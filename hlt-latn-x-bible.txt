# language_name:        Chin<br>Matu
# closest ISO 639-3:    hlt
# year_short:           2005
# year_long:            Not available
# title:                The New Testament in Chin<br>Matu
# URL:                  http://www.bible.is/CNKBSM/Matt/1
# copyright_short:      BSM 2005
# copyright_long:       Not available
40001001	He tah Jesuh Khrih kah Patuer thli thoepna ni . Ahih tah Devid cadil la awm tih Devid tah Abraham cadil la awm .
40001002	Abraham capa Isak , Isak capa Jakob , Jakob capa Judah oen a boenhui , Judah capa Perez oen Zerah ( a manu tah Tamar ) , Perez capa Hezron , Hezron capa Ram , Ram capa Amminadab , Amminadab capa Nahshon , Nahshon capa Salmon , Salmon capa Boaz ( a manu Rahab ) , Boaz capa Obed ( a manu Ruth ) , Obed capa Jesi , Jesi capa Devid Sengpahrang .
40001006	Devid dung kalawng Israel thlaangphun Babilon ram ah tamnaa la a khuen toe Patuer hue tah adangkah angla awm : Devid capa Solomon ( a manu tah Uriah kah a yu te ) , Solomon capa Rehoboam , Rehoboam capa Abijah , Abijah capa Asa , Asa capa Jehoshafat , Jehoshafat capa Joram , Joram capa Uzziah , Uzziah capa Jotham , Jotham capa Ahaz , Ahaz capa Hezekiah , Hezekiah capa Manasseh , Manasseh capa Amon , Amon capa Josiah , Josiah capa Jehoiakhin oen a boenhui .
40001012	Babilon ah tamnaa la a awm coeng kalawng Jesuh a cuun toe tah adangkah angla awm . Jehoiakhin capa Shealtiel , Shealtiel capa Zerubbabel , Jerubbabel capa Abiud , Abiud capa Eliakim , Eliakim capa Azor , Azor capa Zadok , Zadok capa Akhim , Akhim capa Eliud , Eliud capa Eliazar , Eliazar capa Matthan , Matthan capa Jakob , Jakob capa Josep , Josep lawng Meri a yuna tih Meri lawng Messiah a ti u Jesuh te a cuun .
40001017	Tedawngah Abraham kalawng Devid toe dung thlailii , Devid kalawng Babilon ah tamnaa la a awm toe dung thlailii , tamnaa la a awmna kalawng Messiah a cuun toe ah dung thlailii awm .
40001018	Jesuh Khrih a cuunna tah hetila ni . A manu Meri te Josep ham a kang pe , tede yuvaa la a awm haih hih thlan ah Ciim Muithla rang oen camaw ka cuun ai tila a ming ,
40001019	Josep tah thaihu adoengla aka sai thlaang la awm tih Meri te thlaang lak ah yah lawh sak ham ngaih nawh tih ahuepla toeng ham kamthlah .
40001020	He kawng he a poek lii vengah Bawipa kah vanthlaang pakhat lawng ahih tengla a mang ah a pho pe tih “ Devid cadil Josep , Meri te yuna ham rih boel , Metihtiah a bung a vawn he Ciim Muithla rang oen ni .
40001021	Ahih lawng capa a cuun vetih a miing ah Jesuh tila na sak ai , metihtiah a thlaang thli te a thawlhna kalawng a thlawn ai . ” a tina .
40001022	Bawipa lawng tawngha hawna oen a thui oepsoeh te a soepna hamla he thaihu boeih he va thoeng hang .
40001023	Hulaa cuem pakhat tah vawn vetih capa a cuun ai , a miing tah Immanu-el a sak u ai ” ( Immanu-el thuingaihna tah “ Pathen mami tengah tengah awm ” tina ni . )
40001024	Josep tah a ihna kalawng tho tih Bawipa kah vanthlaang lawng a thui pe angla Meri te a yuna .
40001025	Tede a capa a cuun thlan ah tengcehna nawh . Josep lawng a capa te Jesuh tila miing a sak .
40002001	Herod he Sengpahrang la a awm vengah Judia ram Bethlehem khawpui ah Jesuh tah thang , Adiw raih thlan ah aisi aka noek thai thlaang khatsut khawlaw ben kalawng Jerusalem la law u tih .
40002002	“ Judah sengpahrang la aka awm ham camawca te meah a awm ? Ahih kah aisi khawlaw ben ah a thoeng te ka huh u tih ahih te bok hamla ka law ” tila a doet u .
40002003	Herod sengpahrang lawng he awl he a yaak vengah lakueng tangkiik , Jerusalem khaw kah thlaang boeih khaw lakueng u .
40002004	Herod lawng khawsoeih ahaamca boeih oen phungawl cangpueikung boeih te a khue tun tih , “ me ah nuem Messiah te a thang ? ” tila ahimi te a doet .
40002005	Ahimi lawng , “ Judia ram Bethlehem khawpui ah thang ai “ tila a thui pe u . ” Tawngha lawng a thut oepsoeh tah he tila awm .
40002006	“ Judah ram kah Bethlehem khawpui , nang tah Judah ram khawpui thli la kah ayiit koek la na awm roe nawh , na khui kalawng uktemkung pakhat law vetih ka thlaang Israel thli te a uk ai , ” ti .
40002007	Tedawngah Herod lawng khawlaw thlaangcuih thli te ahuepla a khue tih aisi a thoengna atue atang te acek aneh la a doet .
40002008	Tecoengah Herod lawng ahimi te Bethlehem la a tuih tih , “ Cet u lang camawca te atheenla tlap uh , na huh u atah van thui uh , kai khaw ka cet silang ahih te ka bok van ai , ” tila awl a uen .
40002009	Herod lawng a tina angla cet u tih khawlaw benkah a huh u aisi te a huh koep u vengah awmngaih u tangkiik . Ahimi haiah aisi lawng cet tih camawca a awmna huen a pha ah duem .
40002011	Im khuila kuun u tih camawca oen a manu Meri te a huh u vengah khuklu oen cuengkueng u tih buekuep ruila ahih te a bok u . A khuen u kutdo khawhbu te a awng u tih sui , frankinsen oen mura te a peek u .
40002012	Pathen lawng ahimi te Herod tengla mel koep nawh ham a mang ah ngaithuen awl a thui pe dawngah lawngpui tloe kalawng amah ram la voei koep u .
40002013	Ahimi a ceh coengah , Bawipa kah vanthlaang pakhat Josep mang ah a tueng pe tih , “ Herod lawng camawca te ngawn hamla a tlap poen ai . Tedawngah tho lang camawca oen a manu te lo langtah Iyipt ram la pooeng puei loeih , kai lawng mel koep ham kavan thui thlantoe te ah awm uh , ” a tina .
40002014	Josep lawng tho tih camawca oen a manu te a lawh tih yiinthuem ah Iyipt ram la a pooeng puei ,
40002015	Herod a duek thlantoe Iyipt ram ah awm u . He tila a awmna he tah , Bawipa lawng tawngha hawna oen a thui oepsoeh , “ Ka Capa te Iyipt ram kalawng ka khue koep ” a ti te asoepna ham ni .
40002016	Khawlaw thlaangcuih thli lawng a thai a latna te Herod lawng a ming vengah caalla a thin sa . Khawlaw thlaangcuih thli lawng a thui aisi a thoengna tue kalawng a tuemtang heet tih Bethlehem khawpui oen khaaw teng khaaw vai kah camaw tawngpaca kumhih hui boeih te ngawn hamla awl a peek .
40002017	He tila tawngha Jeremiah lawng a thui oepsoeh awl te soep . A thui oepsoeh awl tah , :
40002018	“ Ramah khaaw ah awl a yaak u , thinphat lungnat rungrahna awl ni . Rachel lawng a ca thli te a rah , A ca thli a duek boeih poen dawngah rap tih a reemhalna ham thloepthloei thai la awm tlaih nawh . ”
40002019	Herod a duek coengah , Bawipa kah vanthlaang pakhat tah Iyipt ram ah aka awm Josep mang ah a tueng pe tih ,
40002020	“ Tho langtah camaw oen a manu te Israel ram la meel puei koep loeih , camaw ngawn ham aka tlap hue te duek boeih poen , ” a tina .
40002021	Tedawngah Josep lawng tho tih Camaw oen a manu te a lawh tih Israel ram la a mel puei .
40002022	Tede Arkhelas lawng ana pa Herod yuengla Judia ram ah Sengpahrang a bi tite Josep lawng a yaak vengah te huen la ceh ham a rih . A mang ah a thuituen angla Galili peng la te cet ,
40002023	Nazaret a ti u khawpui ah te poe awm . “ Ahih te Nazaret thlaang ti u ai , ” tila tawngha thli lawng a thui oepsoeh te soep .
40003001	Teveng tue ah Baptisma pekung Johan tah Judia ram ramhum huhang la law tih phungthui a tong .
40003002	“ Vaan ram ayoeii poen dawngah na thawlhna yut u loeih , ” tila a thui .
40003003	Tawngha Isaiah lawng , “ Thlaang pakhat lawng ramhum huhang ah paang tih , ‘ Bawipa hamla lawngpui te roekbah uh , A cehna ham lawngpui te adoengla sai uh , ” tila a thui . oepsoeh te tah Johan he poen ni .
40003004	Johan lawng kala-uk mul oen a tah hiacuu te a buen a naak tih , a hingcen ah saphaw cihin a naak , khaurang oen khawitui te buh la a caak .
40003005	Jerusalem kah thlaang thli Judia ram tawm kah thlaang thli oen Jordan tuiva tengvaai ram tawm kah thlaang thli a tengla law u .
40003006	Ahimi lawng a thawlhna boeih te a phawng u tih , Jordan tuiva ah ahimi te Johan lawng Baptisma a peek .
40003007	Farasi thlaang oen Sadusi thlaang thli Baptisma dang ham a law u te Johan lawng a huh vengah ahimi te , “ Ruul hue , aka law ham koei Pathen kah dantatna kalawng na loeih u thai ai tila a-u lawng avan thui u ?
40003008	Na thawlhna na yut u te athaih theen oen tueng sak uh .
40003009	Abraham tah cuunkung patuer ni tila thui mailai oen dantatna kalawng ka loeih ai tila poek hau u boel . Pathen lawng he kah lungto thli he a lawh vetih Abraham cadil la a sai thai ti he kavan thui u .
40003010	Thingkung boeih te ayung ah vungna hamla haica tah a toen sut poen . Thaih theen aka thaih nawh thingkung boeih te a vung vetih hai dawngah a phuum ai .
40003011	Thawlhna na yut poen tite tuengna ham kai lawngtah tui oen Baptisma kan peek u . Tede kai hu ah aka law thlaang lawngtah Ciim Muithla oen hai oen ah Baptisma m'peek u ai . Ahih tah kai lak ah lenduet tih kai tah ahih kah khawmuek pawm ham pateng ka koeih nawh .
40003012	A kut dawngah caang yahna raa a pawm vetih caang te aciimla a yah ai , caangtak te thaidi dawng a khueh ai , tede caanghii te tah aka duek thai tlaih nawh hai dawngah a phuum ai , ” a tina .
40003013	Teveng tue ah Jesuh tah Jordan tuiva ah Baptisma dang hamla Galili kalawng Johan tengla va law .
40003014	Tede Johan lawng a thana tih , “ Kai he man nang lawng Baptisma nan peek sui , kai tengla nang na law lat oh kai , ” a tina .
40003015	Tede Jesuh lawngah , “ tahe ah sai hawn , “ Pathen lawng khuek te sai hawn sih , ” a tina . Tedawngah Johan lawng a roei .
40003016	Jesuh tah Baptisma a huh coeng khoeng ah tui dawng kalawng tho hang . Tevengah ahih ham vaan te awng u tih , Pathen kah Muithla tah akhuu angla rum thuk tih ahih sawah a cuuk te a huh .
40003017	Tecoengah vaan kah awl lawng , “ He tah ka lungvatna ka Capa ni , ahih sawah ka kaw hoe tangkiik . ” tila a thui .
40004001	Tecoengah Muithla lawng Jesuh te Seitan kah suek-halhna tawng ham ramhum huhang la a ceh puei .
40004002	Khawhin sawmlii yiin daai buh a mueh dawngah Jesuh tah a bung pawng poen .
40004003	Tecoengah Seitan lawng ahih tengla law tih , “ Nang he Pathen Capa tangtang la na awm atah , lungto thli he buh la coeng sak lah ” a tina .
40004004	Tede Jesuh lawng , “ Caciim lawngah , ‘ thlaang he buh bueng oen hing thai nawh , tede Pathen huikaa khui kalawng aka thoeng awl oen ni a hing ’ ti ; ” a tina .
40004005	Tecoengah Seitan lawng Jesuh te aciim Jerusalem khawpui kah Tempal bok-im imphu ah a ceh puei tih .
40004006	Ahih tengah , “ Nang he Pathen Capa la na awm tang atah sungpung thuk lah , metihtiah Caciim dawngah , ‘ Pathen lawng amah kah vanthlaang hue te nang ham awl a peek vetih na khow pateng lungto dawngah na khuek nawh ham nang te a kut oen n'dawm u ai , ’ tila awm ” a tina .
40004007	Jesuh lawngah , “ Caciim lawng , ‘ Bawipa na Pathen te noekdak boel , ti de lah koen , ’ a tina .
40004008	Tecoengah Seitan lawng Jesuh te a sanghlang tlaangsawm pakhat la a luui puei tih , dilai dawngkah ram boeih oen te ram kah a bawilenna boeih te a huh sak .
40004009	Seitan lawngah , “ Khuklu oen na cuengkueng tih kai he nan bok atah he thli boeih he kan pe ai , ” a tina .
40004010	Tevengah Jesuh lawng , “ Seitan , atloela cet ! Caciim lawngah , ‘ Na Bawipa Pathen bueng te bok lang , amah kah bii bueng te bi peh , ’ ti ” a tina .
40004011	Tecoengah Seitan lawng Jesuh te a ceh taak , vanthlaang thli law-u tih Jesuh te a bawm a ceem u .
40004012	Johan thawngim ah a thlaak u tite Jesuh lawng a yaak vengah Galili peng la cet .
40004013	Ahih lawng Nazaret ah awm ohla Kapernaum khaaw ah awm hamla cet . Kapernaum khaaw tah Zebulun oen Naptali thlaangphun kah ram khui Galili tuilii keeng ah awm .
40004014	He tila a awm he tah Tawngha Isaiah lawng a thui oepsoeh te asoepna ham ni . A thui oepsoeh tah ,
40004015	“ Zebulun oen Naptali ram Tuitunlii la cehna lawngpui , Jordan tuiva khatben rall , Gental thli kah ram Galili !
40004016	Yiinna khuiah aka awm thlaang boeih lawng aang abohlang a huh u ai . Duekna yiin khuiah aka awm thlaang boeih sawah aangna va pai ai , ” tila a thui te ni .
40004017	Teveng tue kalawng ah Jesuh lawng , “ Vaan ram tah ayoeica poen dawngah , na thawlhna yut u loeih , ” tila phungthuina a tong cuek .
40004018	Jesuh lawng Galili tuiliikeeng ah a yingyawi vengah tui aka hawi boeinau rawi Simon ( Piter a ti u te ) oen a manau Andru , tuilii ah lok oen nga a heeng hih te a huh .
40004019	Jesuh lawng te rawi te , “ Ka hu ah bang hih lah , thlaang tukung la kan coengg sak hih ai , ” a tina .
40004020	Ahih rawi lawng lok te a voeih pak tih a hu ah bang pahoei hih .
40004021	Te kalawng cet phai tih thlaangtloe boeinau rawi Zebedi capa Jeem oen Johan te a huh . Te rawi boeinau tah ana pa Zebedi oen lowng khuiah awm haih tih lok a baw u . Te rawi te Jesuh lawng a khue ;
40004022	Te rawi lawng ana pa oen lowng te a ceh tak tih a hu ah bang pahoei hih .
40004023	Jesuh tah Galili peng tawm ah cet tih Sinakok bok-im ah a cang puei , Vaan ram kawng Awlthang Theen a thui , thlaangtlo oen natna soeprep aka tlo thli te a hoeih sak .
40004024	Ahih kawng awlthang te Siria ram pum ah thaang khok tih aka tlo thli , tlawhnatna oen patang raina soeprep aka khang , raaithe lawng a kuun thil thlaang thli , raaihum tlawhna aka tlo , aka khawn thli boeih te avan law puei u tih Jesuh lawng a hoeih sak boeih .
40004025	Galili peng oen Dekapolis peng ( khaaw paha a ti u peng ) , Jerusalem Judia peng oen Jordan tuiva khatben rall kah thlaangping broe lawng ahih hu ah bang u .
40005001	Jesuh lawng thlaangping hue te a huh vengah , tlaangsawm la luui hang tih te ah te ngawl . A hubang hue lawng ahih te a veel u .
40005002	Tecoengah ahimi te riingtuuk thaihoen hamla a tong :
40005003	“ Thlaang soep nawh la ka awm tila aka ming tah yotheen kam-awmna aka dawng thlaang la awm ; Vaan ram tah ahimi kah ni !
40005004	“ Kawthe oen aka rung aka rap thli tah yotheen kam-awmna aka dawng thlaang la awm ; Pathen lawng ahimi te a thloep a hoelh ai !
40005005	“ A kaw aka daw thlaang tah yotheen kam-awmna aka dawng thlaang la awm ; Pathen lawng a kam pe tangte te a paang ai !
40005006	“ Pathen kawngaih te amami ngaihna bo koek la sai ham aka khueh tah yotheen kam-awmna aka dawng thlaang la awm ; Pathen lawng ahimi kah kawngaihna te a soep pe sak ai !
40005007	“ Thlaang reenna kaw aka poek tah yotheen kam-awmna aka dawng thlaang la awm ; Pathen lawng ahimi te a reen van ai !
40005008	“ Thinkaw lungbui aka ciim tah yotheen kam-awmna aka lawng thlaang la awm ; Ahimi lawng Pathen te a huh u ai !
40005009	“ Roeproeina aka sai tah yotheen kam-awmna aka dawng thlaang la awm ; Pathen lawng ahimi te ka ca a tina ai !
40005010	“ Pathen kawngaihna a sai dawngah heemtekna aka ming thli tah yotheen kam-awmna aka dawng thlaang la awm ; Vaan ram tah ahimi kah ni !
40005011	“ Kai kah hubang la na awm u dawngah nangmi te thlaang lawng thuitheetna , heemtekna , athe thaihu soeprep oen hoem awl n'peel u vengah yotheen kam-awmna na dawng u .
40005012	“ Awmngaih u langtah na kaw hoe sak uh , nangmi ham vaan ah kutdo abohlang awm , he tila ni nangmi na awm thlan vengkah tawngha thli khaw aheem atek u roe poen .
40005013	“ Nangmi tah thlaangphun boeih ham lungkeh la na awm u . Tede lungkeh he a aalna a moelh atah aal sak koep ham coengg thai tlaih nawh , apoeila awm poen , tedawngah ram la voeih tih thlaang lawng a caawt mailai ham ni a awm poen .
40005014	“ Nangmi tah dilai pum boeih ham aangna la na awm u . Tlaangsawm ah a phueng u khawpui tah n'tu lawngkhaw thlipdah thai nawh .
40005015	A-u lawngkhaw hai a vaang vengah beelphai oen muek khoep vai nawh , haivangna dawngah a vaang tih im khuiah aka awm boeih te a thue .
40005016	Tetihvan la nangmi kah aangna te thlaang haiah aang sak ham awm , te tila thaihu theen na sai u te ahimi lawng a huh u vetih vaan ah aka awm nangmi na Pa te a thangpawm u thai ai .
40005017	“ Mosi kah phungawl oen tawngha thli kah cangpueina te phe hamla kai he va law tila poek u boel . Te thli te phe hamla ka law nawh tih soep sak ham ni ka law .
40005018	He he poek khuep uh . Vaan oen Dilai aboet thlantoe phungawl dawngah ayiitkoek awllung pakhat mai te khaw ha-ata manawh . Te phungawl dawngah aka awm boeih te soep ai .
40005019	Tedawngah a-u khaw phungawl dawngkah ayiitkoek te khaw vai ohla awm tih thlaangtloe te khaw vai nawh ham a cang puei atah Vaan Ram ah ayiitkoek la awm van ai . Tede a-u khaw Phungawl te a vai tih thlaangtloe te khaw vai hamla a cang puei atah Vaan Ram ah abokoek la awm van ai .
40005020	Tecoengah kavan thui u , Pathen kawngaih saina dawngah phungawl cangpueikung thli oen Farasi thli lak ah uep-awm ngaai la na awm u nawh atah Vaan ram khuiah na kuun thai manawh .
40005021	“ Thlaang ngawn boel , na ngawn atah awlcekbawi haiah na pha ai , ” tila yan vengkah awl te na yaak u poen .
40005022	Tede tahe ah kavan thui u , “ A-u khaw a maya manau tengah a thin a sa atah awlcekna ah a pha ai . A-u khaw a maya manau te tula na thuum nawh a tina atah awlcekna yung a pha ai , a-u khaw a maya manau te thlaangngau paathuu a tina atah rih awmna hell hai khuiah a thlaak ai .
40005023	Tedawngah Pathen tengla bokna-thaang dawngah na kutdo te ka pe ai na ti vengah na maya manau pakhat khat lawng na sawah thinsana a khueh te na ming atah ,
40005024	Bokna-thaang haiah na kutdo te khueh de langtah , aloela cet lang na maya manau oen roeproeina sai , tecoengah law koep langtah na kutdo te Pathen tengah peh .
40005025	“ Thlaang pakhat khat lawng taya n'cawi tih awlcekna yung la n'ceh puei atah yung na pha thlan atue a awm vengah ahih oen roepna sai . Te huen na pha atah nang te awlcekbawi tengah m'peek vetih awlcekbawi lawng palik tengah patoeng m'peek vetih thong ah n'thlaak ai .
40005026	Atak tang kavan thui u , sah ham koei laiba na sah boeih thlantoe thong khuiah na awm ai .
40005027	“ Hutaa tawngpa thawlhna sai boel tila a thui te na yaak u poen ; ’
40005028	Tede kai lawng tahe kavan thui u , A-u khaw hutaa te samphaih ngaihna mik oen a dan atah a thinkaw oen hutaa te a samphaih puei poen .
40005029	Tedawngah na bantang mik lawng n'thawlh sak atah koeih lang voei hawn ! na pum boeih hell la atlaak lak atah na mik na taal te nang hamla theen ngaai .
40005030	Na bantang kut lawng n'thawlh sak atah , tloek poet lang voei hawn ! na pum boeih hell la a tlaak lak atah na kut na khow pakhat khat a taal te nang hamla theen ngaai .
40005031	“ A-u lawngkhaw a yu te a thlaak atah yu thlaakna ca te pe seh ! tila a thui te na yaak u poen , ”
40005032	Tede tahe ah kavan thui u , a-u lawngkhaw a yu te acuk ahalh nawh maiah a thlaak tih te hutaa lawng vaa a sak koep atah ahih lawng a yu te a samphaih sak . Te hutaa aka yuna thlaang te khaw thlaang yu sawah samphaih poen .
40005033	“ Na awlkam te phe boel , Tede Bawipa tengah na awlkam angla sai uh , tila yan vengkah thlaang thli lawng a thui te na yaak u poen .
40005034	Tede tahe ah kavan thui u , awl na kam u vengah tapvoepna oen awl kam u boel , vaan phoei oen tapvoep boel . Metihtiah vaan tah Pathen kah ngawlhcoen ni .
40005035	Dilai miing phoei oen khaw tapvoep boel , ’ dilai tah Pathen kah khowtloengna huen ni . Jerusalem phoei oen khaw tapvoep boel , metihtiah aka lenduet Sengpahrang kah khawpui ni .
40005036	Na luu phoei oen khaw tapvoep boel , metihtiah na luu dawngkah samthaam pakhat pateng abawk oen amuuem la na sai thai u nawh .
40005037	Soeng , soeng nawh ti bueng mah te thui uh , te voel tah Seitan tengkah awl poen ni .
40005038	“ Mik yuengah mik van , naw yuengah naw van , ” a ti te na yaak u poen .
40005039	Tede tahe ah kavan thui u , “ Nangmi sawah athe aka sai te thung u boel . Thlaang pakhat khat lawng bantang ben na beeng te avan bel atah banvoei ben na beeng te khaw bel sak .
40005040	Thlaang pakhat khat lawng na angki te lawh ham a ngaih tih awlcekna yung ah m'pha puei atah , na khawtt-angki oen tawm pe baal de .
40005041	Thlaang pakhat khat lawng nang te amangkhak la thalrih te meng khat m'phueih sak atah meng hih toe phueih pe hawn uh .
40005042	Thlaang lawng thaihu avan bih atah pe uh , thaihu pu ham aka ngaih te pu uh .
40005043	“ Na paya thli lungna uh , na raal thli thina uh ! a ti awl te na yaak u poen .
40005044	Tede kavan thui u , Na raal thli te lungna lang nangmi aka thekhana thlaang thli ham thangthui pe uh .
40005045	Te atah Vaan ram ah aka awm na Pa kah a ca la na awm u ai . Ahih lawng atah thlaangthe thlaang theen sawah avan at la khaw a see sak , atheen aka sai oen athe aka sai sawah avan at la khaw a tlan sak .
40005046	Nang aka lungna bueng te na lungna atah metila Pathen lawng kutdo m'peek ai ? Mangmu cawikung hue lawng pateng te tila a sai u van !
40005047	“ Nang lawng na paya bueng te na voemtoei atah thlaang mailai lak ah athloeila na sai n'tu aka awm ? Pathen aka bok nawh thlaang thli lawng pateng te ang te a sai van !
40005048	Vaan kah na Pa a soep van angla nangmi khaw na soep u van ham awm . ”
40006001	“ Thaihu theen na sai u boeih te thlaang yahawh lawng hu seh tila rangpui haiah sai nawh ham ngaithuen uh . He ang thli he rangpui haiah na sai u atah vaan ah aka awm na Pa tengkah kutdo n'tu khaw na dang u manawh .
40006002	Tedawngah thlaang kah angoe angaih thaihu te na do na dan vengah thlaangthaipalat hue lawng sinakok oen lawngpui cumruum ah oekthloen ruila a sai u angla nangmi lawng na sai boeih te tueng sak u boel . Ahimi lawng thlaang kah koeh ngaih ah a sai ni . Atak tang kavan thui u , ahimi lawng a ngaih te asoepla a dang poen .
40006003	Tede thlaang lawng angoe angaih te nangmi lawng na peek u vengah na paya theenkoek lawng pateng te kawng te ming boel seh .
40006004	Namah bueng lawng ming ham sai u lang , te tila ahuepla na sai boeih aka hukung na Pa lawng kutdo m'peek u badai .
40006005	“ Na thangthui u vengah thlaangthai-palat hue angla thangthui u boel ! Ahimi lawng thlaang boeih kah huhna koei sinakok oen lawngpui cumruum ah pai tih thangthui ham a ngaih u tangkiik . Atak tang kavan thui u , a sai phu dang ham koei te asoepla a dang u poen .
40006006	Tede nangmi lawng na thangthui u vengah im khuila kuun uh , thawh khai u lang mik oen huh nawh na Pa tengah thangthui uh . Ahuepla na sai boeih hukung na Pa lawng kutdo m'peek u badai .
40006007	“ Na thangthui u vengah Pathen aka ming nawh hue angla awl mailai yahawh thui u boel , ahimi lawngtah asanhlang thangthui dengah Pathen lawng a yaak ai ” tila a poek u .
40006008	Ahimi angla sai u boel ; Nangmi lawng na ngoe boeih te na bih thlan ah na Pa lawng a ming boeih poen .
40006009	Tedawngah na thangthui u vengah : ‘ Vaan ah aka awm kaimi na Pa , Na miing ciim tah hinyah la awm hawn seh ;
40006010	Na ram va pai hawn seh ! Vaan ah na kawngaih a sai u angla dilai dawngah na kawngaih sai u van hawn seh ,
40006011	Tihin kah angoe caak awkk te kaimi m'pe lah .
40006012	Thlaangtloe lawng kaimi sawah a saithawlh te khawdawp ka ngaai u angla , Kaimi kah saithawlh he khawdawp van ngaai lah .
40006013	Noekdakna aka rai hlang kaimi sawah pha sak ohla , Seitan kut khui kalawng n'deem sak u lah , tila thangthui uh . ’
40006014	“ Nangmi sawah thlaangtloe lawng a sai thawlh te khawdawp na ngaai u atah vaan ah aka awm na Pa lawng na saithawlh te khawdawp avan ngaai van ai .
40006015	Tede thlaangtloe kah saithawlh te khawdawp na ngaai nawh atah vaan kah na Pa lawng na saithawlh te khawdawp van ngaai manawh .
40006016	“ Buh na yeh u vengah thlaang-thaipalat hue angla haithelatt la awm u boel . Ahimi lawng buh a yeh u te thlaang lawng ming seh a ti u dawngah haithelatt la awm u . Atak tang kavan thui u , ahimi lawng kutdo te asoepla a dang poen .
40006017	Buh na yeh u vengah na mik-hai khaw sil u lang na sam khaw thiik uh ,
40006018	Te tila buh na yeh u te a-u lawngkhaw ming nawh vetih mik huh nawh na Pa bueng lawng a ming ai . Ahuepla saina boeih hukung na Pa lawng kutdo m'peek u badai .
40006019	“ Kuum-akett oen thii-ekk lawng a caak thai ; thlaanghuuen lawng a muk tih a huen thaina dilai ah na kaawn tung u boel ;
40006020	Kuum-akett oen thii-eek lawng a caak thaina nawh thlaanghuuen lawng a muk tih a huuen thaina nawh vaan ah na kaawn te tung uh .
40006021	Na kaawn a awmna huen ah na kawpoek khaw awm van ai .
40006022	“ Mik he tah pum boeih kah haithoei la awm . Na mik acaih atah na pum boeih aangna oen be ai ;
40006023	Tede na mik a theen nawh atah na pum boeih yiinna khuiah awm ai . Tedawngah na khuikah aangna lawng a yiin khoep boeih atah te yiinna tah metila rih ham a awm tangkiik ai .
40006024	“ A-u lawngkhaw bawi pahih kah bii te bi thai manawh . Pakhat te a thina vetih pakhat te a lungna ai . Pakhat te a hinyah vetih pakhat te a huhsit ai . Pathen oen tangka kah bii te pahih bokla na bi thai manawh .
40006025	Tedawngah kavan thui u ; Na hingna ham caak awkk oen na pum ham himbai hinaak poek oen lakueng u boel . Atak tang atah ; caak awkk lak ah hingna he awlpui ngaai nawh aw ? Himbai hinaak lak ah pum he awlpui ngaai nawh aw ?
40006026	Vaan ah aka sawng va thli ke bueh u lah ! ati amu khaw tue u nawh ; caang khaw aat nawh tih thaidi khuiah khaw tung u nawh . Tede vaan ah aka awm nangmi na Pa lawng te thli te a cawm acah ! Va lak ah nangmi he awlpuila na awm u nawh aw ?
40006027	Nangmi lawng lakuengna oen na hingna na cot sak u thai bet aw ?
40006028	“ N'tu ah himbai hinaak kawngah na lakueng u ? Bueh u lah ! ramhum kah raipai ke metila a roeng hang : bii khaw bi u nawh ; Himbai hinaak khaw tak u nawh .
40006029	Tede , kavan thui u , bawilenkoek Solomon sengpahrang kah a bawilenna oen himbai hinaak lawngah raipai pakhat kah a theenna te pha nawh .
40006030	Tihin ah po tih thangvuen ah tlumtloei , hai dawngah phuum ham aka awm ramhum ah aka po mailai sul-aram Pateng khaw thoekcaukung tah Pathen ni ; Ahih lawng nangmi tare te thoekcau muehla awm ai aw ? Na oengna yawl tangkiik u nawh pai he !
40006031	“ Tedawngah n'tu nuem ka caak vetih n'tu nuem ka awkk ai , n'tu ka bai ka naak ai tila lakueng u boel ?
40006032	He ang thaihu he Pathen aka bok nawh hue kah thoehtham thaihu ni , he ang thaihu na ngoe boeih te vaan kah nangmi na Pa lawng a ming boeih .
40006033	Tedawngah thaihu tloe boeih lak ah Pathen Ram oen Pathen lawng sai sak ham a ngaih te lamhacuekla tlap u lang tecoengah na ngoe thaihu tloe boeih te Pathen lawng avan tawm badai .
40006034	Tedawngah thangvuen ham lakueng u boel ; thangvuen lawng amah ham khoekla lakueng badai . Hin at kah arai acaangna sawah atloe thap patoeng ngoe nawh .
40007001	“ Pathen lawng awl n'cekna nawh hamla thlaangtloe te awl cek boel ,
40007002	Thlaangtloe awl na cek van angla Pathen lawng nang te awl n'cek van ai , Thlaangtloe sawah nuehtahna na hawna van angla na sawah Pathen lawng a hawna van ai .
40007003	N'tu ah namah mik ah thingboeng aka awm te huh ohla na maya manau mik ah aka awm muenmawi adiikca mai te na huh .
40007004	Namah mik ah thingboeng a awm lal maiah metila na maya manau mik ah aka awm muenmawi te kavan lo ai na tina mai lauh ?
40007005	Nang thlaangthaipalat Namah mik kah thingboeng te lamhala lo de langtah tecoengah na maya manau mik kah muenmawi adiik te aciimcala na huh vetih na lawh pe thai ai .
40007006	“ Aciim thaihu te ui pe boel . Te thli lawng va meel vetkat vetih namah te ng'ngeh ai . Awk haiah latha te tloeng pe boel . A khow oen ni a caawt mailai poen ai .
40007007	“ Bih lah m'peek ai , tlap lah na huh ai , khooek lah thawhka avan awng ai .
40007008	A-u khaw aka bih tah a peek ai , aka tlap lawngtah a huh vetih thawhka aka khooek tah a awng pe ai .
40007009	Na ca lawng buh avan bih vengah lungto aka pe thlaang pakhat mai khaw na awm ai aw ?
40007010	Nga avan bih vengah ruul na peek ai aw ?
40007011	Thlaangthe la na awm u de na ca thli te thaihu theen peek ham na ming u atah van ah aka awm nangmi na Pa lawng aka bih thli tengah metihtlukla thaihu theen te a peek tare ai .
40007012	“ Thlaangtloe lawng na sawah thaihu theen sai seh tila na ngaih van angla thlaangtloe tengah sai van lah ; He tah Mosi Phungawl oen tawngha thli kah thuituen ngaihna tangtang ni .
40007013	“ Thawhka ceek khuiah kuun u lah , metihtiah hell thawhka tah kau tih cehna lawngpui khaw yoei koek doek la a awm dawngah thlaang yahawh lawng a vai u .
40007014	Tede hingna thawhka tah ceek tih a cehna lawngpui khaw rai tangkiik tih thlaang ayawlca bueng lawng a huh .
40007015	“ Tawngha rawlrap hue te ngaithuen uh ; Ahimi lawngah nangmi tengla te ahan huhna atah tuu angla law u vetih a thinkaw khui atah metaang tluung angla awm u ai .
40007016	Nangmi lawng ahimi te athaih oen na noek ai . Thliingkung lawng misur thaih nooek nawh tih thliingkung dawngah thaidut khaw thaih nooek nawh .
40007017	Thingkung theen lawng athaih theen thaih tih thingkung the lawng athaih the thaih van .
40007018	Thingkung theen lawng athaih the thaih nooek nawh tih thingkung the lawngkhaw athaih theen thaih nawh .
40007019	Athaih theen aka thaih nawh thingkung boeih te a vung tih hai dawngah a phuum u .
40007020	Tedawngah nangmi lawng tawngha rawlrap hue te a saina oen na noek u ai .
40007021	“ Bawipa , Bawipa tila ka tengah aka ti thlaang boeih lawng Vaan ram khuiah kuun boeih manawh , tede Vaan ah aka awm a Pa kawngaih aka sai thli bueng lawngah kuun ai .
40007022	Awlcekna Khawhin apha vengah thlaang yahawh lawng ka tengah Bawipa , Bawipa ! na miing oen ah Pathen awl ka thui u , na miing oen ah raaithe thli ka hek u tih kawpoekraina ka sai u ! ti ai .
40007023	Tevengah ahimi te , “ kan ming nawh , atloela cet uh , thlaangthe thli ! ” ka tina ai .
40007024	“ Tedawngah a-u khaw ka awl a yaak tih aka vai tah lungnu dawngah im aka sa thlaangcuih oen lo u .
40007025	Rawnu tlanthiim , tuiphu tho tih thlipui lawng im te a linglok , tede im te lungnu dawng acakla a sak tih tlim nawh .
40007026	“ Tede a-u khaw ka awl a yaak tih aka vai nawh tah divin dawngah im aka sa thlaangngau oen lo u .
40007027	Rawnu tlanthiim , tuilet tho tih thlipui lawng im te a linglok vengah tlim . Te kah im a tlim te metila rih ham a awm tangkiik .
40007028	Jesuh lawng he awl ha thui boeih coengah thlaang yahawh tah a cangpueina dawngah a kawpoek rai u .
40007029	Ahih lawng phungawl cangpueikung hue angla cang puei nawh tih saithaina aana aka khueh hue angla a cang puei .
40008001	Tlaangsawm kalawng Jesuh a rum thuk vengah , thlaangping yahawh lawng a hu ah a vai u .
40008002	Tevengah haibe aka na thlaang pakhat a tengla law tih khuklu oen cuengkueng tih buekuep ruila , “ Bawipa , na kawngaih atah nan hoeih sak thai . ” a tina .
40008003	Jesuh lawng a kut a phawh tih a tek coengah , “ Ka kaw tla ; Ciim hawn loeih ! ” a tina . Kawlkalh ah haibe natna hoeih pahoei .
40008004	Tecoengah Jesuh lawng ahih nala te , “ Hutung lah ! a-u tengah khaw thui boel , khawsoeih tengla cet phaat langtah na pum te nueh , tecoengah thlaang rangpui tengah ka hoeih poen tila tuengsakna ham Mosi phungawl angla luciik thawthuengna te nawn lah ” a tina .
40008005	Jesuh tah Kapernaum khaw a pha vengah Rom raalbawi pakhat lawng a tengah reenna a bih .
40008006	“ Bawipa , ka tuihyoeihthlaang tah tlo tih im ah ral sut , a tlawh nauh tangkiik tih tat khaw tat thai nawh ” a tina .
40008007	Jesuh lawng , “ ka law silang ka hoeih sak ai ” a tina .
40008008	Raalbawi lawng , ‘ Bawipa , tih mai boel seh ; Kai tah thlaangkoeih pavaih nawh dawngah ka im la nang na law ham tah ka koeih nawh . Awl bueng mah m'pe mai , ka tuihyoeihthlaang te hoeih badai ” a tina .
40008009	“ Kai khaw ka sawkah Bawihaam thli kut huiah ka awm tih kai kut huiah raalkap thli awm patoeng van baal . Pakhat khat te kai lawng cet lah ! ka tina atah cet tih atloe pakhat te law lah ’ ka tina atah va law , ka tamnaa te he he sai lah ka tina atah a sai . ” a tina .
40008010	He awl he Jesuh lawng a yaak vengah , a kawpoek la rai tih a hu ah aka vai thlaangping hue tengah , “ Atak tang kavan thui u , he ang oengcakna he Israel thlaang tim ah khaw ka hu nawh hun ” a tina .
40008011	Nangmi tengah kavan thui u , khawlaw khawtlaak ben kalawng thlaang yahawh law u vetih , Abraham , Isak , Jakob mi oen Vaan ram kah poei buh veelna ah ngawl u haih ai .
40008012	Tede Vaan ram aka paang ham koei thlaang hue te Vaan adau ben rungrahna oen naw tahna huen yiinna khuila a voeih ai .
40008013	Tecoengah Jesuh lawng raalbawi te , “ im la meel loeih , ” na oengna angla coengg hawn seh ” a tina . Raalbawi kah tuihyoeihthlaang tah teveng tue roe ah hoeih pahoei .
40008014	Piter im la Jesuh a ceh vengah Piter mase hutaa te tlo tih ihkhun dawngah a ralh te a huh .
40008015	Jesuh lawng a kut ah a phoeih tih a tlawhna hoeih pahoei . Tho hang tih Jesuh te a do a dan .
40008016	Thlemben tue a pha vengah , a kaw ah raaithe oen aka be thlaang thli te Jesuh tengla avan law puei u . Jesuh lawng a awl kam-at oen raaithe thli te a hek tih thlaangtlo boeih te khaw a hoeih sak .
40008017	Ahih lawng tila a sai he tah , “ Amah lawng mami kah natna te a lawh tih mami kah tlawhthe te a phueih ” tila tawngha Isaiah lawng a thui oepsoeh awl te asoepna ham ni .
40008018	Jesuh lawng a teng-avai kah thlaangping te a huh vengah Galili tuilii khatben rall la ceh ham a hubang hue te awl a peek .
40008019	Phungawl cangpueikung pakhat a tengla law tih , ‘ Saya , ’ na cehna roekk ah ka law van ai ” a tina .
40008020	Jesuh lawng , “ Metaang lawngkhaw a awmna ham ungrawm a khueh tih , va lawngkhaw bu a khueh , tede Thlaanghing Capa lawngtah ihna huen oen duemdawngna kangna khaw khueh nawh . ” a tina .
40008021	Atloe hubang pakhat lawng atah , “ Bawipa , im la ka cet de silang tah a pa rawkk te ka kuem de ai , ” a tina .
40008022	Jesuh lawng , “ Ka hu ah bang hawn , thlaangduek lawng amami thlaangduek puei te kuem noen seh , ” a tina .
40008023	Jesuh tah lowng khuila kuun tih , a hubang hue khaw ahih oen cet haih u .
40008024	Kawlkalh ah tuilii dawngah thlipui tho tih lowng te tuilet lawng a khup dalh . Tede Jesuh tah ditdit ip .
40008025	A hubang hue a tengla cet u tih a thawh u . Bawipa , kaimi he , n'thlawn lah , ka duek u poen ai he , a tina u .
40008026	Jesuh lawng , “ N'tu ah tila na rih u aih ? Na oengna yawl tangkiik u nawh pai he ! ” a tina . Tecoengah ahih lawng tho tih thlipui oen tuilet te duem ham awl a peek ; kawlkalh ah thlipui oen tuilet te duem tih tuilii te dipsipla awm .
40008027	Thlaang boeih lawng a kawpoek la rai u tih , “ He thlaang he me ang thlaang kai ? khawthlii oen tuilet lawngkhaw a awl a ngaai pe mai ! ” ti u .
40008028	Jesuh tah tuilii khatben rall kah Gadara ram la a law vengah thlaang a upna lungkaw khui kalawng raaithe oen aka be thlaang pahih Jesuh tengla va law . Te rawi tah a kaw khuiah raaithe awm tih a tluung thakbat dawngah te kah lawngpui benla a-u lawngkhaw ceh ham a rih .
40008029	Ahih rawi lawng , “ Nang Pathen Capa , kaihih sawah n'tu sai ham na ngaih ? Atue akhoek thlan ah kaihih he dantat hamla na law aw ? ” tila paang hih .
40008030	Te huen kalawng ceh hot athlana ah awk yahawh a vuelh u .
40008031	Raaithe hue lawng Jesuh tengah , “ Kaimi he kan hek ai na ti oh atah awk kaw khuiah n'kuun sak u hawn ” tila a bih u .
40008032	Jesuh lawng , “ Cet uh , ” a tina . Tedawngah ahimi lawng co u tih awk kaw khuila kuun u . Awk boeih te cehthleeng ah plit tih tuilii ah tla tih duek boeih .
40008033	Awkdoen hue lawng aloela heeng u tih khawpui khuila kuun u , raaithe aka be thlaang pahih kawng oen a huh thli boeih te a thui u .
40008034	Tedawngah khawpui khuikah thlaang boeih tah Jesuh te huh ham cet u ; Jesuh te a huh u veng atah te ram kalawng atloela ceh ham reenna a bih u .
40009001	Jesuh te lowng khuila kuun , tuilii ah kat tih khatben tuirall amah khaw la te meel koep phai .
40009002	Te huen ah aka khawn thlaangtlo pakhat te ihphah dawngah avan kawh u tih Jesuh tengla avan khuen u . Jesuh lawng ahimi kah oengna te a huh vengah , aka khawn thlaang te , “ Ka capa , na ngai mawng sak ! na thawlhna boeih khawdawpngaai la awm poen ” a tina .
40009003	Tevengah Mosi phungawl cangpueikung khatsut hue lawng amami kaw khuiah , “ He kah thlaang lawng Pathen thekhana awl a thui nawh pai he ! ” ti u .
40009004	Jesuh lawng ahimi kah kawpoek te a ming tih , “ N'tu kawngah te ang thaihu the te na poek u ?
40009005	Na thawlhna boeih khawdawp ngaai la awm poen ti he aw aka yoeii bet , tihnawhtah , tho lang cet loeih ! ti he aw aka yoeii bet ?
40009006	Thlaanghing Capa lawng dilai sawah thawlh khawdawp ngaai thaina a khueh ti he kan ming sak u ai , ” a tina tih aka khawn thlaang te “ Tho lah , na himbai te lo lang im la cet loeih ! ” a tina .
40009007	Te thlaang lawng tho tih im la cet .
40009008	Thlaangping lawng te tila a sai te a huh vengah a ngai hang u tih te ang saithaina thlaanghing tengah aka pe Pathen te a thangpawm u .
40009009	Te huen kalawng Jesuh te cet phai tih Matthai a ti u mangmu cawikung amah yungim ah aka ngawl te a huh . Jesuh lawng , “ Ka hu ah va bang lah ” a tina . Matthai lawng tho tih a hu ah bang .
40009010	Jesuh te Matthai im ah buh a caak vengah mangmu cawikung thli oen atloe thlaangthawlh broe lawng Jesuh oen a hubang hue te buh haih a veel puei u .
40009011	Farasi khatsut lawng te tila buh a veel haih u te a huh vengah a hubang hue te , “ N'tu ah na saya lawng mangmu cawikung oen thlaangthawlh hue oen ah buh haih a caak ? tila a doet .
40009012	Jesuh lawng ahimi kah awldoetna te a yaak tih , “ Sading thlaang lawng sibawi ngoe nawh , tede thlaangtlo bueng lawng ni angoe , ” a tina .
40009013	Va cet u lang , “ Ramsa oen thawthuengna lak ah reenna lungbui te ni ka ngaih , ” tila caciim lawng a thuingaihna te poek u lah ! Thlaangdoeng khue ham ka law nawh tih thlaangthawlh khue ham ni ka law ” a tina .
40009014	Tecoengah Baptisma pekung Johan kah hubang hue Jesuh tengla law u tih , “ N'tu ah kaimi oen Farasi hue lawng atah buh ka yeh u tih nang kah hubang hue lawngtah buh a yeh u nawh ? ” tila a doet u .
40009015	Jesuh lawng , “ Yuluipoei ah yulokung a awm khuiah poei aka bur kamyin thli te a kaw the u ai aw ? Tede ahimi teng kalawng yulokung te athlala a khuenna khawhin apha vengah ahimi lawng buh a yeh u badai .
40009016	A-u lawngkhaw angki pawn te hisa athaai oen baw vai nawh , hisa athaai oen a baw atah angki ruem te a doek vetih a puut kau tare ai .
40009017	Te tih van angla a-u lawngkhaw , misurtui athaai te saphaw yuukhap ruem dawngah thloen nawh , athloen atah saphaw te puut ai , misurtui khaw ceu thloep vetih saphaw te khaw pawn ai . Tedawngah misurtui athaai te saphaw yuukhap athaai dawngah a thloen , te atah pahih bok la sueng ai , a tina .
40009018	He awl he Jesuh lawng a thui lii vengah Judah bawi pakhat te a tengla va law , a haiah khuklu oen cuengkueng tih , “ Ka canu tapekca roe ah duek ; va law lang a sawah na kut tloeng pe lah , ahih tah hing koep badai , ” a tina .
40009019	Tedawngah Jesuh lawng tho tih a hu ah a vai , a hubang hue khaw ahih oen cet haih u .
40009020	Kum thlaihih khui thi suntlaak tlawhna oen aka tlo hutaa pakhat Jesuh kah a hu ben kalawng va law tih ahih kah baidung te a tek .
40009021	Te hutaa lawng , “ A baidung hmoi bueng mah ka tek mai kawinih ka hoeih sui de , ” tila a thinkaw ah a poek .
40009022	Jesuh lawng a hu benla mang tih hutaa te a huh vengah , “ Ka canu na ngaai mawng sak ; na oengna lawng n'hoeih sak poen , ” a tina . Teveng tue roe ah hutaa te hoeih pahoei .
40009023	Tecoengah Jesuh lawng Judah bawi im khuila kuun . Rawkk im ah riingding aka tum hue oen curumngang la aka awm hue te a huh vengah ,
40009024	“ Cet u lah ! hutaaca he a duek moenih , aka ip ni ! ” a tina . Ahimi lawng Jesuh te a nuihna u .
40009025	Thlaangping te a ceh boeih coeng khoeng ah Jesuh lawng hutaaca kah akhann khuila kuun , a kut ah a phoeih tih a thawh vengah hutaaca te tho .
40009026	He awlthang he a teng avaai kah ram pum boeih ah thaang khok .
40009027	Jesuh lawng te huen te a thawh taak tih a ceh phai vengah mikpum thlaang pahih lawng a hu ah a vai hih tih , “ Devid Capa , kaihih he n'reen lah ! ” tila paang hih .
40009028	Jesuh te im khuila a kuun vengah mikpum rawi te a tengla va law hih . Jesuh lawng . “ Kai lawng kan hoeih sak thai ti he na oeng hih aw ? ” tila a doet . “ Oeih , Bawipa ! kan oeng ” a tina hih .
40009029	Tecoengah Jesuh lawng ahih rawi kah mik te a tek pe tih , “ Na oeng hih angla coengg hawn seh , ” a tina .
40009030	Ahih rawi kah mik tah tueng koep . Jesuh lawng te rawi te “ He he a-u tengah khaw thui roe roe boel , ” a tina .
40009031	Tede te rawi lawng cet hih tih Jesuh kah awlthang te ram pum boeih ah a heh khonghak .
40009032	Te kah thlaang pahih te a mel vengah , thlaangvaang hue lawng raaithe aka khueh awlmueh thlaang pakhat te Jesuh tengla avan law puei u .
40009033	Jesuh lawng raaithe te a hek pe coeng khoeng ah te thlaang lawng cal thai koep tih te kah thlaang boeih tah a kawpoek rai u . “ Israel thlaang tim ah he ang he n'hu vai u nawh ” ti u .
40009034	Tede Farasi hue lawngtah , “ Raaithe hek thaina huham Jesuh aka pekung he Raaibawi ni , ” ti u .
40009035	Jesuh lawng khawpui oen vangca boeih la cet tih a hiil . Sinakok bok-im ah a cang puei . Vaan ram kawng Awlthang Theen a phawng , tlawhnatna soeprep oen ah aka tlo thlaang boeih te a hoeih sak .
40009036	Jesuh lawng thlaang yahawh te a huh vengah doenkung aka awm nawh tuu angla , bawmkung taal tih lakueng rihna oen khawdeng ming ruila a awm u te a huh vengah a reen tangkiik .
40009037	Tedawngah a hubang hue tengah tila a thui , “ Caang ah ham yahawh hlang de aka aat ham thlaang yawlca ,
40009038	Caang aka aat thlaang yahawh avan tuihna ham lotoenkung tengah thangthui uh , ” a tina .
40010001	Jesuh lawng a hubang paha thlaihih hue te a khue tun tih , raaithe hek thaina , tlawhna oen natna soeprep hoeih sak thaina te a peek .
40010002	A hubang paha thlaihih hue kah a miing tah , “ lamhacuekla Simon ( Piter a ti u te ) oen a manau Andru ; Zebedi ca rawi Jeem oen a manau Johan ;
40010003	Filip oen Bartalomiu , Tawmas oen mangmu cawikung Matthai , Alfias capa Jeem , oen Tadias ;
40010004	Phunkuup Simon oen Jesuh sawah paipi thleepkung Judah Iskariot , he hue ni .
40010005	Jesuh lawng a hubang paha thlaihih hue te he tila awl a uen tih a tuih u ; “ Gental ram oen Samaria ram khawpui boeih ah cet u boel .
40010006	Te lak ah Israel thlaangphun aka auh tuu tengah cet uh . ”
40010007	Cet u lang , “ Vaan ram tah yoeiica poen ” tila phawng uh .
40010008	Thlaangtlo hoeih sak uh , thlaangduek thawh sak koep uh , haibe natna hoeih sak u lang raaithe thli te hek uh . Ayoela na dang u te ayoela pe u van .
40010009	Sui , ngun oen ruhum tangka khaw na angkithlep dawngah khuen u boel ;
40010010	Yin cehna sawngsa khaw , Angki , khawmuek oen cawnghol khaw ahoei khuen u boel . Bii aka bi tah angoe boeih te peek la awm badai .
40010011	Khawpui khaw vangca vangnau khaw na pha u vengah awmngaihcala n'do tih aka pah sak ham koei im te tlap u lang na voei thlantoe te im ah cam uh .
40010012	Im khuila na kuun u vengah , “ Nangmi tengah ngaimawngna awm hawn seh , ” tina uh .
40010013	Te imkhuikaw lawng nang te n'do tih m'pah sak atah na voemtoeina awl ngaimawngna tah te im khuiah awm hawn seh ! ; tede nangmi te n'do nawh tih m'pah sak nawh atah na voemtoeina awl ngaimawngna te lat koep uh .
40010014	Khatsut imkhuikaw , tihnawhtah khaaw pakhat khat lawngah nangmi te n'do nawh tih na awl thui te khaw a hutung nawh atah ceh taak lang na khow dawngkah laidiik te khoek pe uh ,
40010015	Atak tang kavan thui u , “ Awlcekna khawhin ah te khaaw kah thlaang thli lak ah Sodom oen Gomorrah khaaw kah thlaang thli te Pathen lawng a reen ngaai ai , ” a tina .
40010016	“ Hutung u lah ! metaang tim ah tuu angla nangmi he kan tuih u . Tedawngah ruul angla na cuih khueh u lang akhuu angla na kaw daw sak uh .
40010017	Ngaithuen uh , nangmi te tuuk hamla thlaang va law ai , awlcekna yung la n'khuen u vetih sinakok bok-im ah khaw m'bawh u ai .
40010018	Kai kawng dawngah awlcek ham ukkung thli oen sengpahrang haiah n'khuen u vetih ahimi oen Gental hue tengah Awlthang Theen na phawng u ai .
40010019	Nangmi te awlcek ham n'khuen u vengah n'tu ka thui ai , metila ka thui ai tila lakueng u boel , atue a pha vengah na thui ham koei te m'peek badai .
40010020	Na thui ham koei awl te tah nangmi awl nawh ni . Te awl tah Pa Pathen Muithla lawng nangmi dawng kalawng a thui ai .
40010021	“ Thlaang lawngah a maya manau te duek sak hamla thlaang kut ah a peek u ai , te tih van angla ana pa lawng a ca thli tengah a sai van ai ; a ca thli lawngkhaw a manu oen ana pa te a raalna vetih ngawn sak hamla thlaangtloe kut ah a peek u ai .
40010022	Kai kawng dawngah thlaang boeih lawng nangmi te n'thina ai ; tede a-u khaw aboettoe ueh atah Pathen lawng a thlawn ai .
40010023	Khaaw pakhat ah nangmi te n'heemtek tih ng'ngawn u atah khaw tloe la heeng uh . Atak tang kavan thui u ! Thlaanghing Capa a law thlan ah Israel ram boeih ah bii na coeng u manawh .
40010024	“ Sengcamoe lawng saya sawah awm nawh . Bawi sawah tamnaa lawngkhaw awm nawh .
40010025	Tedawngah sengcamoe lawng saya angla , tamnaa lawng a bawi angla a awm atah a kaw a tluep ham awm mai . Imkhuikaw kah a luu koek te Beelzebul tila a khue u atah , a cakaw hue tare tah te lak ah anauh ngaai miingthe oen a khue u ai ! ” a tina .
40010026	Tedawngah thlaang te rih u boel . Tahe ah thuh elh la aka awm boeih he phumpho vetih awlhuep boeih te ming la awm ai .
40010027	Yiin samangting ah kavan thui he hingthun khawse ah thui koep uh ; ahuepla na yaak te imphu kalawng phawng uh .
40010028	Pum bueng a ngawn thai tih muithla aka ngawn thai nawh thlaang te rih u boel . Pum oen muithla pahih bokla hell khuiah aka ngawn thai Pathen te rih uh .
40010029	Pheksa seen pakhat oen variit pahih na lai thai . Tede variit pakhat Pateng na Pa lawng ming ohla dilai ah tla tih duek nawh .
40010030	Nangmi tare tah na luu dawngkah samthaam Pateng khaw a toek boeih .
40010031	Tedawngah rih u boel , nangmi tah variit yahawh lak ah na phu awm ngaai . ”
40010032	“ A-u khaw kai kah thlaang la a awmna te thlaangping haiah a pai puei khak atah vaan kah a Pa haiah ahih te ka pai puei van ai .
40010033	Tede a-u khaw thlaangping haiah kai aka hoett tah vaan kah a Pa haiah ahih te ka hoett van ai .
40010034	“ Kai he dilai dawngah roepna awm sak hamla va law tila poek u boel , roepna awm sak ham ka law nawh , samsen ni kavan khuen .
40010035	Kai tah a capa oen ana pa , a canu oen a manu , a la-nga oen a manii raal u sak ham ni ka law .
40010036	Thlaang pakhat ham aka nauh koek raal tah amah cakaw ni .
40010037	“ A-u khaw kai lak ah a manu oen ana pa te a thintlawhna ngaai atah kai kah hubang la koeih nawh : A-u khaw kai lak ah a capa oen a canu te a thintlawhna ngaai atah kai kah hubang la koeih nawh .
40010038	A-u khaw amah kah thinglam te a kawh tih ka hu aka vai nawh tah kai kah hubang la koeih nawh .
40010039	A-u khaw a hingna dang ham aka yawm tah a hingna a thlawng ai ; a-u khaw kai kawng dawngah a hingna te a thlawng atah hingna te a dang ai .
40010040	“ A-u khaw nangmi aka do thlaang tah kai aka do thlaang la awm tih a-u khaw kai aka do tah kai aka tuihkung te a do .
40010041	A-u khaw Pathen kah celtuih aka do tah Pathen kah celtuih a do dawngah celtuih hue kah kutdo te a dang van ai . A-u khaw thlaangdoeng pakhat te thlaangdoeng la a awm dawngah a do atah ahih kah kutdo te a dang van ai .
40010042	Atak tang kavan thui u ; A-u lawngkhaw ka hubang thli yingkah huhsitkoek pakhat te kai kah hubang la a awm dawngah tuiding boengloeng khui at mai khaw a tuul atah kutdo a dang ngaai ai ” a tina .
40011001	Jesuh lawng a hubang thlaangha thlaihih tengah he awl he a thui pe coengah te huen kalawng tho tih cang puei ham oen awlthang phawng ham a teng-avai kah khawpui boeih ah cet .
40011002	Baptisma pekung Johan lawng Jesuh Khrih kah thaihu a sai kawng te thongim kalawng a yaak vengah a hubang khatsut hue te Jesuh tengla a tuih .
40011003	“ Aka law ham koei thlaang he nang poen aw ? tih nawh atah thlaangtloe aw ka lamtoen u huen ai ? van thui lah ! ” tila Jesuh te a doet sak .
40011004	Jesuh lawng , “ Meel koep u lang , na yaak boeih oen na huh boeih te Johan tengah thui pe uh :
40011005	Mikpum lawng a mik tueng poen , Khawkheem lawng cet thai poen , haibe aka na lawng hoeih poen , haapang lawng awl a yaak , thlaangduek thli lawng tho tih khawdeng harah thli tengah Awlthang Theen phawng la awm poen .
40011006	Kai kawng dawngah uepvoetna aka khueh nawh tah yotheen kam-awmna aka dawng thlaang la awm ! ”
40011007	Johan kah a hubang hue a ceh coengah , Johan kawng he Jesuh lawng thlaangping tengah a thui pe : “ Ramhum huhang Johan tengla na ceh u vengah n'tu huh ham na ngaiuep u ? Yilh lawng a yawng tih aka tat mailai capuu aw huh na ngaih u ?
40011008	N'tu bueh hamla na ceh u ? Bai-naak theen oen aka thoeicam u thlaang te huh ham aw ? Te ang bai-naak aka buen te sengpahrang im ah ni a awm !
40011009	Van thui u lah , n'tu huh ham na ceh u ? Tawngha aw ? Oeih ! tawngha na huh u ; tede na bueh u te tawngha lak ah aka lenduet ni .
40011010	Johan he tah caciim dawngah : ‘ Pathen lawng , nangmi hamla lawngpui roekbahkung ka laipai nangmi haiah kavan tuih ai , ’ tila a thui te ni .
40011011	Atak tang kavan thui u , hutaa lawng a cuun thlaang tim ah Baptisma pekung Johan lak ah aka lenduet a-u khaw awm nawh . Tede Vaan ram ah huhsit koekla aka awm te Johan lak ah lenduet .
40011012	Johan lawng phungthui a tongcuek veng kalawng tihin toe Vaan Ram he raalna oen thekhana angaihhlangla a ming tih aka raalna thli lawng taa hamla tha a huer u .
40011013	Johan dung toe tawngha boeih oen Mosi kah Phungawl lawng Vaan ram kawng te a thui u .
40011014	Nangmi lawngah ahimi kah awl te tangna ham na ngaih u atah Johan he tah va law ai tila a thui oepsoeh u Elijah poen ni .
40011015	Tedawngah yaakna haa aka khueh lawng ya u hawn seh !
40011016	“ Tahe san kah thlaang thli he n'tu oen nuem ka nuehtah lah ai ? Ahimi tah thaihu yoeihna huen ah aka ngawl camaw thli oen lo u .
40011017	‘ Thlaangvaang lawngah a tloe hue te , nangmi hamla yuluina riingding kavan tum u , tede na laam u nawh ! duek laa kavan sak u , tede na rap u nawh ! tila a paang thil u . ’
40011018	Johan a law vengah , ahih lawng buh a yeh tih misurtui khaw a awkk nawh dawngah thlaang boeih lawng ahih tah raaithe oen be ! ’ na ti u .
40011019	Thlaanghing Capa a law vengah ahih lawng a caak a awkk dawngah thlaang boeih lawng , “ He thlaang he bueh u lah ! caruut awlam thlaang ni , mangmu cawikung hue oen thlaangthawlh hue kah a paya ni ” na ti u . Tede Pathen cuihna tah soeng tila a saina oen a tueng sak ” a tina .
40011020	Jesuh lawng kawpoekraina yahawh hlang a saina khawpui thli kah thlaang hue lawng thawlhna a yut u nawh dawngah te khawpui thli te a toel atham .
40011021	Korazin , nang hamla khawmap tangkiik nawh pai he ! Betsaida , nang ham khaw khawmap tangkiik nawh pai he ! nangmi tengkah kawpoekraina ka sai thli he Taiar oen Sidon ah ka sai kawinih te kah thlaang hue lawng a thawlh yutna tueng sakna ham tlamhi oen a thiing u coengah amah oen amah haiphu oen phull u vetih a thawlhna yut u poen sui de .
40011022	Atak tang kavan thui u ; Awlcekna Hin ah Pathen lawng nangmi lak ah Taiar oen Sidon khaaw kah thlaang hue te a reen bet ai .
40011023	Nang Kapernaum namah oen namah vaan la pawmsang u ham na ngaih aw ? Hell ah thlaak la na awm ai ! Nangmi khaaw kah kawpoekraina ka sai he Sidon khaaw ah ka sai kawinih tihin toe ah te khaaw te awm hun sui de !
40011024	Atheenla ming uh ! Awlcekna Hin ah Pathen lawng nang lak ah Sidon khaaw te a reen bet ai ! ” a tina .
40011025	Tevengah Jesuh lawng , “ Apa , dilai oen vaan kah Bawipa ! Thlaangcuih oen aka thoemthai hue tengah na thuh te aka thoemthai nawh hue tengah na tueng sak dawngah kan uem tangkiik .
40011026	Oeih , Apa , he ang he nang lawng coengg sak hamla na ngaih roe ni . ” tila a thui .
40011027	“ Apa lawng thaihu soeprep boeih m'peek poen . Apa nawh tah a-u lawngkhaw Capa te ming nawh . Capa oen amah te m'ming seh tila Capa lawng a tueng sak thlaang thli teng bueng nawh atah a-u lawngkhaw a Pa te ming u manawh .
40011028	“ Thalrih aka phuei tih tha aka hoengg thli boeih ka tengla law u lah , kai lawngah duemdawngna kan pe u ai .
40011029	Kai kah hawphueih he lo lang phuei u lah , kai tah kawdaw oen boe-ngaaina thinkaw ka khueh dawngah kai tengah cang u lah ; ngaimawngna kan pe ai .
40011030	Kai lawng kan phueih sak hawphueih tah a phueih khaw nep tih thalrih khaw yaanghoep , ” a tina .
40012001	Tecoeng adiw aih thlan ah Jesuh tah sabbath hin ah lo lak kalawng pat cet . A hubang thli buh a pawng u dawngah caangvui te a yuun u tih a caak u .
40012002	Farasi thli lawng a huh vengah , Jesuh nala “ Bueh lah , na hubang hue lawng sabbath hin ah he tila a sai u he kaimi kah Phungawl a phe , ” a tina u .
40012003	Jesuh lawng , “ Devid oen a thlaang hue lawng a bung a pawng u vengah n'tu a sai tite na tae u nooek nawh aw ?
40012004	Devid lawng Pathen im khuila kuun tih , Pathen tengah a peek u takawi , khawsoeih hue bueng lawng a caak koei takawi te Devid oen a thlaang hue lawng a caak u teta ahimi lawng Mosi phungawl eek u nawh aw ?
40012005	Te bueng ohla sabbath hin takuem ah khawsoeih hue lawng Tempal khuiah sabbath phung a eek u poepa de thawlhna la awm nawh tite na tae u nawh aw ?
40012006	Tempal lak ah aka lenduet he ah awm . ”
40012007	Caciim lawng , “ Kai tah boiava oen thawthueng lak ah reenna te ka ngaih ngaai a tite a thuingaihna awltak na ming u kawinih aka thawlh nawh thlaang thli te thawlh na peel u nawh sui de .
40012008	Metihtiah Thlaanghing Capa tah Sabbath Bawi ni ” a tina .
40012009	Jesuh tah te huen kalawng cet tih sinakok bok-im la kuun .
40012010	Te kah sinakok bok-im ah kutkheem thlaang pakhat awm . Te ah te Jesuh thawlh peel ham aka ngaih thlaang khatsut awm . Ahimi lawng Jesuh te , “ Sabbath hin ah thlaang hoeih sak ham mami kah Phungawl lawng a ngaih kai aw ? ” tila a doet u .
40012011	Jesuh lawng , “ Nangmi timkah thlaang pakhat lawng tuu pakhat a khueh tih Sabbath hin ah ungrawm dung khuila tla kawinih tuu te doek tih lawh ohla na awm ai aw ?
40012012	Thlaanghing he tuu lak ah a phu tlo . Tedawngah Sabbath hin ah thlaang bawmcem ham mami kah Phungawl lawng a ngaih ” a tina .
40012013	Tecoengah te kah kutkheem thlaang te , “ na kut yueng lah ” a tina . Ahih lawng a kut te a yueng vengah khatben kut angla theen koep .
40012014	Tecoengah Farasi hue lawng cet u tih Jesuh te ngawn hamla a teeng u .
40012015	Jesuh amah ngawn ham a teeng u te a yaak vengah te huen kalawng ah cet . Tevengah thlaangping lawng a hu ah bung a vai u . Jesuh lawng thlaangtlo boeih te a hoeih sak .
40012016	Amah kawng te thlaangtloe tengah thui nawh ham a khaang pe .
40012017	He tila a sai he tah Pathen lawng tawngha Isaiah hawna oen : a thui oepsoeh te asoepna ham ni .
40012018	Isaiah lawng “ He tah ka lungna , ka thinkaw aka deng ka tuihyoeihthlaang ka tuek te ni . Ahih sawah ka Muithla te ka khueh vetih , doengna phung te thlaangphun boeih tengah a phawng ai .
40012019	Ahih lawngtah thlaang te oelhtaih nawh vetih paang manawh . Lawngpui ah a awl a kaa te a-u lawngkhaw ya manawh .
40012020	Doengna lawng taana te a khueh thlantoe toeng ohla a sai ai . Ahih lawngtah aka tlot tawm caapu thing te khaw khemtlot nawh vetih aka duek tawm hai-im te khaw thih yip manawh .
40012021	Ahih te thlaangphun boeih lawng a uepna ai , ” tila a thui te a soepna ham ni .
40012022	Tecoengah thlaang khatsut lawng raaithe a khueh dawngah a mik pum tih awl aka mueh thlaang pakhat te Jesuh tengla avan law puei u . Jesuh lawng te thlaang te a hoeih sak dawngah awl khaw a thui thai tih a mik khaw tueng koep .
40012023	Jesuh kah a saina dawngah thlaang broe lawng a kawpoek rai u tih , “ Ahih he Devid Capa tangtang cawini ! ” ti u .
40012024	Farasi hue lawng he awl he a yaak vengah ahimi lawng ; ” Ahih lawngah raaithe a hek thai he tah ahimi ukkung Beelzebul lawng raaithe hek thaina huham tharana a peek dawngah ni , ” a tina u .
40012025	Ahimi kah poekna te Jesuh lawng a ming tih ahimi tengah , “ Ram pakhat ah a kawpoek vai u nawh tih athloekla pek u tih raal u kawinih asanhlang cak manawh . Tih van angla khawpui pakhat tihnawhtah imkhuikaw pakhat ah pek bo u tih raal u kawinih pai thai manawh .
40012026	Tedawngah Seitan ram khuiah bu pakhat oen pakhat raal u kawinih te ram te bu la pek u poen dawngah kawlkalh ah rawk ai .
40012027	Nangmi lawngah Beelzebul lawng huham tharana a peek dawngah kai lawng raaithe a hek thai na ti u . Tetih atah nangmi kah hubang hue te raaithe hek thaina huham tharana a-u lawng a peek kai ? Nangmi kah sai thawlh he namami kah hubang hue lawng a tueng sak !
40012028	Raaithe hek thaina huham he Beelzebul kah nawh ni , tede kai he raaithe hek thaina huham tharana pekung tah Pathen Muithla ni , raaithe hek thaina lawng he nangmi sawah Pathen ram avan pha poen tite a tueng sak .
40012029	“ A tha aka ra thlaang te a piin lamha nawh atah a-u lawngkhaw a im te a muk tih a kaawn te lawh pe thai nawh ; amah te a piin coengah a kaawn te a lawh pe thai ai .
40012030	A-u khaw kai aka pai puei nawh tah kai aka raalna thlaang ni . A-u khaw kai lawng thlaang ka caawi vengah aka caawi puei nawh tah pekbokung ni .
40012031	Tedawngah kavan thui u , thlaanghing lawng me ang thawlhna khaw a sai tih Pathen thekhana awlthe awlkha phoei mai cakhaw a sawah khawdawp a ngaai pe ai , tede a-u khaw Ciim Muithla thekhana awl a thui atah a sawah khawdawp ngaai pe manawh .
40012032	A-u khaw thlaanghing Capa raalna awlthe thui mai cakhaw a sawah khawdawp a ngai ai , tede a-u khaw Ciim Muithla raalna awlthe aka thui tah tahe ah khaw , hailam ben toe meveng khaw a sawah khawdawp ngaai pe tlaih manawh . ” a tina .
40012033	“ Athaih theen dang ham thingkung theen khueh a ngoe . Thingkung the na khueh atah athaih the van ai . Ame ang thingkung tite athaih rang oen m'ming thai ai .
40012034	Nangmi ruul hue ; Na the u lal maiah metila awltheen na thui u thai ai ? Lungbui khuiah aka awm te kaa dawng kalawng va thoeng .
40012035	Thlaangdoeng lawngtah thaihu theen a kuem khuikah thaihu theen te a pho sak ; Thlaangthe lawngtah thaihu the a kuem khuikah thaihu the te a pho sak van .
40012036	Atak tang kavan thui u ; “ Awlcekna Hin atah thlaang boeih lawng awlpoei a thuina dawngah awlcekna a yawkk ai .
40012037	Na dok oen na tangna te mingna ham namah kah awlthui te awlcekna ham a hawna ai . ”
40012038	Tecoengah Phungawl cangpueikung khatsut oen Farasi khatsut hue lawng , ” Saya ! kawpoekraina na sai te huh ham ka ngaih u ” a tina .
40012039	Jesuh lawng “ Tahe san kah thlaangthe oen Pathen n'tu la aka sak nawh thlaang hue nangmi lawng kawpoekraina sai ham nan ceel u ? Ka sai manawh ! Atloe kawpoekraina nawh tih Tawngha Jonah kah kawpoek-raina bueng te ni na huh u ai .
40012040	Jonah tah nga bung khuiah yiin daai hin thum a awm angla Thlaanghing Capa khaw yiin daai hin thum dilai khuiah awm van ai .
40012041	Nineveh khawpui kah thlaang thli lawng Jonah kah phungthui awl a yaak u dawngah a thawlhna yut u , Awlcekna Hin ah ahimi lawng pai vetih nangmi te thawlh n'peel u ai . Atak tang kavan thui u , Jonah lak ah aka lenduet he ah awm .
40012042	Sheba sengpahrang Nu lawng Solomon kah cuihna awl hutung ham athlahlang amah ram kalawng va law ; Awlcekna Hin ah ahih lawng pai vetih nangmi te thawlh n'pup ai . Atak tang kavan thui u , Solomon lak ah aka lenduet he ah awm ” a tina .
40012043	“ Thlaang pakhat kaw khui kalawng raaithe te a co vengah , ramhum huhang a hiil tih a awmna huen a tlap : a awmna huen a dang nawh vengah ,
40012044	Ka im la ka meel koep ai , tila a poek . Tedawngah a meel koep phai vengah im aciimbiitla awm tih atheenla thaihu akuem te a huh .
40012045	Tecoengah cet koep tih amah lak ah aka the ngaai raaithe pasarih te avan law puei tih te im ah awm u . Tedawngah a hukhueng ah te thlaang tah acuek veng lak ah nauh tare . He tih van angla tahe san kah thlaangthe thli tengah awm van ai ” a tina .
40012046	Jesuh lawng thlaangping tim ah awl a thui lii vengah , a manu nucahui law u tih ahih oen awl thui a ngaih u dawngah im adau ben ah pai u .
40012047	Tedawngah thlaangping timkah thlaang pakhat lawng Jesuh te “ Bueh lah ! na nu nucahui nang oen awl thui a ngaih u tih adau ben ah pai u ” a tina .
40012048	Jesuh lawng , “ A nu te a-u nuem ? ka manau hue te a-u nuem ? ” a tina .
40012049	Tecoengah a hubang hue te a khi tih , “ Bueh u lah ! a nu oen ka manau hue tah ahimi he ni !
40012050	A-u khaw vaan ah aka awm a Pa kawngaih aka sai tah ka maya , ka manau , ka ngannu oen a nu ni , ” a tina .
40013001	Te hin ah Jesuh lawng te im te a thawh taak tih Galili tuiliikeeng la cet ; cang puei ham te ah te ngawl .
40013002	Ahih aka veel thlaangping a yahawh aih dawngah Jesuh tah lowng khuila kuun tih ngawl ; thlaangping hue tah tuilii-keeng ah pai u .
40013003	Jesuh lawng thuidoetna awl oen ahimi te thaihu moen a thui pe . “ Voei khat ah caangti hehkung thlaang pakhat tah caangti heh hamla cet .
40013004	Ahih lawng caangti te lo khuiah a heh vengah khatsut tah lawngpui ah tla tih va lawng a ruh boeih .
40013005	Caangti khatsut tah lungrawng sawkah dilai ah tla , dilai apam dawngah kawlkalh ah caangti tah po .
40013006	Tede khaw a ling hang atah caangpawk te khawling lawng a kaang , a yung te a dung la a thlak nawh dawngah kawlkalh ah yai tih reu .
40013007	Caangti khatsut tah thliing tim ah tla , thliingkung tah roeng hang tih caang te malh a telh .
40013008	Tede caangti khatsut tah laitheen dawngah tla tih a vui a thaih thaawn . Khatsut tah apueh yakhat , sawmruk , sawm thum toe la nawl . ”
40013009	Jesuh lawng , “ Yaakna haa aka khueh lawng ya hawn seh ” a tina .
40013010	Tecoengah a hubang hue Jesuh tengla law u tih , “ Thlaangping tengah awl na thui vengah n'tu hamla thuidoetna awl na hawna ? ” tila a doet u .
40013011	Jesuh lawng , “ Vaan ram kawng awlhuep mingna te nangmi tengah kan peek poen , tede ahimi tah ka pe thlan .
40013012	A-u khaw aka khueh te tah a taawm pe vetih a ngoena lak ah a khueh tare ai ; tede aka khueh nawh te tah a khueh duen te a lawh pe ai .
40013013	Ahimi tengah awl ka thui vengah thuidoetna ka hawna he tah ahimi lawng a bueh u , tede hu u nawh , a hutung u , tede ya u nawh , yaakming khaw yaakming u nawh .
40013014	Tedawngah Tawngha Isaiah lawng a thui oepsoeh awl te ahimi tengah soep . Te awl tah : “ He thlaang hue lawng a hutung tah a hutung u de , yaakming u nawh ; a bueh tah a bueh u de hu u nawh ,
40013015	Metihtiah a kawpoek biing sut tih a haa a buem khoep u , a mik te a yiin khoep u , tih nawh kawinih ahimi mik lawng a huh vetih a haa lawng a yaak coengah a thinkaw lawng a yaakming vetih ka tengla va meel u ai , ahimi te kai lawng ka hoeih sak sui de ” tila Pathen lawng a thui te ni .
40013016	“ Nangmi tah na yotheen phoeih . Na mik lawng a huh tih na haa lawng a yaak u .
40013017	Atak tang kavan thui u , nangmi lawng na huh u he tawngha hue oen Pathen kah thlaang hue lawng huh ham a ngaih u tangkiik de hu u thai nawh ; nangmi lawng na yaak te yaak ham a ngaih de ya u nawh , ” a tina .
40013018	Tedawngah caangti hehkung thuidoetna awl thuicaihna he hutung u lang yaakming u lah .
40013019	A-u khaw Vaan ram kawng awlthang a yaak de aka yaakming nawh te tah lawngpui ah aka tla caangti oen lo u . Ahimi thinkaw ah a heh u caangti te Seitan lawng law tih a rot pe .
40013020	Lungrawng sawkah dilai apamna ah aka tla caangti tah Vaan ram kawng a yaak vengah awmngaihcala aka do koeloe thlaang oen lo u .
40013021	Tede , ahimi kah thinkaw lungbui ah Vaan ram kawng a thlengyung a thlaak nawh dawngah asan hlang hing nawh . Tedawngah Vaan ram kawng dawngah thekha raina oen heemtekna soeprep a law vengah ahimi lawng kawlkalh ah a hoett pahoei .
40013022	Thliing tim ah aka tla caangti thui-ngaihna tah Vaan ram kawng tah a yaak de dilai khawsakna dawngah lakueng tih dilai han bawilen ngaihna lawng akang ahalh khoep tih caangvui caangthaih aka thaawn nawh oen lo u .
40013023	Laitheen dawngah aka tla caangti tah Vaan ram kawng te a yaak tih aka yaakming thlaang te a thuingaihna , ahimi tah a vui athaih thaawn tih apueh yakhat , apueh sawmruk , apueh sawmthum la thaawn .
40013024	Jesuh lawng ahimi tengah atloe thuidoetna pakhat a thui pe : “ Vaan ram tah amah lo ah caangti theen aka heh thlaang pakhat oen lo u .
40013025	Yiin at atah , thlaang boeih a ih coengah raal pakhat law tih caang tim ah varaamcaang a heh tih a ceh taak .
40013026	Caangkung tah roeng tih avui arai hang atah varaamcaang khaw pho van .
40013027	Lokhuehkung kah a tuihyoeihthlaang hue lawng a tengla law u tih , Bawipa ! na lo khuiah caangti theen ni na heh de , ame kah varaamcaang he a po oh kai ? ” a tina u .
40013028	Ahih lawngah , “ Te ngoen tah raal thli lawng a heh ni , ” a tina . Ahimi lawng , “ Ka cet u silang varaamcaang te ka phuk u ai aw ? ” tila a doet u .
40013029	Lokhuehkung lawng “ Phuk u boel , ” varaamcaang te na phuk u kawinih caangkung oen na phuk renten u hau ai ” a tina .
40013030	Caang ah tue a pha thlantoe caangkung oen varaamcaang te roeng haih hawn seh . Caang ah tue a pha vengah cang-aat hue te lamhala varaamcaang te phuk , tuum u langtah hai dawngah phuum uh , te coengah caang te aat uh ! caawi u langtah ka thaidi khuiah sang uh , ka tina badai . ” a tina .
40013031	Jesuh lawng atloe thuidoetna pakhat ahimi tengah a thui pe : “ Vaan ram tah he tila awm . Thlaang pakhat lawng antammu a lawh tih a lo khuiah a heh .
40013032	Antammu tah amu-ati boeih lak ah a yiitkoek la awm . Tede po tih a roeng hang atah akung boeih lak ah aka bo koek la awm . Thingkung pakhat la pai , va thli law tih a beek dawngah bu a tuk . ”
40013033	Jesuh lawng ahimi tengah atloe thuidoetna pakhat a thui pe baal : “ Vaan ram tah he tila awm . Hutaa pakhat lawng tawlru a lawh tih taa-eek hawl at dawng a phull atah a raawi sak boeih oen lo u ” tila Jesuh lawng a tina .
40013034	Jesuh lawng he thaihu boeih thlaangping tengah a thui vengah thuidoetna a hawna . Thuidoetna hawna ohla n'tu khaw thui nawh .
40013035	He tila a thui he tah Tawngha lawng , “ Ahimi tengah awl ka thui vengah thuidoetna ka hawna ai ; Dilai a suen cuek kalawng ming nooek nawh awlhuep te ka thui ai , ” tila a thui te a soepna ham ni .
40013036	Jesuh lawng thlaangping te a ceh taak tih im khuila a kuun vengah a hubang hue a tengla law u tih , “ Lo khuikah varaamcaang thuidoetna te acaihla van thui lah ” a tina u .
40013037	Jesuh lawng , “ Caangti theen aka heh tah Thlaanghing Capa ni ;
40013038	Lo tah he dilai ni ; caangti theen tah Vaan ram aka paang thlaang hue ni ; varaamcaang tah Seitan kah thlaang hue ni ;
40013039	Varaamcaang aka heh raal tah Seitan ni ; caang ah tue tah dilai a boetna ; caangaatkung tah vanthlaang hue ni .
40013040	Varaamcaang te a caawi tih hai dawng a phuum angla dilai aboet tue atah te tila awm van ai .
40013041	Thlaanghing Capa lawng vanthlaang thli te avan tuih vetih thawlhna ben la thlaang aka ceh sak boeih oen thaihu the aka sai boeih te amah Ram khuiah a caawi sak vetih ,
40013042	Vanthlaang lawng ahimi te haialh dawngah a phuum ai , te huen ah rap vetih a naw a rueng u ai .
40013043	Tevengah thlaangdoeng thli tah ana pa Pathen kah Ram ah khaw angla see u ai . Tedawngah yaakna haa aka khueh lawng ya u lah ! ” a tina .
40013044	“ Vaan ram tah he oen lo u . Thlaang pakhat lawng lo ah khawh-arang a thuh te a huh . Ahih lawng atheenla a up koep tih awmngaihla im la cet . A khueh thaihu boeih te a yoeih coengah meel koep tih te kah lohuen te a lai .
40013045	“ Tecoengah Vaan ram tah he oen lo u . Thlaang pakhat lawng latha theen a tlap ,
40013046	A hih lawng latha theen te a huh vengah cet tih a khueh thaihu boeih te a yoeih coengah te kah latha te a lai .
40013047	“ Tecoengah Vaan ram tah he oen lo u . Tui aka hawi khatsut hue lawng tuilii khuiah lok te a heeng u tih nga phun soeprep te a tuuk u .
40013048	Lok dawngah nga a be atah lan la a doek u tih nga te pekbo hamla ngawl u : nga atheen te busui dawngah a sang u tih nga athe te tah a voeih u .
40013049	Dilai aboet tue atah he tila awm van ai : vanthlaang lawng law vetih thlaang theen timkah thlaangthe te a tuek coengah ,
40013050	Ahimi te haialh dawngah a phuum ai . Te huen ah ahimi lawng rap vetih a naw a rueng u ai , ” tila a thui pe u .
40013051	Jesuh lawng , “ He thaihu boeih he na yaakming u aw ? ” tila ahimi te a doet . Ahimi lawngah , “ Oeih ! ka yaakming u poen ” a tina .
40013052	Tedawngah Jesuh lawng , “ Phung-awl cangpueikung timkah thlaang pakhat , Vaan ram ah hubang pakhat la aka awm tah kaawn a khuehna im khui-kah thaihu aruem oen athaai aka sat oen lo u , ” a tina .
40013053	Jesuh lawng thuidoetna he a thui boeih coengah , te huen te a ceh taak tih ,
40013054	Amah awmna Nazaret la meel koep . Sinakok ah a cang puei tih ahih kah awl aka ya thlaang boeih a kawpoek rai u . “ He ang cuihna he me kah a huh kai ? He ang kawpoekraina he metila a sai thai kai ? ” tila te doet u patoeng .
40013055	“ Ahih he lettama capa nawh aw ? Meri he ahih kah a manu nawh aw ? Jeem , Josep , Simon oen Judah he ahih kah a manau thli nawh aw ?
40013056	He kah aka awm he a ngannu thli nawh aw ? He ang thaihu boeih he me kah a dang kai ? ” ti u .
40013057	Tedawngah ahimi lawng Jesuh te hinyah u nawh . Jesuh lawng ahimi te , “ Tawngha tah amah awmna khawpui oen a imkhuikaw nawh atah huen tloe boeih ah a hinyah u , ” a tina .
40013058	Metihtiah ahimi lawng oengna a khueh nawh dawngah Jesuh lawng te huen ah kawpoekraina yahawh sai nawh .
40014001	Teveng tue ah Galili peng ukkung Herod lawng Jesuh kawng te a yaak .
40014002	Herod lawng , “ Ahih tah aka hing koep baptisma pekung Johan tang tang ni , tedawngah kawpoekrai saithaina huham a khueh , ” tila a kut hui kah bawi hue te a thui pe .
40014003	Teveng thlan ah Herod lawng Johan te a tuuk sak tih thong khuiah a thlaak . Ahih lawng tila a sai he tah a manau Filip kah a yu Herodias kawng dawngah ni .
40014004	Voei khat ah Baptisma pekung Johan lawng Herod te , “ Herodias he na yuna ham tuueng nawh , ” a tina .
40014005	Herod lawng ahih te ngawn ham a ngaih . Tede , Judah thlaang thli lawng Johan te tawngha pakhat ni a ti u dawngah ahimi te a rih .
40014006	Herod a cuunna hin ah Herodias canu lawng kamyin thlaang yahawh haiah laam . Herod tah a kaw hoe tangkiik tih ,
40014007	Hutaaca tengah , “ Na van bih boeih te kan pe ai , ” tila a taap tih awl a kam .
40014008	Hutaaca lawng a manu kah ceemtuh angla a bih tih , “ Baptisma pekung Johan kah a luu te beelphai dawngah tahe ah m'peh , ” a tina .
40014009	Sengpahrang tah a kawthe , tede ahih lawng kamyin boeih haiah awl a kam poen dawngah hutaaca kah a bihna angla peek ham Herod lawng awl a peek .
40014010	Tedawngah thongim khuikah Johan luu te a tloek sak .
40014011	A luu te beelphai dawngah avan khuen u tih hutaaca te a peek u , hutaaca lawng a manu tengla a khuen .
40014012	Johan kah hubang thli law u , a rawkk te a khuen u tih a up u , tecoengah ahimi lawng cet u tih Jesuh tengah a thui pe u .
40014013	Jesuh lawng Johan kawng awlthang te a yaak vengah te huen kalawng thlaang a awmna nawh a dingruena huen la lowng oen amah bueng cet . Te kawng te thlaang yahawh lawng a yaak . Tedawngah a awmna khaaw roekk kalawng law u tih lanloeih lawngpui kalawng Jesuh te a hu ah a vai u .
40014014	Jesuh te lowng dawng kalawng lan la rum tih thlaangping te a huh vengah ahimi te caalla a reen tih thlaangtlo boeih te a hoeih sak .
40014015	Thlemben tue apha veng atah a hubang hue a tengla law u tih , “ Khaw thlem poen , he huen tah thlaang a awmna nawh huen la awm , thlaangping he khaaw khui la tuih lang a mami ham caak awkk lai u seh , ” a tina .
40014016	Jesuh lawng , “ Ahimi ceh ham ngoe nawh , ’ “ Nangmi lawng caak koei pe uh , ” a tina .
40014017	A hubang hue lawng , “ Takawi cuun ngaa oen nga pahih bueng ni ka khueh u , ” a tina .
40014018	Jesuh lawng , “ Ka tengla van khuen u lah , ” a tina .
40014019	Thlaangping te pompih dawngah ngawlh ham awl a peek ; tecoengah takawi cuun ngaa oen nga pahih te a lawh , vaan la maang tih Pathen tengah awmngaih awl a thui . Jesuh lawng takawi te a eh coengah a hubang hue te a peek tih a hubang hue lawng thlaangping tengah a ree pe .
40014020	Thlaang boeih lawng a caak tih a bung hah . Tecoengah a caak coeih te a hubang hue lawng vawhphueih paha thlaihih la a caawi u .
40014021	Buh aka ca boeih tah hutaa oen camaw toek ohla tawngpataang hawng ah thlaang thong ngaa yunyan awm ai .
40014022	Jesuh lawng thlaangping te a mel sak veng te ah a hubang hue te lowng khuila a kuun sak tih lamhala tuilii khatben rall la a tuih .
40014023	Thlaangping te a tuih boeih coengah Jesuh tah thangthui ham amah bueng tlaang la luui . Khaw athlem atah Jesuh amah bueng te huen ah awm .
40014024	Lowng te tuirall kalawng athlana tuiluung a pha vengah thlipui tho tih lowng te a maam khak dawngah , tuilet lawng dalh a khup .
40014025	Cinghuetaang atah Jesuh lawng a hubang hue tengla tui sawah cet .
40014026	Tui sawah a ceh te ahimi lawng a huh u vengah let u tih , “ Muithla ni , ” ti u tih paang u .
40014027	Jesuh lawng ahimi te a voem pahoei tih , “ Lakueng u boel ! Kai ni ; rih u boel , ” a tina .
40014028	Tecoengah Piter lawng , “ Bawipa , nang tang tang atah na teng la tui sawah ka lawna ham awl m'pe lah , ” a tina .
40014029	Jesuh lawng , “ Va law lah ! ” a tina . Tedawngah Piter te lowng khui kalawng rum tih Jesuh tengla tui sawah cet .
40014030	Tede Piter lawng khawthlii a tlawh hlang te a huh vengah a rih tih tui khuiah dalh buekk . “ Bawipa n'thlawn lah ! ” tila paang .
40014031	Jesuh lawng a kut a phawng pahoei tih ahih te a phoeih coengah , “ Na oengna yawl tangkiik ! n'tu dawngah uepvoetna na khueh ? ” a tina .
40014032	Ahih rawi te lowng khuila a kuun hih coeng atah khawthlii dip .
40014033	Tecoengah lowng khuiah a hubang hue lawng Jesuh te a bok u . Ahimi lawng , “ Nang tah Pathen Capa tang tang ni ! ” a tina u .
40014034	Ahimi lawng tuilii ah te kat u tih Gennesaret ram te a pha u .
40014035	Te kah thlaang hue lawng Jesuh te a noek u . Tedawngah a teng-avai kah thlaangtlo boeih te a khue u tih Jesuh tengla avan law puei u .
40014036	Thlaangtlo thli lawng Jesuh kah himbai hmoi te tek ham a bih u tih aka tek boeih tah hoeih u .
40015001	Tecoengah Farasi khatsut oen Phungawl cangpueikung khatsut te Jesuh tengla Jerusalem kalawng law u tih ,
40015002	“ N'tu dawngah na hubang hue lawng mami patuer thli kah cang puei awl te a eek u ? Ahimi lawng buh caak thlan ah kut sil u nawh ! ” tila a doet .
40015003	Jesuh lawng , “ N'tu dawngah , Pathen kah awlpeek te na vai u nawh tih namami kah cang puei bueng na vai u ? ” a tina .
40015004	Pathen lawng , na nu oen na pa te hinyah uh ! a-u khaw a manu oen ana pa te a tap avoep atah duek sak ham awm ” ti .
40015005	Tede nangmi kah cang puei tah thlaang pakhat mai lawngah a manu oen ana pa bawmna hamla thaihu pakhat mai khaw a khueh te , “ He tah Pathen koe ni , ” a ti atah ,
40015006	‘ A manu oen ana pa te hinyah ham ngoe tlaih nawh , ” na ti u . He tila namami kah cangpueina bueng te na vai u tih Pathen kah awlpeek te n'tu la na sak u nawh .
40015007	Nangmi thlaangthaipalat hue ! Isaiah lawng nangmi kawng a thui oepsoeh te soeng tang tang !
40015008	Isaiah lawng , “ He thlaang hue lawng awlhong oen kai ng'hinyah u , tede a thinkaw lungbui tah kai oen thla tangkiik .
40015009	Ahimi lawng thlaanghing kah sai coplap phung te kai kah awlpeek angla a cang puei dawngah , kai m'bok u he khaw a poei ni ; tila Pathen lawng ti , ” a tina .
40015010	Tecoengah Jesuh lawng thlaangping hue te a tengla a khue tih ahimi te , “ Hutung u lang yaakming u lah !
40015011	Thlaang aka ciimcaih sak nawh thaihu he tah kaa khui kalawng aka kuun he nawh ni , kaa khuikah aka thoeng lawng ni thlaang he a ciimcaih sak nawh ” a tina .
40015012	Tecoengah a hubang hue ahih tengla law u tih , “ Na awlthui lawngah Farasi hue a thin a sa sak he na ming aw ? ” a tina .
40015013	Jesuh lawng , “ Vaan a Pa kah thingliing nawh thingkung boeih tah a phuk ai ;
40015014	“ Ahimi kawngah lakueng u boel ! ahimi tah mikpum aka mawt mikpum hue ni , mikpum pakhat lawng atloe mikpum te a mawt atah ungrawm khuila bok tla hih ai , ” a tina .
40015015	Piter lawng , “ Te thuidoetna awl te kaimi tengah aciimla van thui lah ! ” a tina .
40015016	Jesuh lawng ahimi tengah , “ Nangmi he tahe toe thlaangtloe lak ah na cuih u thlan nawh pai he !
40015017	“ Na yaakming u nawh aw ? Thlaang kaa khuiah aka kuun thaihu boeih tah a bung khui a pha tih te kalawng naatceh la thoeng .
40015018	Tede kaa khuikah aka thoeng hang thaihu tah thinkaw lungbui khui kalawng law tih te thaihu lawng thlaang ciimcaih sak nawh .
40015019	Thlaang ngawnna , samphaihna , hutaa tawngpa thawlhna , atheen nawh thaihu saina , huuenna , hoemna , thlaang thaang the sakna , poekna atloe boeih he tah lungbui khui kalawng ni a law .
40015020	He ang thli lawng thlaang a hawt a aih , tede ahimi kah a thui angla kut silh ohla buh caakna lawng thlaang he a hawt a aih moenih , ” a tina .
40015021	Jesuh lawng te huen te a thawh taak tih Taiar oen Sidon peng la cet .
40015022	Te peng kah aka awm Kanaan nu pakhat a tengla law tih , “ Devid Capa ! ” Kai he n'reen lah , ka canu tah raaithe lawng a tuuk tih nauh tangkiik , ” tila angaihhlangla paang .
40015023	Tede Jesuh lawng kam at khaw voem nawh . A hubang thli a tengla law u tih , “ Ahih he tuih loeih , mami hu ah bang tih thlaangngeu palaawn la paang khiing , ” a tina u .
40015024	Tecoengah Jesuh lawng , “ Israel thlaang aka auh tuuca ham bueng ni ka law , ” a tina .
40015025	Tevengah te kah hutaa lawng Jesuh khow kungah buekuep tih , “ Bawipa ! kai he n'reen mai hawn lah , ” a tina .
40015026	Jesuh lawng , “ Camaw kah buh te lawh tih ui m'peek pe atah soeng nawh , ” a tina .
40015027	Te hutaa lawng , “ Bawipa , na thui te soeng tak tak , tede ui lawngkhaw a Bawipa kah caboi dawng kalawng aka tla buhdik anhaai te a caak van ta , ” a tina .
40015028	Tedawngah Jesuh lawng , “ Nang tah oengcakna aka khueh hutaa ni ! na ngaihna angla coengg hawn seh , ” a tina . Teveng tue roe ah a canu te hoeih pahoei .
40015029	Jesuh lawng te huen te a thawh taak tih , Galili tuiliikeeng ah cet . Tecoengah tlaang la luui hang tih ngawl .
40015030	Thlaangping lawng ah khawkheem thli , mikpum thli , aka khawn thli , awlmueh oen atloe thlaangtlo te avan law puei u tih , Jesuh kah a khow kungah a khueh u tih ahimi boeih te Jesuh lawng a hoeih sak .
40015031	Awlmueh lawng cal thai , aka khawn thli lawng theen , khawkheem lawng cet thai , mikpum lawng a mik a tueng koep te thlaangping lawng a huh u vengah a kawpoek rai u tih Israel Pathen te a thangpawm u .
40015032	Jesuh lawng a hubang hue te a tengla a khue tih , “ Thlaangping he kai oen hin thum ka awm haih u poen tih tahe ah buh caak ham a khueh u tlaih nawh dawngah ka reen tangkiik , lawngpueng ah tawnba u hau ai ka ti dawngah ahimi he buh cah ohla im la tuih ham ka ngaih nawh , ” a tina .
40015033	A hubang hue lawng , “ He thlaangping he yoeh kok ham he ramhum ah ame kah buh caak khoek kaimi lawng ka dang ai ? ” tila Jesuh te a doet u .
40015034	Jesuh lawng , “ Takawi meyoeh na khueh u ? ” a tina . Ahimi lawng “ Takawi cuun rih oen nga ayawlca tah awm , ” a tina u .
40015035	Jesuh lawng thlaangping hue te dilai dawngah a ngawlh sak .
40015036	Tecoengah takawi cuun rih oen nga te a lawh tih Pathen tengah uemna awl a thui coengah takawi oen nga te a eh tih a hubang hue te a peek . A hubang hue lawng thlaangping tengah a ree pe .
40015037	Ahimi lawng ahah la a caak u . A caak coeih te a hubang hue lawng vawh phueih pasarih dawngah abecala a kawh u .
40015038	Aka ca boeih te hutaa oen camaw toek ohla tawngpataang hawng ah thawnglii law .
40015039	Jesuh lawng thlaangping hue te a tuih coengah lowng oen Makadan ram la cet .
40016001	Farasi oen Sadusi khatsut te Jesuh tengla law u tih a thawlhna tlap ham a ngaih u dawngah , Pathen kah thlaangtuih la na awm ti he mingna ham kawpoekraina van sai lah tila a ceel u .
40016002	Tede Jesuh lawng , “ thlemben ah khaw a pang yuuk atah , khaw theen ai na ti u !
40016003	‘ Mincang ah khaw pang tih khaw a mai atah khaw tlan ai na ti u . ’ Nangmi lawng vaan na dan u rang oen khaw theen ai , khaw tlan ai , tila na thui u thai , tede tahe kah atue noekna he tah na ming u thai nawh !
40016004	Tihin hang kah thlaang hue he me tih aihla na the tangkiik u tih Pathen khaw na ming u nawh ! Nangmi lawng kawpoekraina na van bih u ? Ka sai manawh ! Nangmi ham kawpoekraina tah Jonah kah kawpoekraina bueng te ni na huh u ai , ” a tina . Tedawngah ahimi te a thawh taak tih atloela cet .
40016005	A hubang hue lawng tuilii khatben ral la a kat phai u vengah ahimi lawng buh khuen ham a hilh u .
40016006	Jesuh lawng ahimi tengah , “ Dalra u boel ; Farasi oen Sadusi hue kah tawlru te anepla ngaithuen uh , ” a tina .
40016007	Tevengah amami pakhat oen khat te , “ Mami lawng buh ng'khuen u nawh tih he awl he a thui cawini , ” ti u .
40016008	Jesuh lawng ahimi kah awl thui te a ming tih ahimi te , “ Buh na khuen u nawh kawng te n'tu la na thui khiing u ? Na oengna yawl tangkiik u nawh pai he !
40016009	Tahe toe ah na yaakming u thlan aw ? Kai lawng takawi cuun ngaa ka eh tih thlaang thong ngaa ka cah te na hilh u poen aw ? Acoeih te vawh meyoeh dawngah a be ?
40016010	Tecoengah takawi cuun rih thlaang thong lii ka cah te na hilh u poen aw ? Acoeih te vawh meyoeh dawngah a be ?
40016011	Nangmi tengah kavan thui he buh kawng nawh ni ti he n'tu ah na yaakming u nawh ? Farasi oen Sadusi hue kah tawlru te ngaithuen uh , ” a tina .
40016012	Tevengah a hubang hue lawng , ngaithuen uh , ati he takawi dawngah a hawna tawlru nawh tih Farasi oen Sadusi hue kah cangpueina ni tila a yaakming u .
40016013	Jesuh lawng Sisaria Filipi khawpui tengvaai ah cet tih te huen ah a hubang hue te , “ Thlaang thli lawng Thlaanghing Capa he a-u a ti u ? tila a doet .
40016014	Ahimi lawng , “ Khatsut lawng Baptisma pekung Johan , ” ti u , atloe hue lawng , “ Elijah , ” ti u , atloe khatsut lawng , “ Jeremiah nawh atah atloe tawngha pakhat khat cawini ti u , ” a tina .
40016015	Jesuh lawng , “ Nangmi lawng ta , kai he a-u na ti u ? ” tila a doet .
40016016	Simon Piter lawng , “ Nang tah aka hing Pathen Capa Messiah ni , ” a tina .
40016017	Jesuh lawng , “ Johan capa Simon , na yo theen phoeih , ” He awltak he thlaanghing teng kalawng na tengla law nawh , tede vaan ah aka awm a Pa kah peek ni .
40016018	Tedawngah na tengah kavan thui , Piter : nang tah lungto ni ! He lunghiim lungdangsuem dawngah ka Khrihcabu ka pai sak ai , duekna lawng Pateng taa thai manawh .
40016019	Vaan ram caabi na tengah kan pe ai ; dilai dawngah thawhka na khaih boeih te tah vaan ah khaw khaih la awm van ai , dilai dawngah thawh na awng pe te tah vaan ah khaw a awng pe van ai , ” a tina .
40016020	Tecoengah Jesuh lawng a hubang hue tengah amah te Messiah ni tila a-u tengah khaw thui nawh ham awl a uen u .
40016021	Teveng tue kalawng ah Jesuh lawng a hubang hue tengah , “ Jerusalem la ka cet vetih Judah ahaamca thli oen khawsoeih ahaamca thli oen ah phungawl cangpueikung thli lawng patang n'khang sak ai , kai he ng'ngawn u ai , tede athum hin ah thawh sak koep la ka awm vetih ka hing ai , ” tila acairaula a thui pe .
40016022	Piter lawng Jesuh te atloela yawp a ceh puei tih a siim . “ Bawipa he ang thaihu he Pathen lawng thoeng sak boel seh , te ang te mevengah khaw na sawah van pha roe boel seh , ” a tina .
40016023	Jesuh lawng Piter te a mang thil ket tih , “ Seitan ! Ka teng kalawng cet lah , na poekna he Pathen teng kah law nawh tih thlaanghing ben kalawng a law dawngah , ka cehna lawngpui kanghalhkung la na awm , ” a tina .
40016024	Tecoengah Jesuh lawng a hubang hue te , “ A-u khaw ka hu ah law ham a ngaih atah amah kawngaih te hoett selang amah kah thinglam kawh ruila ka hu ah bang seh .
40016025	A-u khaw a hingna thlawn ham aka ngaih tah a hingna te a thlawng ai . Tede a-u khaw kai kawng dawngah a hingna te a sung atah hingna a dang ai .
40016026	Thlaang pakhat lawng dilai pum he pang mai cakhaw a hingna a thlawng atah n'tu nuem aphu aka awm ? Aphu awm nawh ! A hingna dang koep ham n'tu oen khaw thaw thai manawh .
40016027	Thlaanghing Capa tah ana Pa kah ruep-awmna oen amah kah vanthlaang thli oen ah va rum thuk vetih thlaang boeih te bii a bina taring ah kutdo a peek ai .
40016028	Atak tang kavan thui u , Thlaanghing Capa lawng Sengpahrang angla a law te na huh u thlantoe aka duek nawh ham koei thlaang khatsut tah he ah na awm u , ” a tina .
40017001	Hinruk a diw raih coengah Jesuh lawng Piter , Jeem oen Johan te tlaangsawm la a luui puei tih amami bueng te huen ah awm u ,
40017002	Tevengah ahimi mik huh ah Jesuh kah a muei te thawleng u : a mik-hai tah khawmik angla aang tih a bai a naak khaw bawk tih aang rawngtheng .
40017003	Tecoengah Mosi oen Elijah tah Jesuh oen ah awl a thui u te a hubang pathum hue lawng a huh .
40017004	Tedawngah Piter lawng Jesuh nala “ Bawipa , he huen ah mami awm ham theen tangkiik . Na kawngaih atah im pathum : nang ham pakhat , Mosi ham pakhat , Elijah ham pakhat he ah ka sa u ai , ” a tina .
40017005	Piter lawng awl a thui lii vengah ahimi te aka bawk tangkiik muui lawng a thiing khoep u tih muui khuikah awl lawng , “ He tah ka lungvatna ka Capa ni , ahih sawah ka kaw hoe , a awl ngaai pe uh , ” tila a thui .
40017006	Te awl te a hubang hue lawng a yaak vengah a rih tangkiik u dawngah dilai ah a mik-hai a buengkhuem tih kawpp u .
40017007	Jesuh lawng ahimi tengla law tih ahimi te a tek . “ Tho u loeih , rih u boel ! ” a tina .
40017008	Tedawngah ahimi lawng a bueh vengah , Jesuh bueng nawh tah a-u khaw hu u tlaih nawh .
40017009	Tlaangsawm kalawng a rum thuk u vengah , ahimi te , “ He kah na huh u huhthlaam he Thlaanghing Capa duekna kalawng a thawh thlantoe thui u boel , ” tila awl a uen .
40017010	Tecoengah a hubang hue lawngah , “ N'tu dawngah phungawl cangpueikung thli lawng Elijah he lamhacuekla law ai a ti u kai ? tila Jesuh te a doet u .
40017011	Jesuh lawng , “ Elijah tah lamhacuekla law tangtang vetih soeprep boeih te aroek abah oepsoeh ai .
40017012	Tede kavan thui u , Elijah tah law coeng poen de thlaang lawng a ming u nawh dawngah amami ngaikhuekla ahih te a thena u . Tetih van angla Thlaanghing Capa he khaw a thekhana u ai , ” a tina .
40017013	Tecoengah a hubang hue lawng Baptisma pekung Johan kawng ni ahimi tengah avan thui tila a yaakming u .
40017014	Ahimi lawng thlaangping tengla a mel koep u vengah , Jesuh tengla thlaang pakhat law tih a haiah khuklu oen cuengkueng tih ,
40017015	“ Bawipa , ka capa he van reen lah ! Ahih tah raaihum tlawhna a khueh tih patang a khang tangkiik . Hai dawngah khaw , tui dawngah khaw tlim taitu .
40017016	Na hubang hue tengah ka khuen de , ahimi lawng hoeih sak thai u nawh , ” a tina .
40017017	Jesuh lawng , “ Oengna aka khueh nawh nangmi thlaangthe hue ! Metuek toe nangmi he kan awm puei u hun ai ? Meveng tue toe kan nueh u hun ai ? Camaw te ka tengla van khuen u lah , ” a tina .
40017018	Jesuh lawng raaithe te awl a peek tih camaw kaw khui kalawng raaithe te co , kawlkalh ah ahih tah hoeih pahoei .
40017019	Tecoengah a hubang hue amami bueng Jesuh tengla law u tih , “ N'tu dawngah kaimi lawng raaithe ka hek thai u nawh ? ” tila a doet u .
40017020	Jesuh lawng , “ Nangmi lawng oengcakna na khueh u nawh dawngah ni , Atak tang kavan thui u , antammu teh maimah oengna na khueh u kawinih nangmi lawng he tlaang he , he kalawng ke la thoeih lah na tina u a tah thoeih ai , nang mi lawng soeprep boeih na sai u thai ai .
40017021	Tede , he ang raaithe tah thangthuina oen buh yehna bueng nawh atah atloe n'tu oen khaw hek thai la awm nawh , ” a tina .
40017022	A hubang hue Galili la a law boeih u vengah Jesuh lawng ahimi tengah , “ Thlaanghing Capa he thlaang kut dawngah a peek u ai .
40017023	Ahih te a ngawn u ai , tede athum hin ah tho koep ai , ” tila a thui . A hubang hue tah a kaw the u tangkiik .
40017024	Jesuh oen a hubang hue Kapernaum a pha u vengah , Tempal bok-im kah mangmu cawikung hue Piter tengla law u tih , “ Na saya lawng Tempal bok-im kah mangmu a peek van aw ? tila a doet u .
40017025	Piter lawng , “ Oeih , a peek , ” a tina . Piter te im khuila a kuun vengah Jesuh lawng a voem lamha tih , “ Simon , metila na poek ? A-u lawng he dilai sengpahrang tengah ram tloe kah thaihu khuen phu oen mangmu a peek ? Ram khuikah thlaang lawng aw ? Tihnawhtah ram tloe thlaang lawng aw ? ” a tina .
40017026	Piter lawng , “ Ram tloe thlaang lawng a peek ai , ” a tina . Jesuh lawng , “ Theen , ram khuikah thlaang lawngtah peek ham ngoe nawh , ” a tina .
40017027	Tede he thlaang hue he a thinsa sak ham ka ngaih nawh . Tedawngah tuilii la cet lang nga vaih lah . Lamhacuek la na tuuk nga kah a kaa khuiah nang oen kai ham Tempal mangmu peek khoek tangka na dang ai . Te tangka te lo langtah mahih kah mangmu la ahimi te pe hawn , a tina .
40018001	Teveng tue ah a hubang hue Jesuh tengla law u tih , “ Vaan ram ah a-u aka lenduet ? ” tila a doet u .
40018002	Tedawngah Jesuh lawng camaw pakhat te a khue , ahimi haiah a pai sak tih ,
40018003	“ Atak tang kavan thui u , nangmi lawng na kaw na thaw tih camaw hue angla na awm u nawh atah Vaan ram khuiah na kuun u thai manawh , ” a tina .
40018004	Vaan ram ah aka lenduet ham thlaang tah boe a ngaai tih he camaw angla kawpoek aka khueh he ni .
40018005	A-u khaw ka miing oen he ang camaw pakhat he a do atah kai aka do thlaang ni .
40018006	“ Kai aka oeng camaw pakhat kah a oengna te a phelhna ham a-u lawng-khaw a suek atah caang neetna lungto sum bohlang a awi tih tuilii ah tla kawinih ahih ham theen bet ai .
40018007	Dilai dawngah thlaanghing kah oengna aka phelh sak thaihu yahawh hlang a awm dawngah rih ham awm tangkiik . Te ang thaihu te awm ngaikhoek ai , tede te tila thlaang kah oengna aka phelh sak thlaang ham tah caalla khawmap tangkiik !
40018008	“ Na kut tihnawhtah na khow lawng na oengna te avan phelh sak atah tloek langtah voei vik hawn ! Kut soep khow soep oen dungyan hai khuila na tlaak lak ah kut oen khow muehla hingna khuiah na kuun te theen ngaai .
40018009	Tecoengah na mik lawng na oengna te avan phelh sak atah na mik te koeih lang voei hawn ! Mik pahih oen hell hai khuiah na tlaak atah mik pakhat bueng oen hingna khuila na kuun te theen ngaai .
40018010	“ Nangmi lawng he ang camaw pakhat Pateng khaw huhsit nawh ham ngaithuen uh . Atak tang kavan thui u , ahimi doenkung vanthlaang tah Vaan kah a Pa haiah awm yoeyah u .
40018011	( Metihtiah Thlaanghing Capa tah aka auh thlawn ham va law . )
40018012	“ Tuu yakhat aka khueh thlaang lawng tuu pakhat a auh atah n'tu a sai ai tila na poek ? Ahih lawng ramtliim saino a awmna tlaangsawm ah atloe sawmkua pakua hue te a ceh taak vetih aka auh tuu pakhat te tlap ham cet ai .
40018013	Atak tang kavan thui u , aka auh tuu te a dang vengah , aka auh nawh tuu sawmkua pakua lak ah aka auh tuu pakhat te a uem ngaai .
40018014	Tih van angla vaan kah nangmi na Pa lawng he ang camaw pakhat Pateng khaw auh sak ham ngaih nawh , ” a tina .
40018015	“ Na boenhui pakhat lawng na sawah a thawlh atah a tengla cet lang a thawlhna te thui peh . Tede ahuepla namahih bueng thui hih . Na awl a ngaai atah na boenhui oen na roep hih poen .
40018016	Tede na awl te a ngaai nah atah , Caciim lawng , ” thawlh peelna boeih te aka mingpueikung pahih tihnawhtah te lak ah yahawh awm seh ! ati angla thlaangtloe pakhat khaw , pahih khaw ceh puei .
40018017	Tecoengah ahimi kah awl te a ngaai nawh atah , awlkaa boeih te khrihcabu tengah thui uh . Aboetna ah khrihcabu awl te a ngaai nawh toeng toeng atah ahih te lukih thlaang tihnawhtah mangmu cawikung hue angla poek uh .
40018018	“ Tedawngah nangmi tengah kavan thui u , dilai dawngah na piin boeih te vaan ah khaw a piin vetih dilai dawngah na thlam boeih te vaan ah khaw a thlam pe van ai .
40018019	Tecoengah atloe pakhat kavan thui u : Dilai dawngah nangmi tim kah thlaang pahih lawng me ang thaihu dawngah khaw thin-at kaw-at la na thangthui hih atah vaan kah a Pa lawng nangmi ham avan sai ai .
40018020	Thlaang pahih , pathum kai kah miing oen a tunna huen ah ahimi oen kai ka awm haih , ” a tina .
40018021	Tecoengah Piter lawng Jesuh tengla law tih , “ Bawipa , ka boenhui thli lawng ka sawah a thawlh atah , voei meyoeh toe ahih sawah khawdawp ka ngai ai ? Voei sarih toe aw ? tila a doet .
40018022	Jesuh lawng , “ Nawh ni , voei sarih bueng nawh ni , voei sawmsarih let sarih khawdawp na ngaai ai .
40018023	Metihtiah vaan ram tah he tila awm . Voei khat ah sengpahrang lawng a tuihyoeihthlaang kah biibina te soepsa ham a ngaih .
40018024	Atong cuek vengah , ahih kah tangka laiba aka khueh thli khuikah tangka athong asang aka ba te a tengla avan law puei u .
40018025	A tuihyoeihthlaang lawng laiba sahna khoek tangka khueh nawh , tedawngah sengpahrang lawng amah oen a yu , a ca oen a khueh thaihu boeih laiba sahna ham yooei seh ! tila awl a peek .
40018026	Te kah tuihyoeihthlaang lawng sengpahrang haiah khuklu oen cuengkueng ruila a bok tih , “ N'reen hawn de ! Laiba boeih te kan sah badai , ” a tina .
40018027	Sengpahrang lawng a reen dawngah ahih kah laiba boeih te a yoe pe sak tih a tuih .
40018028	Tecoengah te kah tuihyoeihthlaang lawng cet tih ahih kah tangka ayawlca aka ba tuihyoeihthlaang a paya te a huh . Te thlaang te a tuuk tih a khak . Laiba te , “ N'sah loeih ! ” a tina .
40018029	A tuihyoeihthlaang a paya lawng khuklu oen cuengkueng ruila , “ N'reen hawn de , kan sah badai , ” a tina .
40018030	Tede ahih lawng a thana . Laiba a sah boeih thlantoe a paya te thong ah a thlaak .
40018031	Atloe tuihyoeihthlaang hue lawng te tila a sai te a huh vengah a reen u tangkiik tih Sengpahrang tengah cet u tih te tila thaihu a sai thli boeih te a thui pe u .
40018032	Tedawngah Sengpahrang lawng a tuihyoeihthlaang te a khue tih , “ Nang tuihyoeihthlaang , thlaangthe koek ! Ka tengah reenna navan bih dawngah na laiba boeih te kavan yoe sak .
40018033	Kai lawng kan reen van angla tuihyoeihthlaang na paya te na reen van ham awm , ” a tina .
40018034	Sengpahrang tah a thinsa tangkiik tih te kah tuihyoeihthlaang lawng laiba boeih a sah thlantoe thong ah a thlaak .
40018035	Tecoengah Jesuh lawng , “ Nangmi lawng thinkaw lungbui tang oen na maya manau tengah khawdawp na ngaai u nawh atah vaan kah a Pa lawng nangmi sawah khawdawp ngaai van manawh , ” tila a boetna ah a thui pe .
40019001	Jesuh lawng he awl boeih he a thui boet coengah , Galili te a thawh taak tih Jordan tuiva khatben ral Judia ram la cet .
40019002	Thlaangping yahawh hlang lawng a hu ah a vai u tih ahih lawng te huen ah thlaangtlo boeih te a hoeih sak .
40019003	Farasi khatsut lawng a tengla law u tih a thawlhna tuuk pe ham a ngaih u dawngah , “ A me ang kawng dawng maiah a khaw tawngpa pakhat lawng a yu thlaak ham mami kah phungawl lawng a ngaih aw ? ” tila a doet u .
40019004	Jesuh lawng , “ Acuekca ah Saikung lawng thlaang hutaa oen tawngpa a sai , ” tila caciim lawng a thui te na tae u nawh aw ?
40019005	Tedawngah Pathen lawng , “ He kawng dawngah tawngpa lawng a manu oen ana pa te a ceh taak vetih a yu oen awm haih ai , ahih rawi tah pumsa pakhat la coeng ai , ” ti .
40019006	Tedawngah ahih rawi tah pahih tlaih nawh ni , pumsa pakhat poen ni . Pathen lawng a tun sak haih poen te tah thlaanghing lawng pek boel seh , ” a tina .
40019007	Farasi thli lawng , “ Te atah n'tu dawngah Mosi lawng thlaang pakhat lawng a yu te thlaakna ca pe selang tuih seh , tila phungawl a peek kai ? ” tila Jesuh te a doet u .
40019008	Jesuh lawng , “ Nangmi tah thuituen ham na rai u tangkiik dawngah Mosi lawng na yu thlaak ham awl m'peek u . Tede acuekca vengah te tila awm nawh .
40019009	Tedawngah atak tang kavan thui u , “ A-u lawngkhaw a yu te thlaangtloe oen a samphaih nawh maiah a thlaak tih yu tloe a lawh atah te thlaang lawng a yu han ah samphaih poen , ” a tina .
40019010	A hubang hue lawng , “ Yuvaa laklaw ah he tila a awm ham koei atah a yuvaa hih nawh ah theen ngaai ai , ” tila Jesuh te a tina u .
40019011	Jesuh lawng , “ He kah kan cang puei he thlaang boeih ham nawh ni . Tede Pathen lawng a peek thlaang hue bueng ham ni .
40019012	Thlaang lawng a yu a lawh thai nawh he akawng atloetloe la awm : khatsut tah a yu lawh thai nawh ham a thang puei , atloe thlaang khatsut tah yu lawh thai nawh ham a sai u tih atloe khatsut hue tah Vaan Ram kawng dawngah a yu lo u nawh . He cangpueina he aka yaakming lawngtah vai hawn seh ! ” tila a thui pe u .
40019013	Thlaang khatsut lawngah camaw hue kah a luu dawngah Jesuh lawng a kut tloeng tih thangthui pe ham a tengla avan law puei u . Tede a hubang hue lawng thlaangping te a tlung .
40019014	Jesuh lawng , “ Camaw hue te kanghalh u boel , ka tengla law u seh ! metihtiah Vaan ram tah he ang thlaang thli kah ni , ” a tina .
40019015	Jesuh lawng ahimi kah luu sawah a kut a tloeng coengah atloela cet .
40019016	Voeikhat ah thlaang pakhat Jesuh tengla law tih , “ Saya ! Dungyan hingna dang hamla me ang thaihu theen ka sai ai ? ” tila a doet .
40019017	Jesuh lawng , “ Me ang thaihu theen ti he n'tu dawngah nan doet ? Thlaang-theen pakhat bueng ni a awm . Dungyan hingna dang ham na ngaih atah awlpeek te vai , ” a tina .
40019018	Ahih lawng , “ Me ang awlpeek , ” a tina . Jesuh lawng , “ Thlaang ngawn boel , hutaa tawngpa thawlhna sai boel , huen boel , a soeng nawh la thlaang thawlh peel boel ,
40019019	Na nu oen na pa te hinyah lang , namah pum na lungna angla na imbe te lungnah , ” a tina .
40019020	Cadawng lawng , “ He awlpeek thli he ka vai boeih poen , n'tu sai ham a ngoe hun ? ” tila a doet .
40019021	Jesuh lawng , “ Thlaang soep la awm ham na ngaih atah cet lang na koeva thli te yooei boeih langtah tangka te khawdeng harah thli van peh . Te atah vaan ah kaawn theen na khueh badai , tecoengah law lang ka hu ah va bang , ” a tina .
40019022	Te cadawng tah kuirang la a awm dawngah te awl a yaak vengah a kawthe tih meel .
40019023	Tevengah Jesuh lawng a hubang hue tengah , “ Atak tang kavan thui u : Kuirang ham tah Vaan ram ah kuun ham rai tangkiik .
40019024	Kavan thui koep he ; Kala-uk pakhat phaimeet khui a kuun lak ah kuirang pakhat lawng Pathen Ram khuiah kuun ham rai bet ! ” a tina .
40019025	A hubang hue lawng te awl a yaak u vengah a kawpoek rai tangkiik u tih . “ Te atah a-u lawng thlawnna a dang ai , ” tila a doet u .
40019026	Jesuh lawng ahimi te ahaitang heet tih , “ He ang he thlaanghing ham coeng thai nawh , tede Pathen ham tah thaihu boeih he coeng thai , ” a tina .
40019027	Tevengah Piter lawng , “ Bueh lah ! Kaimi lawng thaihu boeih ka ceh taak u tih na hu ah ka bang u poen , n'tu ka dang u ai ? ” tila a doet .
40019028	Jesuh lawng ahimi tengah , “ Atak tang kavan thui u ; San thai a pha tih Thlaanghing Capa lawng Bawi ngawlhcoen dawngah Ruep-awmna oen a ngawlh vengah nangmi ka hubang thlaihih hue nang khaw Israel thlaangphun thlaihih te uk ham bawi-ngawlhcoen dawngah na ngawl u van ai .
40019029	Tecoengah a-u khaw kai kawng dawngah a im oen a lo , a maya manau , ngannu nganca , a manu ana pa oen a ca te aka ceh taak thlaang tah te yueng te a pueh yakhat la a dang u vetih dungyan hingna te a dang baal ai .
40019030	Tede tahe ah lamhacuekla aka awm hue he hukhuengla awm lat vetih tahe ah hukhuengla aka awm hue he lamhacuekla awm dai ai , ” a tina .
40020001	Jesuh lawng , “ Vaan ram tah he tila awm . Dumkhuehkung pakhat lawng misur dum ah bii bi sak ham thlaang aka tlap hamla mincanghi ah cet .
40020002	Thapang a peek nooek angla hin-at kutphu ngun tangka pheek at peek ham biibithlaang thli oen a kaw vai u tih ahimi te dum la a tuih .
40020003	Mincang khawnoek pakua ah dawr la cet koep tih n'tu khaw bi ohla aka pai thlaang khatsut te a huh .
40020004	Tevengah ahimi te , “ Nangmi khaw misur dum la cet u langtah bii bi uh , na thapang te ating atawkk la kan pe ai , ” a tina .
40020005	Tedawngah ahimi tah cet u . Te-coengah hingthun khawnoek thlaihih vengah khaw , khawnoek pathum vengah khaw a sawkah angla a sai .
40020006	Thlemben khawnoek pa-ngaa tawm ah ahih lawng dawr la a ceh koep vengah thlaangtloe khatsut te huen ah a pai hun te a huh . “ Ahimi te n'tu ah biibi ohla khawyung khun he ah na pai u ? ” tila a doet .
40020007	Ahimi lawng , “ Kaimi he a-u lawngkhaw bii m'bi sak u nawh dawngah ni , ” a tina u . Dumkhuehkung lawng , “ Theen , nangmi khaw misur dum la cet u lang bii bi uh , ” a tina .
40020008	Thlemben tue apha vengah dumkhuehkung lawng dumtoetkung tengah , “ Bii aka bi thli te khue u lang a thapang te pe uh . Hukhueng koek bii aka bi kalawng tong langtah lamhacuek bii aka bi toe a thapang kutphu te peh , ” a tina .
40020009	Thlemben khawnoek pa-ngaa kalawng bii aka bi thli te thapang ngun tangka pheek at rip a peek .
40020010	Lamhacuek la bii aka bi thli thapang lawh ham a law u vengah thapang yahawh ka dang ai , tila a poek u . Tede ahimi khaw thapang ngun tangka pheek at rip a dang u .
40020011	Tangka te a lawh u tih dumkhuehkung tengah caitoek u .
40020012	Ahimi lawng , “ Hukhueng koek la bii aka bi thlaang thli he tah khawnoek pakhat khui bueng a bi u . Kaimi tah khawyungkhun khawling khawlai khuiah ka bi u . Tede ahimi na peek yoeh van te kaimi nan peek u , ” a tina u .
40020013	Tevengah dumkhuehkung lawng ahimi timkah thlaang pakhat te , “ Ka puei , hutung lah ! Kan thaina moenih , hin at kutphu ngun tangka pheek at peek ham awl n'thui u nawh aw ?
40020014	Na tangka te lo langtah im la cet loeih ! A hukhueng koek aka bi he khaw nangmi kah dang yoeh van te peek ham ka ngaih .
40020015	Ka mah tangka te ka kawngaih angla ka hawna thai nawh aw ? Kai ka moeihoeih dawngah nang na lungoe aw ? ” a tina .
40020016	Tecoengah Jesuh lawng , “ Tedawng-ah hukhueng koek te lamhacuekla awm vetih lamhacuek te hukhueng koek la awm ai , ” a tina .
40020017	Jesuh lawng Jerusalem la a ceh vengah a hubang thlaihih te ahuep ahelna ah a ceh puei tih amami bueng noenoe ceh ruila ahimi tengah awl a thui pe .
40020018	“ Hutung u lah , ” “ Mami tah Jerusalem khawpui la n'cet u ai . Te huen ah Thlaanghing Capa tah khawsoeih ahaamca hue oen Phungawl cangpueikung hue kut ah peek la awm ai . Ahimi lawng Thlaanghing Capa te ngawn hamla thawlh a peel u vetih ,
40020019	thlaangphun tloe kut dawngah a peek u ai . Thlaangphun tloe hue lawng ahih te nuihbu kamring la a khueh u ai , athe akhana u ai , a bawh u coengah a ngawn u ai . Tede athum hin ah tho koep ai , ” a tina .
40020020	Tecoengah Zebedi kah a yu te a capa rawi oen Jesuh tengla va law . Jesuh haiah khuklu oen cuengkueng tih buekuep ruila a tengah a kawngaih te a bih .
40020021	Jesuh lawng ahih te , “ N'tu na ngaih , ” tila a doet . Ahih lawng , “ Sengpahrang la na law vengah ka ca rawi he na bantang ben ah pakhat , na banvoei ben ah pakhat a ngawlh hih thaina hamla awl van pe lah . ” a tina .
40020022	Jesuh lawng , “ Na van bih he na ming hih nawh ! Kai lawng ka awkk ham koei patang khangna boengloeng he na awkk thai hih ai aw ? tila te rawi boeinau te a doet . A hih rawi lawng , “ ka awkk thai hih ai , ” a tina .
40020023	Jesuh lawng , “ Nanghih lawng ka boengloeng dawngkah na awkk thai tang tang ai . Tede ka bantang ben ah ahih ngawl seh , ka banvoei ben ah ahih ngawl seh tila kai lawng ka tuek thai nawh tih te huen tah a Pa lawng a nuuen tangte thlaang hue ham ni , ” a tina .
40020024	He kawng he atloe hubang paha hue lawng a yaak u vengah te rawi boeinau sawah a thin sa u tangkiik .
40020025	Tedawngah Jesuh lawng a khue tun u tih , “ Pathen aka ming nawh ukkung bawi hue lawng a uk thlaang thli sawah huham a khueh u tih mawtkung ahaamca hue lawngkhaw atlawh ngaaila aana a khueh u .
40020026	Tede nangmi tah tila na awm u manawh . Nangmi timkah pakhat lawng alenduet la awm a ngaih atah nangmi boeih kah tuihyoeihthlaang la awm seh ;
40020027	nangmi timkah thlaang pakhat lawng pakhatna ah awm ham a ngaih atah nangmi kah sal la awm seh .
40020028	Te tila ni Thlaanghing Capa khaw thlaangtloe te bii bi sak ham law nawh tih thlaang kah bii bi ham oen thlaang yahawh te tlang ham oen ah hingna peek ham ni a law , ” a tina .
40020029	Jesuh oen a hubang hue tah Jeriko khaaw kalawng a ceh u vengah thlaangping yahawh hlang lawng a hu ah a vai u .
40020030	Lawngteng ah aka ngawl mikpum pahih lawng Jesuh kah a ceh tuen awl te a yaak hih vengah , “ Devid Capa ! Kai hih he n'reen lah , Bawipa ! ” tila paang hih .
40020031	Thlaangping lawng te rawi te a ho u tih duem awm hih a tina u , Tede ahih rawi lawng , “ Devid Capa ! n'reen lah , Bawipa ! ” tila angaihla paang tare hih .
40020032	Jesuh lawng pai tih te kah mikpum rawi te a tengla a khue tih , “ Nanghih ham n'tu sai sak na ngaih ? ” tila a doet .
40020033	Ahih rawi lawng , “ Bawipa ! Ka mik na van tueng sak ham ka ngaih hih ” a tina .
40020034	Jesuh lawng mikpum rawi te a reen tangkiik tih a mik te a tek pe . Teveng roe ah a mik tueng pahoei hih tih Jesuh te a hu ah a vai hih .
40021001	Jesuh oen a hubang hue tah Jerusalem pha tawm kah Olif tlaang tengah aka awm Betfat khaaw te a pha u atah Jesuh lawng a hubang pahih te a tuih tih ,
40021002	he tila awl a uen , “ Na hai kah khaaw la cet hih langtah la pakhat a kiing te na huh hih pahoei vetih a tengah a ca awm ai . Rui te thlam pe hih lang la te ka tengla bok van mawt hih .
40021003	A-u lawngkhaw n'kaana atah , ‘ Bawipa lawng angoe ’ tina hih . Te atah ahih lawng avan thlah pahoei badai ” a tina .
40021004	He awl tah tawngha Isaiah lawng , Zaion khawpui te thui pe uh , Bueh lah , na sengpahrang tah law lii poen ! Ahih tah boe-ngaaina oen Lacano pakhat te a cit vetih law ai ” tila a thui oepsoeh te asoepna ham ni .
40021006	Tedawngah a hubang rawi lawng cet hih tih Jesuh kah a thui angla a sai .
40021007	La oen a cano te avan khuen hih tih la pum ah a himbai te a dawk u tih Jesuh te a cit sak u .
40021008	Thlaangping lawng lawngpui ah a himbai a phaih pe u tih thlaangtloe khatsut lawngtah thingbuuk te a kawi u tih lawngpui ah thinghu a phaih pe u .
40021009	Jesuh kah a haiah aka cet hue oen a hu ah aka vai thli lawng , “ Devid capa te thangpawm uh ! Bawipa miing oen aka law te Pathen lawng yotheenna pe hawn seh ! Pathen te thangpawm uh , ” tila paang u .
40021010	Jerusalem khawpui la Jesuh a kuun phai vengah a khaaw pum hinghuen tih “ He thlaang he a-u kai , ” tila a doet u .
40021011	Tevengah thlaangping lawng , “ He thlaang he tah Galili ram Nazaret khaaw kah tawngha Jesuh ni , ” a tina u .
40021012	Jesuh lawng Tempal khuila kuun tih te huen kah thaihu aka yooei oen aka lai thli te boeih a hek . Tangka aka thaw thli oen akhuu aka yooei hue kah caboi oen ngawlhna boeih te a plet pe tih ,
40021013	ahimi tengah , “ Caciim dawngah Pathen lawng , ‘ Ka Tempal bok-im he thangthuina im ni ti u ai ’ tila a thui . Tede nangmi lawng thlaanghuuen yingreelna a huen la na hawn u . ” a tina .
40021014	Mikpum oen khawkheem Tempal khuiah Jesuh tengla law u tih ahimi te a hoeih sak .
40021015	Kawpoekrai thaihu a saina thli oen Tempal khuiah camaw thli lawng , “ Devid capa tah thangtheen sak uh ! ” tila a paang u te khawsoeih ahaamca thli oen Phungawl cangpueikung hue lawng a yaak a vengah a thin sa tangkiik u .
40021016	Tedawngah Jesuh te , ahimi kah a paang awl he na yaak aw ? tila a doet u . Jesuh lawng , “ Ka yaak ta , Caciim dawngah ‘ Camaw oen nauseen hue teng kalawng thangtheenna awl na thoeng sak ’ tila a thut u te na tae vai nawh aw ? ” a tina .
40021017	Jesuh lawng ahimi te a ceh taak tih Jerusalem kalawng Bethani la cet tih te ah te ip .
40021018	Avuen mincanghi ah Jesuh tah Jerusalem khawpui ben la a mel koep vengah lawngpueng ah a bung pawng .
40021019	Lawngteng kah thaidut thing te a huh tih a kung la cet , a thing dawngah a ram hawng te a huh . Tedawngah thaidut thing te . “ Meveng khaw na thaih koep thaih manawh , ” tila a tap . Kawlkalh ah thaidut thing te duek rup tih reu pahoei .
40021020	Te tila a awm te a hubang hue lawng a huh u vengah a kawpoek rai tangkiik u tih , “ Metila kawlkalh ah thaidut thing a duek rup tih a reu pahoei mai ? ” tila a doet u .
40021021	Jesuh lawng , “ Atak tang kavan thui u , uepvoetna khueh ohla , na oeng u tang tang atah he thaidut thing sawah ka sai he nangmi lawngkhaw na sai thai u van ai . He bueng ohla he kah tlaang Pateng , ‘ Thoeih lang tuilii khuila tla lah , ’ na tina atah tla thai ai .
40021022	Na oeng u tangtang atah thangthuina rang oen na bih u boeih te na dang u ai , ” a tina .
40021023	Jesuh te Tempal bok-im la law koep tih a cang puei lii vengah khawsoeih ahaamca thli oen Judah ahaamca thli a tengla law u tih , “ Mekah saithaina aana oen he ang he na sai ? A-u lawng saithaina aana he m'peek ? ” tila a doet u .
40021024	Jesuh lawng ahimi te , “ Awl pakhat kan doet u vetih awl nan thung thai u atah ame kah saithaina aana oen he ang thaihu ka sai tite kavan thui u ai , ” a tina .
40021025	“ Johan lawng Baptisma a peek te ame kalawng a law ! Pathen ben kalawng aw ? Thlaanghing ben kalawng aw ? tila a doet . Ahimi lawng , ‘ Pathen ben kalawng va law n'ti kawinih n'tu ah Johan te na oeng u nawh , ’ ti ai .
40021026	“ Thlanghing ben kalawng ni a law n'ti kawinih Johan te thlaang boeih lawng tawngha ni a ti u dawngah thlaangping he mami lawng rih ham awm , ” ti u .
40021027	Tedawngah , “ Ka ming u nawh , ” a tina u . Tedawngah Jesuh lawng , “ Te atah kai lawngkhaw ame kah saithaina aana oen he ang thaihu ka sai ti he kavan thui van manawh , ” a tina .
40021028	Jesuh lawng , “ Metila na poek u ? Thlaang pakhat lawng capa pahih a khueh . A capa ahaamca tengla cet tih , Ka ca ! tihin ah misur dum la cet langtah bii bi lah ’ a tina .
40021029	A capa ahaamca lawng , ‘ Ka ngaih nawh , ka cet manawh ’ a tina tih a thana de a kaw a poek koep tih dum la cet .
40021030	Tecoengah a capa ano tengla cet tih misur dum ah bii bi ham a tuih . A capa lawng , ‘ Oeih , a pa ! ka cet ai ’ a tina . Tede cet nawh .
40021031	He kah a capa pahih khuiah a-u lawng ana pa kah awl a ngaai ? ” tila a doet . Ahimi lawng , “ A capa ahaamca lawng , ” a tina u . Tedawngah Jesuh lawng ahimi tengah , “ Atak tang kavan thui , mangmu cawikung thli oen thlaanghalhnu thli lawng nangmi te n'khall vetih Vaan ram la ng'kuun taak u poen ai , ” a tina .
40021032	Metihtiah Baptisma pekung Johan tah nangmi tengla law tih lawngdoeng te n'huh sak u poen de nangmi lawng na tangna u nawh . Tede mangmu cawikung thli oen thlaanghalhnu thli lawngtah a tangna u . Te te nangmi lawng na huh u poen de na kawpoek khaw na thaw u nawh , ahih te na tangna u nawh , ” a tina .
40021033	Jesuh lawng “ Atloe thuidoetna he hutung u lah , misur dum khuehkung pakhat awm tih dum te vawng khoep a thung , misurtui a suina ham ungrawm a to , misurdum toetna ham paw a sak . Tecoengah misur dum te tah bii aka bi thli te a vat tih amah tah khawlawng thla la cet .
40021034	Misur thaih bit tue veng atah dum aka vat thli tengah a tamnaa thli a tuih tih a dang ham koei dum khang la misur thaih te a bih sak .
40021035	Dum aka vat thli lawng dum khuehkung kah a tamnaa thli te a tuuk u tih pakhat te a bawh u , pakhat te a ngawn u tih pakhat te tah lungto oen a de u .
40021036	Dum khuehkung lawng lamha kah lak ah a tamnaa yahawh ngai a tuih koep . Dum vatkung thli lawng ahimi te lamhacuek vengkah angla a sai u .
40021037	A hukhueng ah dum khuehkung lawng a capa te ahimi tengla a tuih ‘ Ka capa he tah a hinyah u ngai badai ’ tila a poek .
40021038	Tede dum aka vat hue lawng a capa te a huh u vengah “ He tah dum khuehkung kah capa , ro aka pang ham ni . Law uh , ngawn silang a ro thaihu lawh pe u sih . ” ti u .
40021039	Tedawngah a tuuk u tih dum adaubenla a khuen u tih a ngawn u .
40021040	Jesuh lawng , “ Tetih atah dum khuehkung a law vengah dum aka vat thli te metila a tina ai ? ” tila a doet u .
40021041	Ahimi lawng , “ Te ang thlaangthe thli te a ngawn vetih misur thaih bit tue a pha vengah dum khang atheenla aka pe thai te a vat ai , ” a tina u .
40021042	Jesuh lawng ahimi te , “ Caciim lawng : ‘ Imsakung thli lawng aphu aka awm nawh angla a hoett u lungto te , aphu aka awm koek imkil lungto la awm , he tah Bawipa lawng a sai tih mami mik huh ah kawpoekrai la awm , ’ tila a thui te na tae vai u nawh aw ? ” a tina .
40021043	Tedawngah atak tang kavan thui u , “ Pathen Ram tah nangmi teng kalawng a lawh vetih thaih theen aka thaih sak koei thlaangphun tloe tengah a peek ai , ” a tina .
40021044	“ A-u khaw he lungto dawngah aka tla tah adiik anuui la rek vetih he lungto lawng a neet te tah adiik avaai la coengg ai , ” a tina .
40021045	Jesuh kah thuidoetna awl he khawsoeih ahaamca thli oen Farasi thli lawng a yaak vengah ahimi kawng ni a thui tila a ming u .
40021046	Tedawngah Jesuh te tuuk ham kamthlah u . Tede thlaangping lawng Jesuh he tawngha ni a ti u dawngah thlaangping te a rih u .
40022001	Jesuh lawng thlaangping te thuidoetna awl koep a thui pe .
40022002	“ Vaan ram tah he tila awm . Voeikhat ah Sengpahrang pakhat lawng a capa kah yului poei sai ham kamthlah .
40022003	A hih lawng a ceel thlaang thli te poei ah law ham a tuihyoeihthlaang thli te a tuih tih a khue sak . Tede ahimi lawng law ham ngaih u nawh .
40022004	Tecoengah poei bur ham a ceel thlaang thli te khue ham atloe tuihyoeihthlaang thli te koep a tuih tih , “ Poei buh veel ham coekroek la awm poen ; vaitawtaal thli oen boiava a thau thau thli khaw ka ngawn boeih poen , thaihu soeprep khaw coekroek la ka sai poen . Yului poei la law u loeih , tina uh , ” a tina .
40022005	Tede a ceel thlaang hue lawng n'tu la sak ohla amami ngaih la cet u . Khatsut tah lo la cet u , khatsut tah dawr la cet u tih ,
40022006	khatsut lawng a tuihyoeihthlaang thli te a tuuk tih a bawh u , a ngawn u .
40022007	Sengpahrang tah a thin sa soeh tih a raalkap thli te a tuih tih thlaang aka ngawn thli te a thup sak boeih coengah khaaw te hai oen a dawi sak .
40022008	Tecoengah a tuihyoeihthlaang hue te a khue tih , “ Yului poei tah coekroek la awm poen de ka thlaangceel thli he hinyahna dang ham koeih u nawh .
40022009	Tahe ah lawngpui cumruum ah cet u lang poei ah thlaang a yahawhna ham na huh thlaang boeih te van ceel uh , ” a tina .
40022010	Tecoengah a tuihyoeihthlaang hue lawng lawngpui boeih ah cet u tih a huh sarui thlaangthe thlaang theen boeih te a cawi tih yuluina im ah thlaang be-toet sut .
40022011	A ceel thlaang thli te bueh ham sengpahrang lawng a law vengah yului poei himbai bai ohla aka awm thlaang pakhat te a huh .
40022012	Sengpahrang lawng , “ Ka puei , yului poei himbai bai ohla metila he poei khuiah na kuun thai ? tila a doet . Tede ahih lawng n'tu khaw thui thai nawh .
40022013	Tecoengah sengpahrang lawng a tuihyoeihthlaang thli te , ‘ Ahih he a kut , a khow te piin pe u lang adau ben yiinna khuila voei uh . Te huen ah rap vetih a naw a tah ai , ’ ti ” tila a thui pe u .
40022014	Tecoengah Jesuh lawng , “ A thlaangceel tah yahawh de a tuek thlaang tah yawlca , ” tila hukhueng koek ah a thut .
40022015	Farasi hue lawng Jesuh tengla cet u tih awldoetna oen a thawlhna tuuk pe ham kamthlah u .
40022016	Tecoengah amami kah hubang khatsut hue oen Herod kah thlaang khatsut hue te Jesuh tengla a tuih u tih , ahimi lawng , ” Saya , nang lawngtah awl doeng na thui tila ka ming u . Pathen kah kawngaihna a kawng he khaw thlaang lawng metila a poek ti khaw rih ohla na cang puei tih a-u kah mik-hai khaw na bueh nawh .
40022017	Tedawngah na poekna van thui lah , Rom Sengpahrang tengah mangmu peek he mami kah Phungawl lawng a ngaih aw , ngaih nawh aw ? ” tila a doet u .
40022018	Ahimi kah kamthlahna athe khawkhan te Jesuh lawng a ming dawngah ahimi te , “ Thlaangthaipalat hue , n'tu dawngah kai he kamah awl dawngah tuuk ham na ngaih u ?
40022019	Mangmu peek ham tangka te n'nueh u lah , ” a tina . Ahimi lawng tangka te a tengla a khuen u tih Jesuh lawng ,
40022020	“ A-u kah a mueime oen a miing aka awm ? ” tila a doet u .
40022021	Ahimi lawng , “ Sengpahrang kah a muei oen a miing awm , ” ti u . Tedawngah Jesuh lawng , “ Tetih atah sengpahrang koe te sengpahrang pe u langtah Pathen koe te Pathen pe uh , ” a tina .
40022022	Te awl te a yaak u vengah a kawpoek rai tangkiik u tih Jesuh teng kalawng atloela cet u .
40022023	Te khawhin vengah te duek coengah thawhkoepna awm tlaih nawh aka ti Sadusi thlaang khatsut Jesuh tengla law u tih awl a doet u . ( Ahimi lawngtah thawhkoepna awm nawh ti u ) .
40022024	Ahimi lawng , “ Saya , Mosi kah cangpueina dawngah thlaang pakhat a ca cuun ohla a duek atah a manau lawng a yu te a yuna roe roe ai . Te tila a yuna tih a ca a cuun hih atah aka duek tangte a maya kah a ca la awm ai , ” ti .
40022025	Tahe ah boenhui pasarih awm u . Aham koek lawng a yu a lawh de a ca cuun ohla duek , a yu te a manau lawng a paang .
40022026	A manau pabe khaw , a pathumna te khaw duek . Te tila boenhui pasarih te duek boeih .
40022027	Ahukhueng atah te hutaa khaw duek van .
40022028	Boenhui pasarih lawng a yuna dawngah thawhkoepna hin ah a-u kah a yu la a awm ai ? ” tila a doet u .
40022029	Jesuh lawng , “ Na poek thawlh u ! Nangmi lawng Caciim oen Pathen kah huham tharana na ming u nawh dawngah ni .
40022030	Metihtiah thlaangduek a thawh koep vengah tah vaan ah aka awm vanthlaang angla awm vetih yuvaa tila awm tlaih manawh .
40022031	Thlaangduek thawhkoepna kawngah Pathen lawng a thui awl te vai khat khaw na tae u nawh aw ?
40022032	Pathen lawng , ‘ Kai tah Abraham Pathen , Isak Pathen , Jakob kah Pathen la ka awm ! ti . Aka hing thli kah Pathen la awm tih aka duek thli kah Pathen nawh ni , ’ tila a thui .
40022033	Te awl te thlaangping hue lawng a yaak vengah ahih kah cangpueina dawngah te a kawpoek rai u tangkiik .
40022034	Sadusi thlaang hue awl thui thai nawh la Jesuh lawng a voem te Farasi hue lawng a yaak vengah ngawl tun u tih ,
40022035	Ahimi timkah Phungawl aka ming thlaang pakhat lawng Jesuh kah a thawlhna tuuk pe a ngaih dawngah ,
40022036	“ Saya , Phungawl dawngah me ang awlpeek he aka lenduet ? ” tila a doet .
40022037	Jesuh lawng , “ Na Bawipa Pathen te na thinkaw lungbui boeih , na hingna boeih oen na thoemna , na tharana boeih oen ah lungnah . ’
40022038	Tete aka lenduet oen awlpuikoek awlpeek mi .
40022039	Pahihna awlpeek aka lenduet tah pakhatna angla , “ Na imbe te namah pum na lungna angla na lungna ai . ’
40022040	Mosi kah Phungawl boeih oen tawngha hue kah cangpueina thli boeih te he awlpeek pahih dawngah cui boeih poen ” a tina .
40022041	Farasi hue thik-at la a ngawlh tun u vengah Jesuh lawng .
40022042	“ Messiah kawng he metila na poek u ? A-u kah cadil la a awm ? tila ahimi te a doet . Ahimi lawng , “ Devid cadil ni , ” ti u .
40022043	Tecoengah Jesuh lawng , “ Tetih atah n'tu dawngah Ciim Muithla lawng Devid nala Messiah te ka Bawipa ni , ” tila na thui ai , a tina kai ? ” Devid lawng ,
40022044	“ Bawipa lawng ka Bawipa tengah , Na raal thli na khowtang ah ka khueh thlantoe Ka bantang ben ah ngawl lah , ” a tina , ti .
40022045	Devid lawng , “ Bawipa ” a tina atah metila Messiah te Devid cadil la a awm thai ai ? tila a doet u .
40022046	Jesuh kah awl doet te a-u lawng-khaw a thung u thai nawh dawngah te hin kalawng a-u lawngkhaw awl doet ha u tlaih nawh .
40023001	Tecoengah Jesuh lawng thlaangping hue oen a hubang hue tengah awl a thui .
40023002	“ Phungawl cangpueikung oen Farasi hue he tah Mosi kah Phungawl aka thuicaih thlaang hue ni .
40023003	Tedawngah avan thui boeih tah na sai u ham oen na vai u ham koei ni , tede ahimi kah sai te oett u boel , ahimi lawng a thui angla te sai u nawh .
40023004	Thlaangtloe ham tah thalrih te a tloeng pe u tih arih tangkiik la a phueih sak u , tede amami lawngtah thlaangtloe kah thalrih bawm ham a kutdawn oen Pateng dawm u nawh .
40023005	Thlaang kah huh theenna ham bueng thaihu soeprep a sai u . A luu oen a baan dawngah a yeen u Caciim bu ke bueh u lah ! metihtlukla a bo tih a himbai hmoi metila a san .
40023006	Poei saina oen sinakok atah atheenkoek huen ah ngawlh a ngaih u tih ngawlhna te a kam oepsoeh u .
40023007	Thlaang yahawh a awmna dawr ah thlaang kah hinyahna oen koehna te a ngaih u tih ‘ Saya ’ tila khue ham a ngaih u .
40023008	Tede nangmi tah , ‘ Saya ’ tila khue ham ngaih u boel , nangmi tah boenhui la na awm u dawngah , ‘ Saya ’ tila khue ham pakhat bueng ni na khueh u .
40023009	Tecoengah Vaan ah aka awm Pa pakhat bueng na khueh u dawngah he dilai han ah a-u khaw ‘ Apa ’ tila khue u boel .
40023010	Nangmi lawng ‘ Ukkung ’ tila khue khaw ngaih u boel . Ukkung pakhat bueng na khueh u te tah Messiah ni .
40023011	Nangmi timkah aka lenduet te nangmi kah tuihyoeihthlaang la awm ai .
40023012	A-u khaw amah oen amah aka pawmsang u tah adangla a thlaak vetih a-u khaw boe ngai la aka awm tah aka lenduet la a pawmsang ai , ” a tina .
40023013	“ Phungawl cangpueikung hue oen Farasi hue ! nangmi ham khawmap tangkiik ! Nangmi thlaangthaipalat hue , nangmi lawng Vaan ram thawhka te thlaang kuun thai nawh ham na khaih khoep u tih namami khaw na kuun u nawh ; kuun aka ngaih thli ham khaw awng ham na ngaih u nawh .
40023014	( “ Nangmi Phungawl cangpueikung oen Farasi hue , nangmi ham khawmap tangkiik ! Nangmi thlaangthaipalat hue , huhai thli te na thai na latna u tih a im te na lawh pe u . Thlaang huh atah asanhlangla na thangthui u . He tila na awm u dawngah Pathen kah dantatna a tlawh ngaai la na dang u ai . ” )
40023015	“ Phungawl cangpueikung hue oen Farasi hue ! Nangmi ham khawmap tangkiik . Nangmi thlaangthaipalat hue ! Thlaang pakhat thinkaw thaw sak hamla tuitunlii ah lowng oen na cet u tih ram pum na hiil u . Thlaang pakhat na dang u vengah namami angla hell ah arepla patang khang ham na sai u .
40023016	“ Nangmi mawtkung mikpum hue ! Nangmi ham khawmap tangkiik . Nangmi lawng , ‘ Thlaang pakhat lawng Tempal bok-im a phoei tih awl a taap atah ahih kah awltaap te cak nawh , tede Tempal bok-im khuikah sui te a phoei tih awl a taap atah a awl taap te cak . ’ tila na cang puei u .
40023017	Mikpum thlaangngau hue ! N'tu awlpui ngaai ? Sui aw ! Tihnawhtah sui aka ciim sak Tempal bok-im aw ?
40023018	Tecoengah nangmi lawng , ‘ Thlaang pakhat lawng bokna a phoei tih awl a taap atah ahih kah awltaap te cak nawh ; tede thaang dawngkah kutdo te a phoei tih awl a taap atah cak , ’ tila na cang puei u .
40023019	Na mik pum u tangkiik nawh pai he ! N'tu awlpui ngaai ? Kutdo aw , kutdo aka ciim sak bokna te aw ?
40023020	Tedawngah a-u khaw boknathaang te a phoei tih awl a taap poen atah boknathaang dawngah kah kutdo te khaw a phoei haih poen tih ,
40023021	Tempal bok-im te a phoei tih awl a taap poen atah Tempal bok-im oen a khuiah aka awm Pathen te khaw a phoei haih poen .
40023022	Tecoengah thlaang pakhat lawng vaan te aphoei tih awl a taap atah Pathen kah ngawlhcoen oen te ngawlhcoen dawngah aka ngawl te khaw a phoei haih poen .
40023023	“ Phungawl cangpueikung hue oen Farasi hue ! Nangmi thlaangthaipalat hue ! Nangmi ham khawmap tangkiik . Nangmi lawng cuenruek-an , sawngsing , sungii , oen tawian thli Pateng Pathen te paha ah pakhat na peek u ; tede Phungawl lawng awlpui la n'cang puei doengna , thlaang reenna oen ueppang , koei la awmna te tah na hadalhna u . He ang thli he na sai hamla awm tih atloe te khaw dalrana ohla sai ham awm .
40023024	Nangmi mawtkung mikpum hue ! Nangmi lawng pildiik pakhat mai Pateng awkk hau nawh ham tui te na cii u , tede kala-uk tah na doelh u .
40023025	“ Phungawl cangpueikung oen Farasi hue , nangmi ham khawmap tangkiik . Nangmi thlaangthaipalat hue ! Nangmi lawng boengloeng oen beel te asaw ahan tah na silh u tih akhui tah athe thaihu , mah kawngaih saina oen betoet .
40023026	Mikpum Farasi hue ! Boengloeng te akhuiben sil lamha uh , te atah adauben khaw ciim badai .
40023027	“ Phungawl cangpueikung oen Farasi hue ! Nangmi ham khawmap tangkiik . Nangmi thlaangthaipalat hue ! Nangmi tah ahan kah a bawk oen a thluk u thlann oen na lo u ; ahan ben atah dan theen tangkiik , tede akhuiben atah arong athaang duekrawkk oen ah betoet .
40023028	Tih van angla nangmi khaw asaw ahan atah thlaangdoeng angla na awm u , tede na kaw khui atah thailatna , thawlna soeprep oen ah na betoet u .
40023029	“ Phungawl cangpueikung oen Farasi hue ! Nangmi ham khawmap tangkiik ! Nangmi thlaangthaipalat hue ! Tawngha hue ham thlann te atheen theen la na sai pe u tih thlaangdoeng thlaangciim hue kah lungsuem te atheenla na thoei na cam pe u .
40023030	Tecoengah nangmi lawng ‘ Yan kah nu haam pahaam thli san vengah mami ng'awm u kawinih ahimi kah a sai angla n'sai u nawh vetih tawngha thli khaw ng'ngawn u nawh sui de , ’ na ti u .
40023031	Tedawngah namami roe lawng tawngha thli aka ngawn hue kah cadil la na awm te na tueng sak u poen .
40023032	Tedawngah na patuer hue kah a sai thaihu thli te nangmi lawng sai langtah coeng ngala u hawn .
40023033	Nangmi ruul hue , ruul kah cadil hue ! Metila hell khui tlaakna kalawng ka loeih u thai ai tila na ngaiuep u ?
40023034	Tedawngah kavan thui u : nangmi tengah tawngha oen thlaangcuih hue oen ah cangpueikung kavan tuih ai ; nangmi lawng khatsut te na ngawn u ai , khatsut te sinakok bok-im khuiah na bawh u vetih ahimi te khaaw tloe la na vai reroe u ai .
40023035	Tedawngah , thawlhna aka khueh nawh hue na ngawn u dawngah dantatna nangmi tengah avan pha ai . Thlaangdoeng Abel kalawng Tempal bok-im oen bokna-thaang laklaw ah na ngawn u Berikhiah capa Zekhariah toe te na ngawn u dawngah thisen phu dantatna nangmi tengah avan pha ai .
40023036	Atak tang kavan thui u : thlaangdoeng hue na ngawn u dawngah thisen phu dantatna te tahe san kah thlaang hue tengah avan pha ai .
40023037	Jesuh lawng , “ Aw , Jerusalem , Jerusalem ! Tawngha hue te na ngawn u tih nangmi tengla Pathen lawng avan tuih celtuih hue te lungto oen na de u , Aainu lawng a ca thli a phe thlip ah a yiing sak angla kan thlip kan dah ham ka cai de na ngaih u nawh .
40023038	Tedawngah na Tempal bok-im te a hoett vetih ahong ahii dingrak la awm ai .
40023039	Kavan thui u : tahe kalawng hailam toe , ‘ Bawipa miing oen aka law te Pathen lawng yotheenna pe hawn seh , ’ na ti u thlantoe kai he nan hu koep u tlaih manawh , ” a tina .
40024001	Jesuh lawng tho tih Tempal bok-im kalawng a ceh vengah a hubang hue a tengla law u tih Tempal bok-im oen ah tuhkai u la a sak thli te a nueh u .
40024002	Jesuh lawng , “ Oeih , nangmi lawng he ang thli boeih he na huh u . Atak tang kavan thui u ; he Tempal bok-im kah lungto pakhat maikhaw a awmna huen ah awm manawh ; apum boeih la a dawng u ai , ” a tina .
40024003	Jesuh lawng amah bueng Olif tlaangsawm ah a ngawlh vengah a hubang hue amami bueng ahuepla a tengah law u tih , “ He ang thli he metuek vengah a thoeng ai ? Van thui lah ! ” Na lawna ham atue oen tahe kah san a boetna yoeii poen ti he mingna ham me ang miknoekna a awm ai ? ” tila a doet u .
40024004	Jesuh lawng , “ A-u lawngkhaw n'thaina u nawh ham ngaithuen uh .
40024005	Thlaang yahawh lawng ka miing oen law u vetih ‘ Kai he Messiah ni , ’ ti ai , thlaangping yahawh hlang te a thai alatna ai .
40024006	Ayoeica kah raal kahna awl oen athla hlang kah ceemraal thawhna awlthang te na yaak u ai , tede lakueng u boel . Te ang thaihu thli te a thoeng ham roe ni , tede aboetna a pha poen tila thuingaihna nawh ni .
40024007	Ram pakhat oen pakhat kaap u ai , thlaangphun pakhat oen pakhat thekyak u ai . Dilai pum ah khawkha vetih likluei hinghuen ai .
40024008	He ang thli boeih he camoe awm tawm tamtuencuek bung-tlawh angla ni a awm .
40024009	“ Tecoengah nangmi te thekhana ham oen ngawn hamla n'tuuk u vetih thlaangtloe kut ah nangmi te n'peek ai . Kai kawng dawngah thlaang boeih lawng n'thina u ai .
40024010	Tevengah thlaang broe lawng a oengna te a hoett u ai . Ahimi lawng pakhat oen pakhat sawah paipi a thleep u vetih pakhat oen pakhat thi u patoeng ai .
40024011	Tecoengah tawngha rawlrap thli yahawh hlang pho vetih thlaang thli te a thai alatna u ai .
40024012	Thawlhna puung tare vetih thlaang yahawh kah lungna thinkaw khaw dingreel poen ai .
40024013	Tede a-u khaw aboettoe acakla aka pai tah thlawn la awm ai .
40024014	Tecoengah thlaangphun boeih kah sausi la a awmna ham Vaan Ram kawng Awlthang Theen he dilai pum kah thlaangphun boeih tengah a phawng u vetih tecoengah aboetna te a pha ti .
40024015	“ Tawngha Deniel lawng a thui oepsoeh ‘ Rih koei tuiilehkap thaihu , ’ lawng huenciim ah a pai te na huh u ai . ( Caciim aka tae lawng he kah a thuingaihna he yaakming uh )
40024016	Tevengah Judia ram kah thlaang thli lawng tlaangsawm la heeng u seh .
40024017	Imphu ah aka awm lawng im khuikah thaihu thli lawh ham rum boel seh .
40024018	Lo ah aka awm lawng himbai hinaak lawh ham im la meel re boel seh .
40024019	Te kah atue khawhin tah hutaa bungpum tattloel oen cacuun naukem thli ham metila khaw amap sut ai .
40024020	Nangmi lawng na heengna atue he sikding tue oen Sabbath khawhin ah a thoengna nawh ham Pathen tengah thangthui uh !
40024021	Metihtiah dilai suen cuek kalawng tihin toe ah aka awm , me ang patangraina boeih lak ah teveng tue ah aka awm te rih ham awm ngaai . Te ang patangraina te a awm khaw awm koep tlaih manawh .
40024022	Tede Pathen lawng te kah atue te a toi sak poen ; te tila atue toi sak nawh kawinih a-u khaw deem manawh . Tede Pathen lawng a thlaang tuek hue hamla atue a toi sak ai .
40024023	“ Tevengah a-u lawngkhaw nangmi te ‘ Bueh lah , Messiah tah he ah awm , ke ah Messiah awm , ’ a ti vengah tangna u boel .
40024024	Metihtiah Messiah rawlrap oen tawngha rawlrap thli pho u vetih a coengg thai atah Pathen kah thlaangtuek Pateng thailatna ham kawpoekrai miknoekna oen kawpoekrai thaihu a lentloe a sai u ai .
40024025	Hutung u lah ! Atue atang a pha thlan ah kavan thui oepsoeh u poen he .
40024026	“ Thlaang lawng ‘ Bueh lah , Messiah tah ramhum huhang ah awm , ’ a ti u vengah cet u boel . ‘ Bueh lah , he huen ah thuh u , ’ a ti vengah khaw tangna u boel .
40024027	Metihtiah khawlaw ben kalawng khawtlaak toe mik patap ah khaw thlap apha angla Thlaanghing Capa tah law ai .
40024028	“ Duek rawkk awmna huen roekk ah langta lawng tun van ai .
40024029	“ Te tila raina khawhin akhum coeng khoeng atah khaw yiin khoep ai , thla lawngkhaw hop ai , vaan kalawng aisi tla ai , vaan kah huham tharana thli boeih lawng hinghuen ai .
40024030	Tevengah Thlaanghing Capa kah miknoekna vaan ah tueng ai ; Thlaanghing Capa lawng tharana huham “ oen ruep-awmna oen ah ” muui dawng a rum thuk te a huh u vengah dilai thlaang boeih lawng rap ai .
40024031	Pengsara angaihhlangla a tum vetih dilai a kil palii ah vanthlaang thli te a tuih ai , dilai a boetna kalawng khatben toe kah a thlaangtuek thli te ahimi lawng a cawi ai .
40024032	“ Thaidut thing dawngah cuihna lo uh . Thaidut thing tah a ke hingsuep tih a ram thaai a cawn hang vengah khawhaal tue yoeii poen tila na ming u .
40024033	Te tih van angla he thaihu boeih na huh u vengah a lawna atue tah yoei poen tila ming uh .
40024034	He he hilh u boel : tahe kah aka hing hue a duek boeih thlan ah he kah thaihu boeih he thoeng ai .
40024035	Vaan oen dilai tah khum boeih ai , tede ka awl tah meveng khaw khum manawh .
40024036	“ Te khawhin oen atue te a-u lawng-khaw ming nawh ; vaan kah aka awm vanthlaang oen a Capa lawngkhaw ming nawh ; A Pa bueng lawng ni a ming ,
40024037	Noah dung vengkah angla Thlaanghing Capa a law vengah awm van ai .
40024038	Tuiliw a law thlan , Noah te lowng khuila a kuun hin toe thlaang thli lawng a caak a awkk u tih awmtheen a boenn u .
40024039	Te tila tuiliw lawng a khuk u thlantoe n'tu aka thoeng ai tite ahimi lawng ming u nawh . Tetih van la Thlaanghing Capa a law vengah awm van ai .
40024040	Teveng tue ah lo ah thlaang pahih lawng bii a bi hih ai . Tevengah pakhat te a lawh vetih pakhat te a ceh taak ai .
40024041	Hutaa pahih lawng sum a deng hih ai . Pakhat te a lawh vetih pakhat te a ceh taak ai .
40024042	“ Bawipa a lawna atue khawhin te na ming u nawh dawngah ngaithuen oepsoeh uh .
40024043	Imkung lawng thlaanghuuen a lawna atue te ming kawinih atheenla a toet huertue vetih thlaanghuuen lawng im te muk thai manawh tite na ming u .
40024044	Tedawngah nangmi lawng ngaithuen oepsoeh uh , metihtiah nangmi lawng na poek nawh atue vengah Thlaanghing Capa tah law ai .
40024045	“ Te tih atah a-u uep-awm tih aka cuih tuihyoeihthlaang la aka awm ai ? Te tah a bawi lawng a tuihyoeihthlaang thli cawmcah ham oen ah atue atang vengah ahimi caak awkk pekung la a khueh te ueppang koei aka cuih tuihyoeihthlaang la awm ai .
40024046	Ahih lawngah bii atheenla a bi lii te a bawi lawng a law vengah a huh atah metihtlukla te tuihyoeihthlaang tah a awmngaih ai ?
40024047	Tedawngah atak tang kavan thui u : te kah tuihyoeihthlaang te a bawi lawng a koeva boeih te khoembelkung la a khueh ai .
40024048	Tede ahih lawng uepvoet koei tuihyoeihthlaang la a awm atah , ka bawi he law yue thlan hun ai ti vetih ,
40024049	atloe tuihyoeihthlaang te a bawh apai vetih , yuuruui buh hah hue oen a caak a awkk haih u ai .
40024050	Tecoengah ahih lawng a poek a sam nawh khawhin oen a ming a tung nawh atue ah a bawi tah law koep ai .
40024051	A bawi lawng ahih te ram la a voeih vetih thlaangthaipalat thli lawng a dang koei te a dang sak van ai . Te huen ah rap vetih a naw a rueng ai .
40025001	“ Vaan ram tah yulokung cadawng do hamla haiim a khuen tih aka cet hulaa paha oen lo u .
40025002	Te thli timkah hulaa pa-ngaa hue tah cuih tih pa-ngaa hue tah cuih nawh .
40025003	Aka cuih nawh hutaa pa-ngaa he lawng haiim tah a khuen u de haitui ahoei akai khuen u nawh .
40025004	Aka cuih hulaa hue lawngtah hai-im dawngah haitui abepirla a thloen u coengah haitui ahoei akai a khuen u .
40025005	Yulokung cadawng te a law yue nawh dawngah hulaa hue tah ip muelh u .
40025006	“ Yiinthuem veng atah ‘ Yulokung cadawng law poen ! Tho u lang do uh , ’ tila paang awl a yaak .
40025007	Hulaa paha hue te tho u tih haiim vaang ham kamthlah u .
40025008	Tevengah hulaa aka cuih nawh hue lawng aka cuih hulaa hue tengah ‘ Kaimi kah hai duek poen ai , haitui van thloen thoem u lah , ’ a tina u .
40025009	Hulaa aka cuih he lawng ‘ Coengg thai manawh , kaimi ham oen ah nangmi ham haih tah haitui khoek manawh . Dawr la cet u lang namami ham lai uh , ’ a tina u .
40025010	Tedawngah hulaa aka cuih nawh hue lawng haitui lai ham dawr la a cehna ruet ah yulokung tah va pai parak . Ngaithuen oepsoeh la aka awm hulaa hue lawngtah yulokung oen yului poei khuila kuun u tih thawh a khaih khoep u .
40025011	Tecoengah hulaa atloe hue te avan pha u tih ‘ Bawipa , Bawipa kaimi ham thawh van awng u de lah ! ’ a tina u .
40025012	Yulokung lawng ‘ Kavan awng manawh , nangmi te kan ming nawh , ’ a tina .
40025013	Jesuh lawng , “ Te tila khawhin oen atue te na ming u nawh dawngah ngaithuen oepsoeh lang ring uh , ” tila ahukhueng ah a tina .
40025014	Jesuh lawng “ Vaan ram tah he tila awm . Thlaang pakhat lawng athlahlang la yin ceh ham kamthlah tih a ceh thlan vengah a tuihyoeihthlaang thli te a khue tih a thaihu boeih te a kuem sak u .
40025015	Amami kah sai thai khoek ah pakhat rip te tangka thong ngaa a peek , atloe pakhat te thong hih a peek , atloe pakhat te thong khat a peek tih yin la a ceh taak .
40025016	Tangka thong ngaa aka dang tuihyoeihthlaang lawngtah cet pahoei tih tangka te bii a bina tih apueh thong ngaa a dang .
40025017	Tih van angla tangka thong hih aka dang lawngkhaw apueh thong hih a dang .
40025018	Tede tangka thong khat aka dang te lawngtah dilai a to tih a bawi kah tangka te a up .
40025019	“ Atue sanhlang a awm coeng atah a bawi te va meel koep tih ahimi kah tangka hawna te cayin a sai u .
40025020	Tangka thong ngaa aka dang te va kuun tih apueh thong ngaa a peek . ‘ Bawipa tangka thong ngaa nan peek . Bueh lah ! Apueh thong ngaa ka dang tih kan peek , ’ a tina .
40025021	A bawi lawng ‘ Nang tah , ueppangna koei tuihyoeihthlaang la na awm ! Thaihu yoehca dawngah ueppang koei la na awm dawngah thaihu yahawh kuemkung la kan khueh ai . Law langtah ka awmngaihna khuiah kuun van , ’ a tina .
40025022	Tecoengah tangka thong hih aka dang tuihyoeihthlaang lawng law tih ‘ Bawipa nang lawng tangka thong hih nan peek . Bueh lah ! Tahe ah apueh thong hih ka dang tih kan peek , ’ a tina .
40025023	A bawi lawng ‘ Theen tangkiik , Nang khaw tuihyoeihthlaang ueppang koei la na awm . Thaihu yoehca dawngah ueppang koei la na awm dawngah thaihu yahawh kuemkung la kan khueh ai . Law lang ka awmngaihna khuiah kuun van lah , ’ a tina .
40025024	Tecoengah tangka thong khat aka dang te kuun tih ‘ Bawipa nang tah amangkhak thlaang la na awm tite kan ming ; na tuhna nawh huen ah na ah tih na hehna nawh huen ah na cawi tite kan ming .
40025025	Tedawngah kan rih tangkiik tih tangka te dilai khuiah ka up . Bueh lah ! He he namah koe tangka ni , ’ a tina .
40025026	Tevengah a bawi lawng ‘ Nang aka thekoek tuihyoeihthlaang thayong bi ngak ! Caangti ka tuhna nawh huen ah ka ah tih ka hehna nawh huen ah a thaih ka yuun tite na ming tang tang aw ?
40025027	Na ming atah n'tu dawngah ka tangka te ka meel koep vengah apuehla dangna ham tangka khuehna bengh ah na khueh nawh ?
40025028	Tahe ah ahih tengkah tangka te lo u lang tangka thong ha aka khueh te pe uh .
40025029	Metihtiah aka khueh moek thlaang tengah a tawm athap pe vetih apueh la a khueh ai . Tede aka khueh nawh thlaang tengkah a khueh duen te a lawh pe ai .
40025030	He kah tuihyoeihthlaang n'tu la aka thuum nawh he adauben yiinna khuila daawng u langtah te huen ah rap selang a naw cak cak rueng seh , ’ a tina .
40025031	Jesuh lawng “ Thlaanghing Capa tah Sengpahrang angla vanthlaang thli boeih oen law vetih a bawi ngawlhcoen dawngah ngawl ai .
40025032	Thlaangphun boeih lawng a haiah tun u ai . Tecoengah tuudoen lawng me-ee timkah tuu te a pekthlee angla ahih lawngkhaw thlaang thli te bu hih la a pek abo ai .
40025033	Ahih lawng thlaangdoeng hue te a bantang ben ah a khueh vetih thlaangthawlh hue te a banvoei ben ah a khueh ai .
40025034	Tecoengah Sengpahrang lawng a bantang ben ah aka awm hue te , ‘ Law uh , nangmi a Pa kah yotheenna aka paang hue ! Law u lang dilai suen cuek veng kalawng nangmi ham a roek abah sut Vaan ram te paang u lah .
40025035	Metihtiah ka bung a pawng vengah buh nan cah u ; tui ka halh vengah tuiding nan tuul u ; kamyin la ka awm vengah na im ah nan luui sak u ;
40025036	hinaak himbai ka taal vengah nan bai nan naak sak u ; Ka tlawh ka nat vengah nan khuut nan ceem u ; thongim ka tlaak vengah nan hip u ; ’ a tina ai .
40025037	Tevengah thlaangdoeng hue lawng , ‘ Bawipa , mevengah na bung a pawng te kan huh u tih buh kan cah u ; tui na halh te mevengah kan huh u tih tui kan tuul u ?
40025038	Mevengah kamyin la na law tih im ah kan pah sak u ; mevengah hinaak himbai na taal te kan huh u tih kan naak kan bai sak u ?
40025039	Mevengah na tlawh na nat , mevengah thongim ah na awm te kan huh u tih kan hip u ? ’ tila a tina u ai .
40025040	Sengpahrang lawng , ‘ Atak tang kavan thui u ; He kah ka boenhui huhsit koek pakhat tengah na sai u te ka sawah na sai u poen ni , ’ a tina ai .
40025041	“ Tecoengah Sengpahrang lawng a banvoei benkah aka awm hue tengah ‘ Nangmi Pathen lawng a kawsina ’ thlaang thli ka teng kalawng atloela cet uh . Seitan oen a hubang hue ham aroek abah pe sut dungyan haialh khuila cet uh .
40025042	Metihtiah ka bung a pawng vengah buh nan cah u nawh ; tui ka halh vengah tui nan tuul u nawh ;
40025043	Kamyin la ka awm vengah na im ah nan pah sak u nawh ; hinaak himbai ka taal vengah nan bai nan naak sak u nawh ; ka tlawh ka nat vengah khaw , thongim ka tlaak vengah khaw nan khuut nan ceem u nawh , ’ a tina ai .
40025044	Tevengah ahimi lawng ‘ Bawipa , mevengah na bung a pawng , tui na halh , kamyin la na awm , hinaak himbai na taal , na tlawh na nat tih thongim ah na awm tih atliingla na awm te kan huh u tih kan khuut kan ceem u nawh , ’ a tina u ai .
40025045	Sengpahrang lawng ‘ Atak tang kavan thui u : He thlaang huhsit koek timkah pakhat bawm ham na ngaih u nawh te kai nan bawm nan ceem u nawh poen ni , ’ a tina ai .
40025046	Tecoengah ahimi te dungyan patang raina huen ah a tuih vetih thlaangdoeng hue te tah dungyan hingna ah cet u ai , ” a tina .
40026001	Jesuh lawng he awl a thui boeih coengah a hubang hue tengah ,
40026002	“ Na ming u angla he coeng kalawng hin hih ah Kaantaak Poei awm vetih Thlaanghing Capa te thinglam dawngah ngawn hamla thlaang kut ah a peek ai , ” a tina .
40026003	Tecoengah khawsoeih ahaamca hue oen Judah ahaamca hue lawng Khawsoeih Bawi Kaiafas kah impui ah tun u tih ,
40026004	Jesuh te ahuepla tuuk tih ngawn ham khaw a khan u .
40026005	“ Poei khawhin khui atah tu boel sih , thlaangping lawng awl puung vetih cumplaam la tho ai , ” tila ahimi lawng a thui u .
40026006	Jesuh tah Bethani khaaw kah haibe aka na Simon im ah te awm .
40026007	Buh a caak lii vengah hutaa pakhat Jesuh tengla law tih riimtuui phutlo alabasta uum dawngah abepirla avan khuen tih Jesuh te a luu ah a suep .
40026008	Te tila a sai te a hubang hue lawng a huh u vengah a thinsa u tih , “ N'tu ham he tila apoeih alak he !
40026009	He riimtuui he tangka yahawhla a yoeih vetih khawdeng harah a peek makawi ! ” ti u .
40026010	Te tila a hubang hue lawng a thui u te Jesuh lawng a yaak vengah ahimi nala “ N'tu hamla he hutaa he na lawl na la u ? Ka sawah ahih lawng thaihu theen a sai poen ni ,
40026011	Khawdeng harah thli tah nangmi tengah awm poepa ai , tede kai tah nangmi tengah ka awm poe manawh .
40026012	He kah hutaa lawng ka pum riimtuui oen avan suep he ka rawkk kuem ham a kamthlahna ni .
40026013	Atak tang kavan thui u : dilai saw peng tawm ah he awlthang a thuina huen roekk atah ahih kah thaihu sai he amah hilhna nawh ham a thui yoeyah u van ai .
40026014	Tecoengah a hubang thlaihih tim kah Judas Iskariot aka miingna te khawsoeih ahaamca hue tengla cet tih ,
40026015	“ Jesuh he a sawah paipi ka thleep tih nangmi kut ah kan pe kawinih n'tu nan peek u ai ? ” tila a doet . Ahimi lawng tangka sawmthum te a toek u tih Judas te a peek u .
40026016	Teveng kalawng Judas lawng Jesuh te ahimi kut ah peek thai ham atue theen a ring .
40026017	Tawlru thuum mueh Takawi Poei acuek hin ah a hubang hue Jesuh tengla law u tih , “ Nang hamla Kaantaak buh he ame huen ah ka sai u ai ? tila a doet u .
40026018	Jesuh lawng , “ Khawpui khuikah thlaang pakhat im la cet u lang ‘ Saya lawng : Kai ham atue a pha poen ; ka hubang hue oen na im ah Kaantaak buh veelna ka ca sai u ai , ti ’ tila thui pe uh , ” a tina .
40026019	A hubang hue lawng Jesuh kah a thui angla Kaantaak buh te aroek abah u .
40026020	Khaw a thlem veng atah Jesuh oen a hubang thlaihih hue buh a veel u .
40026021	Thlem buh a caak u lii vengah Jesuh lawng , “ Atak tang kavan thui u : nangmi timkah pakhat lawngah ka sawah paipi a thleep ai , ” a tina .
40026022	A hubang hue tah a kawthe u tangkiik tih pakhat coengah pakhat lawng , “ Bawipa , kai aw ? ” tila a doet u .
40026023	Jesuh lawng , “ Kai oen buh beel aka puei haih lawng ka sawah paipi a thleep ai .
40026024	Thlaanghing Capa tah duek ai tila Caciim lawng a thui angla ahih tah duek ai , tede Thlaanghing Capa sawah paipi ’ aka thleep thlaang ham tah khawmap ! Te thlaang te cuun ohla awm kawinih ahih ham theen bet sui de ! ” a tina .
40026025	Paipi thleepkung Judah lawng , “ Saya , kai aw ” tila a doet . Tevengah Jesuh lawng , “ Na thui angla soeng , ” a tina .
40026026	Buh a caak u lii vengah Jesuh lawng takawi pheel at te a lawh tih a thangthui coengah takawi te a eh tih a hubang hue te a peek . “ He tah ka pum ni ; lo u langtah ca uh , ” a tina .
40026027	Tecoengah boengloeng te a lawh tih Pathen teng awmngaih ciil a thui coengah a hubang hue te a peek . “ Nangmi boeih lawng aw uh , ” a tina .
40026028	“ He tah ka thi ni . Pathen kah awlkhueh thaai acakna oen thlaang boeih kah thawlh khawdawp ngaaina hamla ka hok ka thisen ni .
40026029	Atak tang kavan thui u : A Pa Ram ah nangmi oen haih misurtui a thaai awkk ham khawhin a pha thlantoe tahe kalawng misurtui he ka aw koep tlaih manawh , ” a tina .
40026030	Tecoengah laa raawl at a sak u tih Olif tlaang la luui u .
40026031	Tecoengah Jesuh lawng ahimi te , “ Caciim lawngah , ‘ Pathen lawng tuudoen te a ngawn vetih tuu boeih tah pathengg payaangla awm ai ’ tila a thui angla , ‘ N'tu yiin roe ah nangmi lawng kai he nan heng taak u vetih nan ceh taak u ai . ’
40026032	Tede duekna kalawng ka thawh koep coengah Galili la nangmi haiah ka cet ai , ” a tina .
40026033	Piter lawng , “ Thlaangtloe boeih lawng nang te n'hoett sut tih ng'heng taak cakhaw kai lawngtah kan heng taak roe manawh , ” tila Jesuh te a tina .
40026034	Jesuh lawng Piter tengah “ Atak tang kavan thui : n'tuu yiin ah aai a khaawk thlan vengah nang lawng kai he ka ming nawh ’ tila voeithum toe na basa ai , ” a tina .
40026035	Piter lawng , “ Nang oen duek haih ham toe awm mai cakhaw kan ming nawh tila ka thui roe manawh , ” a tina . A hubang atloe hue lawngkhaw te tila a thui u van .
40026036	Tecoengah Jesuh tah a hubang hue oen Ketsaman a ti u ahuen la cet u tih ahimi te , “ Ke huen la ke ka cet silang ka thangthuina ruet ah he ah he anna ngawl uh ! ” a tina .
40026037	Jesuh lawng Piter oen Zebedi capa rawi te a ceh puei . A kaw caalla the tih lakueng sut .
40026038	Tecoengah ahimi nala “ Ka kaw a the uett ah ka duek kaw la hut . He ah awm u lang n'hak puei ’ u lah , ” a tina .
40026039	Jesuh lawng ahimi oen athla betna huen la cet , dilai ah buekuep tih “ A Pa , acoengg thai atah he kah patang khangna boengloeng he van khoe mai hawn ! Tede kai kah kawngaih angla awm boel selang nang kah kawngaih angla awm hawn seh , ” tila thangthui .
40026040	Tecoengah a hubang pathum tengla ava mel vengah ahimi a ih muelh u te a huh tih Piter tengah , “ Metila nangmi pathum hue he khawnoek pakhat khui maikhaw na hak u thai nawh aw ?
40026041	Suek-halhna na taa thaina ham hak u lang thangthui uh . Thinkaw lawngtah a ngaih de pumsa tah a tha yoek sut ” a tina .
40026042	Jesuh tah cet koep tih “ A Pa , he kah patang khangna boengloeng he awkk ohla khoe thai koeila a awm nawh atah , na kawngaih angla awm hawn seh , ” tila thangthui .
40026043	A hubang hue tengla Jesuh a mel koep vengah ahimi a ih muelh te a huh ; a mik khaw daai u thai nawh .
40026044	Jesuh lawng ahimi te a ceh taak tih apathumna ah a thangthui nooek angla thangthui koep .
40026045	Tecoengah a hubang hue tengla mel koep tih “ Na ip tih na duem u huen aw ? Bueh u lah ! Thlaanghing Capa tah thlaangthawlh thli kut ah peekna atue tah a pha poen .
40026046	Tho uh , Cet u poen sih . Bueh lah , ka sawah paipi aka thleep thlaang te avan pha poen he , ” a tina .
40026047	Jesuh lawng awl a thui pe vengah te a hubang paha thlaihih tim ah aka thuum van Judas te avan pha . Ahih lawngah khawsoeih ahaamca hue oen Judah ahaamca hue lawng a tuih u thlaangping , samsen oen boelhoen aka pawm thli te avan law puei .
40026048	Paipi thleepkung lawng thlaangping tengah miknoekna te a thui pe oepsoeh tih , “ Kai lawng ka mok thlaang te nangmi lawng tuuk ham na ngaih thlaang te ni , ahih te tu uh , ” a tina .
40026049	Judas lawng a paipuek ah Jesuh tengla cet pahoei tih “ Saya , na sawah ngaimawngna awm seh , ” a tina tih a mok .
40026050	Jesuh lawng , “ Ka puei , na sai ham koei te aloela sai hawn , ” a tina . Tecoengah ahimi lawng Jesuh te a tuuk tih a khih u .
40026051	Jesuh oen aka awm haih thlaang pakhat lawng a samsen te tiingim dawngkah a suh tih Khawsoeih Bawi kah a tamnaa haa te pat a tloek .
40026052	Jesuh lawng , “ Na samsen te tiingim khuila sang koep . Samsen aka hawna tah samsen oen duek van ai .
40026053	Kai lawng a Pa tengah bawmna ka bih kawinih raalkapbu paha thlaihih lak ah yahawh ngaai vanthlaang te ka tengla avan tuih pahoei ai ti he na ming nawh aw ?
40026054	Tede te tila awm kawinih , he ang thaihu a awm ham Caciim lawng a thui te metila a soep thai ai ? ” a tina .
40026055	Tecoengah Jesuh lawng thlaangping hue te , “ Nangmi lawng kai he thlaanghuuen angla tuuk ham pawmcunghaiha , samsen oen boelhoen na pawm u tih na law u ? Khawhin roekk Tempal bok-im ah ka ngawl tih kan cang puei u vengah a-u lawngkhaw nan tu u nawh .
40026056	Tede he tila thaihu boeih a awm he tah tawngha hue lawng Caciim dawngah a thut te asoepna ham ni , ” a tina u . Tevengah a hubang boeih lawng Jesuh te a ceh taak tih a heeng taak u .
40026057	Jesuh aka tu thlaangping lawng Jesuh te Khawsoeih Bawi Kaiafas im la a ceh puei u . Te huen ah Phungawl cangpueikung hue oen Judah ahaamca boeih tun u .
40026058	Piter lawngah a thla bet ngai kalawng Khawsoeih Bawi kah a talawng vawng-up khui toela Jesuh te a hu yut tih a vai . Metila nuem a sai u lah ve tite ming ham a ngaih dawngah ahih lawng talawng vawng-up khuila kuun tih raaltoeng thli oen haih ngawl .
40026059	Khawsoeih ahaamca hue oen Khonsil ah aka thuum boeih lawng Jesuh te ngawn thai ham a thawlhna a tlap pe u ;
40026060	tede a thawlhna pakhat khaw hu u nawh . Hoem awl oen thawlh aka peel tah awm moen mai de a thawlhna tehca khaw hu thai nawh . Ahukhueng atah thlaang pahih law hih tih .
40026061	“ He thlaang lawng ‘ Pathen kah Tempal bok-im te ka phe vetih hin thum ah ka sak koep ai , ’ ti ” tila a thui hih .
40026062	Khawsoeih Bawi lawng pai hang tih , “ He rawi lawng thawlh n'peel he na oelh ham koei awm nawh aw ? ” tila Jesuh te a doet .
40026063	Tede Jesuh lawng n'tu khaw thui nawh . Khawsoeih Bawi lawng pai koep tih , “ Aka hing Pathen miing ka phoei tih kan doet : Nang he Pathen Capa Messiah tang aw thui lah ? ” a tina .
40026064	Jesuh lawng , “ Na thui angla soeng ! Tede nangmi boeih tengah kavan thui u ; tahe kalawng Thlaanghing Capa tah Thara koek bantang ben ah ngawl vetih vaan kah muui dawngah a rum thuk te na huh u ai , ” a tina .
40026065	Tevengah Khawsoeih Bawi lawng a himbai te a pheuh tih , “ Pathen thekhana poen ni ! Atloe sausi ngoe tlaih nawh . Pathen thekhana awl na yaak u boeih poen !
40026066	Metila na poek u ? ” tila a doet . Ahimi lawng , “ A thawlh dawngah duek ham awm , ” ti u .
40026067	Tecoengah ahimi lawng Jesuh te a mik-hai ah a tumthoeih u tih a bawh u ; a bel u . Tecoengah aka bel hue lawng ,
40026068	“ Messiah ! Nang a-u lawng m'bel ; van thui lah , ” a tina u .
40026069	Piter lawng talawng adauben vawng-up khuiah a ngawlh vengah Khawsoeih Bawi im kah tuihyoeihnu pakhat a tengla law tih , “ Nang khaw Galili thlaang Jesuh oen aka awm haih van ni , ” a tina .
40026070	Tede Piter lawng ahimi boeih haiah basa tih , “ N'tu kawng nuem na thui , ka ming moenih , ” a tina .
40026071	Tecoengah Piter tah talawng thawhka ben la te cet . Atloe tuihyoeihnu pakhat lawng a huh tih te kah thlaang thli tengah , “ He thlaang he Nazaret khaaw kah Jesuh oen aka awm haih thlaang ni , ” a tina u .
40026072	Piter lawng basa koep tih , “ Awl ka taap , te thlaang te ka ming nawh , ” a tina .
40026073	Raih a awm coengah te huen kah aka pai thlaang hue lawng Piter tengla law u tih “ Nang khaw ahimi timkah thlaang van ni , na awlcal thingkaa dawngah ming u poen , ” a tina u .
40026074	Tecoengah Piter lawng “ Awl ka taap tih awltak ka thui . Ka thui awl he a soeng nawh atah Pathen lawng dan m'pe seh ! Te thlaang te ka ming roeroe nawh , ” a tina . Te tila a thui coeng khoeng atah aai khawk pahoei .
40026075	Jesuh lawng , “ Aai a khawk thlan vengah voeithum toe kan ming nawh nan tina ai , ” a tina awl te Peter lawng a poek lot vengah adaubenla te cet , a kawsi la dung tih rap .
40027001	Mincanghi atah Khawsoeih ahaamca hue oen Judah ahaamca hue boeih lawng Jesuh te ngawn ham khaw a khan u .
40027002	Ahih te thiirui oen a khih coengah a ceh puei u tih Rom ram ukbawi Pilat kut ah a peek u .
40027003	Paipi thleepkung Judas lawngah , Jesuh te ngawn hamla khaw a khan u te a yaak vengah yut tih tangka sawmthum te Khawsoeih ahaamca hue oen Judah ahaamca hue tengah a baal koep .
40027004	“ Ka thawlh tangkiik , thawlhna aka khueh nawh te duek sak hamla a sawah paipi ka thleep hau poen , ” a tina . Ahimi lawng , “ Kaimi lawng n'tu ka tina ai ? Namah ngaih poen ni , ” a tina u .
40027005	Judas lawng tangka sawmthum te Tempal bok-im khuiah a voeih sut tih cet , te coengah kaiawk tih duek .
40027006	Khawsoeih ahaamca hue lawng tangka te a ruh u tih , “ He kah tangka he thisen phu tangka la a awm dawngah Tempal bok-im kah tangkakong khuiah khueh ham mami kah Phungawl lawng ngaih nawh , ” ti u .
40027007	Te kah tangka kawng te a thui u tih kawtlaakna a khueh coeng atah thlaangphun tloe kah phuel la khueh ham ah Ambawpkung kah Lohuen te laina ham tangka te a hawna u .
40027008	Tedawngah te lohuen te , “ Thisen huen ” tila tihin toe ah a thui u .
40027009	Te tila tawngha Jeremiah lawng a thuisut awl te soep poen . Tawngha Jeremiah lawng , “ Israel thlaang thli lawng ahih kah phu ting la kawtlaakna oen aphu a kheh u tangka sawmthum te ahimi lawng a lawh u tih , Bawipa lawng awl n'peek angla ,
40027010	Ambawpkung kah lohuen te laina ham tangka te a hawna u , ” tila a thui te ni .
40027011	Rom ram ukbawi haiah Jesuh a pai vengah ram ukbawi lawng , “ nang he Judah sengpahrang tang aw ? ” tila a doet . Jesuh lawng , “ Na thui angla ka awm , ” a tina .
40027012	Tede Khawsoeih ahaamca hue oen Judah ahaamca hue lawng thawlh a peel u te Jesuh lawng khat khaw thung pe nawh .
40027013	Tedawngah Pilat lawng , “ Nang he ahimi lawng thawlh he yoeh m'peel u he na ya nawh aw ? ” tila a doet .
40027014	Tede Jesuh lawng kaam at khaw a thung pe nawh dawngah ram ukbawi tah a kawpoek rai tangkiik .
40027015	Rom ram ukbawi lawng Kaantaak Poei veng roekk ah rangpui lawng loeih sak ham a ngaih thongtla pakhat te a thlah pe .
40027016	Tevengah a thaang aka the soeh thlaangthe Jesuh Barabbas aka miingna thongtla pakhat awm .
40027017	Thlaang rangpui a tun soep vengah Pilat lawng , “ A-u thlah sak ham na ngaih u ? Jesuh Barabbas aw , tih nawh atah Messiah a ti u Jesuh aw ? ” tila a doet .
40027018	Ahimi lawng Jesuh he a uett u dawngah aana aka khueh Judah hue lawng ka kut ah avan pha sak u tite ahih lawng atheenla a ming .
40027019	Awlcekna yung ah Pilat a ngawlh vengah a yu lawng , “ Thawlhna aka khueh nawh te kah thlaangdoeng sawah n'tu khaw sai boel . Ahih kawngah tiyiin ka mang ah ka patang tangkiik , ” tila awl a tah .
40027020	Khawsoeih ahaamca hue oen Judah ahaamca hue lawng Barabbas te thlah tih Jesuh te ngawn hamla Pilat tengah bih ham ah rangpui te a ceemtuh .
40027021	Pilat lawng “ He rawi pahih khuiah a-u thlah sak ham na ngaih u ? ” tila rangpui te a doet . Ahimi lawngah , “ Barabbas ” ti u .
40027022	Pilat lawng ahimi te , “ Te atah Messiah a ti u Jesuh he metila ka sai ai ? ” tila a doet . Ahimi boeih lawng , “ Thinglam dawngah ngawn ” a tina u .
40027023	Tede Pilat lawng , “ N'tu thawlhna a sai ? ” tila a doet koep u . Tevengah te thli lawng , “ Thinglam dawngah ngawn ! ” tila angaihhlangla paang u .
40027024	Pilat lawng he tila awl doett khiing he coeng thai manawh , cumplaam la tho tih so tare poen ai tite a huh vengah tui a lawh tih rangpui haiah a kut te a silh . “ He thlaangdoeng kah duekna kawngah kai ka thuum nawh ! Namami kah sai ni ! ” a tina .
40027025	Tevengah rangpui lawngah , “ Ahih kah duekna kawngah dantatna tah kamami oen ka cadil thli sawah tla hawn seh , ” ti u .
40027026	Tecoengah Pilat lawng ahimi ham Barabbas te a thlah pe tih ; Jesuh te cungpoelh oen a bawh sak u tih thinglam dawngah ngawn ham ahimi kut ah a peek .
40027027	Tecoengah Pilat kah raalkap hue lawng Jesuh te ram ukbawi kah impui la a khuen u tih raalkap bu khat lawng a voel khoep .
40027028	Ahimi lawng a himbai te a pit pe u tih himbai ling a bai sak u .
40027029	Tecoengah thliing lumuek te a muek sak u , a bantang kut ah cawnghol a pawm sak u ; tecoengah a haiah buekuep u tih a the akhana u , “ Judah sengpahrang na hinglung vaang seh , ” tila a the akhana u .
40027030	Ahimi lawng Jesuh te a tumthoeih u , cawnghol te a lawh pe u tih a luu ah a bawh u .
40027031	He tila a thena u coengah himbai ling te a pit pe tih amah kah himbai te a bai sak koep tih thinglam dawngah ngawn ham a ceh puei u .
40027032	Te tila a ceh u vengah Sairin khaaw kah Simon te a huh u tih raalkap hue lawng amangkhakla Jesuh kah thinglam te a kawh sak u .
40027033	Golgota a ti u huen te a pha u . Golgota ti he tah , “ Luuruh Huen , ” ti ngaihna ni .
40027034	Te huen ah Jesuh te misurtui oen tuikha a pawlh te a tuul u . Jesuh lawng a teng doek tih aw nawh .
40027035	Jesuh te thinglam dawngah a tai u , tecoengah talcung a suh u tih a hinaak himbai te rek ra u .
40027036	Tecoengah ngawl u tih Jesuh te a toet u .
40027037	Thawlh a peel te a thut u tih a luu sawah a tai pe u . “ He tah Judah Sengpahrang Jesuh ni , ” tila a thut pe u .
40027038	Tevengah thlaanghuen pahih khaw Jesuh oen haih bantang ben ah pakhat , banvoei ben ah pakhat thinglam dawngah a tai u .
40027039	Te kah aka cet paitai thli lawng a luu halh a voeih u tih a tamdeng kawkhahna u .
40027040	Tempal bok-im te aka phe tih hin thum ah aka sa koep ham koei ! Pathen Capa la na awm atah namah oen namah thlawn u lah saw ! Thinglam dawng kalawng rum thuk lah ! ” a tina u .
40027041	Tetih van angla khawsoeih ahaamca hue oen Phungawl cangpueikung hue oen ah Judah ahaamca hue lawngkhaw a tamdeng u van tih ,
40027042	“ Ahih lawng thlaangtloe tah a thlawn thai de , amah oen amah tah thlawn u thai nawh ! Israel sengpahrang la awm nawh aw ? Tahe roe ah thinglam dawng kalawng a rum atah mami lawng ahih he n'tangna ai ta !
40027043	Pathen a uepna tih Pathen Capa la ka awm ti , Pathen lawng tahe ah a thlawn ai aw bueh u lah sih ! ” ti u .
40027044	Jesuh oen thinglam dawngah a tai haih thlaanghuen rawi lawng pateng khaw ahimi angla a tamdeng hih van .
40027045	Hingthun ah ram pum boeih te yiinna lawng a thiing khoep tih khawnoek pathum khui yiin khoep .
40027046	Khawvaang ben khawnoek pathum yun atah Jesuh lawng , “ Eli , Eli , Lama sabaktani ? ” tila angaihhlangla paang . A thuingaihna tah , “ Ka Pathen , Ka Pathen , n'tu ah kai nan hoett sut ? ” ti ngaihna ni .
40027047	Te huen kah aka pai thlaang khatsut lawng a yaak u vengah , “ Ahih lawng Elijah ni a khue , ” ti u .
40027048	Ahimi tim kah thlaang pakhat lawng thlat cet tih himbaipeen te a lawh , misurtui ah a nuem tih cungkui dawngah a piin tih Jesuh te awkk sak ham kamthlah .
40027049	Tede atloe hue lawng , “ Awm de lah ! ahih thlawn hamla Elijah law ai nuem , bueh de lah sih , ” ti u .
40027050	Jesuh lawng angaihhlangla paang , tecoengah a mal pat yip .
40027051	Tevengah Tempal bok-im khuikah himbaiyan te asaw kalawng adang toe pahih la poet pheuh u . Dilai hinghuen tih lungnu thli boeih rek .
40027052	Thlann thawhka boeih awng u tih aka duek tangte Pathen thlaang thli boehoeng mai te tho u .
40027053	Phuel te a ceh taak u tih duekna kalawng Jesuh a thawh koep coengah Aciim Khawpui khuila kuun u tih thlaang broe haiah tueng u .
40027054	Raalbawi oen Jesuh aka toet raalkap hue lawng likluei hinghuen tih atloe thaihu thli te tila a awm te a huh u vengah lakueng rih oen thuen u tih , “ Ahih he Pathen Capa tang tang ni ” ti u .
40027055	Galili kalawng Jesuh hu ah aka bang tih amah te aka bawmcem hutaa broe nawh te ah te awm u tih ahih te athla kalawng a toet tih a dan u .
40027056	Ahimi tim-ah Meri Makdalin , Jeem oen Josep manu Meri oen Zebedi yu khaw awm u .
40027057	Thlemben apha atah Arimatia khaaw kah kuirang pakhat Josep aka miingna te avan pha . Ahih khaw Jesuh kah a hubang pakhat la awm van .
40027058	Ahih lawng Pilat tengla cet tih Jesuh kah a rawkk te a bih . Jesuh kah a rawkk te Josep kut ah peek ham Pilat lawng awl a peek .
40027059	Josep lawng Jesuh rawkk te a lawh tih himbai bawk athaithik oen a yaawl tih ,
40027060	amah ham lungkaw a thuk heet thlann thaai ah te a up . Tecoengah lungto bo hlang oen thlann thawhka te a khaih tih a ceh taak .
40027061	Meri Makdalin oen atloe Meri mi khaw te ah te thlaan ben la mang tih ngawl u .
40027062	Avuen Sabbath hin ah khawsoeih ahaamca hue oen Farasi thlaang thli tah Pilat oen huh u tih ,
40027063	“ Bawipa hoem thui thlaang ahih lawng te a hing vengah , ‘ Kai tah duekna kalawng ka tho koep ai ’ tila a thui te ka ming u .
40027064	Tedawngah athum hin toe thlann te atheenla a khaih tih a toet u ham awl van pe lah , te nawh kawinih a hubang hue lawng cet u vetih a rawkk te a huuen u coengah ahih tah duekna kalawng tho koep poen tila thlaang tengah a thui u ai . Hukhueng kah thailatna he acuek kah thailatna lak ah the-eep ngaai ai , ” tila a thui pe u .
40027065	Pilat lawng “ Raalkap bu khat aka toet la na khueh u te ta : cet u langtah thlann te a toet thai khui anepla toet sak uh , ” a tina .
40027066	Tecoeng atah ahimi lawng cet u tih thlann khaihna lungto dawngah miknoekna a khueh u tih thlann te anepla a toet sak .
40028001	Sabbath hin boeih tih yarh khat khuikah lamhacuek khawhin khawthaih tawm ah Meri Makdalin oen atloe Meri te thlann bueh hamla cet .
40028002	Tevengah te bawtbet khawlai ah likluei tho tih angaihhlangla hinghuen . Bawipa kah vanthlaang pakhat te vaan kalawng va rum tih thlann khaihna lungto te a thoeih tih a sawah ngawl .
40028003	Ahih kah a muei asam tah khawpha angla awm tih a himbai tah rawsawng angla bawk .
40028004	Thlann aka toet raalkap thli let u tih a rih u dawngah thuen u tih thlaang duek angla awm u .
40028005	Vanthlaang lawng hutaa rawi nala “ Rih boel ; thinglam dawngah a ngawn u Jesuh te na tlap te ka ming .
40028006	Ahih tah he ah awm tlaih nawh ; a thui angla tho poen . Law langtah a ralhna huen te bueh lah .
40028007	Tahe ah aloela cet langtah a hubang hue tengah , ‘ Ahih tah duekna kalawng tho koep poen ; nangmi haiah Galili la cet vetih te ah ahih te na huh u ai ! ” tila thui pe uh . Kavan thui he hilh boel , ” a tina .
40028008	Hutaa rawi lawng a rih hih de awmngaihna oen phuel kalawng ah aloela cet tih a hubang hue tengah thui pe ham heeng .
40028009	Tevengah Jesuh te ahih rawi tengah law parak tih “ Nanghih sawah ngaimawngna awm hawn seh . ” a tina . Ahih rawi lawng a tengla cet , a khow ah a phoeih tih a bok .
40028010	Jesuh lawng ahih rawi nala te “ Rih boel , cet langtah ka maya manau thli te Galili la ceh ham thui pe hih , te ah te ahimi lawng kai he n'huh u ai ” a tina .
40028011	Hutaa hue Phuel kalawng a meel u vengah , thlann toet raalkap khatsut lawng khawpui khuila cet u tih khawsoeih ahaamca hue tengah thlann kah a huh boeih te a thui pe u .
40028012	Khawsoeih ahaamca hue lawng Judah ahaamca hue oen huh tun u tih khaw a poek u ; ahimi lawng raalkap thli te tangka yahawh a peek u tih ,
40028013	“ A hubang hue khawyiin ah law u tih kaimi ka ihna ruet ah a rawkk te a huuen u tila thui uh .
40028014	He kawng he ram ukbawi lawng a yaak atah kaimi lawng ka thloep u vetih nangmi te he kawngah lakueng ham awm manawh , ” a tina u .
40028015	Thlanntoet raalkap hue lawng tangka te a lawh u tih ahimi lawng a uen angla a thui u . Raalkap hue kah a thui awl te tahe toe Judah hue lawng a thui khuep u .
40028016	A hubang paha thlaikhat hue tah Galili ram la cet u tih Jesuh lawng a thui pe tlaang la te luui u .
40028017	Ahimi lawng Jesuh te a huh u vengah a bok u , tede ahimi timkah khatsut lawngtah tangna u nawh .
40028018	Jesuh lawng ahimi tengla cet phai tih . “ Dilai oen vaan kah saithaina aana boeih kai m'peek poen .
40028019	Tedawngah dilai dawngkah thlaangphun boeih tengah cet u langtah ahimi te ka hubang la van coeng sak uh ; Pa , Capa , Ciim Muithla miing ah baptisma pe uh .
40028020	Kai lawng awl kan peek boeih te a vaina u ham cang puei uh . Dilai tue aboettoe nangmi oen haih ka awm poe ai , ” a tina .
41001001	He tah Pathen Capa Jesuh Khrih kawng Awlthang theen ni .
41001002	A tongcuek vengah tawngha Isaiah lawng : “ Pathen lawng ‘ Nang hamla lawngpui tukkung Kamah kah laipai na haiah kavan tuih ai , ti . ’
41001003	Thlaang pakhat tah ramhum huhang ah paang tih , “ Bawipa ham lawngpui te roekbah uh , a cehna ham lawngpui te doeng sak uh , ” tila a thut .
41001004	Tedawngah Johan tah ramhum huhang ah va law , baptisma a peek tih phung a thui . Thlaangping thli te , “ Na thawlhna yut u langtah baptisma dang uh . Te dengah ni Pathen lawng na thawlhna sawah khawdawp avan ngai u ai . ” a tina .
41001005	Judia peng oen Jerusalem kah thlaang thli lawng Johan kah phungthui te hutung hamla cet u . A thawlhna a phawng u tih Jordan tuiva ah ahimi te Johan lawng baptisma a peek u .
41001006	Johan lawng Kala-uk mul oen a tah himbai te a baai tih a hingcen ah saphaw cihin a naak . Ahih lawngah khaurang oen khawitui te buh la a caak .
41001007	Ahih lawng thlaangping nala te , “ Kai coengah aka law ham koei thlaang te tah kai lak ah aka lenduet ni . Kai tah ahih kah khowmuek rui thlam ham Pateng ka ting ka tawkk nawh .
41001008	Kai lawngtah nangmi he tui oen ni baptisma kan peek u . Tede ahih lawngtah Ciim Muithla oen baptisma m'peek ai , ” a tina .
41001009	Tecoeng kalawng a awm raih thlan ah Jesuh tah Galili peng Nazaret khaaw kalawng va law tih Jordan tuiva ah Johan lawng baptisma a peek .
41001010	Jesuh te tui dawng kalawng a thawh hang khoeng vengah vaan te awng u tih ahih sawah Muithla akhuu angla a cuuk te a huh .
41001011	Vaan kalawng aka law awl lawngah , “ Nang tah kan thintlawhna ka Capa ni , na sawah ka kaw tluep , tangkiik ” a tina .
41001012	Tecoeng atah Muithla lawng ahih te ramhum huhang la a tuih pahoei tih ,
41001013	Te ah te khawhin sawmlii awm tih Seitan lawng a suek a halh . Ramsatlung thli khaw te ah te awm , tede vanthlaang thli law u tih Jesuh te a bawm acem u .
41001014	Johan te thong a tlaak coengah Jesuh tah Galili ram la cet tih Pathen tengkah Awlthang Theen te a phawng .
41001015	“ Atue atang tah avan pha khuek poen ! Pathen ukna tah yoeii poen ! Na thawlhna yut u langtah Awlthang Theen he tangna uh ! ” tila a thui .
41001016	Galili tuikeeng ah Jesuh a ceh phai vengah tuihawi thlaang pahih Simon oen a manau Andru lok a heeng hih te a huh .
41001017	Jesuh lawng ahih rawi nala , “ Ka hu ah bang hih lah , thlaang tukung la kan coengg sak hih ai , ” a tina .
41001018	Tevengah lok te pak a tloeng hih tih Jesuh hu ah bang hih pahoei .
41001019	Ahih tah cet hot phai tih Zebedi ca rawi Jeem oen Johan boeinau te a huh . Ahih rawi tah lowng khuiah lok te a baw hih .
41001020	Jesuh lawng a huh pahoei oen te rawi te a khue . Ahih rawi lawng ana pa Zebedi oen a bii aka bi pe thlaang thli te lowng khuiah a ceh taak hih tih Jesuh hu ah bang hih pahoei .
41001021	Jesuh oen a hubang hue Kapernaum khawpui la law u tih Sabbath hin ah Jesuh te Sinakok la cet tih cang puei ham a tong .
41001022	Jesuh lawngtah Phungawl cangpueikung hue angla cang puei nawh tih sai thaina aana aka khueh angla a cang puei dawngah ahih kah cangpueina aka ya boeih lawngtah a kawpoek rai u .
41001023	Tevengah te a kaw khuiah raaithe aka awm thlaang pakhat sinakok bok-im khuila law tih rih oen thuen ruila paang ,
41001024	“ Nazaret Jesuh , kaimi he metila sai ham na ngaih ? Kaimi he phe ham aw na law ? Nang he me ang thlaang ti he kan ming : Nang tah Pathen kah laipai thlaang ciim ni ” a tina .
41001025	Jesuh lawng raaithe te , “ Awm duem lah , te thlaang kaw khui kalawng co loeih ! ” tila awl a peek .
41001026	Raaithe lawng te thlaang te a ngaih hlang la a thuen sak , rih oen thuenn doe ah paang tih te thlaang kah a kaw khui kalawng co .
41001027	Thlaang boeih te a kawpoek rai u tih khat oen khat te , “ He he me ang kai ? Cangpueina a thaai phun tloe kai aw ? He thlaang lawng raaithe te aana oen awl a peek tih ahimi lawng awl a ngaai pe , ” ti u .
41001028	Tedawngah Jesuh kawng awlthang te kawlkalh maiah Galili peng khaaw tawm ah thaang khonghak .
41001029	Jesuh oen a hubang hue , Jeem oen Johan mi khaw , sinakok kalawng tho u tih Simon oen Andru im la poe cet u .
41001030	Simon kah a mase hutaa te tlo tih ral . Jesuh te a paipuek ah ahih kah sading nawh kawng te a thui pe u .
41001031	Jesuh lawng a tengla cet tih ahih te a kut ah a phoeih tih a thawh hang . A sa ding pahoei tih ahimi te a do a dan .
41001032	Khaw a tlaak coeng thlem khup atah thlaangping lawngah thlaangtlo boeih oen raaithe aka khueh thli te Jesuh tengla avan law puei u .
41001033	Te khawpui khuikah thlaang boeih tah im haiah tun u boeih .
41001034	Jesuh lawng tlawhnatna soeprep boeih oen aka tlo thli te a hoeih sak tih raaithe thli khaw boeih a hek . Jesuh he me ang thlaang tite raaithe thli lawng a ming u dawngah Jesuh lawng raaithe thli te awl kam at khaw thui sak u nawh .
41001035	Avuen khawhin mincanghi khaw a thaih thlan ah Jesuh tah tho tih khawpui adauben ading asuekna huen la te cet tih te ah te thangthui .
41001036	Simon oen a paya thli lawng ahih te a tlap tih ,
41001037	a huh u vengah , “ Thlaang boeih lawng nang he n'tlap u ta , ” a tina u .
41001038	Tede Jesuh lawngah , “ He kah atloe khaaw teng khaaw vai la cet u sih . Ahimi tengah khaw phung ka thui ham awm . Te ham ni kai ka law roe ta , ” a tina .
41001039	Tedawngah Jesuh tah Galili peng tawm ah cet , sinakok bok-im boeih ah te phung a thui tih raaithe thli khaw a hek .
41001040	Haibe aka tlo thlaang pakhat Jesuh tengla law tih khuklu oen cuengkueng ruila , “ Na kawngaih atah nan hoeih sak thai , ” tila reenna a bih .
41001041	Jesuh lawng a reen tangkiik dawngah a kut a thueng tih a tek , “ Hoeih sak ham ka ngaih ta , hoeih loeih , ” a tina .
41001042	Kawlkalh ah haibe natna te hoeih tih ciim pahoei .
41001043	Tecoengah Jesuh lawng ahih te he tila awl ceet ceet a uen tih a tuih pahoei .
41001044	Hutung lah ! He kawng he a-u tengah khaw thui boel . Tede khawsoeih tengla cet phaat langtah na pum te nueh lah ; tecoengah nang na hoeih poen tite thlaang boeih lawng a mingna ham Mosi kah awlpeek angla thawthuengna te sai , ” a tina .
41001045	Tede te kah thlaang lawng cet tih amah aciimna kawng te a thui tih khaaw tawm ah thaang khonghak . Ahih lawng he kawng he yahawh la a thui lat dawngah Jesuh tah khawpui khuila langya ah cet thai tlaih nawh poen . Khawpui adauben adingruena huen ah awm tih te la te khaw tawm kah thlaang thli te a tengla law u .
41002001	Khawhin yahawh hlang a awm raih thlan ah Jesuh te Kapernaum khaaw la meel koep tih im ah awm tila awlthang a yaak u .
41002002	Tedawngah thlaang yahawh hlang va tun u tih im khuiah ahoengna roe awm muehla thawhka keeng adauben ah Pateng khaw be khawk . Ahimi tengah te Jesuh lawng phung a thui pe .
41002003	Tevengah thlaang palii lawng aka khawn thlaang pakhat te Jesuh tengla avan kawh u .
41002004	Tede thlaang yahawh aih tih Jesuh tengla te pha puei u thai nawh . Tedawngah Jesuh a awmna tuueng kah imphu te a phe u , thlaangtlo te a himbai dawngah a ralh sak tih a thlaak thuk u .
41002005	Ahimi kah oengna te Jesuh lawng a huh vengah aka khawn thlaangtlo te , “ Ka ca , na thawlhna boeih te khawdawp kavan ngaai poen , ” a tina .
41002006	Te kah aka ngawl Phungawl cangpueikung khatsut lawng ,
41002007	“ N'tu ah he tila a thui ngam kai ? Pathen thekhana poen ni , Pathen bueng nawh atah a-u lawng thawlhna khawdawp a ngaai thai ! tila a kaw khuiah a poek u .
41002008	Ahimi kah kawpoek te Jesuh lawng a ming tih ahimi nala te , “ N'tu kawng ah he ang thaihu he na poek u ?
41002009	He kah aka khawn thlaang he , ‘ Na thawlhna khawdawp ngaai la awm poen , ’ tina aw aka yoei bet , tihnawhtah ‘ Tho loeih , na himbai te lo langtah cet loeih , ’ tina aw aka yoei bet ?
41002010	Thlaanghing Capa lawng dilai han ah thawlhna khawdawp ngaai thaina aana a khueh ti he nangmi tengah ka tueng sak ai , ” a tina . Tedawngah aka khawn thlaang nala .
41002011	“ Tho lah , na himbai te lo langtah im la cet loeih kan tina he ! ” a tina .
41002012	Ahimi boeih kah mik huh ah te thlaang lawng tho hang , a himbai te a lawh tih aloela cet . Ahimi boeih tah a kawpoek rai u tih , “ He ang thaihu he n'hu vai u nawh ! ” ti u tih Pathen te a thangpawm u .
41002013	Jesuh tah Galili tuiliikeeng la cet koep . Thlaangping broe lawngah a tengla a law u dawngah Jesuh lawng ahimi te a cang puei .
41002014	Jesuh lawng a ceh phai vengah Alfias capa mangmu cawikung amah yungim ah aka ngawl Levi te a huh . Jesuh lawng ahih nala , “ Ka hu ah va bang lah , ” a tina . Levi lawng tho tih a hu ah bang pahoei .
41002015	Tecoeng atah Jesuh te Levi im ah buh a caak . Mangmu cawikung thli oen atloe thlaangthawlh thli lawng Jesuh te a hu ah bung a vai u tih khatsut lawngah Jesuh oen a hubang hue te buh a veel puei u .
41002016	Te tila Jesuh lawng thlaangthawlh thli oen mangmu cawikung hue oen ah buh a veel haih u te Phungawl cangpueikung khatsut oen Farasi thli lawng a huh u vengah , “ N'tu dawngah he ang thlaang thli oen ahih lawng buh haih a caak u ? ” tila a hubang hue te a doet u .
41002017	Jesuh lawng ahimi kah awldoet te a yaak tih , “ Sading thlaang lawng Siibawi ngoe nawh tih thlaangtlo bueng lawng ni a ngoe . Hinyah koei thlaangdoeng khue ham ka law nawh tih thlaang thawlh khue ham ni ka law ” a tina .
41002018	Hin at atah Baptisma pekung Johan kah hubang hue oen Farasi thli buh a yeh u . Thlaang khatsut Jesuh tengla law u tih “ Baptisma pekung Johan kah a hubang hue oen Farasi thli lawng buh a yeh u , nang kah hubang hue lawngtah n'tu kawngah buh a yeh u van nawh ? ” tila a doet u .
41002019	Jesuh lawng , “ Yului poei ah a khue kamyin thli lawng buh a yeh u ai tila na poek aw ? Yeh u manawh ! Yulokung a awm vengah ahimi lawng buh yeh u manawh .
41002020	Tede ahimi teng kalawng yulokung a khuena khawhin a pha ai , tevengah ahimi lawng buh a yeh u badai .
41002021	A-u lawngkhaw a himbai ruem te bawna ham hisa athaai te hawna nawh ; a bawna atah hisa athaai lawng aruem te a doek vetih a puut kau tare ai .
41002022	A-u lawngkhaw misurtui athaai te saphaw-yuukhap athaai dawngah thloen nooek nawh , thloen kawinih misurtui lawng saphaw-yuukhap te a pawkk sak vetih pahih bok la misurtui te yut boeih ai , saphaw-yuukhap te khaw paw poen ai . Tedawngah misurtui athaai te saphaw-yuukhap athaai dawngah thloen ham awm , ” a tina .
41002023	Sabbath khawhin ah Jesuh te caangthliw kalawng cet . A hubang hue khaw amah oen cet haih u tih ahimi lawng ceh doe ah caangvui a yuun u .
41002024	Tedawngah Farasi hue lawng Jesuh nala , “ Bueh lah ! na hubang hue lawng Sabbath khawhin ah he ang thaihu a sai u he mami kah Phungawl lawng ngaih nawh ” a tina u .
41002025	Jesuh lawng ahimi nala te , “ Devid lawngah caak koei khat khaw a khueh nawh vengah n'tu a sai tite na tae u vai nawh aw ? Amah oen a paya thli a bung pawng u tangkiik ,
41002026	Devid lawng Pathen im khuila kuun phaat tih Pathen tengah a nawn u takawi te a caak . Khawsoeih bawi Abiatha dung vengah te tila a sai . Mami kah Phungawl angla kawinih Khawsoeih hue bueng lawng ni te takawi te a caak . Tede Devid lawng a caak tih a puei thli Pateng khaw a peek ” a tina .
41002027	Tecoengah Jesuh lawng awlcuina ah , “ Thlaanghing theenna hamla ni Sabbath he a sai ; Sabbath hamla thlaanghing he sai nawh .
41002028	Tedawngah Thlaanghing Capa he Sabbath Bawi la khaw awm ” a tina .
41003001	Tecoengah Jesuh tah sinakok bok-im la te cet koep . Te ah te kut kheem thlaang pakhat awm .
41003002	Jesuh kah sai thawlhna dawngah thawlh peel ham aka ngaih thlaang khatsut te ah te awm u ; tedawngah Sabbath khawhin ah Jesuh lawng thlaang a hoeih sak ai aw , hoeih sak nawh ai aw ti u tih ahimi lawng ayoeirepla huh ham a doen u .
41003003	Jesuh lawng te kah kut kheem thlaang te , “ Hai benla law lah , ” a tina .
41003004	Tecoengah thlaangping te , “ Mami kah Phungawl lawng Sabbath hin ah n'tu sai sak ham a ngaih ? Thlaang bawmcem ham aw , tihnawhtah patang khang sak ham aw ? ” tila a doet . Tede ahimi lawng awl kam at khaw thui u nawh .
41003005	Jesuh te a thin sa , a teng avai ah te maang tih ahimi te a bueh , ahimi a thin len tih a thawlh u te a huh vengah khatvaang atah a kaw khaw the . Tecoengah kut kheem thlaang nala te , “ Na kut te yueng lah ” a tina . A kut te a yueng tih theen koep .
41003006	Tecoengah Farasi hue tah Sinakok bok-im kalawng cet u tih Herod kah a thlaang thli oen huh u pahoei tih ahimi lawng Jesuh te ngawn ham khawkhanna a khueh u .
41003007	Jesuh oen a hubang hue tah Galili Tuilii la cet u . Thlaangping broe lawngah a hu ah bung a vai u . Te kah thlaangping te tah Galili peng , Judia peng ,
41003008	Jerusalem khawpui , Idumia peng , Jordan tuiva khawcuuk ben ramri kah Taiar oen Sidon khawpui teng kalawng aka law thlaang thli ni . Jesuh kah thaihu sai te a yaak u tih ahimi boeih lawng a tengla te law u .
41003009	Thlaang a yahawh aih dawngah thlaangping lawng a tiil hau nawh ham lowng pakhat te amah hamla roekbah oepsoeh ham a hubang hue te a thui pe .
41003010	Thlaangtlo yahawh hlang te a hoeih sak dawngah thlaangtlo boeih lawng Jesuh te tek hamla tulh u the .
41003011	Raaithe aka khueh thlaang boeih lawng ahih te a huh u vengah a haiah buekuep u tih thuen ruila , “ Nang tah Pathen Capa ni . ” tila paang u .
41003012	Jesuh lawng amah te me ang thlaang tite a-u tengah khaw thui nawh ham raaithe thli te awl a peek .
41003013	Tecoengah Jesuh tah tlaangsawm la luui hang tih amah kah a ngaih thlaang thli te a khue . Ahimi lawng ahih tengla law u ,
41003014	thlaang thlaihih a tuek tih ahimi te , “ Celtuih ” tila miing a sak . “ Ka tengah awm ham kan tuek u , phung aka thui la kan tuih u vetih ,
41003015	Nangmi lawng raaithe hek thaina aana khaw na khueh u ai , ” a tina .
41003016	Celtuih thlaihih a tuek hue te tah , Simon ( Piter a ti u te ) ,
41003017	Zebedi ca rawi Jeem oen a manau Johan ( Jesuh lawng he rawi he Boanerzi tila miing a sak , a thuingaihna tah khawhumm ca rawi tina ni ) .
41003018	Andru , Filip , Bartalomiu , Matthai , Tawmas , Alfias capa Jeem , Taddias , Phunkuup Simon oen
41003019	Jesuh sawah paipi thleepkung Judas Iskariot , he hue ni .
41003020	Tecoengah Jesuh te im la meel . Thlaangping lawng tun u koep tih Jesuh oen a hubang hue tah buh caak ham atue Pateng awm nawh .
41003021	Te kawng te a cakaw hue lawng a yaak u tih ahih te khuutcem ham cet u . Metihtiah thlaang thli lawng “ Jesuh tah ngau poen ” tila a thui u dawngah ni .
41003022	Jerusalem kalawng aka law Phung-awl cangpueikung khatsut lawng , “ A kaw khuiah Beelzebul awm ! te tah raaithe hek thaina huham aka pe rai bawi ni ” tila a thui u .
41003023	Tedawngah Jesuh lawng ahimi te amah tengah a khue tih thuidoetna awl oen a thui pe : “ Metila Seitan lawng Seitan te a hek thai ai ?
41003024	Ram pakhat ah amah oen amah athloekla pek u tih pakhat oen pakhat kaap u the kawinih te kah imkhuikaw tah pai thai manawh .
41003025	Imkhuikaw pakhat ah amah oen amah athloekla pek u tih pakhat oen pakhat raal u the kawinih te kah imkhuikaw tah pai thai manawh .
41003026	Tetih van angla Seitan kah ram khaw athloekla pek u kawinih aboet toe caak manawh , thek yak u vetih boet poen ai .
41003027	Thlaang a tha aka ra te a piin lamha nawh atah a-u lawngkhaw a im te muk tih a kaawn-ava te lawh pe thai manawh ; amah te a piin coengah ni a kaawn-ava te a lawh pe thai ai .
41003028	Ataktang kavan thui u , thlaang he a thawlhna boeih oen awlthe awlkha a thui boeih te khawdawp a ngaai pe thai ai .
41003029	Tede a-u khaw Ciim Muithla te thekhana awlthe aka thui tah mevengah khaw khawdawp ngaai pe thai manawh , metihtiah dungyan thawlhna te a sai poen . ” a tina .
41003030	( Thlaang khatsut lawng , “ Raaithe te Jesuh kaw khuiah kuun ” a ti u dawngah Jesuh lawng he tila a thui pe ni . )
41003031	Tevengah Jesuh kah a manu oen a manau thli avan pha u . Im adauben ah pai u tih im khuila thlaang a tuih tih ahih te a khue sak .
41003032	Thlaangping lawng Jesuh te a veel u tih ngawl u . Ahimi lawng , “ Bueh lah , na manu oen na manau thli oen ah na ngannu thli lawng nang n'tlap u tih adauben ah awm . ” a tina u .
41003033	Jesuh lawng , “ A-u nuem ka manu ? Ka manau hue te a-u nuem ? ” a tina .
41003034	A tengah amah aka veel tih aka ngawl thlaangping te a bueh tih , “ Bueh lah ! He ah he ka manu oen ka manau thli tah awm !
41003035	A-u khaw Pathen lawng sai sak ham a ngaih te aka sai boeih tah ka manau , ka ngannu oen a nu ni . ” tila a thui pe .
41004001	Jesuh lawng Galili Tuilii keeng ah te cang puei koep ham a tong . A tengah aka tun thlaangping te ayahawh aih dawngah lowng khuila kuun tih te ah te ngawl . Lowng te tuiluung ah awm tih thlaangping tah tuiliikeeng tui tengah pai u .
41004002	Ahimi te thaihu yahawh hlang cang puei ham thuidoetna te a hawna tih ahimi nala te ;
41004003	“ Hutung u lah ! Voei khat ah lo khuehkung thlaang pakhat tah caangti tuh hamla cet .
41004004	Ahih lawng lo khuiah caangti te a tuh vengah khatsut tah lawngpui ah tla , va thli law tih kang a ruh boeih .
41004005	Caangti khatsut tah Lungrawng sawkah dilai a pamna ah tla , dilai a pam dawngah kawlkalh ah caangti te po .
41004006	Tede khaw a ling hang atah caangkung te khawling lawng a kaang , a yung a phooeng dawngah kawlkalh ah yai tih reu .
41004007	Caangti khatsut tah thliing tim ah tla , thliingkung te roeng hang , caangkung te a diik khoep tih a vui athaih awm nawh .
41004008	Tede caangti khatsut tah laitheen dawngah tla tih po , roeng hang tih a vui athaih thawn . Khatsut tah a pueh sawmthum , atloe hue te tah sawmruk , yakhat toela puung .
41004009	Jesuh lawng awlcuina ah , “ Hutung uh , yaakna haa aka khueh lawngtah ya seh ” a tina .
41004010	Jesuh te amah bueng a awm vengah a awlthui aka ya thlaang khatsut lawng a hubang thlaihih hue oen a tengla haih law u tih thuidoetna awl te thuicaih pe ham a ceel u .
41004011	Jesuh lawng , “ Pathen Ram kah awlhuep tah nangmi tengah m'peek poen . Tede adauben ah aka awm thlaangtloe lawngtah thuidoetna awl bueng oen ni thaihu he a yaak u ,
41004012	tedawngah , ‘ Ahimi lawngah a bueh khing u de hu u nawh ; Ahimi lawngah a hutung khiing u de yaakming u nawh . Metihtiah ahimi lawng hu tih yaakming u kawinih Pathen tengla meel u vetih khawdawp a ngaai pe ai . ” tila a thui angla awm ai ” a tina .
41004013	Tecoengah Jesuh lawng ahimi nala te , “ He kah thuidoetna awl he na yaakming u nawh aw ? Te tih atah metila atloe thuidoetna thli te na yaakming u thai ai ?
41004014	Caangti tuhkung lawng Pathen awl te a tuh ,
41004015	Thlaang khatsut tah lawngpui ah aka tla caangti oen lo u ; Ahimi lawng awl a yaak pek vengah te Seitan lawng law tih a kaw khuiah a tuh awl te a rot pe .
41004016	Atloe thlaang thli tah dilai a pamna lungrawng sawah aka tla caangti oen lo u . Pathen awl te a yaak u vengah awmngaih la pahoei a do u .
41004017	Tede ahimi kah thinkaw lungbui ah a thlengyung a thlaak nawh dawngah asan hlang awm nawh . Tedawngah Pathen awl kawng dawngah thekha raina oen heemtekna soeprep a law vengah ahimi lawng kawlkalh ah a hoett pahoei u .
41004018	Atloe thlaang thli tah thliing tim ah aka tla caangti oen lo u . He thli lawng Pathen awl te a yaak u ,
41004019	tede he dilai khawsakna dawngah lakuengna , bawireng ham ngaihna soeprep lawng kuun tih Pathen awl te a tleng khoep dawngah ahimi tah a vui athaih awm nawh .
41004020	Tede atloe thlaang thli tah lai theen dawngah a tuh caangti oen lo u . Ahimi lawng Pathen awl te a yaak u vengah a do u tih a vui athaih thawn . Khatsut tah a pueh sawmthum , khatsut tah a pueh sawmruk , khatsut tah a pueh yakhat toela thawn . ” a tina .
41004021	Jesuh lawngah , “ A-u lawngkhaw haiim te a khuen tih beeldung oen a muek khoep aw ? Tih nawh atah ihkhun huiah khaw a khueh u aw ?
41004022	Ahuep ahel ah a thuh boeih te a tuengna huen ah pho boeih vetih muek dah la aka awm boeih te khaw a daih boeih ai .
41004023	Tedawngah yaakna haa na khueh u atah ya uh ” a tina .
41004024	Tecoengah Jesuh lawng ahimi nala , “ Na yaak u te anepla poek uh ! Thlaangtloe awlcekna ham na hawna a taring van te nang awlcekna ham Pathen lawng a hawna van ai , te lak ah anauh ngaai la a hawna tare ai .
41004025	A-u khaw aka khueh moek te a tawm athap pe vetih aka khueh nawh te a khueh duen Pateng khaw a lawh pe ai . ” a tina .
41004026	Tecoengah Jesuh lawng , “ Pathen Ram tah he oen lo u . Thlaang pakhat lawng a lo khuiah caangti a heh .
41004027	Khaw a yiin atah ip , mincang ah tho tih hingthun ah bii a bi , tevengah caangti tah po tih roeng hang . Tede caangti te metila a po hang tih a roeng hang tite ming nawh .
41004028	Dilai lawng akung te a roeng sak tih a thaih sak . Lamhacuek-la a raaidueng thoeng , tecoengah caangvui te thoeng tih hukhueng ah caangvui dawngah a cang te a awm sak .
41004029	Caang te hiin tih caang ah tue apha vengah thlaang lawng vin oen caang te a ah , ” tila a thui pe .
41004030	Jesuh lawng , “ Pathen Ram he n'tu oen a lawh u tila n'thui lah ai ? Thuicaihna ham me ang thuidoetna n'hawna u lah ai ?
41004031	Te tah he oen lo u . Thlaang pakhat lawng dilai dawngkah amu-ati boeih lak ah aka yiit koek antammu thaam at te a lawh tih a tue .
41004032	Tecoengah po tih a roeng hang atah tawitlim anno thing boeih lak ah aka bo koek la awm . A beek thli te abo hlang la cawn , va thli law u tih a khuup ah bu a tuk u , ” a tina .
41004033	Jesuh lawng ahimi kah yaakming thai khoek ah he ang thuidoetna atloe khaw a hawna tih Pathen awl a thui pe .
41004034	Ahih lawng thuidoetna hawna muehla ahimi tengah awl thui pe nawh , tede Jesuh he a hubang hue oen amami bueng a awm u vengah soeprep thaihu boeih te a thuicaih pe .
41004035	Te khawhin thlemben ah Jesuh lawng a hubang hue nala , “ Tuilii khatben rall la cet u sih , ” a tina .
41004036	Tedawngah ahimi lawng thlaangping te a ceh taak u tih Jesuh a ngawlhna lowng khuila a hubang hue te kuun u tih Jesuh te a ceh puei u . Lowng atloe thli khaw teah te awm .
41004037	Poek mueh maila , thlipui tho khuengdeng tih tuiphu te lowng khuila a kuun dawngah lowng khuiah tui be tawm .
41004038	Jesuh tah lowng a mai ben ah te awm tih luudoelh dawngah te muelh ip . A hubang hue lawng a thawh u tih , “ Saya , mami n'duek boeih poen ai he , n'tu la na sak nawh aw ? ” a tina u .
41004039	Jesuh lawng tho hang tih thlipui te awl a peek , “ Thli tlaih boel , duem loeih ! ” a tina . Tevengah thlipui lawngkhaw duem tih dipsiditla awm .
41004040	Tecoengah Jesuh lawng a hubang hue nala te , “ N'tu ah he tila na rih u aih ? Tahe toe oengna na khueh u nawh hun aw ? ” a tina .
41004041	Tevengah ahimi lawng caalla a rih u tih , “ He thlaang he a-u kai ? Thlipui oen tuilet lawng Pateng awl a ngaai pe mai ! ” tila khat oen khat ti u .
41005001	Jesuh oen a hubang hue tah Galili tuilii khatben rall ah aka awm Kerasa peng te a pha u .
41005002	Jesuh te lowng dawng kalawng a suntlaak khoeng vengah te kah phuel lungkaw khuikah thlaang pakhat lawngah Jesuh te avan pan . Te thlaang te tah a kaw ah raaithe kuun tih , phuel ah aka awm roe ni .
41005003	A-u lawngkhaw thiirui oen khit u thai tlaih nawh .
41005004	A kut a khow ah a khih taitu u poen de a piin u vengah thiirui te khaw a bot tih a thlam . Ahih tah a tha ra soeh tih a-u lawngkhaw taa thai nawh .
41005005	Yiin daai phuel oen tlaangsawm yun ah yingyo , paang tih amah oen amah te lungto hatt oen phom u tih aat u .
41005006	Ahih lawng Jesuh te a huh vengah te ahih tah athlala awm ; tedawngah heeng tih Jesuh haiah khuklu oen a cuengkueng pe ,
41005007	angaihhlangla paang tih , “ Sawsang Koek Pathen Capa Jesuh , kai he metila sai ham na ngaih ? Pathen rang oen reenna kavan bih , dan n'tat mai boel ! ” a tina .
41005008	Jesuh lawng , “ Nang Raaithe , he thlaang kah a kaw khui kalawng co loeih ! ” a tina dawngah ni he tila a paang .
41005009	Tedawngah Jesuh lawng , “ A-u na miingna ? ” tila a doet . Te kah thlaang lawngah , “ Kaimi tah ka piing aih u dawngah , ‘ Mob ’ ka miingna ” tila a thui .
41005010	Te kah ram kalawng te tila raaithe thli te hek nawh hamla Jesuh tengah a bih mangkhak .
41005011	Te kalawng ayoeiina tlaangthleep ah awk hui at a vuelh u te awm .
41005012	Raaithe thli lawng Jesuh tengah , “ Kaimi he awk thli tengla n'ceh sak langtah te thli kah a kaw khuila n'kuun sak u lah ! ” tila a bih u .
41005013	Jesuh lawng ahimi te a ceh sak , raaithe thli tah te kah thlaang kaw khui kalawng co u tih awk kaw khuila kuun u . Te kah awk thli te apum boeih la thong hih yun awm . Awk thli te cehthleeng ah plit u tih tuilii ah buekk dingkang .
41005014	Awk aka vuelh hue lawng heng u tih khawpui oen lo yun ah te kah awlthang te a thui soeh u . Thlaangping lawng te tila aka awm te huh hamla cet u .
41005015	Jesuh teng a pha u vengah Mob raaithe thli aka khueh thlaang lawngah himbai a bai tih lungcuih la teah a ngawlh te a huh u tih ahimi boeih lawng a rih u .
41005016	Te kah thaihu aka hu boeih lawngah raaithe lawng a tuuk thlaang tengah aka thoeng thaihu oen awk thli kawng te thlaang thli tengah a thui pe u .
41005017	Tedawngah ahimi ram te Jesuh lawng a ceh taak na ham Jesuh tengah reenna a bih u .
41005018	Jesuh te lowng khuila a kuun vengah te raaithe aka khueh thlaang lawngah , “ Na hu ah ka bang van ai ” a tina .
41005019	Tede , Jesuh lawng bang sak nawh . “ Im la cet koep langtah na cakaw thli tengah Bawipa lawng nang ham metila thaihu avan sai tih metila reenna avan khueh tite thui peh , ” a tina .
41005020	Tedawngah te thlaang lawng cet tih Khawpui Paha a ti u te a hiil tih Jesuh lawng a sai pe thaihu te a thui . Tedawngah aka ya thlaang boeih tah a kawpoek rai u .
41005021	Jesuh te tuilii khatben rall la koep cet . Tuilii keeng ah thlaangping te tun u tih ahih te a veel khoep u .
41005022	Sinakok bok-im kah bawi pakhat Jairu te law tih Jesuh te a huh vengah a khow kungah khuklu oen cuengkueng tih ,
41005023	lunghoeih la reenna a bih , “ Ka canu tlo tih nauh tangkiik . Reenna oen law langtah a sawah na kut tloeng pe lah , te atah hoeih vetih a sa ding ai , ” a tina .
41005024	Jesuh te ahih oen haih cet . Thlaang ping lawng Jesuh te a hu ah a vai u tih khatben khat bang kalawng Jesuh te a nen u .
41005025	Te ah te kum thlaihih khui thisuntlaak tlawhna a ka tlo hutaa pakhat awm .
41005026	Siibawi yahawh hlang lawng a tuui ahai tih a khueh tangka boeih khaw a khok poen de hoeikhang nawh tih nauh tare .
41005027	Ahih lawng Jesuh kawng te a yaak van , tedawngah ahih lawng thlaangping tim ah Jesuh kah a hu benla te law tih ,
41005028	“ A himbai mah ka tek mai kawinih ka hoeih ngai suide , ” tila a poek .
41005029	Ahih lawng Jesuh kah himbai te a tek , tevengah thisuntlaak te khap dip pahoei tih a tlawhna hoeih poen tila a kaw khuiah a ming .
41005030	Jesuh lawng a pum dawngkah huham tharana thoeng tite a ming pahoei vengah thlaangping tengla te maang dak tih , “ A-u lawng ka himbai a tek ? ” tila ahimi te a doet .
41005031	A hubang hue lawng , “ Thlaangping lawng nang n'nen u te na huh lal maiah n'tu ah ‘ A-u lawng n'tek na ti ? ” a tina u .
41005032	Tede Jesuh lawngtah a himbai a-u lawng a tek tite ming hamla a teng-avai te a bueh .
41005033	Te hutaa lawng ahih sawah thaihu aka thoeng te a ming , tedawngah rih oen thuen ruila law tih Jesuh khow kungah khuklu oen cuengkueng tih asoengla boeih a thui pe .
41005034	Jesuh lawng , “ Ka canu , na oengna lawng n'hoeih sak poen . Ngaimawng la cet loeih , na tlawhna hoeih loeih seh . ” a tina .
41005035	Jesuh lawng te tila awl a thui lii vengah te , Jairu im kalawng puencawn thli law u tih Jairu nala te , “ Na canu duek poen . N'tu ah saya he kawhuet cakbat la na khueh khiing ? ” a tina u .
41005036	Jesuh lawng ahimi kah awl thui te n'tu la khaw sak nawh , Jairu nala te , “ Lakueng boel , oeng mah oeng mai lah ” a tina .
41005037	Tecoeng atah Piter , Jeem oen a manau Johan te a ceh puei tih thlaangtloe tah a-u khaw ceh puei nawh .
41005038	Jairu im te a pha u atah curumngang la awm u tih lungphit laithai oen aka rungrap thli te Jesuh lawng a huh .
41005039	Im khuila Jesuh te kuun tih ahimi nala te , “ N'tu ah curumngang la na awm u ? N'tu ah na rung na rah u ? Camaw he a duek moenih , aka ip mai ni ! ” a tina .
41005040	Ahimi lawng Jesuh te a nuihna u . Te kah aka awm thlaang thli te adauben la a ceh sak u . Camaw kah a manu oen ana pa oen ah a hubang hue pathum te a ceh puei tih camaw a helhna akhann khuila te kuun u .
41005041	Camaw te a kut ah a phoeih tih , “ Talitha , koum ” a tina . A thuingaihna tah , “ Hutaaca tho lah ! kan tina . ” tina ni .
41005042	Hutaaca te tho pahoei tih yingyawi . ( Te kah hutaaca tah kumha thlaihih law ) . Te kah aka awm boeih te a kawpoek rai u tangkiik .
41005043	Tede a-u tengah khaw thui nawh ham ahimi te Jesuh lawng awl ceet ceet a uen tih , “ Caak awkk pe uh , ” a tina .
41006001	Jesuh lawng te huen te a ceh taak tih amah khaaw la te meel koep . A hubang hue lawng a hu ah a vai u .
41006002	Sabbath khawhin ah sinakok bok-im ah te cang puei ham a tong . Te ah te thlaang yahawh hlang awm tih ahih kah awlthui aka ya boeih tah a kawpoek rai u tangkiik . “ He ang thli boeih he ame kah a dang kai ? Ahih lawng a dang cuihna he me ang cuihna kai ? metila kawpoek-raina he a sai kai ?
41006003	Ahih he Meri capa , Jeem , Josep , Judas oen Simon kah a maya lettama te nawh aw ? A ngannu thli khaw he ah aka awm u te nawh aw ? ” ti u . Tedawngah ahimi lawng Jesuh te hinyah u nawh tih n'tu la sak u nawh .
41006004	Jesuh lawng ahimi nala , “ Tawngha he amah awmna khawpui oen amah kah huiakaw oen ah amah imkhuikaw thui muehla huen tloe boeih atah a hinyah u ” a tina .
41006005	Te ah te thlaangtlo ayawl sawah kut a tloeng tih a hoeih sak , te bueng nawh atah atloe kawpoek raina n'tu khaw sai nawh .
41006006	Thlaangping lawngah Oengna a khueh u nawh dawngah Jesuh tah a kawpoek rai sut . Tecoeng atah Jesuh lawng te kah vangca vangnau te a hiil tih thlaang thli te a cang puei .
41006007	A hubang thlaihih te a khue tun tih pahih , pahih ah a bok u sak tih a tuih u . Ahimi te raaithe hek thaina aana te a peek ,
41006008	“ Yin cehna ah cawnghol bueng nawh tah atloe n'tu khaw khuen u boel ; caak awkk khaw , sawngsa khaw , na angki thlep ah khaw keel u boel .
41006009	Khowmuek tah muek uh , tede angki a hoei khuen u boel . ” a tina .
41006010	Tecoengah ahimi nala te , “ Nang aka pah sak im ah te khaaw tloe la na ceh thlantoe te ah te awm uh .
41006011	Na phana khaaw pakhat ah pahna im m'pe u nawh tih na awlthui khaw a hutung u nawh atah na khow dawngkah laidiik te khoek pe uh . Te tah ahimi hamla ngaithuen peekna la awm ai , ” a tina .
41006012	Tedawngah ahimi lawng cet u tih thlaang boeih lawng a thawlhna kalawng a meel koepna ham phung a thui pe u .
41006013	Raaithe thli te a hek u , thlaangtlo thli te Olif situi a koelh u tih boeih a hoeih sak u .
41006014	Jesuh kawng awlthang te ram pum ah thaang khok tih Herod sengpahrang lawngkhaw te kawng te boeih a yaak . Thlaang khatsut lawngah , “ Baptisma pekung Johan ni aka hing koep ! Tedawngah he tila kawpoek rai saithaina he a khueh , ” ti u .
41006015	Thlaangtloe hue lawngtah , “ Elijah ni , ” ti u . Thlaang vang lawngtah yan veng kah tawngha thli angla tawngha pakhat van ni , ” ti u .
41006016	Te awl te Herod lawng a yaak vengah , “ Ahih te baptisma pekung Johan ni ! A luu ka tloek pe poen de hing koep ! ” tila a thui .
41006017	Herod amah roe lawngah tuuk sak tih thiirui oen khih coengah thongim ah thlaak ham awl a peek . He tila a sai he tah Herod lawng a manau Filip yu Herodias te a rot pe dawngah ni .
41006018	Baptisma pekung Johan lawng Herod nala , “ Na manau yu na rot pe he soeng nawh , ” a tina .
41006019	Tedawngah Herodias lawng Johan te a huhhuett tih ngawn ham a ngaih . Tede Herod lawng a oelh ataih tih ngawn thai nawh .
41006020	Herod lawngtah Johan te thlaangdoeng oen thlaang ciim ni tila a ming dawngah a rih tih ading apuek cala a khueh . Herod lawng ahih kah awlthui te hutung ham a ngaih . Tede a awlthui te a yaak veng roekk ah awmngaih thai nawh .
41006021	Hukhueng atah Herod a cuunna khawhin ah atue theen te Herodias lawng a dang . Herod lawng amah a awmna khawhin ah ukkung bawi thli , raalbawi thli oen Galili ram kah hinyah koei ahaamca thli hamla poei a sai pe .
41006022	Herodias canu lawng kuun tih laam , Herod oen a ceel bawi thli oen kamyin thli tah a kaw hoe u tangkiik . Tedawngah sengpahrang lawng hutaaca nala , “ N'tu na ngaih ? Na ngaih boeih te kan pe ai , ” a tina .
41006023	“ Navan bih boeih te kan pe ai , ka ram he keekvaang Pateng kan pe ai , ” tila awl a kam .
41006024	Tedawngah hutaaca lawng cet tih a manu nala te , “ N'tu ka bih ai ? ” tila a doet . A manu lawng , ‘ Baptisma pekung Johan luu te bih . ” a tina .
41006025	Hutaaca lawng sengpahrang tengla te aloela meel koep phai tih , “ Baptisma pekung Johan luu te tahe roe ah beelphai dawngah nan peek ham ka ngaih . ” a tina .
41006026	Sengpahrang te a kaw caalla the , tede a kamyin thli haiah awl a kam poen dawngah hutaaca lawng a bih te oelh tlaih nawh .
41006027	Tedawngah raltoeng aka pai raalkap pakhat te a tuih pahoei tih Johan kah luu te tloek tih avan khuen hamla awl a peek .
41006028	Tecoengah beel phai dawngah Johan luu te avan khuen tih hutaaca te a peek , hutaaca lawng a manu te a peek patoeng van .
41006029	Johan kah a hubang thli lawng he kawng he a yaak u vengah law u , a rawkk te a lawh u tih phuel ah a up u .
41006030	Celtuih hue te koep va meel u tih Jesuh oen huh u , ahimi lawng a saina oen a cangpueina boeih te a thui pe u .
41006031	Te ah te aka cet oen aka law thlaang ayahawh aih dawngah Jesuh oen a hubang hue te buh caak ham atue Pateng khaw khueh u nawh . Tedawngah ahimi nala te , “ Ading asuekna huen la cet u silang tah mami bueng awm u lah sih , te ah te kawlkalh khaw na duem u thai ai , ” a tina .
41006032	Tedawngah ading asuekna huen la amami bueng lowng oen cet u .
41006033	Ahimi a ceh u te thlaangping lawng a huh u tih Jesuh oen a hubang hue ni tila a ming u , tedawngah khawpui boeih kah thlaang cet u tih lanloeih kalawng anna khall u , Jesuh oen a hubang hue a phana koei a huen te ahimi haiah anna pha doen u .
41006034	Lowng khui kalawng Jesuh a suntlaak vengah thlaangping te a huh , ahimi te doenkung aka awm nawh tuu angla a awm u te a huh vengah a reen tangkiik . Tedawngah thaihu yahawh hlang a cang puei .
41006035	Khaw athlem veng atah a hubang hue a tengla law u tih , “ Khaw thlem poen , he huen he thlaang a awmna ahuen nawh ni .
41006036	Thlaangping he tuih langtah he kah a teng-avai lo yun ah khaw , vang khuiah khaw amami ham caak awkk lai u seh , ” a tina u .
41006037	Jesuh lawng , “ Nangmi lawngah ahimi te caak awkk pe uh , ” a tina . A hubang hue lawngah , “ Tangka yahnih phu caak koei ka lai u silang tah ahimi he ka kok u ai aw ? ” tila a doet u .
41006038	Tedawngah Jesuh lawng ahimi nala te , “ Takawi meyoeh na khueh u ? Cet langtah bueh u lah ” a tina . Ahimi lawng cet tih a huh u tah , “ Takawi cuun ngaa oen nga phih awm , ” a tina u .
41006039	Tecoengah Jesuh lawng a hubang hue nala , thlaangping te athloep athloepla pompih saihiim dawngah ngawlh sak ham a thui pe .
41006040	Tedawngah thlaangping hue te yakhat ah thloep at , sawmngaa ah thloep at athaanla khok ngawl u .
41006041	Tecoengah Jesuh lawng takawi cuun ngaa oen nga pahih te a lawh , vaan la maang hang tih Pathen tengah awmngaih awl a thui . Takawi te a eh tih thlaangping te rek ra ham a hubang hue tengah a peek . Nga lunghih te khaw ahimi tengah a ree pe .
41006042	Thlaang boeih lawng ahahcala a caak u .
41006043	Tecoengah takawi oen nga a caak coeih te a hubang hue lawng vawhphueih paha thlaihih dawngah abetoetla a cawi u .
41006044	Takawi aka ca te tawngpataang mah thlaang thong ngaa law u .
41006045	Jesuh lawng thlaangping te a ceh sak veng te ah a hubang hue te lowng khuila a kuun sak pahoei tih tuilii khatben rall kah Betsaida khaaw la te lamhala a tuih .
41006046	Thlaangping te sadingla meel uh a tina coengah amah tah thangthui hamla tlaang la cet .
41006047	Khaw athlem vengah a hubang hue kah lowng te tuiluung ah te awm , tevengah Jesuh tah amah bueng lan ah awm hun .
41006048	Yilh lawng a maam khak tih lowng te a hubang hue lawng a kaih tloel u te Jesuh lawng a huh . Tedawngah mincang khawnoek pathum oen paruk laklaw yun atah ahimi tengla te tui sawah cet tih ahimi te a khall tawm ,
41006049	tevengah tui sawah Jesuh a law te ahimi lawng a huh u . Ahimi lawngtah , “ Muithla ni tila a poek u dawngah lakueng u tih paang u .
41006050	Ahimi boeih lawng ahih te a huh u vengah a rih u . Jesuh lawng ahimi te a voem pahoei tih , “ Lakueng u boel ! Kai ni , rih u boel . ” a tina .
41006051	Tecoengah ahimi tengah lowng khuila kuun , teveng dengah yilh law te dip . A hubang hue tah a kawpoek la rai u tangkiik ,
41006052	thlaang thong ngaa Jesuh lawng buh a kok te a thuingaihna tangtang te yaakming u nawh , a kawpoek lawngkhaw pha u thai nawh .
41006053	Tuilii khatben rall la te cet u tih Gennesaret khaaw te a pha u tih te ah te lowng te a kiing u .
41006054	Lowng dawng kalawng a suntlaak u vengah thlaangping lawng Jesuh te a noek u .
41006055	Tedawngah te kah ram pum ah aloela cet u tih thlaangtlo thli te paa dawngah a kawh u tih Jesuh a awmna ah avan law puei u .
41006056	Tecoengah Jesuh a cehna ahuen roekk ah vangca oen vangpui kah khaw , lo yun kah khaw , dawr yun kah khaw thlaangtlo thli te avan law puei u tih a himbai mah tek sak hamla reenna a bih u , aka tek boeih tah hoeih u .
41007001	Jerusalem kalawng aka law Farasi khatsut oen Phungawl cangpueikung khatsut te Jesuh tengah tun u .
41007002	A hubang khatsut lawng kut muen la buh a caak u te ahimi lawng a huh u ; a thuingaihna tah Farasi thlaang thli lawng amami siing ah kut silh ham awm a ti angla te a kut sil u nawh tina ni .
41007003	Farasi boeih oen Judah thlaang boeih lawng patuer hue kah cangpueina te a vai u ; amami kah siing angla kut a silh u nawh atah buh ca u nawh ;
41007004	dawr kah a lai thaihu khaw a silh lamha nawh atah ca u nawh . Te tila te patuer hue kah cangpueina siing atloe tloe , boengloeng , um-am oen ruhum beel oen ah ihkhun silhna boeih khaw a vai u .
41007005	Tedawngah Farasi thli oen Phungawl cangpueikung hue lawngah Jesuh nala te , “ N'tu kawngah na hubang hue lawng patuer hue kah cang puei patoeng te a vai u nawh tih kutmuen la buh a caak u ? ” tila a doet .
41007006	Jesuh lawng ahimi nala te , “ Nangmi kawng he Isaiah lawng a thui oepsoeh te soeng tangtang ! Nangmi thlaang-thaipalat kawng he he tila a thut : Pathen lawngah , he kah thlaang thli lawng a awl hong oen kai n'hinyah u , tede ahimi kah thinkaw lungbui tah kai oen ah thla tangkiik .
41007007	Kai m'bok u he apoei mai ni , metihtiah ahimi lawng thlaanghing kah sai Coplap phung alam te Pathen kah phungawl angla a cang puei u ! ’
41007008	Pathen kah awlpeek te nangmi lawng na hoett u tih thlaanghing kah cangpueina te na vai u . ” a tina .
41007009	Tecoengah Jesuh lawng , “ Namami kah cangpueina acak thaina ham Pathen kah Phungawl hoett ham tah na thoem u lauh !
41007010	Mosi kah awlpeek dawngah , “ Na nu oen na pa te hinyah uh ’ ti oen ah , ‘ A-u khaw a manu oen ana pa te aka tapvoep boeih tah ngawn ham awm ’ tila awm .
41007011	Tede nangmi lawngtah ‘ Thlaang pakhat lawngah a manu oen ana pa bawmcemna ham hawna thai koei thaihu a khueh te Korban a ti atah
41007012	te thlaang te a manu khaw , ana pa khaw bawmcemna kalawng loeih poen , tila na cang puei u .
41007013	He tila nangmi lawng thlaangtloe te na cang puei patoeng dawngah Pathen awl te a hoett u . Tecoengah te ang thaihu tloe na sai u yahawh hlang awm hun , ” a tina .
41007014	Tecoengah Jesuh lawng thlaangping te amah tengla a khue koep tih ahimi nala , “ Nangmi boeih lawng ka awlthui he hutung u langtah yaakming u lah !
41007015	Thlaanghing he adauben kah aka kuun thuk thaihu lawngah bokna phung ah aciim acaih nawh la a sai moenih , akhuiben kah aka thoeng hang thaihu lawng ni thlaang he aciim acaih sak nawh dai .
41007016	( A-u khaw yaakna haa aka khueh lawngtah ya u seh ) , ” a tina .
41007017	Jesuh lawng thlaangping te a ceh taak tih im khuila a kuun vengah a thui awl te thuicaih pe hamla a hubang hue lawng a ceel u .
41007018	Jesuh lawng ahimi nala te , “ Thlaangtloe lak ah na cuih thloei u nawh den he ! Na yaakming u roe nawh aw ? Adauben kalawng akhuila aka kuun thuk thaihu lawng thlaanghing he ataktang la aciim acaih sak nawh moenih ,
41007019	n'tu ah ti atah te thaihu te a thinkaw khuiah kuun nawh tih a bungpui khuila a kuun dawngah pum khui kalawng naatceh la thoeng , ” a tina . ( He tila Jesuh lawng a thui he me ang caak awkk khaw caak koei boeih tila a thuingaihna ni .
41007020	Jesuh lawng koep a thui pe tih , “ Thlaanghing kaw khuikah aka thoeng hang thaihu lawng ni thlaang he aciim acaih sak nawh .
41007021	Thlaang kah thinkaw lungbui khui kalawng athe-arana aka sai sak athe poekna thaihu thli , huencaanna , thlaang ngawnna ,
41007022	Cuk-halhna , apueh ngaihna , boethena , thailatna , asoeng nawh saina , uett-eena , thlaang thuitheetna , oekthloenna oen ngau-athuuna ,
41007023	he ang athe thaihu boeih he thlaang kaw khui kalawng thoeng tih thlaang he ciimcaih sak nawh , ” a tina .
41007024	Tecoengah Jesuh lawng te huen te a thawh taak tih Taiar ram la te cet . Im pakhat ah kuun tih teah ahih a awm te a-u khaw ming sak ham ngaih nawh , tede thuh u thai nawh .
41007025	A canu raaithe lawng a tuuk pe hutaa pakhat lawng Jesuh kawng te a yaak , a tengla law pahoei tih a khowkung ah a buekuep pe .
41007026	Ahih tah Gental nu la awm tih Siria ram Fonicia peng ah a cuun thlaang ni . A canu pum dawngkah raaithe te hek pe hamla Jesuh tengah a bih .
41007027	Tede Jesuh lawng , “ Lamhala camaw thli te buh cah u sih . Camaw thli kah buh te lawh pe tih ui peek vik he soeng nawh , ” a tina .
41007028	Ahih lawng , “ Bawipa , tetih de mah ta ! Camaw thli kah caakdik caboi huikah te ui lawngkhaw a caak van de ta ! ” a tina .
41007029	Tedawngah Jesuh lawng ahih nala te , “ Te tila awl na thung dawngah im la meel loeih , na canu raaithe lawng a co taak te na huh ai , ” a tina .
41007030	Ahih tah im la meel tih ihkhun dawngah a canu aka ral te a huh ; raaithe lawng ahih te a co taak tangtang poen .
41007031	Tecoengah Jesuh lawng Taiar peng te a ceh taak , Dekapolis peng ah pat cet tih Sidon kalawng ah Galili Tuilii la te cet .
41007032	Thlaang khatsut lawng haapang awlmueh thlaang pakhat te a tengla avan law puei u tih ahih sawah kut tloeng pe ham Jesuh tengah reenna a bih u .
41007033	Tedawngah Jesuh lawng ahih bueng te thlaangping tim kalawng atloe la a ceh puei tih te thlaang kah a haa khui te a kutdawn oen a pueih pe , tumtui a tha tih a laai te khaw a koelh pe .
41007034	Tecoengah Jesuh te vaan la maang hang , adung hlang la hill a sang tih te thlaang nala te , “ Effatha , ” a tina . A thuingaihna tah , “ Awng u loeih . ” tina ni .
41007035	Kawlkalh ah te thlaang lawng awl a yaak thai , ahih kah awlthui kanghalhna te khaw ha-ata tih raina khat khaw awm muehla awl cal .
41007036	Tecoengah a-u tengah khaw thui nawh ham thlaangping te Jesuh lawng awl a uen ; tede te thli tengah a khang pe tare vengah ahimi lawng a thui u tare ngaai .
41007037	Tecakhaw aka ya boeih tah a kawpoek rai u . Ahimi lawngah , “ A sai thaihu soeprep boeih he theen tangkiik mah aw ! Haapang khaw haa a khui sak tih awlmueh khaw awl a cal sak ! ” tila a thui u .
41008001	Tecoeng adiw thlan ah atloe thlaangping te khaw tun u . Thlaangping hue te caak ham a khueh u nawh dawngah Jesuh lawng a hubang hue te a khue tih ,
41008002	“ He kah thlaang thli he kai oen hin thum awm puet u poen tih tahe ah caak ham n'tu khaw khueh u tlaih nawh , he kah thlaangping hue he ka reen tangkiik aih poen .
41008003	Ahimi he buh cah ohla im la ka tuih u kawinih thlaang khatsut tah khaw thla kalawng a law u dawngah lawngpueng ah tawnba u hau ai , ” a tina .
41008004	A hubang hue lawng , “ He kah ramhum huhang ah thlaang he yoeh ham caak khoek a-u lawng a dang thai ai ? ” a tina u .
41008005	Jesuh lawng , “ Takawi meyoeh na khueh u ? ” a tila . Ahimi lawng , “ Takawi cuun rih tah awm , ” a tina u .
41008006	Jesuh lawng thlaangping te dilai dawngah ngawlh ham awl a peek . Tecoengah takawi cuun rih te a lawh tih Pathen tengah awmngaih awl a thui coengah takawi te a eh tih thlaangping tengah rek ra pe hamla a hubang hue te a peek , a hubang hue lawng patoeng arek ara u .
41008007	Ahimi lawng nga a yawl a khueh u baal . Jesuh lawng Pathen tengah awmngaih awl a thui coengah nga te khaw a hubang hue te arek ara sak .
41008008	Thlaang boeih lawng a caak tih hah u . Aka ca boeih tah thlaang thong lii yun awm .
41008009	A caak coeih te vawh phueih pasarih dawngah abela a hubang hue lawng a cawi u . Jesuh lawng thlaangping te a ceh sak tih ,
41008010	amah khaw a hubang hue oen lowng khuila kuun u pahoei tih Dalmanutha peng la te cet u .
41008011	Farasi thlaang khatsut Jesuh tengla law u tih Jesuh oen oelhtaih u . Ahimi lawng a thawlhna tuuk pe ham a ngaih u dawngah , “ Pathen kah thlaang tuih la na awm tang aw , na awm nawh aw tite mingna hamla kawpoekrai-miknoek pakhat ah sai lah , ” a tina u .
41008012	Tede Jesuh lawng adung hlang la a hill a sang tih , “ N'tu ah tihin hang kah thlaang lawng he kawpoekrai-miknoek a kuek u kai aw ? Ka sai manawh , atak tang kavan thui u ! Te ang te tihin hang kah thlaang thli tengah ka sai manawh , ” a tina .
41008013	Ahimi te a ceh taak tih lowng khuila te a kuun coengah tuilii khatben rall la te cet .
41008014	A hubang hue lawng takawi te amami ham khoek khuen hamla a hilh u tih lowng khuiah ahimi tengah takawi cuun at bueng a khueh u .
41008015	Jesuh lawng ahimi nala , “ Farasi thlaang thli kah tawlru oen Herod kah tawlru dawngah ngaithuen uh , ” a tina .
41008016	Ahimi lawng , “ Mami lawngah takawi n'khueh u nawh dawngah ni ahih lawng he tila a thui , ” ti u .
41008017	Ahimi lawng te tila a thui u te Jesuh lawng a ming tih ahimi nala te , “ N'tu ah takawi khat khaw na khueh u nawh kawng te na thui khiing u ? Na ming u nawh tih na yaakming u thlan hun aw ? Na kaw hang sut u aw ?
41008018	Mik na khueh u lal maiah na hu u nawh aw ? Haa na khueh u lal maiah na ya u nawh aw ?
41008019	Thlaang thong ngaa ham takawi cuun ngaa ka eh pe te na hilh u poen aw ? Acoeih te vawhphueih meyoeh dawngah abela na cawi u te ? ” a tina . Ahimi lawng , “ Vawh phueih paha thlaihih , ” a tina u .
41008020	Tecoengah Jesuh lawng , “ Thlaang thong lii ham takawi cuun rih ka eh pe vengah acoeih te vawhphueih meyoeh dawngah abecala na cawi u ? ” tila a doet . Ahimi lawngah , “ Vawhphueih pasa-rih , ” a tina u .
41008021	Jesuh lawng ahimi nala , “ Tahe toe na yaakming u nawh hun aw ? ” a tina .
41008022	Ahimi tah Betsaida khaaw te a pha u , teah te thlaang khatsut lawng mikpum thlaang pakhat Jesuh tengla avan law puei u tih ahih te tek hamla Jesuh tengah reenna a bih u .
41008023	Jesuh lawng mikpum te a kut ah a mawt tih te khaaw kah adauben la a ceh puei . Te thlaang kah a mik te tumtui oen a phuh pe coengah ahih sawah Jesuh lawng a kut te a tloeng pe tih , “ Thaihu khat mai khaw na huh thai aw ? ” tila a doet .
41008024	Te thlaang lawng maang hang tih , “ Oeih , thlaang thli ka huh thai , tede ahimi tah thingkung thli aka cet angla awm , ” a tina .
41008025	Jesuh lawng te thlaang kah a mik dawngah a kut te koep a tloeng . Tevengah ahih lawng a mik a daai heet tih a bueh vengah a tueng pe koep tih soeprep boeih te aciimphanla a huh .
41008026	Jesuh lawng ahih nala , “ Vang khuila cet koep tlaih boel , ” a tina tih im la a tuih .
41008027	Tecoengah Jesuh oen a hubang hue tah Sisaria Filipi tengvaai kah vangca vangnau la te cet u . Lawngpueng ah ahimi nala te , “ thlaang thli lawng kai he a-u a ti u , van thui u lah ? ” tila a doet .
41008028	Ahimi lawngah , “ Khatsut lawng nang he Baptisma pekung Johan ni ti u , atloe hue lawngtah nang he Elijah ni , ti u tih thlaang vang lawngtah nang he tawngha pakhat khat ni ti u , ” tila a thui pe u .
41008029	Jesuh lawng ahimi nala te , “ Nangmi ta , kai he a-u na ti u ? ” tila a doet . Piter lawngah , “ Nang tah Messiah ni , ” a tina .
41008030	Jesuh lawng ahimi nala te , “ Kai kah kawng he a-u tengah khaw thui u boel . ” tila te awl a uen .
41008031	Tecoengah Jesuh lawng a hubang hue te cang puei ham a tong : “ Thlaang-hing Capa lawng patang a khang vetih ahaamca thli , khawsoeih ahaamca thli oen Phungawl cangpueikung thli lawngah a hoett u ai . Ahih te a ngawn u ai , tede hin thum coengah tho koep ai a tina .
41008032	Jesuh lawng he kawng he ahimi tengah acairaula a thui pe . Tedawngah Piter lawng ahih te atloe ngaai bet la a ceh puei tih a siim .
41008033	Tede Jesuh lawng maang dak tih a hubang hue te a bueh , Piter te a tlung tih , “ Seitan , ka teng kalawng cet lah . Na poekna he Pathen benkah nawh ni , thlaanghing benkah poekna ni ! ” a tina .
41008034	Tecoengah Jesuh lawngah thlaangping oen a hubang hue te amah tengla a khue tih ahimi nala te , “ A-u khaw ka hu ah bang hamla aka ngaih tah amah kaw ngaih te hoett selang amah kah thinglam te kawt selang tah ka hu ah bang seh .
41008035	A-u khaw a hingna thlawn ham aka ngaih tah a hingna te sung ai , tede a-u khaw awlthang theen oen kai kawng dawngah a hingna te a sung atah a hingna a thlawn ai .
41008036	Thlaang pakhat lawng dilai pum he amah koe la khueh mai cakhaw a hingna te a sung atah aphu awm aw ? Aphu awm tlaih nawh !
41008037	A hingna te dang koep ham a peek thai n'tu khaw awm nawh .
41008038	Thlaang pakhat lawng tihin hang kah Pathen n'tu la aka sak nawh san the vengah he kai kah cangpueina oen kai aka yahna tah , Thlaanghing Capa lawngkhaw ana Pa kah ruep-awmna oen aciim vanthlaang thli oen a law thuk vengah a yah puei van ai .
41009001	Tecoengah Jesuh lawng awl a thui pe koep tih , “ Ataktang kavan thui u , he kah aka awm thlaang khatsut hue he Pathen Ram huham tharana oen a law te a huh u thlantoe duek u manawh , ” a tina .
41009002	Hinruk a awm coengah Jesuh lawng Piter , Jeem oen Johan mi te a ceh puei , tlaangsawm la a luui puei tih te ah te amami bueng awm u . Ahimi kah mik huh ah Jesuh kah a mueime te thawleng u ,
41009003	a himbai te abawkla aang rawngtheng tih tetih aihla abawk ham tah dilai dawngkah a-u lawngkhaw suk thai manawh .
41009004	Tecoengah Elijah , Mosi oen Jesuh mi awl a thui u te a hubang hue lawng a huh .
41009005	Piter lawng Jesuh nala , “ Saya , he ah mami ng'awm u he theen tangkiik ! Riim-im pathum ah ka sa u silang tah pakhat te nang ham seh , pakhat te Mosi ham seh , akhat te tah Elijah ham seh , ” a tina u .
41009006	Ahih oen atloe rawi lawngah a rih tangkiik u tih thui ham koei khaw ahih lawng ming sut nawh .
41009007	Tecoengah muui yaal tih ahimi te a thiing khoep . Muui dawng kalawng ah , “ He tah ka thintlawhna Ka Capa ni , a awl hutung pe uh ! ” tila awl kam at va law .
41009008	Ahimi lawng a teng avai ah a bueh u de a-u khat khaw hu u nawh tih Jesuh bueng te ahimi tengah awm .
41009009	Tlaangsawm kalawng a rum thuk u vengah Jesuh lawng ahimi nala te , “ Thlaanghing Capa he duekna kalawng a thawh koep thlantoe na huh u thaihu he a-u tengah khaw thui u boel , ” tila awl a uen .
41009010	Ahimi lawng te awl uen te a vai u , tede amami oen amami mai te , “ Duekna kalawng thawhkoepna ti he n'tu kai ? ” tila he kawng he a thui khiing u .
41009011	Tecoengah ahimi lawng Jesuh te , “ N'tu ah Phungawl cangpueikung thli lawng ‘ Elijah he lamhala law ai ’ a ti u kai ? ” tila a doet u .
41009012	Jesuh lawng , “ Soeprep boeih he roekbah oepsoeh hamla Elijah tah law tangtang ai . Te tih atah n'tu ah Caciim lawngah Thlaanghing Capa lawng patang a khang vetih ahih te a hoett u ai tila a thui kai ?
41009013	Tede kavan thui u , Elijah tah law poen tih Caciim lawng ahih kawng te a thui angla thlaang thli lawng amami ngaih la a sawah a sai u poen , ” a tina .
41009014	Ahimi lawng atloe a hubang hue tengah a pha vengah thlaangping lawng te thli te a veel khoep u tih Phungawl cangpueikung thli khatsut oen a hubang hue a oelh u te a huh .
41009015	Thlaangping lawng Jesuh te a huh u vengah a kawpoek rai tangkiik , a tengla cet u tih a voemtoei u .
41009016	Jesuh lawng a hubang hue te , “ Nangmi he ahimi oen ah n'tu kawng na oelh u khiing te ? ” tila a doet .
41009017	Thlaangping tim kah thlaang pakhat lawng , “ Saya , ka capa raaithe lawng a tuuk tih awl khaw a cal thai nawh dawngah nang tengla kavan law puei .
41009018	Raaithe lawng a tuuk vengah dilai dawngah tlim kut tih a kaa dawng kalawng a tilhawm thoeng , a naw te a tah tih a pum boeih keuhkhang la awm . Na hubang hue tengah raaithe hek hamla reenna ka bih de hek u thai nawh .
41009019	Jesuh lawng ahimi nala te , “ Nangmi oengna aka khueh nawh thlaang hue ! Nangmi he metuek toe kan awm puei ai ? Nangmi he meyoeh toe nuem kan reen u lah ai ? Camaw te ka tengla van law puei uh , ” a tina .
41009020	Ahimi lawngah camaw te Jesuh tengla avan law puei u . Raaithe lawng Jesuh te a huh pahoei vengah camaw te rap rap a doek , dilai dawngah tlim tih savaih , a kaa dawngah tilhawm a peem .
41009021	Jesuh lawng , “ Meveng kalawng he tila a awm ? ” tila ana pa te a doet . Ana pa lawng , “ A camoe veng kalawng awm poen .
41009022	Raaithe lawng camaw he ngawn hamla a teeng tih hai dawngkhaw , tui khuiah khaw a tulh poepa . Na sai thai koeila a awm atah n'reen langtah m'bawm lah , ” a tina .
41009023	Jesuh lawngah , “ Na sai thai koei la a awm atah na ti aw ! , Oeih ! Oengna aka khueh thlaang ham tah soeprep boeih he coengg thai ta , ” a tina .
41009024	Tevengah camaw kah ana pa lawng , “ Oengna ka khueh ta , tede khoek nawh , m'bawm lah ! ” tila angaih hlang la paang .
41009025	Jesuh lawng thlaangping amah tengla voeh ava yoeii phai te a huh vengah raaithe nala , “ Awlmueh oen haapang raaithe nang awl kan peek , Camaw kaw khui kalawng co langtah mevengah khaw kuun koep tlaih boel ! ” a tina .
41009026	Raaithe te angaihhlangla paang tih Camaw te langlang a thuen sak tih co . Camaw te duek rawkk angla awm tih thlaang boeih lawngah , “ Duek poen ” ti u .
41009027	Tede Jesuh lawng camaw te a kut ah a phoeih tih a thawh vengah ahih te pai hang .
41009028	Jesuh te im khuila a kuun coeng atah a hubang hue lawng ahuepla , “ N'tu kawngah kaimi lawngtah raaithe ka hek thai u nawh kai ? ” tila a doet u .
41009029	Jesuh lawngah , “ Thangthuina bueng oen ni he ang he hek thaina a awm , atloe hek thaina tah awm nawh ! ” a tina .
41009030	Jesuh oen a hubang hue tah te huen kalawng tho u tih Galili peng kalawng poe cet u . Jesuh lawng a hubang hue te a cang puei hun dawngah amah a awmna te a-u khaw ming sak hamla ngaih nawh ,
41009031	A cangpueina tah , “ Thlaanghing Capa he thlaang kut ah a peek u vetih a ngawn u ai . Tede hin thum coengah tho koep ai , ” a tina .
41009032	Tede ahih kah cangpueina te a hubang hue lawng a thuingaihna yaakming u nawh . Ahih te doetdap ham khaw birih u .
41009033	Ahimi tah Kapernaum khaaw te a pha u tih im khuila a kuun u coengah Jesuh lawng a hubang hue te , “ Lawngpueng ah n'tu kawng na oelh u khiing te ? ” tila a doet .
41009034	Tede ahimi lawng , mami tim ah a-u nuem bawilen koek tila lawngpueng ah a oelh u khiing dawngah ahih kah awl doet te thung pe u nawh .
41009035	Jesuh lawng ngawl tih a hubang paha thlaihih te a khue tih ahimi nala , “ A-u khaw asangkoek la awm ham aka ngaih tah nangmi boeih lak ah aheem koek oen tuihyoeihthlaang la awm seh , ” a tina .
41009036	Tecoengah camaw pakhat te a khue tih ahimi haiah a pai sak . Camaw te a lengawi tih ahimi nala te ,
41009037	“ A-u khaw he ang camaw thli he ka miing oen pakhat khaw aka do tah kai aka do ni ; a-u khaw kai aka do tah kai bueng he n'do nawh tih kai tuihkung te khaw a do , ” a tina .
41009038	Johan lawng , “ Saya , Nang kah miing oen raaithe aka hek thlaang pakhat ka huh u tih mami tim kah thlaang nawh dawngah sai tlaih nawh ham ka khang pe u , ” a tina .
41009039	Jesuh lawng ahimi nala te , “ Khang pe u boel ! ka miing oen kawpoekrai-miknoek aka sai thlaang lawngah kai he athela aka thui pahoei a-u khaw awm nawh .
41009040	A-u khaw mami aka oelhtaih nawh tah mami ben ah aka awm ni .
41009041	Atak tang kavan thui u : Kai kah thlaang la na awm u dawngah nangmi te tuiding boengloeng khui at khaw aka tuul tah kutdo a dang ngaikhoek ai , ” a tina .
41009042	“ A-u khaw he ang camaw thli timkah pakhat mai te khaw , kai a oengna te phelh sak ham aka suek tah caang neetna sum lungto te a rawn ah a awi tih tuiliidung ah sungpung kawinih ahih ham theen bet ai .
41009043	Tedawngah na kut lawng na oengna te a phelh sak atah tloek poet hawn ! Na kut pahih oen aka duek tlaih nawh hell hai khuiah na tlaak lak atah na kut pakhat bueng oen hingna khuiah na kuun te theen ngai .
41009044	Te huen atah ahimi aka ca ami te khaw duek tlaih nawh tih ahimi aka ung sak hai te khaw duek tlaih nawh .
41009045	Na khow lawng na oengna te a phelh sak atah na khaw te tloek poet hawn ! Na khow pahih oen hell khuiah na tlaak lak atah na khow pakhat bueng oen hingna khuiah na kuun te theen ngaai .
41009046	Te huen atah ahimi aka ca ami te khaw duek tlaih nawh tih ahimi aka ung sak hai te khaw duek tlaih nawh .
41009047	Na mik lawng na oengna te a phelh sak atah na mik te koeih pak hawn ! Mik pahih oen hell khuiah ne tlaak lak atah mik pakhat bueng oen Pathen Ram ah na kuun te theen ngaai .
41009048	Te huen atah ahimi aka ca ami khaw duek tlaih nawh tih ahimi aka ung sak hai khaw duek tlaih nawh .
41009049	Luciik sa boeih te lungkeh oen aciim sak boeih angla thlaang boeih he hai oen aciim sak van ai .
41009050	Lungkeh tah theen ; tede a aalna te a moelh atah metila na aal sak koep thai ai ? Nangmi lawng paya laikoeina lungkeh te khueh u langtah pakhat oen khat roeproeicala awm uh ” a tina .
41010001	Tecoengah Jesuh lawng te huen te a thawh taak , Judia peng la cet tih Jordan tuiva ah te kat . Thlaangping te a tengah tun koep baal tih a cang puei nooek angla ahimi te a cang puei .
41010002	Farasi thlaang khatsut hue lawng a thawlhna tuuk pe ham a tengla law u tih , “ Mami kah Phungawl lawngah thlaang pakhat lawng a yu te thlaak hamla lawngpui a awng pe aw ? tila a doet u .
41010003	Jesuh lawng , “ Mosi lawng me ang phungawl nangmi te m'peek u ? ” tila a doet .
41010004	Ahimi lawngah , “ Mosi lawngtah , ‘ thlaang pakhat lawng a yu te pekna ca a peek atah a maa thai ’ ti , ” tila a thui pe u .
41010005	Jesuh lawng ahimi nala te , “ Nangmi he cang puei ham na rai u tangkiik dawngah nangmi ham he phungawl he Mosi lawng a thut .
41010006	Tede acuekca ah dilai a suen vengah te caciim lawng a thui angla Pathen lawng tawngpa oen hutaa a sai .
41010007	Tedawngah tawngpa lawng a manu oen ana pa te a ceh taak vetih a yu oen ah awm haih ai ,
41010008	ahih rawi tah pakhat la coengg poen ai . Tedawngah ahih rawi tah pahih tlaih nawh tih pakhat poen ni .
41010009	Tedawngah Pathen lawng a mulbet poen te tah thlaanghing lawng pek boel seh , ” a tina .
41010010	Im khuila a kuun koep u vengah he kawng he a hubang hue lawng Jesuh te a doet u .
41010011	Jesuh lawngah ahimi nala te , “ A yu aka thlaak thlaang lawngah hutaa tloe te a yuna atah a yu sawah samphaih .
41010012	Tetih van angla a vaa aka maa hutaa lawngah tawngpa tloe te a vaana atah ahih khaw samphaih , ” a tina .
41010013	Thlaang khatsut lawngah , camaw hue kah a luu dawngah Jesuh lawng a kut tloeng pe tih yotheen peek sak ham a tengla avan law puei u , tede a hubang hue lawng thlaangping te a ho u .
41010014	Tete Jesuh lawng a ming vengah a thinsa tih a hubang hue nala , “ Camaw hue te ka tengla law u seh , ahimi te kanghalh u boel , metihtiah Pathen Ram tah he ang thlaang hue kah ni .
41010015	Ataktang kavan thui u , a-u khaw Pathen Ram he camaw angla aka do nawh tah te ah te kuun thai manawh ” a tina .
41010016	Tecoengah camaw te a lawh tih a pawm , ahimi pakhat rip sawah a kut te a tloeng tih ahimi te yotheen kam-awmna te a peek .
41010017	Jesuh tah khawlawng la yin ceh ham a ceh khoeng vengah te thlaang pakhat a tengla law tih a haiah khuklu oen cuengkueng ruila , “ Aka theen saya , dungyan hingna ka dangna ham n'tu ka sai ai , ” tila a doet .
41010018	Jesuh lawng ahih te , “ N'tu dawngah kai he saya theen nan tina ? Pathen bueng nawh tah aka theen a-u khaw awm nawh .
41010019	Awlpeek boeih te na ming ta : “ Thlaang ngawn boel ; hutaa tawngpa thawlh boel ; huen acaan boel ; thlaang te thawlh peel boel ; Thlaang thai-alatna boel , na nu oen na pa te hinyah , a ti teta ” a tina .
41010020	Te thlaang lawng , “ Saya , he awlpeek boeih he ka camaw veng kalawng ka vai boeih poen , ” a tina .
41010021	Jesuh lawng ahih te a lungna tih a bueh rangpatang , “ Thaihu khat bueng ni na voet . Cet langtah na khuehtoen boeih te yooei lang tangka te khawdeng harah thli van peh , te atah vaan ram ah ro thaihu na khueh ai , tecoengah law langtah ka hu ah va baang , ” a tina .
41010022	Te thlaang lawng he awl he a yaak vengah a mik-haai muelh a khueh tih kawthe ruila te cet . Metihtiah ahih tah a kuirang tangkiik dawngah ni .
41010023	Jesuh lawng a hubang hue tengla maang tih , “ Kuirang thli ham Pathen ram khuiah kuun hamla rai tangkiik mah aw ! a tina .
41010024	He awl dawngah a hubang hue tah a ngaihang u , tede Jesuh lawng , “ Ka ca ka nau thli , Pathen Ram khuiah kuun hamla rai tangkiik !
41010025	Kuirang thli Pathen Ram ah kuun lak ah phaimeet haa khuiah kala-uk a kuun te yoei bet ai , ” a tina .
41010026	A hubang hue lawng he awl he a yaak u vengah a kawpoek rai u tangkiik tih , “ Te atah a-u thlawn la aka awm thai ai ? ” tila khat oen khat doet u .
41010027	Jesuh lawng ahimi te a haitang heet hih “ He he thlaanghing ham tah coengg thai nawh , tede Pathen hamla tah soeprep boeih he coengg thai ” a tina .
41010028	Tevengah Piter lawng , “ Kaimi lawng soeprep boeih ka ceh taak u tih na hu ah ka bang u poen ” a tina .
41010029	Jesuh lawng ahimi nala te , “ Oeih , ataktang kavan thui u , a-u khaw a im a lo , a maya manau , ngannu nganca , a manu oen ana pa , ca anau khaw awlthang theen oen kai kawng dawngah aka ceh taak tah ,
41010030	tahe san roeroe ah a yahawh ngaaila a dang ai . Im khaw , maya manau khaw , ngannu khaw , a manu khaw , ca anau oen lo khaw a pueh yakhat la a dang ai , tecoegah heemtekna khaw a dang van ai . tecoengah aka law ham koei san ah dungyan hingna te a dang ai .
41010031	Tede tahe kah lamhacuek thlaang thli he hukhueng la awm u vetih tahe ah hukhueng la aka awm thlaang thli he lamha u dai ai . ” a tina .
41010032	Jesuh oen a hubang hue tah Jerusalem benla cet u . A hubang hue kah a haiah Jesuh te lamhala cet ; a hubang hue tah lakueng u ; a hu ah aka vai thlaang thli lawngkhaw a rih u . Jesuh lawng a hubang thlaangha thlaihih hue te atloela koep a ceh puei tih amah sawah aka thoeng ham koei te a thui pe .
41010033	Ahimi nala te , “ Hutung u lah ! Jerusalem khaw te m'pha u vetih te ah te Thlaanghing Capa he khawsoeih ahaamca thli oen Phungawl cangpueikung thli kut ah peek la awm ai . Ahimi lawngah ahih te duek sak hamla awl a tloek u vetih tecoengah Gental thli kut ah a peek ai ,
41010034	nuihbu kamring la a sai u ai , a tumthoeih u ai , a bawh u vetih a ngawn u ai ; tede athum hin ah tho koep ai , ” a tina .
41010035	Tecoengah Zebedi ca rawi Jeem oen Johan te Jesuh tengla law hih tih , “ Saya , thaihu pakhat navan sai hamla ka ngaih , ” a tina .
41010036	Jesuh lawng ahih rawi te , “ N'tu kavan sai ai ? ” tila a doet .
41010037	Ahih rawi lawngah , “ Na bawilenna Ram ah na bawi ngawlhcoen dawng na ngawlh vengah kai hih he banvoei ben ah pakhat , bantang ben ah pakhat namah oen haih nan ngawlh sak ham ka ngaih hih , ” a tina .
41010038	Jesuh lawng ahih rawi nala , “ Navan bih he na ming hih nawh . Ka awkk ham koei patang khangna boengloeng he na awkk thai hih ai aw ? Kai lawng ka dang ham koei baptisma angla te nanghih lawng baptisma na dang thai ai aw ? ” a tina .
41010039	Ahih rawi lawng , “ Ka sai thai hih ai , ” a tina . Jesuh lawng te rawi boeinau te , “ Kai lawng ka awkk ham boengloeng khaw na awkk thai hih vetih ka dang ham koei baptisma te khaw na dang thai hih tangtang ai .
41010040	Tede ka bantang ben ah ahih ngawl seh , ka banvoei ben ah ahih ngawl seh tila kai lawng ka tuek thai nawh . He huen tah Pathen lawng a hooep a tlaang tangte thlaang hue te a peek ai , ” a tina .
41010041	He kawng he atloe hubang paha hue lawng a yaak u vengah Jeem oen Johan sawah a thinsa u .
41010042	Tedawngah Jesuh lawng ahimi te amah tengla boeih a khue tun tih , “ Pathen aka ming nawh ukkung bawi hue lawng a uk thlaang thli sawah huham tharana a khueh u tih mawtkung hue lawngkhaw anauh ngaai la aana a khueh u .
41010043	Tede nangmi tah te tila na awm u manawh . Nangmi timkah pakhat lawng aka lenduet la awm ham a ngaih atah nangmi boeih kah tuihyoeihthlaang la awm seh ;
41010044	Nangmi timkah pakhat lawng lamhacuek la awm a ngaih atah nangmi boeih kah sal la awm seh .
41010045	Metihtiah Thlaanghing Capa lawng Pateng khaw a bii te thlaang bi sak ham law nawh ; thlaang kah bii te bi ham tih thlaang yahawh hlang hamla a hingna te peek ham ni a law ” a tina .
41010046	Jesuh oen a hubang hue oen ah thlaangping hue tah Jeriko khaaw te a pha u . Jeriko kalawng a law vengah Timas capa kutduen buh bih mikpum pakhat Bartimias te lawngteng ah ngawl .
41010047	Nazaret khaaw kah Jesuh va law tila a yaak vengah , “ Devid Capa Jesuh ! Kai he n'reen lah ! tila paang .
41010048	Thlaangping lawng a ho u tih duem awm , a tina u . Tede angaihhlangla paang tare tih , “ Devid Capa , kai he n'reen lah ! ” a tina .
41010049	Jesuh te cot pai tih , “ Ahih te khue u lah , ” a tina . Tedawngah ahimi lawng mikpum thlaang te a khue u tih , “ Na tha thlue sak , tho loeih ! nang n'khue poen te ” a tina u .
41010050	Tedawngah himbai te a voeih pak tih cungpet ruila Jesuh tengla te va law .
41010051	Jesuh lawng , “ Nang ham n'tu sai sak na ngaih ? ” tila a doet . Ahih lawng , “ Saya , ka mik a tueng koep ham ka ngaih , ” a tina .
41010052	Jesuh lawng , “ Cet loeih , na oengna lawng avan tueng sak poen , ” a tina . Kawlkalh maiah ah a mik tueng koep tih te lawngpui ah te Jesuh hu ah baang pahoei .
41011001	Jesuh oen a hubang hue tah Jerusalem a pha tawm u tih Betfat oen Bethani khaaw teng kah Olif tlaang te a pha u atah Jesuh lawng a hubang pahih te hai la a tuih tih .
41011002	he tila awl a uen : “ Na hai kah khaw khuila cet hih . Na pha hih khoeng ah a-u lawngkhaw a cit nooek thlan lacano a kiing u te na huh hih ai . Thlam hih langtah he la van khuen hih .
41011003	A-u lawng mai khaw , n'tu hamla te tila na sai hih tila n'doet atah , Bawipa lawng a ngoe , kavan thak koep badai tina hih , ” tila awl a uen .
41011004	Tedawngah cet hih tih lawngteng kah im pakhat vawng thawhka tengah lacano a kiing u te a huh . Rui a thlam hih vengah te ,
41011005	a tengah aka pai thlaang khatsut lawngah te , “ N'tu ham lacano a khihna rui te na thlam hih ? ” tila a doet u .
41011006	Ahih rawi lawng Jesuh kah awl uen angla a thui pe tih , te kah thlaang thli lawng lacano te ahi rawi a khuen sak u .
41011007	Lacano te Jesuh tengla avan khuen hih tih la te amami kah himbai oen a khuk u tih Jesuh te a cit sak u .
41011008	Thlaangping lawng amami kah himbai te lawngpui ah a phaih u , thlaangvaang lawngtah lawngteng lawngvai kah thingbuuk te a kawi u tih lawngpui ah thinghu a phaih pe u .
41011009	Jesuh kah a haiah aka cet hue oen a hu ah aka cet thli lawng , “ Hosanna ! Bawipa miing oen aka law te Pathen lawng yotheenna pe hawn seh !
41011010	Pahaam Devid kah ukna aka law lii te yotheenna awm hawn seh ! Asangkoek vaan ah ke Pathen tah thangtheenna awm hawn seh ! Hosanna ! ” tila pang u .
41011011	Jesuh tah Jerusalem khaaw la te cet , Tempal bok-im khuila kuun tih thaihu thli te boeih a bueh . Tede khaw a thlem poen dawngah a hubang thlaihih oen Bethani khaaw la te cet koep u .
41011012	Avuen khawhin ah Bethani khaw kalawng a mel u koep vengah Jesuh te a bung pawng .
41011013	Athla hlang kalawng , thaidut thing kung at a ram lawng a diik khoep te a huh tih , athaih awm mai kai aw a ti dawngah a kung la te a pan ; Tede a pha vengah , thaidut te a thaih tue nawh dawngah a ram hawng la a awm te a huh .
41011014	Jesuh lawng thaidut thing te , “ Na thaih he a-u lawngkhaw ca koep tlaih boel seh ! ” a tina . Te tila a tina te a hubang hue lawngkhaw a yaak u .
41011015	Jerusalem te a pha u vengah , Jesuh tah Tempal bok-im la cet tih thaihu aka yooei thli oen aka lai thli te boeih a hek . Tangka thawlengkung thli kah caboi oen akhuu aka yooei thli kah ngawlhna te a plet boeih tih ,
41011016	A-u khaw Tempal bok-im talawng vawngup khui kalawng thaihu khat khaw khuen sak tlaih nawh .
41011017	Tecoengah thlaangping te a cang puei tih , “ Caciim khuiah Pathen lawng , “ Kai kah Tempal bok-im he thlaangphun boeih kah thangthuina im ni ti ai , ” tila a thut . Tede nangmi lawngtah thlaanghuuen thli kah thuh-elhna lungkaw la na sai u poen , ” a tina .
41011018	Khawsoeih ahaamca thli oen Phung-awl cangpueikung hue lawng he awl he a yaak u tih Jesuh te ngawn hamla along a-im a tlap u . Jesuh kah cangpueina te thlaangping rangpui tah a kawpoek rai u tih ahimi lawng Jesuh te a rih u .
41011019	Thlemben atah Jesuh oen a hubang hue khawpui khui kalawng atloela cet u .
41011020	Avuen mincanghi ah Jesuh oen a hubang hue lawngpueng a ceh u vengah thaidut thing te a huh u . Te thaidut thing te athingpum la ayung toe duek rup .
41011021	Piter lawng thaidut thing Jesuh lawngah a taap te a poek lot vengah Jesuh nala te , ‘ Saya , bueh lah , nang lawng na taap thaidut thing te duek rup poen ! “ a tina .
41011022	Jesuh lawng ahimi nala te , “ Pathen te mah oeng u lah .
41011023	Atak tang kavan thui u , a-u lawngkhaw a kaw khuiah uepvoetna khueh muehla amah kah a thui angla coengg ngai ai tila a oeng atah he tlaang he , ‘ thoeih langtah tuitunlii khuila tla lah , ’ a tina atah a thui angla ahih ham coengg vetih a sai pe ai .
41011024	Tedawngah ka van thui u : Nangmi lawng thangthuina oen na bih thaihu pakhat khat te ka dang poen tila tangna uh , te atah na bih sarui te m'peek ai .
41011025	Nangmi lawng na pai tih na thangthui u vengah thlaangtloe sawah na kaw a lawna nawh na khueh te khawdawp ngaai pe uh , te atah vaan ah aka awm nangmi na Pa lawng na sai thawlh te khawdawp avan ngaai van ai .
41011026	Nang lawng thlaangtloe sawah khawdawp na ngaai nawh atah vaan kah na Pa lawngah na sai thawlhna dawngah khawdawp van ngaai van manawh ” . a tina .
41011027	Ahimi lawngah Jerusalem te koep a pha u . Tempal bok-im ah Jesuh a yingyawi vengah te khawsoeih ahaamca thli oen Phungawl cangpueikung hue oen ahaamca thli a tengla law u tih ,
41011028	“ Ame kah saithaina aana oen he thaihu he na sai ? A-u lawng sai thaina aana he m'peek ? ” tila a doet u .
41011029	Jesuh lawng ahimi awl te a thung pe tih , “ Nangmi he kam at ah awl kan doet u lah ai , awl navan thung u atah he thaihu he ame kah saithaina aana oen ka sai tite kavan thui van ai .
41011030	Johan kah baptisma peek saithaina aana he ame kalawng a law : Pathen teng kalawng aw ? tih nawh atah thlaanghing teng kalawng aw a law ? ” tila a doet .
41011031	Amami oen amami mai te oelh u khiing tih : “ Metila n'ti u lah ai ? Pathen teng kalawng ni a law n'ti kawinih , n'tu ah Johan te na oeng u nawh ? ti ai .
41011032	Tede , ‘ Thlaanghing teng kalawng ni a law n'ti kawinih thlaangping he rih ham awm ” ti u . ( Metihtiah thlaang boeih lawng Johan he tawngha tila a ming u . )
41011033	Tedawngah ahimi lawng Jesuh nala , “ Ka ming u nawh ” a tina u . Jesuh lawng ahimi nala te , “ Kai lawngkhaw ame kah saithaina aana oen he ang thaihu ka sai he kavan thui u manawh ” a tina .
41012001	Jesuh lawng ahimi te thuidoetna oen a thui pe . Jesuh lawngah , ‘ Vaikhat ah misur dum aka sai thlaang pakhat awm tih dum te vawng oen khoep a thung , misurtui suina ham ungrawm a to tih a toetna ham paw a sak . Tecoengah dum te thlaang a vat tih amah tah khawlawng thla la te cet .
41012002	Misur thaih bit tue veng atah dum aka vat thlaang thli tengah a sal pakhat te a tuih tih a dang ham koei dum khang te a lawh sak .
41012003	Dum aka vat hue lawng a salpa te a tuuk tih a bawh u , thaihu khat khaw peek ohla atliingla a mel sak u .
41012004	Tecoengah dum khuehkung lawng atloe sal pakhat te a tuih ; dum aka vat hue lawng a luu ah a bawh u tih yarau yahdeng la a khueh sut u .
41012005	Dum khuehkung lawng atloe sal pakhat te a tuih koep de a ngawn pe u ; atloe sal thli te khaw te tila a sai u , khatsut te a bawh u tih atloe hue te a ngawn u .
41012006	Dum khuehkung lawng a tuih ham tah a lungduet amah capa khat bueng te ni a awm poen . Hukhueng atah , ka capa he tah dum aka vat hue lawng a hinyah ai a ti dawngah a capa te a tuih .
41012007	Tede dum vat hue lawng , ‘ Ahih he dum khuehkung kah a capa ni . Law uh , ngawn u sih , ahih kah ro thaihu he mami kah koeva la awm ai , ” ti u .
41012008	Tedawngah ahimi lawng a capa te a tuuk u , a ngawn u tih a rawkk te misur dum adau benla a voeih u .
41012009	“ Tetih atah dum khuehkung lawng ahimi te metila a tina ai ? ” tila Jesuh lawng a doet . “ Ahih lawng law vetih dum aka vat hue te a ngawn ai , misur dum te thlaangtloe a vat ai .
41012010	“ Caciim lawng : Imsakung thli lawng aphu aka awm nawh angla a hoett u lungto te atloe boeih lak ah aphu aka awm koek Lungto la awm .
41012011	He tah Bawipa lawng a sai ni . Mami mik huh ah kawpoek rai la awm ' , tila a thui te na tae noek u nawh aw ? ” a tina .
41012012	Judah ahaamca hue lawng he thuidoetna he amami te ni a thui ee-tla thil tite a ming u dawngah Jesuh te tuuk hamla kamthlah u , tede thlaang rangpui te a rih u dawngah a ceh taak u .
41012013	Farasi khatsut hue oen Herod kah thlaang khatsut hue Jesuh te awl doet tih a awl thui dawng teah a thawlhna tuuk pe hamla te a tuih u .
41012014	A tengla te law u tih , “ Saya , nang tah awltak na thui yoeyah , thlaang kah poekna khaw n'tu la na ngaai nawh . Nang lawngtah thlaang mik-hai khaw na dan nawh tih Pathen kawngaih awltak te thlaang na cang puei tite ka ming u . Rom Sengpahrang Sangluel tengah mangmu peek he mami kah Phungawl oen kalh u kai aw ? Ahimi he mangmu peek ham tueng aw , peek tueng nawh aw ? van thui lah , ” a tina u .
41012015	Tede Jesuh lawng ahimi kah thailatna te a ming tih , “ Me tih ti kawngah kai he kamah awl thui dawngah thawlhna tuuk ham na ngaih u ? Ngun tangka pheek at ah van khuen u lah , ka bueh lah ai , ” a tina .
41012016	Ahimi lawng ngun tangka pheek at avan khuen pe u tih , “ A-u kah muei-ame oen miing aka awm ? ” tila Jesuh lawng a doet . Ahimi lawng , “ Rom Sengpahrang Sangluel kah muei-ame oen a miing awm , ” a tina u .
41012017	Tedawngah Jesuh lawng , “ Tetih atah Sengpahrang kah koeva te Sengpahrang pe u langtah Pathen koe te Pathen pe uh , ” a tina . Te tila te ahimi tah Jesuh sawah a kawpoek rai sut u .
41012018	Tecoengah Sadusi thlaang khatsut , duek coengah thawhkoepna awm nawh aka ti hue te Jesuh tengla law u tih ,
41012019	“ Saya , kaimi ham Mosi lawngah he tila phungawl a thut : ” Thlaang pakhat lawng a ca cuun muehla duek tih a yu te a ro sut oh atah , aka duek kah ca anau la a ca sak pe ham huhainu te a manau lawng yuna seh , ’ ti .
41012020	Vai at tah boenhui thlaang pasarih awm u ; ahaam koek lawngah a yu a lawh de a ca sak mueh la duek .
41012021	Tecoengah apabena lawngah a maya yu te a pang de ahih khaw a ca sak muehla duek . Te tila te apathumna te khaw awm tih ,
41012022	atloe hue khaw te tila awm u boeih . Boenhui pasarih lawng te hutaa te a yuna u de a ca sak ohla duek boeih u . Hukhueng atah te hutaa khaw duek .
41012023	Te hutaa te boenhui boeih lawng a yuna u dawngah thawhkoepna khawhin , thlaangduek boeih a thawh vengah , te hutaa te a-u kah yu la a awm ai ? ” tila a doet u .
41012024	Jesuh lawng ahimi nala te , “ Na poek thawlh u nawh pai he ! N'tu ah ka poek thawlh u ti he na ming u aw ? Nangmi lawng Caciim khaw , Pathen kah tharana khaw na ming u nawh dawngah ni .
41012025	Metihtiah thlaangduek a thawh koep veng atah vaan kah vanthlaang thli angla awm u vetih yuvaa ti he awm manawh .
41012026	Thlaangduek thawhkoepna kawng : Mosi kah cabu dawngah tangpuem a ungna kawng awl te na tae noek u nawh aw ? Te cabu dawngah a thut tah Pathen lawng Mosi nala , “ Kai tah Abraham Pathen , Isak Pathen , oen Jakob Pathen la ka awm , ” a tina te ta .
41012027	Ahih tah aka hing thlaang thli kah Pathen la awm tih aka duek thlaang thli kah Pathen nawh ni . Nangmi lawng na poek thawlh u tangkiik ” a tina .
41012028	Te tila awl a thui u te aka ya Phungawl cangpueikung pakhat teah te awm . Jesuh lawng Sadusi hue kah awldoetna atheencala a thung pe te a huh vengah awl doet ham a tengla law tih , “ Awlpeek boeih boeih ah ame ang awlpeek nuem awlpui koek ? ” tila a doet .
41012029	Jesuh lawng , “ Awlpui koek pakhatna tah he ni : “ Israel thlaang thli hutung u lah ! Mami kah Bawipa Pathen bueng ni Bawipa la a awm .
41012030	Bawipa na Pathen te na thinkaw lungbui boeih oen na hingna boeih oen , na kawpoek boeih oen , na tharana boeih oen ah lungnah ” .
41012031	A pabena awlpui koek awlpeek tah , “ Namah oen namah te na lungna van angla na imbe te lungnah ” a ti he ni . He rawi pahih lak-ah awlpui ngai atloe awlpeek awm tlaih nawh ” . a tina .
41012032	Phungawl , cangpueikung lawng Jesuh nala te , “ Saya , Boehoeng theen ! Bawipa bueng he Pathen la awm tih ahih bueng nawh tah Pathen tloe awm nawh .
41012033	Tedawngah thlaanghing lawng Pathen te thinkaw lungbui boeih oen kawpoek boeih oen tharana boeih oen ah lungna ham awm tih m'mah kah pum n'lungna van angla imbe te khaw lungna ham awm . He awlpeek pahih n'vai he tah Pathen tengah boknathaang dawngah boiava thawthuengna oen atloe thawthuengna lak-ah awlpui ngaai la awm ” a tina .
41012034	Ahih lawng cuihna oen awl a thung pe te Jesuh lawng a yaak vengah ahih nala te , “ Nang tah Pathen ram oen na thla nawh ” , a tina . He coeng kalawng tah Jesuh he a-u lawngkhaw awl doet ha tlaih nawh .
41012035	Jesuh Lawng Tempal bok-im khuiah a cang puei vengah he tila awl a doet , “ Metila Phungawl cangpueikung hue lawng Messiah tah Devid kah cadil nauha la awm ai tila a thui u thai kai ?
41012036	Aciim Muithla kah bawnghorhna rang oen Devid amah lawng : “ Bawipa lawng ka Bawipa tengah : Na raal thli te na khowpha huiah ka khueh thlantoe ka bantang ben ah ngawl ” a tina .
41012037	Devid amah lawng ahih te , “ Bawi-pa ” ; tila a khue atah metila Messiah te Devid kah cadil nauha la a awm thai ai ? ” a tina . Thlaangping hue lawng Jesuh awl te awmngaihcala a hutung u .
41012038	Jesuh lawng te tila a cang puei vengah te , “ Phungawl cangpueikung hue he ngaithuen uh , ahimi lawng himbai dunghlang oen yingyawi a ngaih u tih dawr yun ah khaw thlaang lawng hinyahna oen n'voem n'toei lah sui tila a ngaih u ,
41012039	sinakok bok-im ah athloekla ahooep atlaang ngawlhna oen poei saina ah huen theen ngawlhna te a tuek u .
41012040	Huhai tumtee thli kah a ruemm thaihu ralring capau te a lawh pe u tih ahimi kah a im thli te a rot pe u , tecoengah thlaang kah yaak theen la asanhlangla thangthui u . Ahimi te a the-eepla dan a tat ai .
41012041	Jesuh tah tempal bok-im kah tangka bawm tengah te ngawl tih thlaang thli kah tangka a sang u te a doen . Kuirang thlaanglen thli lawng tangka yahawh hlang a sang u te a huh ;
41012042	Tevengah te huhainu khawdeng pakhat law van tih ruhum tangka pheksaseen pahih te a sang .
41012043	Tecoeng atah a hubang hue te a khue tih , “ Atak tang kavan thui u , he kah huhainu khawdeng lawng thlaangtloe boeih lak ah tangka bawm khuiah yahawh ngaai a sang poen .
41012044	Metihtiah atloe hue lawngtah a khuehtoen khuikah acoeih aphe te ni a sang u ; tede he huhainu tah khawdeng de a khueh duen te a peek kik poen , ” tila a thui pe .
41013001	Tempal bok-im kalawng Jesuh a suntlaak vengah a hubang pakhat lawng , “ Saya , Bueh lah ! he lungto oen impui he metihtlukla kawpoek rai ham a awm ! ” a tina .
41013002	Tevengah Jesuh lawng , “ He kah impui imlen thli he na huh aw ? He kah lungto thli he pakhat maikhaw a awmna huen ah awm manawh ; a pum boeih la a dawng kang ai , ” a tina .
41013003	Jesuh tah Olif Tlaangsawm ah amah bueng ngawl tih Tempal bok-im benla te mang phai , tevengah Piter , Jeem , Johan oen Andru mi ahuepla ahih tengla te law u .
41013004	Ahimi lawngah , “ He ang thli he metuek vengah a thoeng ai ? He thaihu boeih he thoeng poen ai tila miknoekna awm ai aw , van thui lah , ” tila a doet u .
41013005	Jesuh lawng ahimi nala te , “ Nangmi he a-u lawngkhaw thai-alatna nawh ham ngaithuen uh .
41013006	Thlaang yahawh lawng ka miing oen law u vetih , “ Kai tah ahih poen ni , ” ti ai , thlaang yahawh te a thai alatna ai .
41013007	Nangmi lawng ayoeica kah raalkahna awl na yaak u ah khaw , athlathloei kah raalkahna awlthang na yaak u ah khaw lakueng u boel . Te ang thli te awm ai , tede aboetna a pha poen ti ngaihna nawh ni .
41013008	Ram pakhat oen khat kap u vetih , peng pakhat oen khat teek u ai . Dilai peng boeih ah likluei hinghuen vetih khawthe khawkhana awm ai . He ang thli boeih he tah camoe awm tawm tamtuen cuek bungtlawh angla awm ai .
41013009	Nangmi lawng ngaithuen oen awm uh . Metihtiah nangmi te n'tuuk u vetih awlcekna yung la n'khuen u ai . Sinakok bok-im ah nangmi te m'bawh u ai ; Nangmi lawng kai kawng dawngah ukkung thli oen sengpahrang thli haiah ahimi te Awlthang Theen thui pe hamla na pai u ai .
41013010	Tede atue boetna a pha thlan ah awlthang theen te thlaang boeih tengah phawng la awm ai .
41013011	Nangmi te n'tuuk tih awlcekna yung la n'khuen u atah n'tu nuem ka thui ai tila lakueng oepsoeh u boel ; atue a pha vengah thui hamla m'peek te thui hawn . Metihtiah nangmi lawng na thui ham awl te tah nang kah awl nawh ni , Ciim Muithla teng kah awl ni .
41013012	Thlaang lawngah amah kah maya manau kheet te duek sak ham a peek ai , tetih van angla ana pa lawngkhaw ca anau thli te a sai u van ai . Ca anau thli lawngkhaw a manu oen ana pa te a raalna u vetih a ngawn sak ai .
41013013	Kai kah kawng dawng maiah nangmi te thlaang boeih lawng n'thina ai . Tede a-u khaw aboet toe aka cak tah thlawn la awm ai .
41013014	“ Rih koei tuiileh kap lawngah a awmna nawh koei a huen ah a awm te nangmi lawng na huh u ai , ” ( ca aka tae thli lawng thuingaihna he ming uh ) “ Tevengah Judia ram ah aka awm lawng tlaangsawm la te heng u seh .
41013015	Imphu ah aka awm lawng a khuen ham koei thaihu te lawh ham im khuila kuun re tlaih boel seh ;
41013016	Lo ah aka awm lawngkhaw hi-acuu lawh hamla im la cet re tlaih boel seh .
41013017	Te kah atue khawhin te hutaa vawn-um oen cacuun naukem thli hamla metihtlukla mueirihtamyiin la a awm ai .
41013018	He thaihu thli he sikding tue ah avan pha nawh ham Pathen tengah thangthui uh !
41013019	Metihtiah te khawhin kah patangraina te tah Pathen lawng dilai a suen tih a tongcuek veng kalawng tahe toe ah khaw ming noek nawh athe koek raina poen ni . Hailam ah te ang te awm koep tlaih manawh .
41013020	Bawipa lawng te kah atue khawhin te toi sak nawh kawinih ; a-u khaw loeih deem manawh . Tede , amah kah a thlaang tuek hue hamla tah te atue khawhin te a toi sak poen .
41013021	“ Tedawngah thlaang pakhat khat lawng , ‘ Bueh u lah ! he ah Messiah awm a ti ah khawseh , ’ ‘ Bueh lah ! ke ah Messiah awm , ’ a ti ah khaw ahimi te tangna u boel .
41013022	Metihtiah Messiah rawlrap thli oen tawngha rawlrap thli va thoeng ai . Ahimi lawngah a coengg thai atah Pathen thlaangtuek thli Pateng khaw thailatna ham kawpoekrai miknoekna oen kawpoek rai thaihu broela a sai ai .
41013023	Ngaithuen uh ! Te kah atue atang te apha thlan ah thaihu soeprep te nangmi tengah kavan thui oepsoeh poen he ” a tina .
41013024	“ Te kah patang raina atue khawhin coeng atah khawmik lawng yiin khoep ai , thla lawngkhaw vang tlaih manawh .
41013025	Vaan kalawng aisi tla vetih khawhi ah aka awm aisicumrii lawng amami kah huham tharana along a-im te a thawveel boeih ai .
41013026	Tevengah thlaang capa lawng va pho vetih huham tharana oen ruep-awmna oen ah muui khui kalawng va law ai .
41013027	Ahih lawngah dilai atoe khit kalawng khatben atoe kah Pathen thlaangtuek thli te cawi hamla dilai a kil palii ah vanthlaang thli te a tuih ai .
41013028	Thaidut thing dawngah cuihna cang u lah , Thaidut thing kah a beek-athleeng thli te hingsuepla awm tih a dawn a voeih , a ramno a cawn hang atah nangmi lawng khawhaal tue yoeii poen tila na ming u .
41013029	Tetih van angla he ang thaihu thli a thoeng hang atah atue yoeii poen , law tawm poen tila ming uh .
41013030	Tahe ah aka hing thlaang hue he a duek boeih thlan ah he thaihu boeih he va thoeng ai ti he hilh u boel .
41013031	Vaan oen dilai tah auh ai , tede kai kah awl tah mevengah khaw ha-ata manawh .
41013032	“ Te cakhaw te kah atue oen khawhin te mevengah a thoeng ai tite a-u lawngkhaw ming nawh ; vaan kah vanthlaang lawngkhaw ming nawh ; Pa bueng lawng ni a ming .
41013033	Te kah atue te mevengah avan pha ai tite na ming u nawh dawngah a huertue la awm u lang ring oepsoeh uh .
41013034	N'tu oen a lawh u ti atah , thlaang pakhat tah khawlawng thla la yin cet tih a tuihyoeihthlaang thli te bii a peek , ahimi pakhat rip te a sai ham koei bii te a peek coengah thawhka toetkung te khaw ngaithuen cala a toet ham a uen a tawn heet oen lo u .
41013035	Imkung manghai bawi te mevengah a law ai tite nangmi lawng na ming u nawh dawngah ngaithuen lang ring uh . Thlemhah ah khaw , yiinthuem ah khaw , tihnawhtah cinghue ah khaw , khawthaih ben ah khaw law thai mai .
41013036	Poek muehla ahih te a law parak atah nangmi ih siing ih rawi la na awm u te n'hu boel seh .
41013037	Nangmi teng ka thui he thlaang boeih teng khaw ka thui : Ngaithuen oen ring uh ! ” a tina .
41014001	Kaantaak Poei oen Tawlru thuum nawh Takawi poei te pha ham hin hih angaih vengah khawsoeih ahaamca hue oen Phungawl cangpueikung thli lawng Jesuh te ahuepla tuuk tih ngawn ham lawngpui a tlap u .
41014002	Ahimi lawngah , “ Mami lawng poei hin veng atah sai u boel sih , thlaangping he cumplaam la tho ai , ” ti u .
41014003	Jesuh tah Bethani khaaw ah aka awm haibe natna aka tlo noek Simon im ah te awm . Jesuh te buh a caak lii vengah , hutaa pakhat riimtuui phutlo alabasta um dawngah abepirla avan khuen tih va law . Te hutaa lawng alabasta um te a bawh ngoelh tih riimtuui oen Jesuh luu te a suep .
41014004	Te kah aka awm thlaang khatsut tah a thinsa u tih , “ N'tu la riimtuui ke a poeih a lak kai ?
41014005	Riimtuui he ngun tangka yathum lak ah yahawhla yoeih tih khawdeng thli te tangka m'pe kawinih theen ai ta ! ” ti u tih a theet soeh u .
41014006	Tecoengah Jesuh lawng , “ Toeng u loeih ! N'tu ham ahih te na lawl na la u ? Ahih lawng kai hamla thaihu theen aroep acap la avan sai poen .
41014007	Khawdeng thli tah nangmi tengah awm poepa ai ta , nangmi lawng na ngaih veng roekk ah ahimi te na bawm thai . Tede kai tah nangmi tengah ka awm poe manawh .
41014008	Ahih lawng a sai thai khoek te a sai poen ; Ka pum dawngah riimtuui avan suep he tah ka rawkk vuina ham a kamthlah oepsoehna ni .
41014009	Tahe ah ataktang kavan thui , dilai peng tawm ah awlthang theen a thuina huen roekk ah amah hilhna nawh ham a sai thaihu he a thui poepa u van ai .
41014010	Tecoengah a hubang thlaihih khuiah aka thuum van Judas Iskariot lawngah Jesuh te a raal thli kut ah peek ham khawsoeih ahaamca thli tengla te cet .
41014011	Ahimi lawngah ahih kah awl thui te a yaak u vengah a kaw hoe tangkiik u tih tangka peek ham awl a kam u . Tedawngah Judas lawng Jesuh te ahimi kut ah peek ham atue theen te a tlap .
41014012	Tawlru phull nawh Takawi Poei hin at na , Kaantaak poei buhkokna ham tuuca ngawnna khawhin ah Jesuh te a hubang hue lawng , “ Nang hamla Kaantaak poei buhkokna te ame huen ah kaimi sai sak ham na ngaih ? ” tila Jesuh te a doet u .
41014013	Tecoengah Jesuh lawng ahimi tim kah a hubang pahih te he tila awl a uen tih a tuih : “ Khawpui khuila cet hih langtah tuium dawng tui aka thaan thlaang pakhat lawng nanghih te n'hum ai .
41014014	Ahih te a kuunna im toe la a hu ah vai hih langtah te imkung nala : “ Saya lawng , ka hubang hue oen Kaantaak poeibuh caakna akhann te ame ah nuem ? ti ' ti nah .
41014015	Tecoeng atah ahih lawng im han kah akhann kau hlang , anep anoeila soeprep aroek abah heet te n'nueh hih ai , te huen ah te thlembuh veel ham sai hih , ” a tina .
41014016	A hubang rawi lawng khawpui khuila cet hih tih Jesuh lawng a thui pe angla soeprep boeih te a huh tih Kaantaak poeibuh te a roek abah hih .
41014017	Thlemhah atah Jesuh oen a hubang paha thlaihih te va law u .
41014018	Caboi dawng buh a caak u lii vengah Jesuh lawng , “ Ataktang kavan thui u , Nangmi timkah kai oen buh aka ca haih pakhat lawng kai sawah paipi a thleep ai , ” a tina u .
41014019	A hubang hue tah a kaw caalla the u tih , “ Kai nan ti ngaihna ngoen nawh macawi ? ” tila pakhat coeng pakhat lawng Jesuh te a doet u .
41014020	Jesuh lawng , “ Nangmi thlaihih tim kah pakhat van tih kai oen beel dawngah takawi aka nok haih ni .
41014021	Thlaanghing Capa tah duek ai tila Caciim lawng a thui angla duek ai ; tede Thlaanghing Capa sawah paipi aka thleepkung ham tah khawmap tangkiik ! Te thlaang te cuun ohla awm kawinih ahih ham theen bet sui de ta , ” a tina .
41014022	Ahimi lawng thlembuh a caak u lii vengah te Jesuh lawng takawi a lawh tih awmngaih thangthuina a khueh coengah takawi te a eh tih a hubang hue te a peek . “ Lo uh , he tah ka pum ni ” a tina .
41014023	Tecoengah boengloeng te a lawh tih Pathen tengah awmngaih ciil a thui coengah a hubang hue te a peek tih ahimi boeih lawng a awkk u .
41014024	Jesuh lawng , “ He tah thlaang yahawh hamla ka hok ka thi ni , Pathen awlkam acakna ka thi ni .
41014025	Ataktang kavan thui u , Pathen ukna khuiah misurtui athaai awkk ham khawhin apha thlantoe he misurtui he ka aw koep tlaih manawh ' , a tina .
41014026	Tecoengah ahimi lawng laa raawl at a sak u tih Olif Tlaangsawm la te luui u .
41014027	Jesuh lawng ahimi nala te , “ Caciim dawngah , “ Pathen lawng tuudoen te a ngawn vetih tuu boeih tah thek u khonghak ai , ” a ti angla nangmi boeih lawng kai he nan heng taak vetih nan ceh taak sut ai .
41014028	Tede , duekna kalawng thawh sak koep la ka awm coengah nangmi haiah Galili la kan cet ai . ” a tina .
41014029	Piter lawngah , “ Thlaangtloe hue lawng nang te n'ceh taak cakhaw , kai lawng tah nang he kan ceh taak sut roe manawh , ” a tina .
41014030	Jesuh lawng Piter nala te , “ A taktang kavan thui , n'tuu yiin aai voeihih a khaawk thlan ah nang lawngah kai he voeithum toe ka ming roe nawh tila na basa khak ai , ” a tina .
41014031	Piter lawng , ” Nang oen ah duek haih koeila awm cakhaw nang he kan ming roe nawh tila ka thui manawh , ” a tina . Atloe a hubang hue lawngkhaw te tila te a thui u van .
41014032	Ahimi tah ketsaman a ti u a huen te a pha u tih , Jesuh lawng a hubang hue nala te , “ Kai ka thangthui ruet vengah he ah he an ngawl u de , ” a tina .
41014033	Piter , Jeem oen Johan te a ceh puei . Jesuh tah lakueng malcal tih a kaw moet sut ;
41014034	ahimi nala te , kawthena lawng thinkaw lungbui avan yaawl khoep tih ka peeng phuk ai a ti angla awm . He ah he awm u lang ih mueh la n'ring uh ” a tina .
41014035	Ahih lawng cet hot tih , dilai ah buekuep tih acoengg thai atah patang khangna kalawng loeihna ham thangthui .
41014036	“ A Pa , a Pa ! Nang ham tah soeprep boeih he coeng thai . Kai tengkah patang khangna boengloeng he lo hawn lah . Tede kai kah kawngaih angla awm boel seh , namah kah kawngaih angla coengg hawn seh ” . tila thangthui .
41014037	Tecoengah va meel tih a hubang pathum a ih muelh u te a huh . Piter nala te , “ Simon , na ip muelh aw ? Nang lawngah khawnoek pakhat mai khaw na hak thai nawh aw ? ” a tina .
41014038	Tecoengah ahimi te , “ Nangmi lawng suek-halhna khuiah na tlim u nawh ham thangthui langtah hak u lah . Na thinkaw lawngtah a ngaih de na pumsa tah a tha yoek sut . ” a tina .
41014039	Ahih tah cet koep tih acuek kah angla koep thangthui .
41014040	Tecoengah a hubang hue tengla meel koep tih ahimi a ih muelh u te a huh ; a mik khaw daai u thai nawh tih n'tu thui ham khaw ming u nawh .
41014041	A pathumna a meel koep veng atah , ahimi nala te , “ Tahe toe ah na ip tih na duem u hun aw ? Khoek poen seh ! Atue a pha poen ! Bueh lah , tahe ah Thlaanghing Capa tah thlaang thawlh thli kut ah a peek poen .
41014042	Tho uh , cet u sih . Bueh lah , kai sawah paipi thleepkung te he ah avan pha poen ! ” a tina .
41014043	Te tila Jesuh lawng awl a thui lii vengah te Judas avan pha . Ahih lawng-ah Khawsoeih ahaamca thli , Phungawl cangpueikung thli , Judah thlaang ahaamca thli kah thlaang tuih , samsen oen boelhoen aka pawm thlaangping te avan law puei .
41014044	Paipi thleepkung lawng thlaangping te miknoekna a peek oepsoeh : “ Kai lawng ka mok thlaang te tah nangmi lawng na ngaih u thlaang te ni . Ahih te tu u langtah anepla rep tamena lang khuen uh ” . a tina .
41014045	Judas lawng a paipuek ah Jesuh tengla cet pahoei tih , “ Saya ! ” a tina tih a hih te a mok .
41014046	Te atah ahimi lawng Jesuh te a tuuk u tih a khih u .
41014047	Tevengah te kah aka pai thlaang pakhat lawng a samsen te a phong tih Khawsoeih Bawi kah sal te a bawh tih a haa pat a tloek pe .
41014048	Tevengah Jesuh lawng ahimi te a voem tih , “ Kai he thlaanghuuen la ka awm dawngah aw tuuk hamla samsen oen boelhoen oen ah nangmi lawng na law u ?
41014049	Khawhin roekk ah nangmi tengah ka awm tih Tempal bok-im ah kan cang puei u yoeyah ta , nan tu u nawh . Tede Caciim lawng a thui te tah asoep ham awm ” a tina .
41014050	Tevengah a hubang hue boeih lawng a ceh taak sut u tih a heng taak khongphaat u .
41014051	Tlamhi himbai aka bai cadawng tawngpang pakhat lawng Jesuh te a hu ah a vai . Ahih te khaw ka tu ai ti u ,
41014052	Tede a himbai te a pit sut tih atliing ayaalla heng phaat .
41014053	Tecoeng atah Jesuh te Khawsoeih Bawi impui la te a ceh puei u , te huen ah khawsoeih ahaamca boeih , Judah ahaamca thli oen Phungawl cangpueikung thli tun u .
41014054	Piter lawngah athla ngaai bet kalawng a hu yut tih Khawsoeih Bawi kah impui vawngup khuila te cet . Teah te raaltoeng thli oen haih ngawl u tih hai a aawm .
41014055	Khawsoeih ahaamca boeih , awlcekna khonsil ah aka thuum boeih lawng Jesuh te ngawn thaina ham a thawlhna te a tlap u , tede ahimi lawng khatca khaw dang u nawh .
41014056	Sausi la aka pai thlaang broe lawngah Jesuh te hoem a pup u de ahimi kah awl thui te khat khaw tuhkai u nawh .
41014057	Tecoeng atah thlaang khatsut lawng pai tih Jesuh te he tila hoem a peel u :
41014058	“ Ahih lawngah , ‘ He Tempal bok-im thlaanghing kah a sak he ka phe vetih , thlaanghing lawng a sak nawh pakhat te hin thum khuiah ka sak ai , ’ tila a thui te ka yaak u ” , ti .
41014059	Tede ahimi kah awl thui khaw tuhkai u nawh .
41014060	Ahimi boeih kah a haiah te Khawsoeih Bawi tah pai tih Jesuh nala te , “ He kah thlaang thli lawngah hoem awl a thui u tih nang thawlh n'peel te awl thung ham koei awm nawh aw ? ” tila a doet .
41014061	Tede Jesuh lawng a hill a phah duem tih awl kam at khaw thui nawh . Khawsoeih Bawi lawngah , “ Nang he Theenduet Pathen Capa Messiah aw ? ” tila koep a doet .
41014062	Jesuh lawng , ‘ Kai tah Messiah ni , Thlaanghing Capa lawng Thara koek kah bantang ben ah ka ngawlh te khaw , vaan kah muui dawngah ka law te khaw nangmi lawng na huh u ai ! ” tila awl a thung pe .
41014063	Khawsoeih Bawi lawngah a himbaidung te a doek thok tih , “ Mami ham atloe sausi angoe hun baal aw ! .
41014064	Pathen a sal aphaamna awl a thui te nangmi lawng na yaak u poen . Metila awltloekna na khueh u ai ? ” tila a doet . Ahimi boeih lawngah : ahih tah thlaangthawlh ni , ngawn ham awm tila awl a khueng u .
41014065	Thlaang khatsut lawng Jesuh te a tumthoeih , a mik te a yeen pe khoep tih a tam u , “ Nang he a-u lawng m'bawh thui lah , ” a tina u . Raalkap thli lawng a khuen u tih a bel u .
41014066	Khawsoeih Bawi kah talawng vawng-up khuiah Piter a awm vengah te , Khawsoeih Bawi kah tuihyoeihthlaang hutaa pakhat te va law .
41014067	Piter hai a aawm te a huh vengah a bueh rangpatang tih , “ Nang khaw Nazaret khaaw kah Jesuh oen aka awm haih thlaang van ni ” . a tina .
41014068	Tede Piter lawng basa tih , “ Ka ming nawh ; Nang lawng na thui akawng-alam he ka yaakming moenih , ” a tina tih vawngup thawhka la te cet . Teveng roe ah te aai khaawk pahoei .
41014069	Tuihyoeihthlaang hutaa lawng Piter te a huh koep tih a tengah aka pai thli te , “ Ahih he ahimi timkah pakhat van ni ” toekloek a tina .
41014070	Tede Piter tah basa toengtoeng . Kawlkalh a awm bawt atah , a teng kah aka pai thlaang thli lawng Piter te , “ Nang lawng ahimi tim ah aka thuum van ti he na basa thai manawh , nang khaw Galili thlaang van ni . ” a tina u .
41014071	Tede Piter lawng , “ Awl ka taap tih awltak ka thui ! Kai lawng awltak ka thui nawh atah Pathen lawng dan n'tat seh ! Nangmi lawng na thui u thlaang te ka ming nawh ! ” a tina .
41014072	Tecoeng khoeng ah apabe la aai khaawk tih Piter lawng Jesuh awl “ Aai voeihih a khaawk thlan ah , kai he kan ming roe nawh , voei thum toe na ti ai ” a tina awl te a poek lot tih rap .
41015001	Mincanghi ah khawsoeih ahaamca thli tah Judah ahaamca thli , Phungawl cangpueikung thli , awlcekna khonsil ah aka thuum boeih oen ah tun huh u tih khaw a khan u . Jesuh te thiirui oen a khih u , a ceh puei u tih Pilat kut ah a peek u .
41015002	Pilat lawngah , “ Nang he Judah sengpahrang tang aw ? ” tila awl a doet . Jesuh lawng , “ Na thui angla soeng , ” a tina .
41015003	Khawsoeih ahaamca thli lawngah Jesuh te thawlh broela a peel u .
41015004	Tedawngah a doet koep tih , “ Awl na thung pe nawh ai aw ? Ahimi kah thawlh peel boeih he hutung lah ! ” a tina .
41015005	Jesuh lawng awl kam at khaw thui nawh toeng toeng tih Pilat tah a kawpoek la rai .
41015006	Kaantaak Poei apha veng roekk ah thawngtla pakhat rangpui lawng a bih te Pilat lawng a thlah poepa .
41015007	Tevengah raal la aka tho thli oen thong haih aka tla , raal la a thawh u vengah thlaang aka ngawn Barabbas a miingna thongtla thlaang pakhat te awm .
41015008	Thlaangping lawngah law u tih poei vengah thongtla pakhat thlah noek angla te thlah sak ham Pilat tengah a bih u .
41015009	Pilat lawng ahimi te , “ Nangmi lawngah Judah sengpahrang he thlah sak ham na ngaih u aw ? ” tila a doet .
41015010	Pilat lawng , ka kut dawngah Jesuh avan pha sak u he khawsoeih ahaamca thli lawng a uett u dawngah ni tite atheencala a ming .
41015011	Tede khawsoeih ahaamca thli lawng thlaangping te a ceemtuh tih Barabbas dai lat te thlah sak ham Pilat tengah a bih u .
41015012	Pilat lawng thlaangping te , “ Tetih atah Judah sengpahrang he ta metila sai sak ham na ngaih u ? ” tila koep a doet .
41015013	Ahimi lawngah , “ Thinglam dawng-ah ngawn ! ” tila paang u .
41015014	Pilat lawng , “ Ahih lawngah n'tu thawlhna a sai ? ” tila a doet . Ahimi lawngah , “ Thinglam dawngah ngawn ! ” tila angaihhlangla paang tare u .
41015015	Pilat lawng thlaangping te ngaitluep sak ham a ngaih dawngah Barabbas te a thlah pe . Tecoengah Jesuh te cungpoelh oen a bawh tih ngawn hamla ahimi kut ah a peek .
41015016	Raalkap thli lawngah Jesuh te ram ukbawi kah impui talawng vawngup khuila te a ceh puei u tih raalkap bu khat te a khue tih tun kueng u .
41015017	Ahimi lawng Jesuh te himbaidung lingduuk te a bai sak u tih thliing oen a veh bawilen lumuek te a muek sak u .
41015018	Tecoengah thekha thangpawmna la : “ Judah Sengpahrang a hinglung vaang hawn seh ! ” ti u .
41015019	A luu ah cungpoelh oen a bawh u tih a tumthoeih u , a haiah khuklu oen cuengkueng u , a luu a khun u tih a bok u .
41015020	Te tila nuihbu kamring la a sai u coengah himbailing te a dul pe u tih amah kah himbai te a bai sak koep u . Tecoengah ahimi lawng thinglam dawngah ngawn hamla te a khuen u .
41015021	Lawngpueng ah khaawte ben kalawng khawpui la aka law Simon aka miingna thlaang pakhat a hum u tih raalkap thli lawng Jesuh kah thinglam te amangkhak la a kawh sak u . ( Simon he Sairin khaaw kah Alekzandar oen Rutas kah ana pa ni . )
41015022	Jesuh te Golkota huen ben la te a ceh puei u . Golkota ti he tah “ Luuruh huen ” ti ngaihna ni .
41015023	Te huen ah te mura oen a pawlh haih misurtui te a tuul u , tede Jesuh lawng aw nawh .
41015024	Tecoengah ahimi lawng Jesuh te thinglam dawng a tai u , ahimi lawngah talcung a suh u tih a himbai te rek ara u .
41015025	Ahimi lawng mincang khawnoek pakua vengah Jesuh te thinglam dawng a tai u .
41015026	Ahih thawlh peelna thinglam dawng a tai u te tah , “ Judah sengpahrang ” tila a thut .
41015027	Ahih oen thlaanghuuen pahih khaw a bantang ben ah pakhat , a banvoei ben ah pakhat a tai haih u .
41015028	He tila te caciim lawngah , “ Thlaangthawlh tim ah ahih te a thuum sak ” a ti awl te soep .
41015029	Te kah aka cet paitai thli lawngkhaw , a luu te halh a voeih u tih Jesuh te a tamdeng kawkhahna u : “ Aw ! Nang aw , Tempal bok-im te ka phe vetih hin thum khuiah ka sak koep ai na ti ! .
41015030	Thinglam dawng kalawng tahe ah rum thuk langtah namah oen namah thlawn u lah ! ” a tina u .
41015031	Tetih van la te khawsoeih ahaamca hue oen Phungawl Cangpueikung hue lawngkhaw Jesuh te a nuihna u , “ Thlaangtloe tah a thlawn de amah oen amah tah thlawn u thai nawh he ta ! .
41015032	Israel sengpahrang Messiah te thinglam dawngkah a rum thuk te tahe ah hu u lah sih , te atah mami lawng n'tangna ai ta ! ti u . Jesuh amah oen a tai haih thlaang pahih te lawngkhaw ahih te athe akhana hih van .
41015033	Hingthuntaang ah ram pum boeih te khawnoek pathum khui yiinna lawng a thiing khoep .
41015034	Thlemben khawnoek pathum tue vengah Jesuh lawng , “ Eloi , Eloi , Lama sabaktani ? ” tila angaih hlang la paang . A thuingaihna tah , “ Ka Pathen , ka Pathen , n'tu kawngah nan hoett sut ? ” ti ngaihna ni .
41015035	A teng kah aka pai thlaang khatsut lawng ahih kah paang awl te a yaak vengah , “ Hutung lah ! Ahih lawng Elijah a khue ! ti u .
41015036	Ahimi tim kah thlaang pakhat lawng palh cet tih him baipeen te a lawh , misurtui thuii dawngah a nuem tih rawkuih dawngah a piin . Jesuh te a kaa ah a tuh tih “ Ring de lah ! thinglam dawngkah thlawn hamla Elijah va rum ai nuem , bueh u lah sih , ” ti u .
41015037	Jesuh lawng angaihhlangla paang , tecoengah duek .
41015038	Tevengah Tempal bok-im khuikah baiyaan te asaw kalawng adang toe pahih la poet pheuh u .
41015039	Thinglam haiah aka pai raalbawipa lawng metila Jesuh a duek tite a huh vengah , “ He thlaang he tah Pathen Capa tangtang ni ! ” tila a thui .
41015040	Te kah aka awm hutaa khatsut lawngtah athla kalawng a dan u . Ahimi tim ah Meri Makdalin , anoca Jeem oen Josep kah a manu Meri oen ah Salome mi khaw thuum u .
41015041	Galili ah Jesuh a awm vengah ahimi lawng a hu ah baang u tih a bawm a ceem u . Atloe hutaa hue lawngkhaw Jerusalem la te law u tih ahimi oen ah te awm u van .
41015042	Khaw a thlem atah Arimatia khaaw kah Josep te va law . ( Ahih avan pha vengah te khawthlem poen . ) Ahih tah awlcekna Khonsil ah aka thuum hinyah koei thlaang pakhat van tih Pathen a law te aka ring thlaang ni ( Te Khawhin tah rueng-aphongna Huet hin , Sabbath pha thlan khawhin ni . ) Tedawngah Josep lawng tawng-aa ohla Pilat tengla cet tih Jesuh rawkk te a bih .
41015044	Pilat lawng Jesuh duek poen tila a yaak vengah a kawpoek la rai . Ahih lawng raalbawi te a khue tih Jesuh a duekna san poen aw tila a doet .
41015045	Raalkap bawi kah awl thui te a yaak coeng atah , Pilat lawng Jesuh rawkk te Josep a lawh sak .
41015046	Josep lawng rawkk yaawlna himbai a lai , a rawkk te thinglam dawngkah a lawh tih himbai oen te a yaawl coengah thel a thuk heet thlann lungkaw khuiah te a up . Tecoengah lungto bohlang a plet u tih phuel thawhka te a tleng .
41015047	Meri Makdalin oen Josep manu Meri mi khaw awm van tih Jesuh kah a rawkk upna huen te a huh hih .
41016001	Sabbath hin aboeih coengah Meri Makdalin , Jeem manu Meri oen Salome mi lawng Jesuh rawkk a thlukna hamla riimtuui a lai u .
41016002	Hin rih khuiah lamhacuek khawhin , khaw a thoeng cuek ah ahimi tah phuel la cet u .
41016003	Lawngpueng a ceh u vengah ahimi lawng , “ Thlann thawhka kah lungto te a-u lawng a plet ai ? ” ti u . ( Te tah lungto bo hlang ni . ) Tecoengah ahimi lawng a bueh vengah , te lungto plet tangte la a awm te a huh u .
41016005	Ahimi lawng thlann khuila a kuun u vengah cadawng tawngpang pakhat himbai bawk a bai tih bantang ben ah aka ngawl te a huh tih let u .
41016006	Ahih lawngah , “ Let u boel , nangmi lawngah thinglam dawng a ngawn u Nazaret khaw kah Jesuh na tlap u te ka ming . Ahih tah he ah awm tlaih nawh , tho poen ! Ahih a khuehna huen he bueh lah .
41016007	Tahe ah cet u langtah a hubang hue oen Piter te , he awlthang he thui pe uh : “ Ahih tah nangmi haiah Galili la cet ; nangmi tengah avan thui angla te ah te na huh u ai , ” tila van thui pe uh , ” a tina .
41016008	Tedawngah ahimi tah cet tih lakueng oen thuen ruila heng u . Ahimi lawng a rih u tangkiik dawngah a-u tengah khaw thui u nawh .
41016009	Hutaa hue lawng Piter oen a paya thli tengla cet u tih vanthlaang lawng ahimi tengah a thui pe awl te atawila a thui pe u .
41016010	He coengah Jesuh amah lawng a hubang hue rang oen khawcuuk ben kalawng ah khawtlaak ben toe aka hing yoeyah tih aka ciim dungyan thlawnna awlthang te a thui .
41016011	“ Jesuh tah hing koep tih ka huh poen tila a thui te ahimi lawngah tangna u nawh .
41016012	He coengah hubang pahih vangca la a ceh vengah Jesuh lawng muei ame phuntloe ngai bet la ahih rawi tengah a phumpho pe .
41016013	Ahih rawi lawng meel koep hih tih atloe hue tengah a thui pe hih de ahimi lawng tangna u nawh .
41016014	Hukhueng koek ah a hubang paha thlaikhat buh a caak u lii vengah Jesuh te a phumpho pe . Ahimi lawng oengna khueh nawh tih Jesuh te a hing la aka hu thli kah awlthui khaw tangna ham thinkaw aniing khaklal u dawngah ahimi te a siim .
41016015	Jesuh lawng ahimi nala te , “ Dilai peng tawm ah cet u lang thlaangphun boeih tengah , awlthang theen he thui pe uh .
41016016	A-u lawngkhaw a tangna tih baptisma a huh atah thlawn la awm ai ; A-u khaw a tangna nawh atah awlcekna a dang ai .
41016017	Aka oeng thli tah kawpoek rai saina huham te a peek ai ; ahimi lawngah ka miing oen raaithe thli te a hek ai ; awl thaai la cal u ai ;
41016018	ahimi lawng asue aka awm ruul tu cakhaw , duekna sue aw cakhaw nganbawh ya manawh , ahimi lawng thlaangtlo thlaangnaa thli sawah kut a tloeng atah te thli lawng hoeih ai . ” a tina .
41016019	Bawipa Jesuh lawng ahimi te awl a thui pe coengah vaan la luui tih Pathen bantang ben ah te ngawl .
41016020	A hubang thli lawng cet u tih peng tawm ah awlthang a thui u , Bawipa tah ahimi tengah bii a bi tih ahimi lawng a thui he soeng tite kawpoekrai saina oen a tueng sak u .
42001001	Hinyah koei Tiofilas : Mami tengah thaihu aka awm he atheen koek la thut ham thlaang yahawh lawng a yawm u poen .
42001002	He thaihu thli he acuekca veng kalawng aka hu tih awlthang aka phawng thli lawng mami tengah avan thui te ahimi lawng a thut u .
42001003	Tedawngah kai lawngkhaw he thaihu boeih he akungcuek kalawng ah acek aneh la ka rui ka hiim coengah Tongmang nang tengah ca thut ham theen ai tila ka poek .
42001004	Nang tengah avan thui u tangte soeprep boeih kawng te ataktang ni tila na mingna hamla kavan thut .
42001005	Judia ram ah Herod he sengpahrang la a awm vengah Abijah khawsoeih bu ah Zekhariah aka miingna khawsoeih pakhat awm . A yu tah Elizabet a miingna , ahih khaw khawsoeih imkhuikaw ah aka thuum van ni .
42001006	Ahih rawi tah Pathen mik huh ah thlaangdoeng la bok awm hih tih Bawipa kah phungawl oen awlpeek boeih te asoepcala a vai hih .
42001007	Elizabet tah a ca yaa tih ca-anau khueh hih nawh , ahih rawi tah patawng aih hih poen .
42001008	Hin at atah Zekhariah he khawhin roekk ah bii a sai ham koei te sai hamla atue a pha van tih Tempal bok-im khuiah khawsoeih biibi a sai koei te a sai .
42001009	Khawsoeih boeih lawng a vai u phung alam van angla bokna-thaang dawngah riimtuui huihthlut ham talcung a suh u tih a hih te a tuek u . Tedawngah Bawipa kah Tempal bok-im khuila te cet ,
42001010	Tevengah riimtuui huihthlutna atue la awm tih rangpui thlaangping tah adauben ah thangthui u .
42001011	Bawipa kah vanthlaang pakhat ahih tengah phumpho tih rimtuui huihthlutna bokna-thaang bantang ben ah te pai .
42001012	Zekhariah lawng ahih te a huh vengah let uekcuek tih a rih .
42001013	Tede vanthlaang lawngah ahih nala te , “ Zekhariah , rih boel ! Nang kah thangthuina te Pathen lawng a yaak tih na yu Elizabet lawng na ca tawngpa avan cuun ai . Nang lawngah Johan tila miing na sak ai .
42001014	Ahih te a awm veng atah na kaw hoe tangkiik ai , thlaangtloe hue khaw awmngaih tangkiik u ai !
42001015	Ahih tah Bawipa mik huh ah aka lenduet la awm ai . Ahih lawngtah misurtui oen yuu khaw aw roe manawh . Ahih tah a thang pek kalawng Ciim Muithla oen be poen ai .
42001016	Ahih lawng Israel thlaangphun yahawh hlang te amami kah Bawipa Pathen tengla a mel puei koep ai .
42001017	Ahih tah Bawipa kah puencawn la awm vetih tawngha Elijah angla a tha awm vetih a tha ra ai . Ahih lawng ana pa oen ca-anau thli te koep a roep u sak ai ; Ahih lawngah awl aka ngaai nawh thlaang thli te thlaangdoeng thli kah poekna lawngpui la te a mawt koep ai ; Ahih lawngtah Bawipa kah thlaang thli te Bawipa amah ham oepsoeh la arueng aphong sak ai , ” tila a thui pe .
42001018	Zekhariah lawng vanthlaang nala te , “ Te tila awm tangtang ai tite metila ka ming ai ? Kai tah ka patawng poen tih ka yu khaw hutawng van poen ” a tina .
42001019	Vanthlaang lawngah , “ Kai he Gabriel ni , he awlthang theen he nang tengah thui pe ham tuihkung Pathen haiah ka pai .
42001020	Tede nang lawng ka awl he na tangna nawh , atue akhoek vengah atakla thoeng ai . Nang lawng na tangna nawh dawngah awl na cal thai manawh ; ka awlkam he atakla na tengah a thoeng thlantoe awlmueh la na awm ai . ” a tina .
42001021	Teveng khui puet ah te thlaangping lawng Zekhariah te a ring u tih n'tu ah ahih he Tempal bok-im khuiah atue san hlang adiw aih oh kai ti tih a kawpoek rai u .
42001022	A law veng atah ahimi tengah awl thui thai nawh , tedawngah Tempal bok-im khuiah huhthlaam a huh tila ahimi lawng a ming u . Awl kam at khaw thui thai nawh , ahimi tengah te a kut oen ah miknoekna te a sai pe .
42001023	Tempal bok-im khuiah biibina atue te a boeih coeng atah Zekhariah te im la koep meel .
42001024	Tecoeng adiw raih coeng atah a yu Elizabet te vawn tih thla ngaa khui im khuiah awm roep .
42001025	Ahih lawng , “ Tahe aboetna ah kai he Bawipa lawng n'bawm poen , thlaang rangpui haiah yaraula ka awm te avan lawh poen , ” tila a thui .
42001026	Elizabet te tattloella a awmna thla ruk vengah Pathen lawng vanthlaang Gabriel te Galili ram kah khawpui Nazaret la te a tuih .
42001027	Sengpahrang Devid cadil la aka awm Josep aka miingna thlaang pakhat lawngah yuna hamla awl a khueh hulaa tengah awl thui pe ham a tuih . Te hulaa tah Meri a miingna .
42001028	Vanthlaang lawng a tengla law tih , “ Na tengah ngaimawngna awm seh ! Bawipa tah na tengah awm tih yotheen kam-awmna yahawh hlang la m'peek ! ” a tina .
42001029	Vanthlaang kah awlthui dawngah Meri tah a ngaai hang tih ahih kah awl he n'tu a thui ngaihna kai tila a kawpoek rai .
42001030	Vanthlaang lawng , “ Meri ! Rih boel ; Nang tah mik-hai theenna Pathen lawng m'peek poen .
42001031	Nang tah na vawn ai , capa pakhat na cuun vetih a miing tah Jesuh tila na sak ai .
42001032	Ahih tah bawilen vetih Tloeng Khoelh Pathen Capa ti u ai . Bawipa Pathen lawngah ahih te patuer Devid angla te sengpahrang la a khueh ai ,
42001033	ahih tah Jakob cadil thli kah dungyan sengpahrang la awm ai ; ahih kah ram tah meveng khaw boet manawh ! ” a tina .
42001034	Meri lawng vanthlaang nala te , “ Kai tah hulaa cuem la ka awm . Metila he he acoengg thai ai ? a tina .
42001035	Vanthlaang lawng , “ Ciim Muithla te na tengla law vetih Pathen kah huham tharana tah na sawah awm ai . Tedawngah aciim camaw te Pathen Capa ti u ai .
42001036	Namah kah cakaw Elizabet te poek lah . Ahih lawngah ca ka cuun tlaih manawh tila a thui , ahih tah hutawng poen de tahe ah tattloella a awmna thla ruk awm poen .
42001037	Metihtiah Pathen lawng a sai thai nawh khat khaw awm nawh .
42001038	Meri lawngah , “ Kai he Bawipa kah salnu ni ; na thui angla ka sawah awm seh . ” a tina . Tecoengah vanthlaang lawng Meri te a ceh taak .
42001039	Tecoeng adiw thlan ah Meri tah kamthlah tih Judia ram tlaang ah aka awm khawpui pakhat la te cet .
42001040	Meri lawng Zekhariah im la cet tih Elizabet te a toei .
42001041	Elizabet lawng Meri kah toeina awl te a yaak vengah a bung khuikah camoe te tat . Elizabet tah Ciim Muithla oen be tih ,
42001042	Ahih lawng angaihhlangla , “ Nang tah hutaa boeih lak ah yo aka theen koek hutaa ni , na cuun ham koei na ca te khaw a yo theen phoeih !
42001043	He ang aka lentloe thaihu he n'tu kawngah ka teng avan pha tih ka Bawipa kah a manu he ka tengla a yingyawi kai ?
42001044	Metihtiah nan toeina awl ka yaak pahoei oen ah ka bung khuikah camoe yawngdiik he awmngaihna oen tat .
42001045	Bawipa kah awlthang te na tengah ataktangla thoeng ai tila na tangna dawngah na yo theen phoeih , ” tila a thui .
42001046	Meri lawngah , “ Ka lungbui lawng Bawipa a koeh ;
42001047	ka hingna khaw thlawnkung Pathen tengah awmngaih ,
42001048	Metihtiah huhsit koek kai a salnu he amah lawng n'hilh nawh ! Tahe kalawng tah cadil nauha thlaang boeih lawng yotheen aka dawng hutaa ni ti u poen ai ,
42001049	metihtiah Thara koek Pathen lawng kai hamla alentloe thaihu avan sai poen . Ahih kah miing tah ciim ;
42001050	Amah te aka hinyah thlaang boeih tengah cadil nauha khat coeng khat toe reenna te a tueng sak .
42001051	Ahih lawngah a thara baan te a thueng a thleng tih amami kah ahuep khawkhanna oen aka oekk u thlaang boeih te a thek a yak boeih .
42001052	Ahih lawngtah thara sengpahrang thli te amami kah ngawlhcoen dawng kalawng adangla a thlaak boeih tih thlaang la a toeh u nawh thli te a pawmsang .
42001053	Buh mueh buhpawng thli te caak awkk atuui tuui oen bung a hah sak tih kuirang thlaanglen thli te kut pingpuei oen atliingla a meel sak .
42001054	Ahih lawngtah mami kah patuer thli tengah awlkamna a sai te thlauh nawh tih amah kah tuihyoeihthlaang Israel thlaangphun te bawmcem hamla law poen .
42001055	Ahih lawngah Abraham oen a cadil nauha boeih tengah dungyan toela reenna tueng sak ham te hilh nawh ! ” tila a thui .
42001056	Meri tah Elizabet tengah thla thum yunyan awm tih tecoengah amah im la koep meel .
42001057	Elizabet tah camoe awm ham atue atang khoek tih capa pakhat a cuun .
42001058	Bawipa lawng ahih sawah kawpoek raina atheen tangkiik a sai te a imbe lovaai oen a cakaw thli lawng a yaak vengah boeih a awmngaih puei u .
42001059	Camawca te hinreet a cuung atah yahhuivuen rett pe ham law u tih ana pa miing Zekhariah miingna seh ti u .
42001060	Tede a manu lawngah , “ Nawh ni ! Johan miingna seh ” a tina .
42001061	Ahimi lawngah Elizabet nala , “ Tetih atah na cakaw khuiah he ang miing he a awm moenih ta ! a tina u .
42001062	Tecoengah ahimi lawng , camoe he ana pa lawng a-u miingna seh a ti kai ti u tih kut oen miknoekna a sai pe u tih a doet u .
42001063	Zekhariah lawng cathutna lungpeel a bih tih , “ A miing tah Johan ni , ” tila a thut . Ahimi boeih tah a kawpoek rai u .
42001064	Teveng ruetca maiah Zekhariah tah cal thai koep tih Pathen te a thangpawm pahoei poen .
42001065	Imbe lovaai boeih lawngtah lakueng u , he thaihu kawng awlthang he Judia ram tlaang ah aka awm , khaaw boeih ah te thaang khok .
42001066	He kawng he aka ya tih aka poek thlaang boeih lawng doet u the tih , “ He camaw he metila nuem a awm lah ve ! ” ti u . Metihtiah Bawipa kah huham tharana tah a sawah awm tite atheenla tueng .
42001067	Johan kah ana pa Zekhariah tah Ciim Muithla oen be tih Pathen awl te a thui :
42001068	“ Israel Pathen Bawipa te koeh u lah sih ! Ahih tah a thlaang thli te bawmcem ham oen ah loeih sak hamla law poen .
42001069	Ahih lawngah amah kah tuihyoeihthlaang Devid cadil tha aka ra Thlawnkung avan tuih poen .
42001070	Ahih lawng suenyan veng kalawng amah kah aciim tawngha thli oen awl a kam poen ,
42001071	ahih lawngtah mami he raal kut khui kalawng ah , mami aka thina thlaang boeih kah tharana huham dawng kalawng n'thlawn ai .
42001072	Ahih lawng mami kah patuer thli tengah reenna ka tueng sak vetih amah kah aciim awlkam te ka hilh manawh ” ti .
42001073	Mami he raal kut khui kalawng loeih sak ham oen ah rihsakna awm ohla amah bii te bi hamla mami kah patuer Abraham tengah awltaap oen awl a kam ,
42001075	te tah mami lawng hing khuiah amah haiah ciim acaih tih adoengla awmna ham ni .
42001076	Ka ca , nang tah a Tloeng Khoelh Pathen kah tawngha ni ti u ai . Nang tah ahih ham amah kah lawngpui te roekbah hamla Bawipa haiah na cet oepsoeh ai .
42001077	A thlaang thli nala te nangmi kah thawlhna te khawdawp avan ngai vetih thlawnna na dang u ai tila na thui pe ai .
42001078	Mami kah Pathen tah thlaang reenkung oen thintlawhnakung la awm . Ahih lawngah thlawnna khawse theen te mami sawah avan aang sak vetih ,
42001079	duekna thlip yiinna khuiah aka awm thlaang boeih te vaan kalawng avan thue ai , ngaimawngna lawngpui ah mami he m'mawt ai ” tila a thui .
42001080	Camaw te pumtaksa oen muithla ben ah puer tih roeng hang . Israel thlaang thli tengah langyala a pho thlan vengah ramhum huhang ah te awm .
42002001	Tevengah te Sengpahrang sangluel Awkastas lawng Rom ram pum ah thlaangmi soep hamla awl a peek .
42002002	He kah lamhacuek thlaangmi soepna a sai vengah Kuirinias tah Siria ram ukkung bawi la awm .
42002003	Tedawngah thlaang boeih lawng thlaangmi soepna ah miing peek hamla amami awmna khawpui la te rip cet u .
42002004	Josep tah Galili ram Nazaret khawpui kalawng ah Devid sengpahrang a cuunna huen Judia ram Bethlehem khawpui la te cet . Josep tah Devid cadil la a awm dawngah tela te cet .
42002005	Josep lawng yuna ham amah thlaang kang Meri oen te cet hih . Meri tah tattloel la awm tih ,
42002006	Bethlehem ah a awm hih vengah te camoe awm ham atue te a pha .
42002007	Meri lawng a capa camiing awmthang te a cuun , ahih te poehlaa oen a yaawl tih awkkhawng dawngah te a helh , ahih rawi pahna ham kamyin pahna-im ah ahuen awm nawh .
42002008	Te ram khui pengpang yun kah tuudoen khatsut tah ramhum ah reh u tih amami kah tuu thli te a doen u .
42002009	Bawipa kah vanthlaang pakhat te ahimi tengah tueng tih Bawipa kah ruep-awmna lawng ahimi te a thue . Ahimi lawng caalla a rih u ;
42002010	tede vanthlaang lawngah ahimi nala te , “ Rih u boel ! Nangmi ham awlthang theen kavan khuen , te awlthang theen lawngah thlaang boeih tengah awmngaihna abo hlang avan khuen ai .
42002011	Tihin ah Devid khawpui khuiah nangmi kah thlawnkung Khrih Bawipa tah thang poen !
42002012	Nangmi lawng na noekna ham tah he tila awm ai : camaw te poehlaa oen a yaawl vetih vaitaw buh beel awkkhawng dawngah a helh te na huh ai , ” a tina .
42002013	Kawlkalhca maiah vaan kah vanthlaang raalkap bu tah vanthlaang thli oen va pho u tih Pathen te laa sak oen a thangpawm u :
42002014	“ Vaan asang koek ah Pathen thangpawm u hawn seh , a lungna thlaang thli a awmna dilai dawngah roepna awm hawn seh , ” tila a thui u .
42002015	Vanthlaang thli ahimi teng kalawng vaan la a mel koep u veng atah tuudoen hue lawng amami pakhat oen khat te “ Bethlehem la cet u silang tah Bawipa lawng mami tengah avan thui thaihu aka thoeng te bueh u sih . ” ti u .
42002016	Tedawngah aloela cet u tih vaitaw awkkhawng dawngah a helh camawca oen ah Meri oen Josep te a huh u .
42002017	Tuudoen thli lawng camaw te a huh u coeng atah vanthlaang thli lawng camaw kawng a thui pe te thlaang thli tengah a thui patoeng u .
42002018	Tuudoen thli lawng a thui te aka ya boeih tah a kawpoek rai u .
42002019	Meri lawng he thaihu boeih he hilh nawh tih te kawng te adung hlangla a poek .
42002020	Tuudoen thli lawng meel koep u tih a yaak boeih oen a huhna boeih dawngah te Pathen thangpawmna laa a sak u ; ahimi tengah vanthlaang lawng a thui pe angla te thoeng tak tak .
42002021	Hinreet cuung tih camaw te yahhuivuen reet ham atue apha veng atah , Jesuh tila miing a sak u . Te tah a manu bung khuiah a suen thlan vengah vanthlaang lawng a sak sut poen ni .
42002022	Mosi kah awlpeek Phungawl angla Josep oen Meri lawng Ciim-acaihna te sai hamla atue te a pha . Tedawngah ahih rawi lawng camaw te Bawipa tengah nawn ham Jerusalem la te a ceh puei .
42002023	Bawipa kah phungawl dawng : “ Camiing tawngpaca boeih tah Bawipa tengah na nawn ai , ” tila a thut .
42002024	Bawipa kah phung awl lawng a kuek angla akhuu bawh at tinawh tah imvuelh akhuu puer pek pheek hih te luciik la thawthueng ham ahih rawi tah cet hih .
42002025	Tevengah te Simeon aka miingna thlaang pakhat te Jerusalem ah awm . Ahih tah thlaangdoeng , Pathen aka rih thlaang la awm tih Israel thlaangphun thlawn la a awmna tue te a ring khuep . Ahih te ciim muithla lawng a awm puei tih ,
42002026	Bawipa kah awlkam Messiah te na huh thlan atah na duek manawh tila Ciim Muithla lawng a thui pe rapcaat .
42002027	Ciim Muithla kah mawtna rang oen Simeon tah Tempal bok-im la cet . Phungawl lawng a kuek te sai hamla a manu oen ana pa lawng camaw Jesuh te Tempal bok-im la avan khuen vengah ,
42002028	Simeon lawng camaw te a kut oen a pawm tih Pathen tengah awmngaih awl a thui :
42002029	“ Bawipa , tahe ah na awlkam te na soep sak poen tih na salpa he ngaimawng ngaitoe la nan ceh sak poen ai .
42002030	Nang kah thlawnna te ka mik oen ka huh poen ,
42002031	te tah thlaang boeih haiah namah kah roekbah te ni :
42002032	Gental thlaangphun tengah na kawngaihna aka tueng sak aangna la awm tih na thlaangphun Israel thlaang thli tengah ruep-awmna avan khuenkung la awm . ” tila a thui .
42002033	Simeon lawng ahih kawng te tila a thui dawngah te a manu oen ana pa tah a kawpoek rai hih .
42002034	Simeon lawng ahimi te a phueh asawm tih a manu Meri nala te , “ He camaw tah Israel thlaangphun khuiah thlaang yahawh lawng a rawkna ham oen thlawnna hamla Pathen lawng a tuek poen ni . Ahih tah Pathen kah miknoek la awm tih thlaang lawngah athela a thui u ai ,
42002035	te tila a thui u dawngah amami kah ahuepla poekna boeih te tueng ai . Tecoengah samsen aka hatt angla na kawthena lawng na lungbui te avan thun ai . ” a tina .
42002036	Asher phun , Fanu-el canu , Anna aka miingna huhainu tawngha pakhat awm . Ahih tah kumsarih bueng a vaa oen awm haih hih tih tahe tah a kum sawmreet kumlii awm poen . Ahih lawng Tempal bok-im he nawng aner taak nawh ; Khawyiin khawthaih Pathen a bok , buh a yeh tih thangthui yoeyah .
42002038	Ahih khaw tevengah te avan pha van tih Pathen tengah awmngaih awl a thui , Pathen lawng Jerusalem a loeih sak ai tila aka lamtoen thlaang boeih tengah camawca kawng te a thui pe .
42002039	Josep oen Meri lawng , Bawipa kah phungawl lawng akuek boeih a sai coeng atah a awmna Galili ram Nazaret khawpui la te meel koep hih .
42002040	Camaw te roeng hang tih a tha awm hang ; cuihna oen be tih Pathen yotheenna te a sawah awm .
42002041	Kaantaak Poei bur hamla Jesuh a manu oen ana pa he kum roekk ah Jerusalem la cet hih .
42002042	Jesuh he a kum kumha thlaihih vengah a ceh nooek u angla Poei bur ham cet u .
42002043	Poei a boeih coeng atah amah khaw la voei u , tede camaw Jesuh tah Jerusalem ah te awm . Te tila a awm te a manu oen ana pa lawng ming hih nawh ;
42002044	ahih rawi lawngtah aka voei haih thlaang thli oen cet haih cawini tila a poek , tedawngah hin at puet lawngpueng cet u , tecoeng atah a cakaw thli oen a paya thli tim ah te a tlap hih .
42002045	Ahih rawi lawng a huh nawh dawngah Jerusalem la meel koep hih tih a tlap hih .
42002046	Athum hin atah ahih te Tempal bok-im khuiah a huh hih . Ahih tah Judah thlaang thli cangpueikung thli oen ngawl haih u , ahih kah awlthui te a hutung u tih awl a doet u .
42002047	Ahih lawng cuihna oen awl a thung pe te aka ya thlaang boeih tah a kawpoek rai u .
42002048	A manu oen ana pa lawngkhaw a huh hih vengah a kawpoek rai hih van tih a manu lawngah , “ Ka ca , n'tu ah kai hih he tila nan sai ? Na pa oen kai lawngtah lakueng lalapla nang he kan tlap hih ta . ” a tina .
42002049	Jesuh lawng ana pa yuvaa te , “ N'tu ham kai he nan tlap hih ! Kai he a Pa im ah ka awm ti he na ming hih nawh aw ? ” a tina .
42002050	Tede ahih kah awlthungna te ahimi lawng yaakming u nawh .
42002051	Tecoengah Jesuh tah ana pa yuvaa oen haih Nazaret la te meel koep u , te ah te poe awm tih a manu oen ana pa awl te a ngaai pe . A manu lawngah he thaihu boeih he a kaw khuiah a khueh .
42002052	Jesuh tah pumtaksa oen cuihna ben ah roeng hang tih Pathen oen thlaanghing haiah mik-hai theen a dang .
42003001	Sengpahrang sangluel Teberias lawng a ram a ukna kum thlaingaa a law vengah te Pontias Pilat tah Judia ram ukkung la awm , Herod tah Galili ram ukkung la awm tih a manau Filip tah Ituria oen Trakhonitis ram ukkung la awm ; Lisanias tah Abilen ram ukkung la awm tih ,
42003002	Annas oen Kaiafas tah khawsoeih bawi la awm hih . Tevengah ramhum huhang ah aka awm Zekhariah capa Johan tengah Pathen awl te a pha .
42003003	Tedawngah Johan tah Jordan tuiva tengvaai kah ram tawm boeih ah cet tih , “ Na thawlhna yut u langtah baptisma dang u lah , te ah ni na thawlhna te Pathen lawng khawdawp avan ngaai ai , ” tila a thui .
42003004	Tawngha Isaiah kah cabu dawngah a thut angla , “ Thlaang pakhat ramhum huhang ah paang tih : ‘ Bawipa ham lawngpui te oepsoeh la roekbah u lah ; a cehna lawngpui te adoengla sai uh !
42003005	Longhoi boeih te et uh , khawcung rammawl boeih te avan at la sai uh , cehkel lawngken te adoengla sai u lang lawngthe lawnghu te hal thlaula sai uh :
42003006	Thlaangphun boeih lawng Pathen kah thlawnna te a huh ai ! tila a thui . ” a tina te soep .
42003007	Thlaangping lawngah baptisma dang ham Johan tengla te law u . Johan lawng ahimi nala te , “ Nangmi ruul hue , aka law ham koei Pathen kah dantatna kalawng na loeih u thai ai tila a-u lawng avan thui u ?
42003008	Na thawlhna na yut u te thaihu theen saina oen tueng sak uh . Abraham tah mami cuunkung patuer ni tila nangmi lawng thui u mailai tlaih boel . Pathen lawngah he lungto he a lawh vetih Abraham kah cadil la a sai thai ti he kavan thui u !
42003009	Thingkung boeih te ayung ah vung hamla haica te a toen oepsoeh poen ; Athaih theen aka thaih nawh thingkung boeih te a vung vetih hai dawngah a phuum ai . ” a tina .
42003010	Thlaangping lawngah , “ Te tih atah kaimi lawng n'tu ka sai ai ? ” tila a doet u .
42003011	Ahih lawngah , “ Angki yung hih aka khueh lawngah aka khueh nawh thlaang te yung at ah pe seh , caak awkk aka khueh lawngah aka khueh nawh thlaang thli te pe thoem seh . ” a tina .
42003012	Mangmu cawikung thli khatsut tah baptisma dang ham law u tih , “ Saya , kaimi ta n'tu ka sai u ai ? ” a tina u .
42003013	Ahimi nala te , “ Mangmu te cawi ham tuueng lak ah apuehla cawi boel , ” a tina .
42003014	Raalkap khatsut lawngah khaw , “ Kaimi ta , n'tu ka sai u ai ? ” tila ahih te a doet u . Ahih lawngah , “ A-u tengkah khaw tangka te rot boel , a-u khaw asoeng nawh la ngah ngah thawlh peel boel . Namami kah thapang oen na ngaai tluep sak uh . ” a tina .
42003015	Thlaang yahawh lawng Messiah a ngaiuepna te pho koep tih Johan amah he Messiah poen kai aw ti u tih a kawpoek rai u .
42003016	Tedawngah Johan lawng ahimi nala te , “ Kai lawngtah tui oen ah baptisma kan peek u , tede thlaang pakhat kai lak ah aka lenduet te law ai . Kai tah ahih kah khawmuek rui Pateng thlam pe hamla ka mueinai nawh . Ahih lawngtah nangmi te Ciim Muithla oen hai oen ah baptisma m'peek ai .
42003017	Ahih lawngah caang yahna raa te a pawm , Caangthaih boeih te a yah vetih caangtak te thaidi khuiah a khueh ai ; tede caanghii te tah aka duek tlaih nawh hai dawngah a phuum ai . ” a tina .
42003018	Johan lawng aphunphun la Awlthang Theen te thlaangping tengah a phawng tih a thawlhna te yut u hamla a thuituen .
42003019	Tede ukkung bawi Herod lawngah a manau yu Herodias te a rot tih a yuna dawngah khawseh , atloe athe thaihu broela a sai dawngah Johan lawng ahih te a siim .
42003020	Tecoengah Herod lawng athe-eep ngaai thaihu te a sai . Johan te thong ah a thlaak .
42003021	Thlaangping lawng baptisma a dang u coeng atah , Jesuh khaw baptisma a dang van . A thangthui vengah te ahih ham vaan te awng u tih ,
42003022	Ciim Muithla tah pumtaksa la akhuu angla te ahih sawah va law thuk . Tecoengah vaan kah awl lawng , “ Nang tah kan lungna ka Capa ni . Na sawah ka ngaai tluep ti . ” tila a thui .
42003023	Jesuh lawng amah kah bii a tong vengah te a kum sawm thum yunyan law poen . thlaang thli lawngtah ahih he Josep capa tila a poek u . Josep tah Heli capa la awm .
42003024	Heli tah Matthat capa , Matthat tah Levi capa , Levi tah Melkhi capa , Melkhi tah Jannai capa , Jannai tah Josep capa ,
42003025	Josep tah Mattathias capa , Mattathias tah Amos capa , Amos tah Nahum Capa , Nahum tah Esli capa , Esli tah Nakkai capa ,
42003026	Nakkai tah Maath capa , Maath tah Mattathias capa , Mattathias tah Semin capa , Semin tah Josek capa , Josek tah Joda capa ,
42003027	Joda tah Joanan capa ; Joanan tah Resa capa ; Resa tah Jerubbabel capa ; Jerubbabel tah Shealtiel capa ; Shealtiel tah Neri capa ;
42003028	Neri tah Melkhi capa ; Melkhi tah Addi capa , Addi tah Kosam capa , Kosam tah Elmadam capa , Elmadam tah Er capa ,
42003029	Er tah Joshua capa , Joshua tah Elizer capa , Elizer tah Jorim capa , Jorim tah Matthat capa , Matthat tah Levi capa ;
42003030	Levi tah Simeon capa , Simeon tah Judah capa , Judah tah Josep capa , Josep tah Jonam capa , Jonam tah Eliakim capa ,
42003031	Eliakim tah Melia capa , Melia tah Menna capa , Menna tah Mattatha capa , Mattatha tah Nathan capa , Nathan tah Devid capa ,
42003032	Devid tah Jesi capa , Jesi tah Obed capa , Obed tah Boaz capa , Boaz tah Salmon capa , Salmon tah Nashon capa ,
42003033	Nashon tah Amminadab capa , Amminadab tah Admin capa , Admin tah Arni capa , Arni tah Hezron capa , Hezron tah Perez capa , Perez tah Judah capa ,
42003034	Judah tah Jakob capa , Jakob tah Isak capa , Isak tah Abraham capa , Abraham tah Terah capa , Terah tah Nahor capa ,
42003035	Nahor tah Seruk capa , Seruk tah Riu capa , Riu tah Pelek capa , Pelek tah Eba capa , Eba tah Shelah capa ,
42003036	Shelah tah Kainan capa , Kainan tah Arpaksad capa , Arpaksad tah Shem capa , Shem tah Noah capa , Noah tah Lamek capa ,
42003037	Lamek tah Metuselah capa , Metuselah tah Enok capa , Enok tah Jared capa , Jared tah Mahalaleel capa , Mahalaleel tah Kenan capa ,
42003038	Kenan tah Enos capa , Enos tah Seth capa , Seth tah Adam capa , Adam tah Pathen Capa ni .
42004001	Jesuh tah Ciim Muithla oen ah betoetla Jordan tuiva kalawng va meel , tecoengah Muithla lawng ramhum huhang la te a ceh puei ,
42004002	te ah te Raaibawi lawng khawhin sawmlii khui puet ah ahih te a suek ahalh . Teveng khui puet ah n'tu khaw ca nawh , tedawngah atloeih lam atah a bung pawng .
42004003	Raaibawi lawng ahih nala te , “ Nang he Pathen Capa tangtang atah he lungto he takawi la a coenggna ham awl thlaw lah . ” a tina .
42004004	Tede Jesuh lawngah , “ Caciim lawngah , ‘ Thlaanghing he buh bueng oen ah hing thai nawh ? ’ tila a thui ” a tina .
42004005	Tecoengah Raaibawi lawng a ceh puei tih apabe atah dilai dawngkah ram boeih te a huh sak .
42004006	Raaibawi lawng , “ Huham tharana boeih oen he kah bawi areng kuirangna boeih he nang kan pe ai , he ang thli boeih he ka kut dawngah peek la awm poen tih kai lawng ka tuek thlaang te ka peek thai .
42004007	Tedawngah nang lawng kai he nan bok atah he ang thli boeih he nang ham poen ni , ” a tina .
42004008	Jesuh awng , “ Caciim lawngah , “ Bawipa na Pathen bueng te ni na bok vetih ahih bueng kah bii te ni na bi ai , ’ tila a thui , ” a tina .
42004009	Tecoengah Raaibawi lawng Jerusalem la te a ceh puei , Tempal bok-im kah imphu ah te a khueh tih , “ Nang he Pathen Capa tang atah he kalawng ah sungpung thuk lah .
42004010	Metihtiah Caciim lawng , ‘ Nang te khoemdoen hamla Pathen lawng amah kah vanthlaang thli te avan tuih ai , ’ ti .
42004011	‘ Na khow Pateng khaw lungto dawng na khuek nawh ham ahimi lawng a kut oen te m'pawm ai , ’ tila a thui . ” a tina .
42004012	Tede Jesuh lawng , “ Caciim lawngah , ‘ Bawipa na Pathen te noekdak boel ’ tila a thui , ” a tina .
42004013	Jesuh te Raaibawi lawng soeprepla a suek a halh coeng atah kawlkalh tah a nawng taak .
42004014	Tecoengah Jesuh tah Galili la meel tih Ciim Muithla kah huham tharana tah ahih sawah awm . Ahih kawng awlthang te te kah pengpang boeih ah thaang khonghak .
42004015	Ahih lawng sinakok ah a cang puei tih thlaang boeih lawng a koeh u .
42004016	Tecoengah Jesuh te amah apuer ayawngna Nazaret khawpui la cet tih Sabbath hin atah a ceh nooek angla Sinakok la te cet . Caciim te tae hamla ahih te pai hang ,
42004017	tawngha Isaiah kah cayaawl te a peek u , ahih lawng cayaawl te a thlam tih he tila a thutna hue te a huh ,
42004018	“ Bawipa kah Muithla tah ka sawah awm , metihtiah khawdeng lungma thli tengah awlthang theen thui hamla ahih lawng kai he n'tuek poen . Sal la a khawh khaklal thlaang thli tengah loeihna te thui hamla , mikpum haiying thli a mik a tueng koepna ham ; Heemtekna patang khang thlaang thli a loeihna ham ,
42004019	Bawipa lawng a thlaang thli a thlawnna tue tah avan pha poen , tila phawng hamla kai he n'tuek poen , ” tila a thut te a tae .
42004020	Jesuh lawng cayaawl te a yaawl tih aka khoemkung kut ah te a peek koep tih ngawl . Sinakok khuikah thlaang boeih lawng mikkhah ohla ahih te ringg a bueh u ,
42004021	ahimi nala te , “ Caciim dawngkah ka tae awl te tihin ah soep poen . ” a tina .
42004022	Ahih kah awl thui lawng ahimi boeih kah thinkaw khuek adeng tih ahih lawng awl theen kaa theen a thui te a kawpoek la rai u tangkiik . Ahimi lawngah , “ Ahih he Josep capa nawh aw ? ” ti u .
42004023	Ahimi nala te , “ Tatuk awl dawngah , ‘ Siibawipa , namah oen namah te tuui-ahaai u lah , ” tila a thui awl te kamah he nan tina u lettat ai tite ka ming . Kapernaum khaaw ah na sai tila ka yak u thaihu te ang van te kamah khaaw ah he sai van lah , ’ tila nan tina u ai .
42004024	He he kavan thui u , “ Tawngha he amah a awmna khaaw ah do u nooek nawh .
42004025	Ka thui he hutung u lah ; Elijah dung vengah kum thum coengah kum vangg ah khaw kaang tih ram pum ah khawthe khawkha vengah te Israel ram khuiah huhai tumtee broela awm tang tang .
42004026	Elijah he Israel ram kah a-u huhai khat tengah khaw tuih nawh , tede Sidon ram kah Zarefat khaaw ah aka awm huhai teng bueng ah ni a tuih .
42004027	Tawngha Elisha dung vengah te Israel ram kah thlaang yahawh tah lungkiit haibe natna a khueh u ; ahimi timkah a-u khat khaw hoeih nawh de Siria ram kah Naaman pakhat bueng tah hoeih . ” a tina .
42004028	Sinakok ah aka awm thlaang thli lawng a yaak vengah a thin toek u .
42004029	Ahimi lawngah tho u tih Jesuh te khawpui khui kalawng adaubenla a mawt u tih pu-ngaw pathleng ah tulh voek ham khawpui a phuengna tlaangpoer la te a khuen u ,
42004030	tede ahih tah thlaangping tim ah te yingyelh tih cet vik .
42004031	Tecoengah Jesuh tah Galili ram , Kapernaum la te cet , te ah te Sabbath hin ah thlaangping te a cang puei .
42004032	Ahih lawng saithaina aana oen a thui dawngah ahih kah cangpueina te ahimi boeih a kawpoek la rai u .
42004033	Sinakok khuiah te raaithe lawng a kuun thil thlaang pakhat awm ; ahih lawng angaihhlangla paang tih ,
42004034	“ Aah ! Nazaret Jesuh , kaimi he metila kan tina ai na ti ? Kaimi he phe ham aw na law ? Nang he a-u tite kan ming : nang tah Pathen kah aciim laipai ni ! ” a tina .
42004035	Jesuh lawng raaithe nala te , “ Awl muehla te kah thlaang kaw khui kalawng cet loeih ! ” tila awl a peek . Raaithe lawngah te kah thlaang te ahimi haiah te a tlim sak tih nganbawh peek muehla ahih kah a kaw khui kalawng cet .
42004036	Thlaang boeih te a kawpoek la rai tih pakhat oen pakhat , “ He awl he me ang awl kai ? He thlaang lawngah ahu-aham oen raaithe thli awl a peek tih ahimi tah cet khonghak u mai ! ” ti u .
42004037	Tecoeng atah te kah pengpang ram pum ah Jesuh kawng te thaang khonghak poen .
42004038	Jesuh tah sinakok kalawng suntla tih Simon im la te cet . Simon kah a mase hutaa te tlo malcal tih ahih kawng te Jesuh tengah a thui pe u .
42004039	Jesuh lawng cet tih ahih tengah te pai tih tlawh anatna kalawng hoeih loeih a tina . Tevengah a sanat te hoeih , tho pahoei tih ahimi te a do adan .
42004040	Khaw a tlaak thuk coeng atah tlawh natna soeprep oen aka tlo thli te a paya thli lawngah Jesuh tengla avan law puei u ; ahimi pakhat rip sawah te a kut a tloeng pe tih ahimi boeih te a hoeih sak .
42004041	Raaithe thli lawngkhaw thlaang yahawh hlang kah a kaw khui kalawng co u tih , “ Nang tah Pathen Capa ni , ” tila paang u . Raaithe thli lawng ahih te Messiah ni tila a ming u dawngah ahimi te awl cal nawh ham Jesuh lawng awl a peek .
42004042	Khaw athaih khoeng atah ading apuekna huen benla te khawpui khui kalawng ah cet . Thlaangping lawng ahih te a tlap u tih a huh u veng atah ahimi te ceh taak nawh hamla a thlawh u .
42004043	Tede ahimi nala te , “ Pathen kah Ram kawng Awlthang Theen he atloe khawpui ah khaw ka phawng ham awm , te tila aka thui ham ni Pathen lawng Kai he n'tuih . ” a tina .
42004044	Tedawngah ram pum kah sinakok bok-im ah te phung a thui .
42005001	Hin at ah Jesuh tah Kenisaret Tuilii-keeng ah a pai vengah te thlaangping lawng Pathen awl hutung hamla ahih tengah te toklekla la law u .
42005002	Tevengah tuikeeng ah lowng pahih a kiing u te a huh ; tuihawi thli lawng lowng te a ceh taak u tih amami kah lok thli te a suk u .
42005003	Jesuh lawng Simon kah lowng khuiah te kuun tih tuikeeng kalawng tuilii benla lowng te a thoeih sak . Jesuh te lowng khuiah ngawl tih thlaangping te a cang puei .
42005004	Ahih lawng awl a thui coeng atah Simon nala te , “ Tuilii dung benla lowng te tulh langtah na paya thli oen lok te voei u lah . ” a tina .
42005005	Simon lawng , “ Bawipa , khawyiin puet ah lok ka heeng khiing u poen de nga khat khaw ka tu u nawh . Tede nang awl ah ka heeng u de lah ai , ” a tina .
42005006	Lok te a heeng u atah nga yahawh khuengdeng te a tuuk u tih lok te thok pawn tawm .
42005007	Tedawngah atloe lowng dawngah aka awm a paya thli te a kut oen a yavaih u tih law u lang m'bawm uh a tina . Ahimi te law u tih lowng pahih dawngah nga te abetoet la a sang u tih tui dawngah lowng te buekk dalh .
42005008	Simon Piter lawng tete a huh vengah Jesuh haiah khuklu oen cuengkueng tih , “ Bawipa , Kai he thlaangthawlh ni , n'ceh taak mai hawn ! ” a tina .
42005009	Nga te yahawh khuengdeng a tuuk u dawngah Piter amah oen aka awm haih thli tah a kaw poek rai u .
42005010	Simon oen nga aka tu haih Zebedi ca rawi Jeem oen Johan a puei rawi te khaw a kawpoek rai hih van . Jesuh lawng , “ Rih boel ; tahe kalawng tah thlaang tukung la na awm ai . ” a tina .
42005011	Ahimi lawngah lowng te tuikeeng la a doek u coeng atah soeprep boeih te a ceh tak u tih Jesuh hu ah bang u .
42005012	Vaikhat ah Jesuh tah haibe natna lawng a caak kawlsawp thlaang pakhat a awmna khaw ah te awm . Ahih lawng Jesuh te a huh vengah dilai dawngah buekuep tih reenna a bih , “ Bawipa na kawngaih atah haibe natna he navan ciing sak thai ! ” a tina .
42005013	Jesuh lawng a kut a thueng tih ahih te a tek , “ Ka ngaih ta , hoeih hawn loeih . ” a tina . Kawlkalh ah te thlaang te haibe natna hoeih pahoei .
42005014	Jesuh lawng ahih nala te , “ A-u tengah khaw thui boel , tede khawsoeih tengla cet phaat langtah ahih lawng nang he n'yutt n'yam seh ; tecoengah na hoeih poen tite thlaang boeih lawng a mingna ham Mosi kah awlpeek angla luciik thawthuengna te sai . ” a tina .
42005015	Tede Jesuh kawng te tah thaang tare tih rangpui thlaangping lawng ahih kah awl thui te yaak hamla law u tih ahimi kah tlawhnatna te a hoeih pe sak .
42005016	Tede ahih tah ading asuekna huen la te cet tih te ah te thangthui .
42005017	Hin at ah Jesuh lawng a cang puei u lii vengah te Galili oen Judah ram kah khawpui boeih oen Jerusalem kalawng aka law Farasi thlaang khatsut oen phungawl cangpueikung thli te ngawl u . Thlaangtlo hoeih sakna hamla Bawipa kah huham tharana tah Jesuh tengah awm .
42005018	Thlaang khatsut lawngah aka khawn thlaang pakhat te a himbai phaih dawngah avan kawh u , ahih te Jesuh haiah khueh pe ham im khuila khuen hamla te a yawm u .
42005019	Thlaang ayahawh aih dawngah im khuila khuen u thai nawh . Tedawngah ahih te imphu la a khuen u tih imphu te a bauh u , tecoengah thlaangping lakli Jesuh haiah thlaangtlo te himbai phaih dawngah a thlaak thuk u .
42005020	He tih aih la ahimi lawng oengna a khueh u te Jesuh lawng a huh vengah aka khawn thlaang nala te , “ Ka puei , na thawlhna boeih khawdawp ngaai la awm poen . ” a tina .
42005021	Phungawl cangpueikung thli oen Farasi thlaang thli lawng , “ Pathen thekhana awl aka thui he kah thlaang he a-u ? Pathen pakhat bueng lawng ni thawlhna khawdawp a ngaai thai ta ! ” tila ahimi lawng a poek u .
42005022	Jesuh lawng ahimi kah poekna te thiim a ming tih ahimi nala te , “ N'tu ah te ang thaihu te na poek u ?
42005023	‘ Na thawlhna boeih khawdawp ngaai la awm poen , ’ tihnawhtah , ‘ Tho lang cet loeih ’ tila thui he aw aka yoei bet kai ?
42005024	Tedawngah Thlaanghing Capa lawng dilai dawng thawlh khawdawp ngaai thaina aana a khueh tite nangmi kan ming sak u ai . ” a tina . Tedawngah aka khawn thlaang te , “ Tho loeih , namah kah himbaiphaih he lo langtah namah im la cet loeih , kan tina he ! ” a tina .
42005025	Te thlaang lawngah ahimi boeih haiah pai pahoei , a ralhna himbai phaih te a lawh koeloe , Pathen te a tih koeh im la te cet .
42005026	Ahimi boeih tah a kawpoek rai u tangkiik ! Ahimi lawng rih oen thuen ruila Pathen te a thangpawm u , “ Tihin atah kawpoek rai tangkiik thaihu te mami lawng n'huh u poen , ” tila a thui u .
42005027	He coengah te cet tih mangmu cawikung Levi aka miingna amah kah yung im ah aka ngawl te a huh . Jesuh lawng ahih nala te , “ Ka hu ah baang lah ” a tina .
42005028	Levi lawng tho tih soeprep boeih te a ceh taak tih a hu ah koe a vai .
42005029	Tecoengah Levi lawng amah im ah buh veelna poei Jesuh ham a sai pe tih kamyin kamlai tim ah mangmu cawikung thli oen atloe thlaang thli te awm u .
42005030	Farasi thlaang khatsut oen amami bu khuiah aka thuum van Phungawl cangpueikung khatsut lawng Jesuh kah hubang thli tengah te caitoek u tih , “ N'tu ah nangmi lawng mangmu cawikung hue oen thlaangthawlh thli oen ah buh te na caak na awkk haih u ? ” a tina u .
42005031	Jesuh lawng ahimi nala te , “ Sading thlaang lawngah siibawi ngoe nawh , tede thlaangtlo bueng lawng ni angoe a tina .
42005032	Kai tah thlaangdoeng thli te khue ham oen ah thawlh yut sak ham ka law nawh tih thlaangthawlh thli te khue ham oen ah thawlh yut sak ham ni ka law . ” a tina .
42005033	Thlaang khatsut lawng Jesuh nala , “ Johan kah hubang thli lawngtah buh a yeh u poepa tih thangthui u , tecoengah Farasi hue kah hubang thli lawngkhaw te tila te a sai u van ; tede nang kah hubang thli lawngtah a caak a awkk u mai nawh pai he . ” a tina u .
42005034	Jesuh lawngah , “ Yuluipoei ah poei aka bur thlaang thli te yulokung oen a awm haih khuiah ahimi te buh a yeh sak ai tila na poek u aw ? Buh yeh sak manawh !
42005035	Tede yulokung te ahimi teng kalawng athlala a khuenna khawhin te a pha ai , tevengah ahimi lawng buh a yeh u badai ” a tina .
42005036	Jesuh lawng ahimi tengah he kah thuidoetna he khaw a thui pe : “ A-u lawngkhaw angki aruem te hisa athai oen ah baw nawh , angki aruem te hisa athaai oen a baw atah hisa athaai te angki aruem oen ah roepcap manawh .
42005037	A-u lawngkhaw misurtui athaai te saphaw yuukhap aruem dawngah thloen nooek nawh , metihtiah misurtui athaai lawngah saphaw yuukhap te a pawkk sak vetih misurtui khaw ceu thloep ai , saphaw te khaw pawn ai .
42005038	Te lak atah misurtui athaai te saphaw yuukhap athaai thik dawngah thloen ham awm !
42005039	A-u lawngkhaw misurtui aruem te a awkk coeng atah misurtui athaai te ngaih tlaih nawh . Misurtui aruem te tah tuui ngaai . ” tila a thui pe .
42006001	Sabbath khawhin ah Jesuh lawng loha lakli kalawng ah te cet . A hubang hue lawngah caangvui te a yuun u , a kut oen a nawi u tih a caak u .
42006002	Farasi thlaang khatsut lawngah , “ Mami kah Phungawl lawng Sabbath khawhin ah sai nawh hamla a thui te n'tu ah nangmi lawng na sai u ? ” tila a doet .
42006003	Jesuh lawng ahimi nala te , “ Devid oen a thlaang thli lawng a bung a pawng u vengah n'tu a sai tite ca na tae nooek u nawh aw ?
42006004	Ahih lawng Pathen im khuila cet tih , Pathen tengah a nawn u takawi te a lawh tih a caak , tecoengah amah kah thlaang thli te khaw a peek . Khawsoeih hue bueng lawng a caak thai takawi , ahimi lawng a caak te mami kah Phungawl oen kalh u teta ! ” a tina .
42006005	Tecoengah awlcuina ah Jesuh lawng , “ Thlanghing capa tah Sabbath Bawi ni ” a tina .
42006006	Atloe Sabbath khawhin ah Jesuh tah Sinakok bok-im la te cet tih a cang puei . Te ah te a bantang kut aka kheem thlaang pakhat awm .
42006007	Khatsut Phungawl cangpueikung thli oen Farasi thlaang vaang hue lawngah Jesuh kah a sai he soeng nawh tila thawlh peel ham a ngaih u , tedawngah Sabbath khawhin ah kut kheem te a hoeih sak lah ai nuem tite huh hamla rep a doen u .
42006008	Tede Jesuh lawng ahimi kah poekna te a ming tih kut kheem thlaang nala te , “ Pai langtah hai benla he law lah , ” a tina . Te thlaang lawng tho hang tih pai .
42006009	Tecoengah Jesuh lawng ahimi nala te , “ Awl kan doet u lah ai : Mami kah Phungawl lawng Sabbath khawhin ah mami he n'tu sai sak ham a ngaih ? Thlaang bawm ham aw , tihnawhtah nganbawh peek ham aw ? Thlaang kah hingna thlawn ham aw , tihnawhtah phe ham aw ? ” a tina .
42006010	Jesuh lawng a teng-avai ah te mang tih a dan ; tecoengah te thlaang nala te , “ Na kut te thueng lah ” a tina . A hih lawng a thui angla a sai tih a kut te koep theen .
42006011	Ahimi te a thin sa soeh u tih Jesuh he metila n'sai lah ai tite a thui u .
42006012	Tecoengah Jesuh te thangthui hamla tlaang la cet tih te ah te yiin at puet Pathen tengah thangthui .
42006013	Khaw athaih atah a hubang thli te a tengla a khue tih ahimi timkah paha thlaihih te a tuek , te thli te Celtuih tila miing a sak :
42006014	Ahimi hue kah a miing tah , Simon ( Piter tila khaw a thui u ) oen a manau Andru ; Jeem oen Johan , Filip oen Bartalomiu ;
42006015	Matthai oen Tawmas , Alfias capa Jeem oen Simon ( Phunkuup a ti u te ) ,
42006016	Jeem capa Judas oen paipi thleepkung Judas Iskariot , he hue he ni .
42006017	Jesuh tah celtuih thli oen tlaang kalawng rum thuk u tih dilai avan at na ah a hubang thlaang broe oen ah te pai u . Te kah thlaangping yahawh hlang te tah Judia peng pum oen Jerusalem kalawng ah , tuivakeeng kah khawpui Taiar oen Sidon kah aka law thlaang thli ni ;
42006018	ahimi lawngah a awl thui te yaak ham oen ah a tlawhna te hoeih sak ham a ngaih u dawngah law u . Raaithe lawng khawdeng a peek thlaang thli khaw law u tih hoeih u .
42006019	Ahih kah huham tharana te a pum dawng kalawng pooeng tih ahimi te a hoeih sak dawngah thlaang boeih lawng ahih te tek ham a yawm u .
42006020	Jesuh lawng a hubang thli te a bueh tih , “ Nangmi khawdeng thlaang thli tah yotheen kam-awmna na dawng u ; Pathen Ram tah nangmi ham ni !
42006021	“ Tahe ah buh mueh buhpawng la aka awm thli tah yotheen kam-awmna na dawng u ; Nangmi tah na bung hah ai ! Tahe ah aka ruungrap nangmi hue tah yotheen kam-awmna na dawng u ; nangmi nuihcalna te awm badai !
42006022	Thlaanghing Capa kawngah nangmi te thlaang lawngah n'thina u tih n'hoett sut u , n'sal aphaam tih athela n'thui u atah nangmi tah yotheen kam-awmna na dawng u !
42006023	“ Te tila n'sai u atah na kaw hoe sak lang awmngaih oen laam u lah , metihtiah vaan ah nangmi ham kutdo alentloe te avan khueh poen . Metihtiah tetih van la te ahimi kah patuer thli lawng tawngha thli te a sai u roe poen .
42006024	“ Tede tahe ah nangmi kuirang thlaanglen thli ham tah khawmap tangkiik mai mah aw ; nangmi tah hingkhui awmtheenna na boenn u poen !
42006025	Tahe ah bung aka hah thlaang thli ham tah khawmap tangkiik mai mah aw ; nangmi tah buhmueh buhpawng la oen na van ai ! Tahe ah nangmi aka nui aka cal thlaang thli ham khawmap tangkiik mah aw ; nangmi tah lungnat yaak oen na rap u ai !
42006026	Thlaang lawng nangmi te n'koeh u vengah te khawmap tangkiik mah aw ; ahimi kah patuer thli lawng te tila ni tawngha rawlrap thli te a koeh u van .
42006027	“ Tede ka awl he aka hutung nangmi tengah kavan thui u : Na raal te lungna u lah , nangmi aka thina thlaang thli hamla theenna te sai pe uh ,
42006028	Nangmi aka tapvoep thli te yotheenna pe u langtah nangmi thekhana thlaang thli ham thangthui pe uh .
42006029	Thlaang lawngah na beeng khatben te avan bel atah khatben te khaw bel sak baal ; pakhat lawngah asawkah na buen angki te avan lawh atah adangkah na buen angki te khaw pe hawn .
42006030	Na tengah thaihu aka bih thlaang te pe u langtah pakhat khat lawng na thaihu te a lawh atah bih koep boel .
42006031	Thlaang lawng na sawah van sai seh tila na ngaih van angla thlaangtloe sawah khaw sai van .
42006032	Nang aka lungna thlaang bueng te na lungna atah metila yotheen kam-awmna te dang hamla na poek ? Thlaangthawlh thli lawngkhaw ahimi aka lungna te a lungna van ta !
42006033	Tecoengah nang ham theenna aka sai thlaang bueng sawah theenna te na sai atah n'tu ah yotheen kam-awmna te dang ham na poek ? Thlaangthawlh thli lawng Pateng te tila a sai u van ta !
42006034	Aka sah thai koep ham na ngaaiuep thlaang bueng tengah thaihu te na pu atah n'tu ah yotheen kam-awmna te dang hamla na poek ? Thlaangthawlh thli lawng Pateng ataring ah dang koep hamla thlaangthawlh thli te thaihu a pu van ta !
42006035	Nangmi lawngtah te tila sai boel ! Na raal thli te lungna langtah ahimi sawah theenna te sai peh ; thaihu te pu u lah , dang koep ham ngaiuep hanlan tlaih boel . Nangmi lawng alentloe kutdo na dang u vetih Tloeng Khoelh Pathen kah ca anau la na awm u ai . Metihtiah ahih tah lungvatna aka ming nawh oen thlaangthaipalat thlaang thli sawah theenna te a sai pe .
42006036	Nangmi kah na Pa lawng thlaang reenna kaw a poek van angla nangmi lawngkhaw thlaang reenna kaw te poek uh .
42006037	“ Thlaangtloe te awl cek boel , tetih atah Pathen lawng nangmi te awl n'cek van manawh ; thlaangtloe te sal-aphaam boel , tetih atah Pathen lawng nangmi te n'sal-aphaam van manawh ; thlaangtloe sawah khawdawp ngaai u lah , tetih atah Pathen lawng na sawah khawdawp a ngaai van ai .
42006038	Thlaangtloe te do a dan u lah , Pathen lawng nangmi te n'dodan van ai : Atak tang ni , abetoet la avan loeng ai , apueh asawm la te na dang ai , na kut dawngah avan lun vetih na phueih tloel toela m'peek ai . Nang lawng thlaangtloe ham na hawna loengkhong te ang van te Pathen lawng nang ham a hawna van ai ” a tina .
42006039	Tecoengah Jesuh lawng he tila thuidoetna awl a thui pe : “ Mikpum pakhat lawng atloe mikpum pakhat te mawt thai nawh ; a mawt atah pahih bok la ungrawm khuiah tla ai .
42006040	Sengcamoe he cangpueikung saya lak ah thoem soeh aih nawh ; tede sengcamoe boeih lawng amami kah cangna te a coeng boeih atah a saya angla awm ai .
42006041	Namah mik khuiah thingboeng aka awm te poek ohla n'tu ah na boenhui thli mik dawngkah muenmawi te na bueh ?
42006042	Namah mik khuiah aka awm thingboeng Pateng khaw na huh thai nawh maiah na maya manau nala te , ‘ Na mik dawngkah muenmawi te kavan lo ai ne ? ’ na tina . Nangmi thlaangthaipalat hue ! Lamhacuek la namah mik dawngkah thingboeng te lo , tecoengah na maya manau mik khuikah muenmawi te lawh pe ham atheenla na huh thai ai . ” a tina .
42006043	Thingkung theen lawng athaih the te thaih nawh , thingkung the lawngkhaw athaih theen te thaih nawh .
42006044	Thingkung boeih he athaih apai oen ming thai la awm ; nangmi lawngah thliingkung dawngkah thaidut thaih te na bit u nooek nawh , thliingkung dawng-kah misur thaih khaw na bit u nawh .
42006045	Thlaang theen lawngtah a thinkaw lungbui khuikah thaihu theen a tung asep khui kalawng atheen thaihu te a thoeng sak ; thlaangthe lawngtah thaihu the a tung asep te a thoeng sak . Metihtiah thinkaw khuiah abetoet te hui a kaa lawng a thui .
42006046	“ Kai lawng kavan thui te tah na sai u nawh maiah , n'tu ah nangmi lawng , ‘ Bawipa , Bawipa ’ nan tina u ?
42006047	A-u khaw ka tengah law tih ka awl thui a hutung tih aka vai tah n'tu oen a lawh u tite kan huh sak u ai .
42006048	Ahih tah tuungrawm te adungla a to tih lungnu dawngah tuung acakla aka liing im sakung oen lo u . Tuivatui te alen atah te kah im te tui lawng a liw tih a linglok , tede im te acakla a sak dawngah im tah hinghuen nawh .
42006049	Tede a-u khaw ka awl he a yaak tih aka vai nawh thlaang te tah tuungrawm te adungla to nawh tih imtuung acakla aka sut nawh , im aka sa coplap thlaang oen lo u ; tuiliw lawngah te im te aningnoek vengah tlim pahoei ; metihtlukla rih ham a awm ! ” a tina .
42007001	Jesuh lawng he awl boeih he thlaangping tengah a thui boet coengah Kapernaum khaaw la te cet .
42007002	Te kah aka awm Rom raalbawi lawngah a lungna tangkiik tuihyoeihthlaang pakhat a khueh . Te thlaang te tlo tih duek tawm .
42007003	Te kah raalbawi lawng Jesuh kawng te a yaak vengah Judah ahaamca thli te a tuih tih a tuihyoeihthlaang te hoeih sak hamla a ceel sak .
42007004	Ahimi te Jesuh tengla law u tih reenna te caalla a bih u , “ He thlaang he na bawm roeroe hamla angoe .
42007005	Ahih lawngah mami phun he a lungna tih kaimi ham sinakok pakhat avan sak . ” a tina u .
42007006	Tedawngah Jesuh te ahimi oen cet haih u tih , im te a pha tawm u atah raalbawipa lawngah a paya thli te avan tuih tih , “ Bawipa , patang palai tlap boel . Ka im la nang na law ham ka koeih ka vaih nawh ,
42007007	na tengla kamah law hamla khaw ka ting ka tawkk nawh tila ka poek u . Na awl mah thlaw doek mai , kai kah tuihyoeih-thlaang he hoeih mai badai .
42007008	Kai khaw ka sawkah bawi haam thli kut huiah ka awm tih kai kah kut huiah raalkap thli awm patoeng van baal . Kai lawngah pakhat khat te , “ Cet lah ! ” ka tina atah cet tih atloe pakhat te , ‘ Law lah ! ’ ka tina atah va law , ka salpa te he he sai lah ka tina atah a sai , ” tila te a thui sak u .
42007009	Jesuh lawng he awl he a yaak vengah a kawpoek la rai , amah huvai thlaangping tengla te maang dak phai tih , “ Ataktang kavan thui u , he ang oengna he Israel thlaang thli tim ah Pateng khaw ka hu thlan hun ! ” a tina .
42007010	A thlaangtuih thli te raalbawipa im la meel u tih a tuihyoeihthlaang sadingla a awm te a huh u .
42007011	Tecoeng adiw thlan ah Jesuh te Nain a ti u khawpui la te cet , a hubang thli oen thlaangping lawngah a hu ah a vai u .
42007012	Khawpui vawngka te a pha khoeng vengah rawkk aka thak thlaangping te law u . Aka duek thlaang te tah huhainu kah a capa pakhatca bueng la a awm dawngah khawpui khuikah thlaang yahawh hlang te huhainu oen haih law u .
42007013	Bawipa lawng te kah huhainu te a huh vengah a reen tangkiik tih ahih nala te , “ Rap tlaih boel ” a tina .
42007014	Tecoengah Jesuh te cet phai tih repp te a tek , tevengah rawkk aka kawt thlaang thli te cot pai u . Jesuh lawng , “ Cadawng tawngpang ! Tho hang lah , kan tina he ! ” a tina .
42007015	Thlaangduek te ngawl tih awl a thui , tecoengah Jesuh lawng ahih te a manu tengah koep a peek .
42007016	Ahimi boeih lawng rih ruila Pathen te a thangpawm u . “ Aka lenduet tawngha tah mami tim ah thoeng poen , Pathen tah a thlaang thli thlawn hamla law poen ! ” tila te ahimi lawng a thui u .
42007017	He awlthang Jesuh kawng he Judah ram pum oen a teng-avai ram boeih ah thang khonghak .
42007018	He thaihu boeih kah akawng alam he a hubang thli lawng Johan tengah a thui pe u , tedawngah ahimi timkah laipai pahih te a khue tih ,
42007019	Bawipa te doet sak hamla a tuih , “ Nang he Johan lawngah aka law ham koei thlaang a tite nang poen aw , tihnawhtah kaimi lawng thlaangtloe te ka ngaiuep u hun ai aw ? ” tila te a doet sak .
42007020	Jesuh teng apha hih vengah ahih rawi lawng , “ Johan lawngah aka law ham koei thlaang a tite nang he poen aw , tihnawhtah kaimi lawng thlaangtloe ka ngaiuep u hun ai aw , ’ tila doet sak hamla kaihih he n'tuih ” a tina .
42007021	Tevengah te Jesuh lawng thlaang-thli kah a tlawhna , natna oen raaithe lawng a kuun thil thlaang thli te a hoeih sak tih mikpum thlaang broe te khaw mik a tueng sak koep .
42007022	Jesuh lawng Johan kah thlaangtuih laipai rawi nala te , “ Cet koep hih langtah na huh boeih oen na yaak boeih he Johan tengah thui pe hih : mikpum thli a mik tueng poen , khowkheem khowbai thli cet thai poen , lungkiit haibe natna aka tlo thli anatna ciing boeih poen , haapang lailot thli lawng awl a yaak poen , thlaangduek tho koep poen , Awlthang Theen he khawdeng lungma thlaang thli tengah a thui u poen .
42007023	Kai kah kawng alam dawngah ngaithliwhna aka khueh nawh tah yotheen aka dawng thlaang ni ! tila thui pe ” a tina .
42007024	Johan kah laipai rawi te a mel koep coeng atah , Jesuh lawng Johan kawng te thlaang rangpui tengah a thui : “ Nangmi lawng ramhum huhang ah Johan tengla na ceh u te , n'tu huh hamla na ngaiuep u ? Yilh lawng a yawng mailai caapu thing te huh ham aw na ngaiuep u ?
42007025	Nangmi lawng n'tu huh hamla na ceh u ? Hinaak himbai atheen theen oen aka thoekcau u te huh hamla aw ? Te tila hi-acuu atheen theen phutlo oen thloeih cah u tih thayoeidoh la aka awm tah sengpahrang impui ah ni a awm u !
42007026	Nangmi lawng n'tu huh ngaih ah na ceh u , van thui u lah ? Tawngha te huh ngaih ah aw ? Tetih tangtang pai ni , tede nangmi lawngah tawngha lak ah aka lenduet na huh u poen he ta .
42007027	Metihtiah Johan he tah caciim lawngah , “ Pathen lawng nang hamla lawngpui roekbahkung na haiah laipai kavan tuih ai , ’ tila a thui thlaang te ni . ” a tina .
42007028	Jesuh lawng , “ Johan lak ah aka lenduet a-u khat khaw awm nawh hun tila kavan thui u . Tede Pathen ram khuiah ayiit koek la aka awm thlaang te Johan lak ah lenduet ngai . ” a tina .
42007029	Te tila a thui te thlaang rangpui lawng a yaak u : ahimi oen ah , awlpui ngaaila mangmu cawikung thli tah Pathen lawng a kuek doengna te aka vai thlaang la awm u tih Johan lawng baptisma te a peek u .
42007030	Tede Farasi thlaang thli oen Phungawl cangpueikung hue lawngtah ahimi ham Pathen kah kamthlahna te a hoett u tih Johan kah baptisma te dang hamla te a thana u .
42007031	Jesuh lawng a awlthui te a tom koep tih , “ Tahe san kah thlaang thli he n'tu oen ah ni ka nuehtah lah ai ? Ahimi he n'tu oen a lawh u ?
42007032	Ahimi he tah thaihu yoeihna huen ah aka ngawl camaw thli oen lo u . Thloep at la aka awm hue lawngah atloe thloep at hue nala te , “ Kaimi lawngah yuluina riingding kavan tum u , tede na laam u nawh ! Kaimi lawng rawkktoetna laa khaw kavan sak u de na rap u nawh ! ’ aka ti u the camaw hue oen na lo u .
42007033	Baptisma pekung Johan te law tih buh a yeh , misurtui khaw aw nawh , tevengah nangmi lawng , ‘ Johan te raaithe lawng a kuun thil ! ’ na ti u .
42007034	Thlaanghing Capa lawngah law tih a caak , a awkk , tevengah nangmi lawng , ‘ He thlaang he bueh u lah ! caruut aw lam thlaang ni , mangmu cawikung thli oen thlaangthawlh thli kah paya ni ! ’ na ti u .
42007035	Tecakhaw , Pathen kah cuihna tah soeng tangtang tila aka do thlaang boeih lawng a tueng sak ” a tina .
42007036	Farasi thlaang pakhat lawng thlem buh veel haih hamla Jesuh te a khue , Jesuh te ahih im la cet tih buh caak hamla te ngawl thuk .
42007037	Te kah khawpui khuiah te aka thawlh tangkiik hutaa pakhat awm . Te kah hutaa lawngah Farasi thlaang kah im ah Jesuh buh a caak tite a yaak , tedawngah alabasta um at dawngah riimtuui abepirla avan khuen tih ,
42007038	Jesuh kah a hu ben a khowkung ah te pai , rap tih a mikphitui te Jesuh khow dawngah a cip sak . Tecoengah a khow te a sam oen a thuut pe , a mok tih riimtuui oen a khow te a suep pe .
42007039	Farasi thlaang lawng te kah hutaa lawng te tila a sai te a huh vengah a kaw khuiah te , “ He thlaang he tawngha tangtang kawinih amah aka tek hutaa he a-u te ang thlaang ti te a ming vetih metila a thawlh ti khaw a ming ai , ” tila a poek .
42007040	Tevengah Jesuh lawng , “ Simon , na tengah thui ham pakhat awm ” a tina . Ahih lawngah , “ Oeih , Saya , van thui lah , ” a tina .
42007041	Jesuh lawngah , “ Tangkapu thlahkung thlaang tengah tangka aka pu thlaang pahih awm . Pakhat lawngah ngun tangka ya-ngaa a ba tih atloe pakhat lawng ngun tangka sawm-ngaa a ba .
42007042	Te rawi lawng laiba te sah thai hih nawh , te rawi pahih bok kah laiba te a yoe pe sak . Te atah te rawi pahih khuiah a-u lawng tangkapu thlahkung te a lungna ngaai ai ? tila a doet .
42007043	Simon lawng , “ Ka poekna maiah laiba yahawh hlang a yoe pe sak tih khawdawp a ngaai pe thlaang lawngah te a lungna ngaai ai , ” tila a thui pe . Jesuh lawng , “ Soeng tangtang ” a tina .
42007044	Tecoengah te kah hutaa benla te maang tih Simon nala te , “ He hutaa he na huh aw ? Na im la ka law de khow silhna tui nan pe nawh , tede he hutaa lawngtah mikphitui oen ka khow he avan silh tih a sam oen avan thuut .
42007045	Nang lawngtah nan mok nawh , tede ahih lawngtah avan pha pek kalawng ka khow avan mok he toeng nawh .
42007046	Nang lawngah ka luu suepna ham olif situi khaw nan pe nawh , tede ahih lawngtah riimtuui oen ka khow avan suep poen .
42007047	Tedawngah , “ Lungna aka lenduet lawng a thawlhna yahawh hlang te khawdawp a ngaai pe poen tite a tueng sakna ni . Tede a-u khaw a thawlhna tehca te khawdawp ngaai pe la aka awm thlaang lawngtah lungna tehca bueng te a tueng sak van ” a tina .
42007048	Tecoengah Jesuh lawng hutaa nala te , “ Na thawlhna boeih te khawdawp ngaai la awm poen . ” a tina .
42007049	Caboi dawngah thlembuh aka veel haih thlaangtloe hue lawngah , “ Thawlhna Pateng khawdawp aka ngaai thlaang he a-u kai ? tila a thui u .
42007050	Tecoengah Jesuh lawng hutaa nala te , “ Na oengna lawng n'thlawn poen : ngaimawng ngaitoe la cet loeih ” a tina .
42008001	Tecoeng adiw raih atah Jesuh lawng vangpui oen vangca boeih te a hiil tih Pathen Ram kawng Awlthang Theen te a phawng . A hubang hue paha thlaihih khaw ahih oen cet haih u tih ,
42008002	tlawhnatna oen raaithe lawng a tuuk tih aka hoeih hutaa khatsut khaw a hu ah te bang u : a kaw khuikah raaithe pasarih co tih aka hoeih Meri ( Makdalin a ti u te ) oen ah
42008003	Herod sengpahrang kah imkhuikaw ukkung Khusa kah a yu Joanna ; tecoengah Susanna oen atloe hutaa thli a hu ah bang u tih a khuehtoen thaihu oen ah Jesuh oen a hubang thli te a bawmcem u .
42008004	Khawpui pakhat coeng pakhat kah thlaang thli te Jesuh tengla law u tih a tun kueng u vengah te he kah thuidoetna awl he Jesuh lawng a thui pe :
42008005	“ Voei khat ah thlaang pakhat tah caangti heh hamla cet . Lo khuiah caangti a heh vengah te caangti khatsut tah lawngpui ah tla , thlaang lawng a caawt tih va lawngah boeih a ruh .
42008006	Caangti khatsut tah lungrawng sawkah dilai apamna ah te tla tih caangti a po hang veng atah dilai te nuem poe nawh tih caangkung te reu boeih .
42008007	Caangti khatsut tah thliing ahaang tim ah tla , thliing te roeng hang tih caangkung te malh a diik .
42008008	Caangti khatsut tah dilai atheenna ah tla ; caangkung te roeng hang tih let yakhat la a vui athaih te rip thaawn . ” a tina . Tecoengah Jesuh lawng , “ Yaakna haa na khueh u atah ya uh . ” a tina .
42008009	A hubang hue lawngah , he thuidoetna awl thuingaihna te Jesuh a doet u tih ,
42008010	Jesuh lawng , “ Pathen Ram awlhuep mingna te nangmi m'peek poen , tede thlaangtloe hue lawngtah a bueh u de huh nawh ham , a hutung u de yaakming nawh ham thuidoetna oen ni thui pe ham a awm . ” a tina .
42008011	“ Thuidoetna awl thuingaihna tah he tila awm : Caangti tah Pathen kah awl te ni .
42008012	Lawngpui ah aka tla caangti tah Pathen awl aka ya thlaang thli te thuingaihna ni ; ahimi lawng oengna oen thlawnna te a dangna nawh ham Seitan lawngah law tih ahimi thinkaw khuikah awlthang te a lawh pe .
42008013	Lungrawng sawah aka tla caangti te tah awlthang theen te a yaak tih awmngaih kawhoe la aka do thlaang te thuingaihna ni . Tede ahimi kaw khuiah ayung te caa khuek nawh . Kawlkalh ham bueng te a oeng u tih noekdakna tue a law veng atah tlim boeih u .
42008014	Thliing ahaang tim ah aka tla caangti te thuingaihna tah : Pathen awl te a yaak u de he dilai khawsakna kah lakueng raina oen kuirangna oen ah awmtheenna lawng a khuk tih ahinghoek dawngah a vui athaih ahii la aka awm thlaang thli te ni .
42008015	Lai theen dawngah aka tla caangti thuingaihna tah : awlthang theen te a yaak tih thinkaw khuiah hinyahna , doengna oen a khoem tih a vui athaih toela uehna oen aka awm thlaang thli te thuingaihna ni , ” a tina .
42008016	“ A-u lawngkhaw haiim te a vaang tih beeldung oen muek khoep nawh , ih-khun huiah khaw khueh nawh . Imkhui la thlaang a kuun vengah haiang te a huhna ham haivangna dawngah haiim te a khueh .
42008017	Thuh-elh la aka awm boeih te pho biit vetih muekdah la aka awm boeih te tueng pheng vetih huh thai la awm ai .
42008018	Tedawngah metila awl he na hutung tite ngaithuen uh ; metihtiah , a-u khaw thaihu a khueh te a tawm athap pe ai , tede a-u khaw a khueh nawh te ayawl akaai tah ka khueh tila a poek te Pateng khaw a lawh pe ai . ” a tina .
42008019	Jesuh kah a manu oen a manau thli te a tengla law u , tede thlaang ayahawh aih dawngah huh u thai nawh .
42008020	Thlaang pakhat lawng Jesuh nala te , “ Na nu oen na manau thli nang huh ham a ngaih u tih adauben ah pai u . ” tila a thui pe .
42008021	Jesuh lawng ahimi boeih nala te , “ Pathen awl te a yaak tih aka vai thlaang boeih tah ka manu oen ka manau la awm . ” a tina .
42008022	Hin at ah Jesuh tah a hubang thli oen lowng dawngah ngawl u tih ahimi nala te , “ Tuilii khatben rall la cet u sih . ” a tina tih cet u .
42008023	Lowng oen ah a ceh u phai vengah Jesuh tah ditdit ip . Kawlkalh maiah tuilii dawngah te khaw thlii tih lowng dawngah tui te be dalh poen , tedawngah ahimi boeih te lakueng u .
42008024	A hubang thli te Jesuh tengla cet tih a thawh u , “ Bawipa , Bawipa ! Mami n'duek boeih u poen ai he ! ” a tina u . Jesuh lawng tho tih khawthlii oen tuilet te awl a peek ; thlipui thliphoe te duem tih dipsiditla awm .
42008025	Tecoengah a hubang thli nala te , “ Na oengna te mela na khueh u ? ” a tina . Tede ahimi te a kawpoek rai u tih a rih u , amami khat oen khat te , “ He kah thlaang he a-u kai ? Ahih lawngtah khawthlii oen tuilet he awl a peek tih a awl khaw a ngai pe mai ! ” ti u .
42008026	Jesuh oen a hubang thli tah Galili tuilii khatben rall ah aka awm Kerasa peng benla lowng oen ah cet u .
42008027	Jesuh te lan a pha khoeng veng atah te khaaw kah thlaang raaithe lawng a kuun thil pakhat te a tengla va law . Ahih tah atliing ayaalla asanhlang awm puet poen , im ah khaw awm nawh tih thlaangduek a upna lungkaw khuiah te awm .
42008028	Ahih lawng Jesuh te a huh vengah angaihhlangla paang tih a khowkung ah te a buekuep pe tih , “ Tloeng Khoelh Pathen Capa Jesuh ! Kai he metila sai ham na ngaih ? Kai he dan n'tat mai boel , reenna kavan bih ! ” tila te paang .
42008029	Jesuh lawng raaithe te ahih kaw khui kalawng ram la ceh ham awl a peek dawngah ni te tila a tina . Ahih kaw khuiah te raaithe kuun poepa tih a kut a khow te thiirui oen rap a piin tih a khawh khaklal u de thiirui te a bot tih ramhum huhang la raaithe lawng a viil puei .
42008030	Jesuh lawng ahih te , “ A-u na miingna ? tila a doet . Ahih lawngah , “ Ka miing tah ‘ Mob ’ ka miingna ” a tina . Metihtiah ahih kaw khuiah raaithe moen a awm dawngah ni .
42008031	Raaithe thli lawngah Jesuh nala te kaimi he aboetna aka awm nawh ungrawm dung khuila te n'thlaak mai boel a tina u tih reenna a bih u .
42008032	Te kah tlaangthleep ah te awk piing hui at a vuelh u te awm . Tedawngah raaithe thli lawng ahimi te awk thli kah a kaw khuila kuun sak ham Jesuh tengah a bih u tih a kuun sak u .
42008033	Ahimi tah te kah thlaang kaw khui kalawng co u tih awk thli kah a kaw khuila te kuun u . Tevengah awk hui at te apum boeih la cehthleeng ah plit dingkang , tuilii ah tla tih duek boeih .
42008034	Awkdoen hue lawng te tila a awm te a huh u dawngah heeng u tih khawpui khui oen vangca boeih ah te kah awlthang te a thui u .
42008035	Thlaangping lawngah te tila a awm te huh hamla cet u tih Jesuh teng a pha u atah raaithe lawng a ceh taak thlaang lawngah te hinaak himbai a buen a naak tih lungcuih la Jesuh khow kungah a ngawlh te ahimi lawng a huh u vengah te a rih u .
42008036	Te tila a awm te aka hu thlaang thli lawngah te kah thlaang te metila hoeihna a dang tite thlaangping hue tengah patoeng a thui pe u .
42008037	Tecoeng atah te kah peng paang ah aka awm thlaang boeih lawngah te a rih tangkiik u tih ahimi boeih lawng Jesuh nala te atloela cet mai hawn a tina u . Tedawngah Jesuh tah lowng dawngah luui hang tih atloela cet .
42008038	Raaithe lawng a ceh taak thlaang lawngah te , “ Na hu ah m'bang sak van . ” a tina tih reenna a bih . Tede , Jesuh lawng ahih nala te .
42008039	“ Im la cet koep langtah Pathen lawng nang ham avan sai he thui , ” a tina . Te thlaang lawngah khawpui khuila te cet tih Jesuh lawng ahih sawah a sai pe te a thui .
42008040	Jesuh te thlaang broe lawngah a ring khiing u poen dawngah tuilii khatben rall kalawng a meel phai veng atah thlaangping lawng ahih te a do u .
42008041	Tevengah Jairu aka miingna thlaang pakhat te khaw va law , ahih tah te kah sinakok bok-im ukkung pakhat van ni . Ahih lawng Jesuh kah a khow kungah te buekuep tih amah im ah law van hamla Jesuh tengah reenna a bih ,
42008042	metihtiah a canu khatca bueng kum thlaihih aka law te a duek tawmca dawngah ni . Jesuh te a ceh phai vengah khatben khat bang kalawng thlaangping lawngah muelh a yaawl u .
42008043	Te kah thlaangping tim ah te kum ha thlaihih khui puet ah thisuntlaak tlawhna aka tlo hutaa pakhat te awm ; ahih lawng a khuehtoen boeih thapang la siibawi te a peek tih a tuui ahaai u van de a-u khat lawngkhaw hoeih sak thai nawh .
42008044	Ahih lawngah thlaangping lakli ah Jesuh kah a hu ben ah te law tih ahih kah himbaidung ahmoi te duem a tek , tevengah thisuntlaak tlawhna te hoeih pahoei .
42008045	Jesuh lawng , “ Kai he a-u lawngah n'tek ? ” tila a doet u . Thlaang boeih lawng kan tek nawh a tina u , Piter lawngah , “ Bawipa , thlaangping lawngah khatben khat bang kalawng n'veel khoep tih n'yaawl u he ta ” a tina .
42008046	Tede Jesuh lawng , “ Thlaang pakhat lawngah kai he n'tek , metihtiah ka pum dawngkah huham tharana a thoeng te ka ming . ” a tina .
42008047	Te kah hutaa lawngah kai lawng ka tek te a ming poen a ti dawngah thuen ruila law tih Jesuh kah a khow kungah te a buekuep pe . Te kah thlaang boeih haiah te n'tu kawngah ahih te a tek tih metila a hoeih pahoei tite biit a thui .
42008048	Jesuh lawng ahih te , “ Ka canu , na oengna lawng n'hoeih sak poen . Ngaimawng la cet loeih ” a tina .
42008049	Jesuh lawng awl a thui lii vengah te Jairu im kalawng thlaang pakhat rawkk-thenn va law tih , “ Na canu duek poen , saya he kawhuet cakbat la khueh khiing tlaih boel , ” tila Jairu tengah a thui pe .
42008050	Tede Jesuh lawng tete a yaak vengah Jairu nala , “ Lakueng boel ; oeng mah oeng doek mai lah , ahih te theen badai , ” a tina .
42008051	Im te a pha u veng atah , Piter , Johan , Jeem oen ah camaw kah a manu oen ana pa bueng nawh atah amah oen haih a-u khaw im khuila kuun sak nawh .
42008052	Te kah aka awm thlaang boeih lawng camaw te a rah u tih reeng u . Jesuh lawng , “ Rap u boel , camaw he a duek moenih , aka ip mai ni ! ” a tina .
42008053	Ahimi lawngah camaw te duek tila a ming u dawngah Jesuh te a nuihna u .
42008054	Tede Jesuh lawng a kut ah camaw te a phoeih tih , “ Ka canu , tho lah ! ” a tina .
42008055	Hutaaca te hing koep tih pahoei tho hang , Jesuh lawng ahimi nala te ‘ Caak koei pakhat khat pe uh ’ a tina .
42008056	Ana pa oen a manu tah a kawpoek rai tangkiik hih , tede Jesuh lawng he tila aka awm thaihu he a-u tengah khaw thui nawh ham awl a uen .
42009001	Jesuh lawng a hubang thlaihih te a khue tun tih , ahimi lawng raaithe boeih te hekna ham , tlawhnatna te hoeih sak hamla huham tharana oen saithaina aana te a peek .
42009002	Tecoengah Pathen ram kawng thui ham oen ah thlaangtlo hoeih sak hamla ahimi te a tuih .
42009003	Ahimi nala te , “ Kamyin la na cehna ah n'tu khaw khuen u boel ; cawnghol khaw , sawngsa khaw , caak awkk khaw , tangka khaw , angki ahoei yung at khaw khuen u boel .
42009004	Nangmi na pahna im ah te khawpui khui kalawng na ceh thlantoe ah awm uh ;
42009005	Nangmi impahna aka pe nawh khaaw te ceh taak u langtah ahimi te ngaithuen peekna la na khow dawngkah laidiik te van khoek pe uh . ” a tina .
42009006	A hubang hue lawngah cet u tih vangca vangnau boeih te a hiil u , Awlthang Theen te a phawng u tih khaaw tawm ah thlaangtlo te a hoeih sak u .
42009007	Galili ram ukkung Herod lawngah he tila thaihu aka thoeng hang kawng he a yaak vengah , thlaang khatsut lawng Baptisma pekung Johan he hing koep tila a thui u dawngah a ngaai hang sut .
42009008	Thlaangtloe hue lawngtah Elijah ni aka pho koep tila a thui u tih thlaangtloe lawngtah yan vengkah tawngha pakhat khat ni aka hing koep ti u .
42009009	Herod lawngah , “ Kai lawng Johan kah a luu te ka tloek pe poen , tede he kah thaihu thli akawng alam , ka yaak thlaang he a-u kai ? ” tila a thui . Tedawngah Jesuh te huh hamla a yawm .
42009010	A hubang thli te va meel koep u tih amami kah a sai boeih te Jesuh tengah a thui pe u . Jesuh lawng ahimi te a khue tih amami bueng Betsaida khawpui la te cet u .
42009011	Te kawng te rangpui lawng a yaak vengah a hu ah bung a vai u . Jesuh lawng ahimi te a uem tangkiik tih Pathen Ram kawng te a thui pe , sadingna aka ngoe thlaang thli te sa a ding sak .
42009012	Thlemben khaw a tlaak tawm atah hubang thlaihih hue te a tengla law u tih , “ Thlaangping he tuih loeih , he hue yunyan kah khaaw oen lo ah he cet u selang tah caak awkk oen pahna tlap u seh , he kah ahuen amawl he ramhum rammawl ni , ” a tina u .
42009013	Tede Jesuh lawng ahimi nala te , “ Nangmi lawngah he kah thlaang thli he caak awkk pe uh a tina . Ahimi lawngah , “ Kaimi lawng takawi cuun ngaa oen nga pahih bueng ni ka khueh u . Thlaang rangpui ham caak awkk lai sak hamla na ngaih aw ? ” a tina u .
42009014	( Te ah te thlaang tawngpataang hawng ah thong ngaa yun awm . ) Jesuh lawng a hubang hue nala , “ Thlaangping sawm ngaa yun maiah athloepla rip ngawlh sak . ” a tina .
42009015	Te tila a hubang hue lawng a sai coengah ,
42009016	Jesuh lawng takawi cuun ngaa oen nga pahih te a lawh tih vaan la maang hang ; Pathen tengah awmngaih awl a thui , takawi oen nga te a eh tih a hubang thli tengah te a peek tih thlaangping hue tengah takawi te a ree pe u .
42009017	Ahimi boeih lawng a hah khuek la a caak u , acoeih aphe te a hubang hue lawng a cawi u tih vawhphueih paha thlaihih dawngah te betoet .
42009018	Hin at ah Jesuh amah bueng a thangthui vengah a hubang thli te ahih tengla law u . Jesuh lawng ahimi te , “ thlaang thli lawng kai he a-u a ti u ? ” tila a doet .
42009019	Ahimi lawngah , “ Khatsut lawngtah nang he Baptisma pekung Johan ti u . Thlaangtloe khatsut lawngtah Elijah ni ti u tih atloe khatsut lawngtah yan veng kah tawngha pakhat khat aka hing koep ni , ti u ” tila a thui pe .
42009020	Jesuh lawng ahimi nala te , “ Nangmi lawng ta , Kai he a-u na ti u ? ” tila a doet . Piter lawngah , “ Nang tah Pathen kah Messiah ni , ” a tina .
42009021	Tecoengah he kawng he ahimi lawngah a-u tengah khaw thui nawh ham Jesuh lawng a khang pe .
42009022	Jesuh lawng , “ Thlaang hing capa lawng patang palai a khang doetthloet vetih Judah ahaamca thli , khawsoeih haam thli oen Phungawl Cangpueikung thli lawngah te a hoett u ai . Ahih te a ngawn u ai , tede hin thum coengah tho koep ai . ” tila a thui pe .
42009023	Tecoengah ahimi boeih tengah te , “ A-u khaw ka hu ah baang ham a ngaih atah , amah kawngaih te hoett seh , amah kah thinglam te hin roekk ah kawt selang tah ka hu ah bang seh .
42009024	Metihtiah a-u khaw amah kah hingna te thlawn ham aka ngaih tah a hingna te a thlawng ai , tede a-u khaw kai kawngah a hingna te a thlawng atah a hingna te a thlawn ai .
42009025	Thlaanghing lawng dilai pum he amah koe la khueh mai cakhaw a hingna te a thlawng tih a sung atah n'tu nuem hoeikhangna a awm ? Hoeikhangna roe awm nawh !
42009026	Kai he khaw seh , kan cang puei he khaw seh a-u lawngkhaw a yah puei atah Thlaanghing Capa lawng a ruep-awmna oen , ana Pa oen aciim vanthlaang thli kah ruep-awmna oen a law vengah ahih te khaw a yah puei van ai .
42009027	Atak tang kavan thui u , he kah aka awm thlaang khatsut lawngah Pathen Ram te na huh thlantoe na duek u manawh ” a tina .
42009028	He kah awl he a thui coeng yarh khat yunyan a awm atah Piter , Johan , oen Jeem mi te Jesuh lawng a ceh puei tih thangthui u ham tlaang la luui u .
42009029	A thangthui lii vengah a mik-hai te thawleng u tih alakloe la awm , a hinaak himbai te bawk rawngtheng .
42009030	Kawlkalh maiah thlaang pahih te ahih oen awl a thui . Ahih rawi te tah Mosi oen Elijah ni .
42009031	Ahih rawi tah vaan ruep-awmna oen law hih tih Jerusalem ah Jesuh kah duekna rang oen Pathen kawngaihna adiw thlaan ah asoep ham kawng te Jesuh oen a thui u .
42009032	Piter oen a paya rawi tah ip muelh u , tede a hinghang u veng atah Jesuh kah ruep-awmna te khaw , a tengah thlaang pahih aka pai te khaw a huh u .
42009033	Te kah thlaang pahih lawng Jesuh te ka ceh taak hih ai a ti veng atah Piter lawng Jesuh nala te , “ Bawipa , he ah mami n'awm u he theen tangkiik ! Kaimi lawng riim-im pathum ah ka sa u ai , pakhat te nang ham seh , pakhat te Mosi hamla , pakhat te tah Elijah ham seh . ” a tina . ( Ahih lawng n'tu ka thui tite ming heet nawh . )
42009034	Ahih lawng awl a thui lii vengah muui va yaal tih ahimi te a yaawl khoep ; ahimi muui lawng a thiing khoep vengah te a hubang hue lawngtah caalla a rih u .
42009035	Muui dawngkah awl pakhat lawngah , “ Ahih he tah Ka Capa ni , Kai lawngah ka tuek te ni , a awl thui te ngaai pe uh ! ” tila a thui .
42009036	Te kah awl te a thui boet atah Jesuh te amah bueng la awm . Hubang hue lawng he kah akawng alam boeih te a phah u tih te vengkah ahimi lawng thaihu a huh u te a-u tengah khaw thui u nawh .
42009037	Avuen khawhin atah Jesuh oen a hubang pathum hue te tlaang kalawng a rum thuk u vengah thlaangping lawng Jesuh te avan pan u .
42009038	Thlaangping tim kah thlaang pakhat te paang tih , “ Saya ! Reenna kavan bih , ka capa khueh duen he van bueh lah !
42009039	Raaithe lawng a tuuk tih ploeng ploeng paang , a thuen sak tih tlup tlup a tlim sak , a kaa dawngah tilhawm khaw nomnom a peem ; a ngawn a theh poepa tih thlah tlaih nawh !
42009040	Na hubang thli tengah raaithe hek hamla reenna ka bih de ahimi lawng hek u thai nawh ” a tina .
42009041	Jesuh lawngah , “ Nangmi oengna khueh nawh thlaang oen lawnghang thlaang thli ! Meveng toe nangmi he kan awm puei ai ? Meveng toe nuem kan ruemm khiing u lah ai ? ” a tina . Tecoengah te kah thlaang nala te , “ Na capa te he la van law puei lah . ” a tina .
42009042	Tawngpaca te a law phai vengah raaithe lawng ahih te a thuen sak tih dilai dawng tlup a tlim sak . Jesuh lawng raaithe te awl a peek , tawngpaca te a hoeih sak coengah ana pa tengah koep a peek .
42009043	Thlaang boeih tah Pathen kah lenna huham tharana dawngah te a kawpoek rai u . Jesuh kah a sai thaihu boeih dawngah thlaangping a kawpoek a rai u lii vengah te a hubang hue nala ,
42009044	Kai lawng kavan thui he hilh u boel ! Thlaanghing Capa he aana aka khueh thlaang thli kut ah a peek u ai , ” a tina
42009045	Tede a hubang hue lawngah a thui ngaihna te ming u nawh . Ahimi lawng a yaakmingna nawh ham thuingaihna te awlpaveel oen a thui pe . Te kawng alam te doet ham khaw birih sut u .
42009046	A hubang thli lawngah amami khuiah te a-u nuem aka lenduet ti u tih awl puung u .
42009047	Ahimi lawng te tila a poek u te Jesuh lawng a ming , tedawngah camaw pakhat te a khue tih amah tengah a pai sak ,
42009048	a hubang hue nala te , “ A-u khaw he camaw he ka miing oen ah a do atah kai he ni n'do ; a-u khaw kai he aka do tah kai aka tuihkung te a do . Metihtiah nangmi tim kah ayiit koek te aka lenduet la awm . ” a tina .
42009049	Johan lawngah , “ Bawipa , nang kah miing oen ah raaithe aka hek thlaang pakhat ka huh u tih mami timkah thlaang nawh dawngah sai tlaih nawh ham ka khang pe u . ” a tina .
42009050	Jesuh lawng Johan oen atloe hubang hue nala te , “ Khaang pe u boel , metihtiah nangmi te aka oelhtaih nawh thlaang te tah na puei na paw ni . ” a tina .
42009051	Jesuh te vaan la luui ham atue a khoek tawm poen dawngah Jerusalem la ceh ham kaw a poek tih kamthlah .
42009052	Samaria khaaw ah soeprep boeih oepsoeh la aka sai ham ahih lawng thlaang a tuih .
42009053	Tede Jerusalem la te ceh poe ham a kamthlah u dawngah te khaw kah thlaang thli lawng Jesuh te pah sak u nawh .
42009054	He tila a awm te hubang Jeem oen Johan lawng a huh vengah ahih rawi lawng Jesuh te , “ Bawipa he kah thlaang thli he phe hamla vaan kah hai te kaimi lawng tlaak sak ham na ngaih aw ? ” tila a doet hih .
42009055	Jesuh lawng maang dak tih ahih rawi te a ho .
42009056	Tecoengah Jesuh oen a hubang thli tah khaw tloe la cet u .
42009057	Ahimi te lawngpueng a ceh u vengah thlaang pakhat lawng Jesuh nala , “ Na cehna roekk ah na hu ah ka baang van ai . ” a tina .
42009058	Jesuh lawng ahih nala te , “ Metaang lawngkhaw a awm na lungkaw thingkaw a khueh tih va lawngkhaw a bu a khueh , tede Thlaanghing Capa lawngtah duemdawngna oen ihna ahuen kangna khaw khueh nawh . ” a tina .
42009059	Jesuh lawng thlaangtloe pakhat nala te , “ Ka hu ah baang lah . ” a tina . Tede te thlaang lawngah , “ Bawipa , im la ka cet de silang a pa rawkk te ka kuem lamha de ai . ” a tina .
42009060	Jesuh lawng , “ Thlaangduek lawng amami thlaangduek te vui u noen seh . Nang tah cet langtah Pathen Ram kawng te thui lah . ” a tina .
42009061	Thlaangtloe pakhat lawngah te , “ Bawipa na hu ah ka baang van ai , tede ka cet silang tah ka cakaw thli te ka phih ka ra de ai , ” a tina .
42009062	Jesuh lawng ahih nala te , “ A-u khaw laithawl sai ham a tongnan tih a hu benla aka maang khiing te tah Pathen Ram oen ah tingtawkk nawh . ” a tina .
42010001	He coengah Bawipa lawng thlaang sawmsarih pahih te a tuek , ahimi te pahih pahih ah a bok u sak tih amah a cehna koei khaaw oen ahuen amawl boeih ah te a tuih .
42010002	Jesuh lawng ahimi nala te , “ Caang ah hamla tah yahawh tangkiik mai de , aka aat ham biibikung tah yawlca . Lo khui-kah caang aka aat la biibikung thlaang yahawh avan tuihna ham lokhuehkung tengah thangthui uh .
42010003	Nangmi va cet u lah ! Metaang timkah tuuca angla nangmi he kan tuih u .
42010004	Nangmi lawng tangka bawm khawseh , sawngsa khawseh , khawmuek khaw khuen u boel ; a-u thlaang khaw voemtoei hamla lawngpueng ah cot pai boel .
42010005	Nangmi lawng im khui pakhat ah na kuun veng roekk ah lamhacuekla , “ He im khuiah he ngaimawngna awm hawn seh . ” tina uh .
42010006	Te kah im khuiah ngaimawngna aka ngaih thlaang te a awm atah nangmi kah ngaimawng toeina te ahih sawah awm seh ; a awm u nawh atah namami tengah va meel koep ai .
42010007	Te kah im ah te awm u langtah ahimi lawng m'peek boeih te ca uh , metihtiah bii aka bi lawngtah a bi phu te a dang ham awm . Imlui te khat coeng khat pong thiikthuek u boel .
42010008	Khawpui pakhat khuila na kuun veng roekk ah nangmi te n'do u atah na haiah avan toen te ca uh ,
42010009	te khawpui khuikah thlaangtlo thli te hoeih sak uh , te kah aka awm thlaang thli nala te , ‘ Pathen Ram tah nangmi tengah avan pha poen ’ tila thui pe uh .
42010010	Tede khawpui pakhat khuila na kuun veng roekk ah nangmi te n'do u nawh atah lawngpui tawm ah cet u langtah ,
42010011	‘ Kaimi kah ka khow dawngah aka kap na khaw khuikah laidiik nangmi ngaithuen he peekna hamla kavan khoek u poen . Tede he tah van hilh u boel , ‘ Pathen Ram tah nangmi tengah avan pha poen ! ’ tila thui pe uh .
42010012	Atak tang kavan thui u , Awlcekna Khawhin ah te kah khaaw lak ah Sodom khaaw te Pathen lawng a reen ngaai bet ai ! ” a tina .
42010013	“ Nang Korazin khawpui , nang hamla khawmap tangkiik mah aw ! Nang Betsaida nang hamla khawmap sut ! nangmi tengah kawpoek raina ka sai he Taiar oen Sidon ah ka sai kawinih n'cui vengah ni te kah thlaang thli lawng amami kah thawlh yutna te tueng sak hamla ngawl u vetih tlamhi oen a khuk u coengah amah oen amah te haiphu oen a phull u poen ai !
42010014	Awlcekna Khawhin ah te nangmi lak ah Taiar oen Sidon khaw te Pathen lawng a reen ngaai bet ai .
42010015	Nang Kapernaum ! Namah oen namah te vaan la pawmsang u ham na ngaih aw ? Hell ah thlaak thuk la na awm ai ! ” a tina .
42010016	Jesuh lawng a hubang thli nala te , “ A-u khaw nangmi kah awl a hutung u atah kai kah awl ni a hutung u ; a-u khaw nangmi kah awl te a hutung nawh atah kai kah awl ni a hutung nawh poen ; a-u khaw kai he aka hoett tah kai tuihkung te ni a hoett poen . ” a tina .
42010017	A thlaangtuih sawmsarih pahih hue te awmngaih kawhoe la va meel koep u tih ahimi lawngah , “ Bawipa , kaimi lawng nang kah miing oen ah awl ka peek u vengah raaithe thli lawng Pateng khaw awl a ngaai u ! ” a tina .
42010018	Jesuh lawng ahimi nala te , “ Khaw thlap apha angla vaan kalawng Seitan a tlaak thuk te ka huh .
42010019	Hutung u lah ! Nangmi lawng ruul oen celkhui ta-ai tim ah na ceh thaina ham , Raal kah huham tharana te taana thai ham , nangmi te thaihu khat lawngkhaw nganbawh peek nawh ham saithaina aana te kan peek u poen .
42010020	Tede raaithe thli lawng nangmi awl te a ngaai u dawngah awmngaih u boel ; vaan ah nangmi kah miing a thut u dawngah te awmngaih uh . ” a tina .
42010021	Tevengah te Ciim Muithla lawng Jesuh te awmngaihna oen a betoet sak tih , “ A Pa , vaan oen dilai kah Bawipa ! Nang lawng thlaangcuih oen thoemthaina aka khueh thlaang thli tengah na tueng sak nawh tih na thuh te thoemthaina aka khueh nawh thlaang thli tengah na tueng sak poen dawngah kan uem tangkiik . A Pa , he tila coengg sak ham namah lawng na ngaih roe ni . ” tila a thui .
42010022	“ A Pa lawng thaihu soeprep boeih m'peek poen . Capa he a-u ti khaw Pa nawh atah a-u lawngkhaw ming nawh . Amah te tueng sak hamla Capa lawng a tuek thlaang oen Capa amah lawng nawh atah Pa te a-u lawngkhaw ming u nawh .
42010023	Tecoengah Jesuh tah a hubang hue benla te maang tih ahimi nala te , “ Nangmi lawng na huh u thaihu he na huh thloem u dawngah na yo theen phoeih u !
42010024	Nangmi tengah kavan thui he tawngha yahawh hlang oen sengpahrang thli lawngah nangmi lawng na huh u he huh hamla a ngaih u de hu u thai nawh , nangmi lawng na yaak u he yaak ham a ngaih u de ya u thai nawh . ” a tina .
42010025	Phungawl cangpueikung pakhat law tih Jesuh kah a thawlhna tuuk pe ham a yawm . Ahih lawngah , “ Saya , dungyan hingna ka dangna ham n'tu ka sai ai ? ” tila a doet .
42010026	Jesuh lawng ahih nala te , “ Caciim lawng n'tu a thui ? Avan thui thli te metila nang lawng na yaakmingna a awm ? ” a tina .
42010027	Te kah thlaang lawngah , “ Na Bawipa Pathen te na thinkaw lungbui boeih oen na hingna boeih oen , na tharana boeih oen , na kawpoek boeih oen ah lungna lah , ’ ti . Tecoengah ‘ namah oen namah te na lungna u van angla na imbe lovaai te khaw lungna van ’ ti ” a tina .
42010028	Jesuh lawng ahih nala te , “ Awl navan thung he tah soeng poen , te tila te sai , te tih atah na hing ai . ” a tina .
42010029	Tede Phungawl cangpueikung lawng amah oen amah te thlaangdoeng la a poek u dawngah , “ Ka imbe lovaai te a-u nuem ? ” tila Jesuh te a doet .
42010030	Jesuh lawngah , “ Voei khat ah thlaang pakhat tah Jerusalem kalawng Jeriko khaw la a ceh thuk vengah ahih te thlaanghuen thli lawng a bawh u , hinaak himbai te a pit pe u , a bawh doetthloet u tih a duek dalh la a ceh taak sut u .
42010031	Te tila a awmna kah lawngpui ah te khawsoeih pakhat te cet thuk van ; tede ahih lawng te kah thlaang te a huh vengah khatben kalawng a reel aram tih a ceh taak .
42010032	Te tih van la te Levi thlaang pakhat khaw te kah lawngpui ah poe cet thuk van tih te kah thlaang te a huh , ahih lawngkhaw khatben kalawng areel aram tih a ceh taak van .
42010033	Tede Samaria thlaang pakhat , te kah lawngpui kalawng ah kamyin la aka cet lawng atah te kah thlaang tengla te a pha tih a huh vengah a reen tangkiik .
42010034	A tengla te cet tih boengha te situi oen misurtui oen ah a thluk pe tih boengha thli te a yeen pe ; tecoengah te kah thlaang te amah kah lacano dawngah a ngawlh sak tih yinpahna im la te a ceh puei ; te ah te ahih lawng te kah thlaangtlo te a buul athlawng .
42010035	Avuen ah ka cet ai a ti veng atah ngun tangka pheek hih te a lawh tih yinpahna imtoetkung te a peek tih ahih nala te , “ Nang lawngah ahih he khuutcem mai de , ahih hamla na hawna avak asah boeih te ka meel koep vengah kan pe ai , ’ a tina . ” tila te a thui pe .
42010036	Tecoengah Jesuh lawng awlcuina ah , “ He kah thlaang pathum khuiah he thlaanghuuen thli lawng a bawh thlaang kah imbe lovaai te a-u tila na poek ? ” tila te a doet .
42010037	Phungawl cangpueikung lawngah , “ Ahih aka reen thlaang te a imbe lovaai la awm . ” a tina . Jesuh lawng , “ Te atah nang khaw cet langtah te tila te sai van . ” a tina .
42010038	Jesuh oen a hubang thli te kamyin la cet u tih khaw pakhat a pha u , te ah te Marta aka miingna hutaa pakhat lawng a im ah a pah sak .
42010039	Meri aka miingna a manau pakhat awm . Ahih lawngtah Bawipa kah a khow kungah ngawl tih a hih kah cangpueina te a hutung .
42010040	Marta tah bii toklek tih hoeng atoeih nawh , tedawngah law tih , “ Bawipa , kamah bueng pawng athawh ham ka manau lawng n'ceh taak sut he , n'tula khaw na ngaai nawh aw ? Kai he bawm hamla van thui pe lah ! ” a tina .
42010041	Bawipa lawng , ahih nala te , “ Marta ! Nang lawngtah thaihu yahawh hlang dawngah na lakueng tih na patang ,
42010042	tede angoe tangtang tah pakhat bueng ni . Meri lawngtah asoeng thaihu te a tuek poen tih ahih tengkah te a-u lawngkhaw rot pe tlaih manawh . ” a tina .
42011001	Hin at vengah Jesuh tah ahuen pakhat ah thangthui . A thangthui coeng atah a hubang pakhat a tengla law tih , “ Bawipa , Johan lawng a hubang thli a cang puei van angla thangthuina te kaimi n'cang puei u van lah , ” a tina .
42011002	Jesuh lawng ahimi nala te , “ Nangmi lawng na thangthui u vengah tila thui uh : ‘ A Pa : Na miing ciim tah hinyahna awm hawn seh ; na Ram va pai hawn seh .
42011003	Kaimi lawng ka ngoe caak awkk te hin at coeng hin at m'pe lah .
42011004	Kaimi sawah thawlhpalhna aka sai boeih te khawdawp ka ngaai u van angla kaimi kah thawlhna he khawdawp van ngaai van lah . Aka rai tangkiik noekdakna te kaimi tengah van pha sak boel ’ tila thangthui uh . ” a tina .
42011005	Tecoengah Jesuh lawng a hubang thli tengah , “ Thuina maiah , nangmi pakhat khat lawng yiinthuem ah na paya im la na cet tih ahih nala te , Anaang nang , takawi cuun thum ah m'pe de lah .
42011006	Ka paya pakhat khawlawng cet tih tapekca ah ka im avan pha tih ka cah ka awh ham caak koei khat khaw ka khueh nawh ! ’ na tina .
42011007	Tevengah na paya lawngah im khui kalawng , ‘ Thlaang kawhuet cakbat la khueh boel ! Thawh ka khaih poen , ka ca thli oen ka ip u poen . Nang te thaihu peek ham ka tho thai tlaih manawh . ’ ti .
42011008	Te atah metila a awm ai ? Kavan thui u , ahih te na paya la a awm dawngah tho nawh tih takawi te m'pe nawh de nang lawng yah ohla na bih mangkhak atah ahih lawng tho vetih na ngoe thaihu boeih te m'peek ai .
42011009	Tedawngah he he kavan thui u : Bih u lah , m'peek ai ; tlap u lah na dang ai , Thawh te khooek u lah , nang ham avan awng ai .
42011010	Metihtiah aka bih boeih te a peek ai , aka tlap boeih lawng adang ai , thawh aka khooek boeih ham a awng pe ai .
42011011	Na ca lawng nga avan bih vengah ruul aka pe papa nangmi khuiah khat khaw na awm u aw ?
42011012	Aaidui avan bih vengah celkhuita-ai na peek ai aw ?
42011013	Thlaangthe la na awm u de ta , na ca thli te thaihu theen peek ham na ming u . Te atah vaan ah aka awm Pa lawng atah Ciim Muithla te aka bih boeih tengah a peek tare ai ta ! ” a tina .
42011014	Raaithe lawng akuun tih awl aka mueh thlaang pakhat kah a kaw khui kalawng raaithe te Jesuh lawngah a hek tih te thlaang te raaithe lawng a ceh taak coeng atah awl cal . Thlaangping tah a kawpoek la rai sut u ,
42011015	tede , thlaang khatsut lawngtah , “ Raaithe thli hek thai hamla huham tharana he raaithe thli kah a bawipa Beelzebul lawng ni a peek , ” ti u .
42011016	Thlaangtloe lawngtah Jesuh kah a thawlhna te tuuk ham a ngaih u dawngah ahih kah a sai te Pathen ben-kah aka law ni tite tuengsakna ham kawpoek raina sai ham te a bih u .
42011017	Tede Jesuh lawng ahimi kah poekna te thiim a ming tih ahimi nala te , “ Ram pakhat he amah oen amah athloekla pek u the tih thek u kawinih asan pai thai manawh ; imkhuikaw khaw pek u the tih a roep u nawh atah khawsak paw .
42011018	Tedawngah Seitan kah ram khaw pakhat oen khat raal u the kawinih metila asan a pai thai ai ? Nangmi lawng atah kai lawngah raaithe ka hek he Beelzebul lawngah raaithe hek thaina te kai he a peek na ti u .
42011019	Kai lawng Beelzebul rang oen raaithe ka hek atah nangmi kah hubang thli lawng ta metila a hek u ? Nangmi na soeng u nawh tite namami kah hubang thli lawng a tueng sak !
42011020	Tetih nawh ni , kai lawngah Pathen kah huham tharana oen raaithe ka hek tih , te lawngah te Pathen Ram nangmi teng avan pha poen tite a tueng sak .
42011021	Thara thlaang pakhat lawng amah kah aw-vaa boeih oen a im te a toet atah a khueh a toen boeih te sueng .
42011022	Tede tha aka ra ngaai bet pakhat lawng a teek tih a taa atah ahih lawng a uepna awva boeih te a lawh pe vetih thaihu thaiha te a rek a ra pe ai .
42011023	A-u khaw kai he aka pai puei nawh tah kai he aka raalna thlaang ni ; a-u khaw thlaang ka cawitun vengah kai he aka bawmcem nawh tah thlaang aka thekyak thlaang ni . ” a tina .
42011024	“ Raaithe pakhat , thlaang pakhat kah a kaw khui kalawng co tih a ceh vengah , ramhum huhang te a hiil tih a awmna ham ahuen amawl te a tlap . Pakhat khaw a huh nawh veng atah , ‘ Ka ceh taak kamah im la te ka meel koep hawn ai . ’ tila a poek .
42011025	Tedawngah meel koep tih im te aciimbiit la awm tih thaihu thaiha atheenla a kuem heet u te a huh .
42011026	Tecoengah cet tih amah lak ah athe eep ngaai atloe raaithe pasarih te avan law puei tih te ah te awm u . Tedawngah te thlaang te tah acuek veng kah lak ah nauh tare ngaai . ” a tina .
42011027	Jesuh lawng tila a thui coengah thlaang tim kah hutaa pakhat lawngah paang tih ahih nala te , “ Nang he aka cuunkung oen cawmcahkung tah metihtlukla a awmngaih ai te ! ” a tina .
42011028	Tede Jesuh lawngah , “ Pathen awl te a yaak tih aka vai tah metihtlukla a awmngaih tare ai ! ” a tina .
42011029	Thlaangping lawngah Jesuh te a veel khoep u vengah te Jesuh lawng , “ Tihin hang kah thlaang thli he the-akk tangkiik ! Ahimi lawng kawpoekraina te a bih u , tede Jonah kah kawpoekraina nawh atah atloe khat khaw ka sai manawh .
42011030	Nineveh khaaw kah thlaang thli hamla tawngha Jonah te noekna la a awm van angla Thlaanghing Capa he khaw tihin hang kah thlaang thli ham miknoek la awm van ai .
42011031	Sheba sengpahrang Nu lawng Solomon kah cuihna awl hutung ham athla hlang amah ram kalawng va law ; Awlcekna Khawhin ah ahih lawng pai vetih tihin hang kah thlaang thli he thawlh a peel poen ai ; ataktang kavan thui u , Solomon lak ah aka lenduet ngaai he ah he awm .
42011032	Nineveh khaaw kah thlaang thli lawng Jonah kah phung thui awl a yaak u dawngah a thawlhna yut u , Awlcekna khawhin ah ahimi lawng pai vetih nangmi te thawlh m'peel poen ai ; ataktang kavan thui u , Jonah lak ah aka lenduet ngaai he ah he awm . ” a tina .
42011033	A-u lawng haiim te a vaang tih thlip khoep nawh , beeldung oen khaw dah khoep nawh ; im khuila aka law thlaang thli lawng aangna te a huh thaina ham haivangna dawngah te a khueh .
42011034	Pum hamla tah mik he haiim angla awm . Na mik rawi te acaih vengah na pum te aangna oen be ; tede na mik rawi te atheen nawh veng atah na pum te yiinna khuiah awm .
42011035	Tedawngah na pum dawngah aka awm aangna te yiinna la a coengg nawh ham ngaithuen uh .
42011036	Haiim a aangna oen nang te n'thue vengah na pum te aangna oen be tih ame huen maiah khaw yiinna a awm nawh angla na pum boeih te aang ai . ” a tina .
42011037	Jesuh te awl a thui coeng atah Farasi thlaang pakhat lawng buh ca la ahih te a khue ; tedawngah cet tih buh caak hamla te ngawl .
42011038	Jesuh lawng buh caak thlan ah kut a silh nawh te Farasi thlaang lawng a huh u vengah a kawpoek rai .
42011039	Tedawngah Bawipa lawng ahih nala te , “ Nangmi Farasi thlaang thli lawngtah boengloeng oen beel te adauben tah na silh u , tede akhui ben tah tluung-athangna , athe thaihu oen betoet .
42011040	Nangmi thlaangngau paathuu thli ! Adauben aka sai Pathen lawngah akhuiben te khaw sai nawh aw ?
42011041	Tede nangmi kah boengloeng oen beel dawngah aka awm te khawdeng thlaang thli te pe u lah , tetih atah soeprep boeih te nangmi ham ciim ai .
42011042	Nangmi Farasi thlaang thli ham khawmap tangkiik ! Nangmi lawng cuenruek-an , sawngsing oen tawitlim anno Pateng khaw paha ah pakhat te Pathen na peek u , tede nangmi lawngah doengna , Pathen lungna te tah na hadalhna u . He ang thli he na sai hamla awm tih atloe te khaw dalrana ohla sai ham awm .
42011043	Nangmi Farasi thlaang thli ham khawmap tangkiik ! Nangmi lawng sinakok bok-im ah athloekla ahooep atlaang ngawlhcoen dawngah ngawlh ham oen ah thaihu yoeihna huen ah thlaang kah hinyahna oen voemtoeina te na ngaih u .
42011044	Nangmi ham khawmap tangkiik mah aw ! Nangmi tah thlaang lawng ming nawh tih asawah a cehna miknoekna aka awm nawh thlam oen na la u . ” a tina .
42011045	Phungawl cangpueikung pakhat lawng ahih nala te , “ Saya he tila na thui he kaimi khaw nan sal nan phaam haih poen ! ” a tina .
42011046	Jesuh lawng , “ Nangmi Phungawl cangpueikung thli ham khaw khawmap tangkiik ! Nangmi lawngah phueih ham aka rai tangkiik thalrih te thlaang na phueih sak u , tede namami lawngtah thalrih te na kutdawn oen Pateng na tek nawh .
42011047	Nangmi ham khawmap tangkiik mah aw ! Nangmi lawngah tawngha thli ham thlann te atheen theenla na sai pe u , te kah tawngha thli te namami kah patuer thli lawng a ngawn u te ni .
42011048	Tedawngah nangmi lawng namami kah patuer thli lawngah a sai te na kawtlaak puei u tite na tueng sak u ; ahimi lawng tawngha thli te a ngawn u tih nangmi lawng thlann te na sai pe u .
42011049	He kawngah he Pathen kah Cuihna lawng , ‘ Ahimi tengah tawngha thli oen laipai thli te ka tuih ai ; ahimi lawngah khatsut te a ngawn u vetih atloe hue te tah a heem a tek u ai ? tila a thui .
42011050	Tedawngah Abel a ngawn u veng kalawng boknathaang oen Huen Ciim laklaw ah a ngawn u Zekhariah toe ah , dilai suen cuek veng kalawng tawngha boeih te a ngawn u dawngah tahe san kah thlaang thli he dan a tat ai . Teveng kah thlaang thli boeih ham te tahe san kah thlaang thli he dan a tat ai tila kavan thui u !
42011052	Nangmi Phungawl cangpueikung thli ham khawmap tangkiik ! Nangmi lawng cuihna im kah thawhka awngna caabi te na kuem khak u ; namami khaw na kuun u nawh , kuun ham aka yawm thlaang thli ham khaw na khang pe u ! ” a tina .
42011053	Te kalawng Jesuh te a ceh coeng atah , Phungawl cangpueikung thli oen Farasi thli lawng ah teveng kalawng tah ahih te a huhhuett tangkiik u poen tih ,
42011054	a cal thawlhna oen awl a thuina dawngah a thawlhna te tuuk pe ham thaihu kawng alam yahawh hlang te a doet u .
42012001	Tevengah thlaangping toeklek nawh te tun u tih amami pakhat oen pakhat te tiil u the ; tevengah Jesuh lawng lamhacuekla a hubang hue nala te , ‘ Farasi thlaang thli kah tawlru te atheenla ngaithuen uh , ka thui ngaihna tah ahimi kah thailatna te ni .
42012002	Muekdah khoep la aka awm thaihu boeih te pho vetih ahuep ahel boeih te a ming sak ai .
42012003	Tedawngah yiinna khuiah na thui u te hingthun khawthaih ah a yaak u ai , thawh na khaih khoep u tih ahuepla im khuiah awltuemm na thui u te imphu kalawng a paang puei u ai . ” a tina .
42012004	“ Ka puei thli , kavan thui u , pum bueng he a ngawn thai doek tih atloe athe-eep khat khaw aka sai thai nawh thlaang thli te rih boel .
42012005	Nangmi lawng a-u rih ham a awm tite kavan tueng sak ai ; Pum he a ngawn coengah hell khuiah thlaak thaina aana aka khueh Pathen te rih uh . Nangmi lawng ahih te ni na rih u ham a awm , kai lawng kavan thui he tangna u lah !
42012006	Variit pa-ngaa te pheksaseen pahih la yooei u nawh aw ? Pathen lawngtah variit te pakhat khaw hilh nawh .
42012007	Na luu dawngkah sam Pateng a toek boeih . Tedawngah rih u boel ; nangmi tah variit yahawh hlang lak ah na phu awm ngaai ! ” a tina .
42012008	“ Atak tang kavan thui u , a-u khaw kai kah thlaang la ka awm tila langya ah aka thui tah , Thlaanghing Capa lawng ahih te Pathen kah vanthlaang thli haiah ka thlaang ni a tina van ai .
42012009	Tede a-u khaw seh langya ah kai he aka hoett tah Thlaanghing Capa lawngah ahih te Pathen kah vanthlaang thli haiah a hoett van ai .
42012010	A-u khaw Thlaanghing Capa te oelhtaihna awl aka thui te khawdawp a ngaai pe ai , tede a-u khaw Ciim Muithla te a oelh ataih tih athela aka thui tah khawdawp ngaai pe manawh .
42012011	Ahimi lawngah nangmi te sinakok ah khaw , ram ukbawi oen ukkung thli haiah khaw n'khuen u vengah namah oen namah te metila ka phungtu u vetih me ang awl ka thui ai ti khaw lakueng a boel .
42012012	Metihtiah nangmi lawng na thui ham koei te Ciim Muithla lawng n'cang puei ai . ” a tina .
42012013	Thlaangping tim kah thlaang pakhat lawng Jesuh nala te , “ Saya , a pa lawng kaihih boeinau hamla avan ceh taak ro te kai ham thoem avan pek van ham ka maya tengah thui pe lah ” a tina .
42012014	Jesuh lawng ahih nala te , “ Ka puei , nanghih te awl cek ham oen ah ro pek pe hamla a-u lawng kai he n'khueh ? ” a tina .
42012015	Tecoengah ahimi boeih nala te , “ Apueh ngaihna soeprep dawngah kuemsuem u lang tloeng u lah ; metihtiah thlaang kah hingna tak tak he bawirengna , khueh toen thaihu dawngah pangtung nawh . ” a tina .
42012016	Tecoengah Jesuh lawng ahimi teng ah he kah thuidoetna he a thui pe : “ Voei khat ah kuirang pakhat lawng lo pakhat a toen tih caang theen tangkiik .
42012017	Ahih lawngah tila a poek , ‘ Caang ka khuehna ham awm tlaih nawh . Me tih ni ka ti lah ai ? ’ ti .
42012018	Tecoengah tila a poek tih , ‘ He tila ka sai ai , thaidi boeih te ka phe silang pakhat la kang abo ngaai la ka sai ai , tecoengah te kah thaidi dawngah te caang oen atloe thaihu boeih te ka khueh ai .
42012019	Tecoengah kamah oen kamah te nang yotheen kam-awm thlaang ! Kum san hlang ham na ngoe thaihu theen boeih te na khueh poen ! Thayoeidoh la awm lah , Ca langtah aw lah , ngaimawng ngaitoe la awm lah , ka ti ai ’ ti .
42012020	Tede Pathen lawng ahih nala te , ‘ Nang thlaangngau paathuu ! N'tu yiin ah na hingna te boet poen ai ; tedawngah namah ham na tung na sep thaihu thli he a-u lawng a paang ai ? ” a tina .
42012021	Tecoengah awlcuina ah Jesuh lawng , “ Amah hamla kaawn aka tung aka sep thlaang tah Pathen kah mik huh atah kuirang la awm nawh . ” a tina .
42012022	Tecoengah Jesuh lawng a hubang hue nala te , “ Tedawngah nangmi lawng na hingna ham angoe caak awkk khaw , na pum ham angoe hinaak himbai khaw lakueng u boel kan tina u .
42012023	Hingna he caak awkk lak ah awlpui ngaai tih pum he khaw hinaak himbai lak ah awlpui ngaai ni .
42012024	Vang-aak thli ke bueh u lah ; ahimi lawng ruk khaw tuh u nawh tih caang khaw aat u nawh . Ahimi lawng khaai khaw khueh u nawh tih caangpai khaw holh u nawh ; Tede Pathen lawng a cah a awh ! Nangmi he va lak ah na phu tlo ngaai !
42012025	Nangmi timkah a-u lawng mai khaw lakuengna rang oen a hingna te bet a cot sak thai ai aw ?
42012026	He ang thaihu tehca mai Pateng khaw na sai thai u nawh atah , n'tu ham ah atloe thaihu kawngah na lakueng u ?
42012027	Ramhum kah raipai thli lawng metila a roeng hang tite bueh u lah : ahimi lawng bii khaw bi nawh , amami ham hinaak himbai khaw tak u nawh . Tede nangmi tengah kavan thui tah Solomon sengpahrang Pateng khaw a bawilen hi-acuu a khueh moek de , raipai angla aka theen khat khaw khueh nawh .
42012028	Tihin ah hing tih thangvuen ah aka duek pahoei , hai dawngah phuum hamla aka awm sul-aram Pateng khaw Pathen lawng a thoei acaam . Ahih lawngah nangmi te thoei acaam tare nawh ai aw ? Nangmi na oengna yawl tangkiik nawh pai he !
42012029	Tedawngah nangmi lawng caak awkk kawng te poek khuep oen lakueng u boel .
42012030	( Metihtiah Pathen aka ming nawh dilai thlaang thli lawng ni he ang thaihu thli he a thoeh a tham . ) Nangmi kah na Pa lawng he ang thaihu na ngoe boeih te a ming .
42012031	Amah kah a Ram te awlpuila poek u lah , te atah he thaihu boeih he nangmi m'peek ai . ” a tina .
42012032	“ Rih u boel , metihtiah nangmi te na Pa lawng Vaan Ram peek ham a ngaih .
42012033	Nangmi lawng na khueh na toen te yooei u langtah tangka te khawdeng thlaang thli pe uh . Aka pawn thai nawh tangkabawm te namami ham khueh u langtah vaan ah namami ham kaawn te tung asep uh , te huen atah thlaanghuuen lawngkhaw huuen thai nawh tih kuum-akett lawngkhaw a caak thai nawh dawngah metuek khaw boeih manawh .
42012034	Metihtiah na thaihu a awmna huen ah te na thinkaw khaw awm yoeyah van ai . ” a tina .
42012035	“ Me ang thaihu a thoeng veng-kah ham khaw oepsoehla awm uh , hinaak himbai te oepsoehla bai-ana u langtah haiim te oepsoehla vaang uh ,
42012036	yuluipoei kalawng aka meel koep ham koei a bawipa lawng thawh a khooek pe vengah thawhka te pahoei awng pe ham aka ring oepsoeh tuihyoeihthlaang thli angla huertuela awm uh .
42012037	A bawipa a law koep vengah huertuela a toet tih oepsoehla aka ring tuihyoeihthlaang thli te tah a yo theen phoeih ! Atak tang kavan thui u , ahih lawng amah angki te a pit vetih a tuihyoeihthlaang thli te a ngawlh sak coengah ahimi te a do adan ai .
42012038	Yiinthuemtaang ah a law ah khaw , cinghue ah a law ah khaw , ahimi oepsoeh la a awm te a huh atah a yo theen phoeih u !
42012039	Tecoengah he he ming u lah , Im khuehkung lawng thlaanghuuen a lawna atue te ming kawinih a im te thlaanghuuen muk sak manawh .
42012040	Tedawngah nangmi khaw oepsoehla awm uh , metihtiah nangmi lawng na ngaiuep nawh vengah Thlaanghing Capa tah law ai . ” a tina .
42012041	Piter lawngah , “ Bawipa , he thuidoetna he kaimi ham aw na van thui , tihnawhtah thlaang boeih ham aw ? ” tila a doet .
42012042	Bawipa lawngah , “ Tetih atah , a-u nuem uep-awm tih aka cuih tuihyoeihthlaang la aka awm ? Ahih tah a bawi lawng tuihyoeihthlaang thli cawmcah ham , atue atang vengah ahimi caak awkk pekung la a khueh te ueppang koei aka cuih tuihyoeihthlaang la awm ai .
42012043	A bawipa a law vengah te tila bii a bi te a huh atah te kah tuih-yoeih thlaang te tah a yotheen phoeih !
42012044	Atak tang kavan thui u , te kah tuihyoeihthlaang te amah kah khuehtoen boeih uktemkung la a bawipa lawng a khueh ai .
42012045	Tede ‘ ka bawipa he law yue tang manawh ’ tila a poek tih atloe tuihyoeih-thlaang hutaa khaw , tawngpa khaw a bawh apai tih a caak a awkk tih yuu a ruui atah ,
42012046	ahih lawng a ngaiuep nawh tih a ming nawh atue atang hin at veng atah a bawipa te a law pe ai . A bawipa lawng ahih te pat a tloek vetih awl ngaai nawh thlaang thli kah paang koei te a paang sak van ai .
42012047	A bawipa lawng sai sak ham a ngaih te a ming de aka sai nawh tih oepsoehla aka awm nawh tuihyoeihthlaang te tah dan a tat vetih a bawh doetthloet ai .
42012048	Tede a bawipa kah kawngaih ming nawh tih bawh ham koei te aka sai tuihyoeihthlaang tah adoem aphoe ngaai la a bawh ai . Yahawh hlang a peek thlaang tengkah te yahawh hlang a bih van ai ; apueh ngaai la a peek thlaang tengkah te apueh la a bih van ai . ” a tina .
42012049	“ Kai tah dilai he hai oen ung sak ham ni ka law , tahe vengah khaw ung poen kawinih ka ngaih !
42012050	Kai lawng ka dang ham koei baptisma pakhat awm hun , tete ka coeng thlantoe tah ka kawpoek patang tangkiik mah aw !
42012051	Nangmi lawngah kai he dilai dawngah roepna peek hamla va law tila na poek u aw ? Nawh ni , roepna nawh tih pekbona peek ham ni ka law .
42012052	Tahe kalawng tah imkhuikaw pakhat ah aka awm thlaang pa-ngaa te pek u ai , pathum lawng pahih te a raalna vetih pahih te lawngah pathum te a raalna van ai .
42012053	Ana pa thli lawng a capa thli te a raalna vetih a capa thli lawng ana pa thli te a raalna van ai ; a manu thli lawng a canu thli te a raalna vetih a canu thli lawngkhaw a manu thli te a raalna van ai ; a manii lawng a la-nga te a raalna vetih a la-nga lawngah a manii te a raalna van ai . ” a tina .
42012054	Jesuh lawng thlaangping tengah tila a thui pe , “ Nangmi lawng khawtlaak ben kalawng ah muui a yaal hang te na huh u vengah khawtlan ai tila pahoei na thui u tih tlan khoet .
42012055	Tecoengah ahot ben-kah yilh a law atah khaw ling ai na ti u tih ling tangtang .
42012056	Thlaangthaipalat hue ! Nangmi lawng vaan oen dilai he na dan u tih khawtue tah na thui thai u ; tetih atah , n'tu ah tahe vengkah atue he tah na ming u thai nawh ? ” a tina .
42012057	Asoeng thaihu te sai ham n'tu ah namami lawngkhaw kaw na poek u nawh ?
42012058	Thlaang pakhat khat lawng nang te tayacawi ham a ngaih tih awlcekna yungim la n'ceh puei atah , awlcekna yungim na pha thlan vengah ahih oen roeproeina sai . Te tila na sai nawh atah ahih lawng nang te awlcek bawi haiah m'mawt poen ai , awlcekbawi lawng nang te palik kut ah m'peek vetih thongim ah n'thlaak ai .
42012059	Ataktang ni kavan thui u , laiba te na sah boeih thlantoe thongim khuiah na awm ai ” a tina .
42013001	Tevengah te kah aka awm thlaang khatsut lawng Galili thlaang thli Pathen tengah Luciik thawthuengna a sai u vengah Pilat bawi lawng a ngawn kawng te a thui pe u .
42013002	Jesuh lawng ahimi nala , “ Te kah Galili thlaang thli , te tila a ngawn u te atloe Galili thlaang thli lak ah aka thawlh ngaai ni tila na poek u aw ?
42013003	Thawlh koek aih nawh ! Atak tang kavan thui u , nangmi khaw na thawlhna te na yut u nawh atah nangmi boeih khaw ahimi angla na duek u van ai .
42013004	Siloam kah imtloensang a tlim vengah thlaang paha thlaireet a namm darek tih aka duek hue te ta ? Jerusalem ah aka awm thlaangtloe boeih lak ah the koek tila nangmi lawng na poek u aw ?
42013005	The koek aih nawh ! Atak tang kavan thui u , nangmi khaw na thawlhna te na yut u nawh atah nangmi boeih khaw ahimi angla na duek u van ai . ” a tina .
42013006	Tecoengah Jesuh lawng he kah thuidoetna he ahimi tengah a thui pe : “ Thlaang pakhat lawngah misurdum khuiah thaidut thing kung at a liing . Ahih lawng cet tih thaidut te thaih aw , thaih nawh aw ti tih a bueh de athaih pakhat khaw hu nawh .
42013007	Tedawngah ahih lawng amah kah dumtoetkung nala te , ‘ Bueh lah , kum thum puet ah he la he ka law tih thaidut thing he ka bueh de a thaih khat khaw ka hu nawh . Vung hawn loeih ! N'tu ah laitheen apoei apit la a vak asah sak ? ” a tina .
42013008	Tede dumtoetkung lawng , “ Bawipa kum at tah awm mai de seh ; a teng-avai he dilai ka voe pe silang tah laimeen oen ka vui de lah ai .
42013009	Cangthok ah a thaih atah theen badai ; athaih nawh atah vung mai hawn ; a tina . ” tila a thui pe .
42013010	Sabbath khawhin hin at vengah Jesuh lawng sinakok bok-im ah a cang puei .
42013011	Teah te kum ha thlaireet khuiah raaithe lawng a tlawh sak hutaa pakhat te awm ; ahih te a uen khuun roepsoet tih doeng sak thai tlaih nawh .
42013012	Jesuh lawng ahih te a huh vengah a khue tih , “ Hutaa nang , na tlawhna hoeih poen ! ” a tina .
42013013	Ahih lawng a kut te hutaa sawah a tloeng tih hutaa te amah poek ah yauh doeng pahoei tih Pathen te a thangpawm .
42013014	Sabbath khawhin ah Jesuh lawng thlaangtlo a hoeih sak dawngah sinakok bok-im ukkung te a thin sa ; tedawngah thlaangping nala te , “ Mami lawng bii bina ham khawhin hinruk awm ; te khawhin ah te law u langtah thlaangtlo hoeih sak uh , tede Sabbath khawhin atah sai u boel ! ” a tina .
42013015	Bawipa lawng ahih nala te , “ Nangmi thlaangthaipalat hue ! Nangmi lawng Sabbath khawhin ah na vaitaw khaw , lacano khaw seh , a kiingna rui te na thlam pe u tih tui awkk sak ham na mawt u de lah koen .
42013016	Tahe ah Seitan lawng kum ha thlaireet khui a piin tih a khawh mangkhak Abraham cadil he ah awm he ta ; Sabbath khawhin ah ahih he piin ayeenna kalawng n'loeih sak nawh ai aw ? a tina .
42013017	Ahih kah awl thungna lawng a raal thli te a yah sak , thlaangping tah ahih kah kawpoekrai thaihu a saina dawngah te awmngaih u .
42013018	Jesuh lawngah tila a doet , “ Pathen kah Ram he n'tu oen a lawh u ? N'tu oen ah ka nuehtah lah ai ?
42013019	Te tah he oen lo u . Thlaang pakhat lawng antammu te a lawh tih amah dum ah te a heh . Antammu te roeng hang tih thingkung la pai , te atah va thli te law u tih abeek thli dawngah a bu a tuk u . ” a tina .
42013020	Jesuh lawng “ Pathen Ram he n'tu oen ah ka nuehtah lah ai ? tila koep a doet .
42013021	Te tah he oen lo u . Hutaa pakhat lawng tawlru te a lawh tih ta-ekk hawl thum oen a thoekk haih tih ta-ekk te a rawi sak boeih . ” a tina .
42013022	Jesuh lawng Jerusalem la a ceh vengah te khawpui boeih oen vangca vangnau ah te cet tih thlaang thli te a cang puei .
42013023	Thlaang pakhat lawng ahih nala , “ Bawipa , thlaang a yawlca lawng aw thlawnna he a dang ai ? ” tila a doet .
42013024	Jesuh lawng ahimi nala , “ Thawhka ceek ah te kuun ham yawm u lah ; thlaang yahawh lawng kuun ham a yawm u ai , tede kuun thai u manawh .
42013025	Imkung lawng tho vetih thawh a khaih ai ; tevengah adauben ah na pai u vetih thawh te na khooek u ai , “ Bawipa , thawh van awng de lah ! ’ na tina u ai . Ahih lawngah , “ Ame kalawng nangmi na law u , kan ming kan tung u moenih . ’ ti ai .
42013026	Tevengah nangmi lawng , ‘ Kaimi he nang oen ah buh aka ca haih ni ; kaimi khaw ah nan cang puei u teta ! ? na tina u ai .
42013027	Tede tila koep a thui ai , ‘ Nangmi he ame kalawng na law , kan ming nawh . Nangmi thlaangthe thli ; atloela cet uh ’ n'tina ai .
42013028	Nangmi lawng Pathen Ram khuiah Abraham , Isak , Jakob oen tawngha thli te na huh u ai . Nangmi tah adauben ah na rap vetih na naw te cakcak na rueng u ai !
42013029	Khawcuuk , khawtlaak , aluen ben akakk ben kalawng thlaang law u vetih Pathen Ram khuiah poei buh a veel haih u ai .
42013030	Tevengah te tahe ah hukhueng la aka awm he lamhacuekla awm vetih tahe ah lamhacuekla aka awm he hukhueng la awm ai . ” tila a thui pe .
42013031	Tevengah te Farasi thlaang khatsut a tengla law u tih Jesuh nala te , “ Herod lawng nang he ngawn ham a ngaih dawngah he kalawng atloela cet loeih ” a tina u .
42013032	Jesuh lawng ahimi nala te , “ Tihin ah khaw , thangvuen ah khaw , kai lawng raaithe thli te ka hek vetih thlaangtlo te ka hoeih sak hun ai , a thum hin ah bii ka coeng ai . ” tila cet u langtah metaang tengah te thui pe uh . ” a tina .
42013033	Me tih khaw seh , kai ngoen tah tihin ah khaw , thangvuen ah khaw , awmvai ah khaw ka sai nooek te ka sai toengtoeng hun ai ; metihtiah tawngha pakhat he Jerusalem khawpui khui nawh atah atloe ame huen ah khaw ngawn ham theen nawh .
42013034	“ Jerusalem , Jerusalem ! Nang lawng tawngha thli te na ngawn , Pathen lawng na tengah avan tuih laipai thli te khaw lungto oen na de u ! Aainu lawng a ca thli te a phe oen a khuk adah angla na thlaang thli te ka pooem hamla voei yahawh hlang ka ngaih de nang lawng ah na thana .
42013035	Tedawngah nangmi kah Tempal bok-im te a hoett poen ai . Atak tang kavan thui u , ‘ Bawipa miing oen aka law te Pathen lawng yotheenna pe hawn seh ’ tila nangmi lawng na thuina atue te apha thlantoe kai he nan hu u tlaih manawh . ” a tina .
42014001	Sabbath khawhin hin at vengah Jesuh tah Farasi thlaang thli mawtkung pakhat im la te buh pan la cet ; tevengah thlaang thli lawng Jesuh te rep a doen u .
42014002	Thlaang pakhat a kut a khaw aka phiing te Jesuh tengla va law ,
42014003	tevengah Jesuh lawng Phungawl cangpueikung thli oen Farasi thlaang thli te , “ Mami kah Phungawl lawng Sabbath khawhin ah thlaangtlo hoeih sak ham a ngaih aw , ngaih nawh aw ? ” tila a doet .
42014004	Tede ahimi te awlmueh la awm u . Jesuh lawng thlaangtlo te a khue , a hoeih sak tih a tuih .
42014005	Tecoengah ahimi nala te , “ Nangmi timkah thlaang pakhat kah a ca mai khaw , tihnawhtah vaitaw khaw , Sabbath khawhin ah ungrawmdung ah tla kawinih nangmi lawng doek pahoei ohla na awm ai aw ? ” a tina .
42014006	Tede he kawngah he ahimi lawng awl thung pe u nawh .
42014007	Kamyin khatsut lawngah huen theen koek a tuek u te Jesuh lawng a huh , tedawngah he kah thuidoetna he ahimi boeih tengah a thui pe :
42014008	‘ Thlaang pakhat khat lawng yuluina poei ah n'ceel vengah huen theen koek ah ngawl u boel . Nang lak ah awlpuila aka awm hinyah koei ngaai thlaang khaw a ceel thai mai ,
42014009	tevengah nang hih te aka ceelkung lawngah na tengla law vetih nang nala te , ‘ He ah he ahih ngawl seh . ’ n'tina ai . Tevengah nang tah yah laat la ahemkoek huen ah te na ngawl ai .
42014010	Tedawngah nang te thlaang lawng n'khue vengah cet langtah ahemkoek huen ah te ngawl mai hawn , te atah nang te imkung lawng na tengla law vetih , ‘ Ka puei , huen theen ngaai dawngah ngawl . ’ ti ai . He tila te nang tah atloe kamyin boeih haiah hinyahna na dang ai .
42014011	A-u khaw amah oen amah a pawm sang u atah adangla tla ai , a-u khaw amah oen amah adangla aka awm tah a pawmsang u ai .
42014012	Tecoengah Jesuh lawng imkung nala te , “ Nang lawngah hingthun buh khaw , thlembuh khaw , buh pan la thlaang na khue vengah na paya thli khaw , na imbe kuirang thlaanglen thli khaw khue boel . Metihtiah ahimi lawng nang te n'khue u van vetih te tila nang lawng na sai te avan thung van ai .
42014013	Nang lawng poei na sai vengah khawdeng thlaang , kut ngun khaw-ngun thlaang thli , kutkheem khowkheem thlaang thli oen mikpum thlaang thli te khue ;
42014014	ahimi lawngtah nang te n'thung koep thai nawh vetih nang lawng yotheenna na dawng ai . Thlaangdoeng thli duekna kalawng a thawhna khawhin ah Pathen lawng nang te n'thung badai . ” a tina .
42014015	Te kah buh veelna ah aka ngawl thlaang pakhat lawng he awl he a yaak vengah Jesuh nala te , “ Pathen Ram khuikah buhlawi poei ah aka thuum van tah yotheen aka dawng ni ! ” a tina .
42014016	Jesuh lawng ahih nala te , “ Thlaang pakhat lawng buhlawi a thawng tih thlaang yahawh thlaang te a ceel .
42014017	Buhlawi tel ham atue te a khoek veng atah kamyin thli te khue hamla amah kah tuihyoeihthlaang te a tuih tih , “ Law u loeih , soeprep boeih te coekroek la awm poen ! ” a tina .
42014018	Tede ahimi boeih pakhat coeng pakhat lawngah peelnangna awl te a thui u . Lamhacuek kah thlaang lawngah tuihyoeihthlaang te tila a thui pe , “ Lo ka lai tih ka cet silang ka bueh de ai ; ka law thai manawh n'reen mai hawn . ” a tina .
42014019	Thlaang pakhat lawngah , ‘ Vaitaw bawh ngaa ka lai tih ka phep hamla awm ; ka law thai manawh , n'reen mai hawn . ’ a tina .
42014020	Thlaangtloe pakhat lawngtah , ‘ Ka yu ka lawh pek tih ka law thai manawh . ’ a tina .
42014021	“ Tuihyoeihthlaang te meel koep tih he ang thli boeih he a bawi manghai tengah a thui pe . Bawi manghai tah a thin sa tih a tuihyoeihthlaang nala te , ‘ Khawpui khuikah lawngpui boeih oen imkep imvaai ah aloela cet langtah khawdeng thli , mikpum haaiying thli , kutngun , khowngun thli , kut kheem khow kheem thli te van law puei . ’ a tina .
42014022	Bawt a awm atah tuihyoeihthlaang lawngah , ‘ Bawipa , na awlpeek angla ka sai poen , tede awmna ham ahuen hoeng hun . ’ a tina .
42014023	Tedawngah a bawi manghai lawng a tuihyoeihthlaang nala te , ‘ Ka im khuiah thlaang abetoetna ham manglai lawngpui oen lawnglak boeih ah cet langtah thlaang boeih te van law puei .
42014024	Atak tang kavan thui , acuek kah thlaangceel thli a-u khat lawngkhaw ka buh ka aan he teng alai manawh . ’ a tina ” tila a thui pe .
42014025	Voei khat vengah thlaangping yahawh hlang lawng Jesuh oen a ceh haih u vengah ahimi benla te maang tih tila a thui pe .
42014026	“ A-u khaw ka tengla aka law thlaang thli lawngah a manu oen ana pa te a lungna lak ah khaw , a yu oen a ca thli te a lungna lak ah khaw , a maya manau thli oen a ngannu thli te a lungna lak ah khaw , amah oen amah te a lungna u lak ah khaw kai he aka lungna ngaai nawh tah ka hubang la awm thai ma-nawh .
42014027	A-u khaw amah kah thinglam te kawh ruila ka hu ah aka law nawh tah ka hubang la coengg thai manawh .
42014028	Nangmi tim kah thlaang pakhat lawng imtloensang sak ham a kamthlah atah , bii coengna hamla tangka khoek ai aw tite ming ham lamhala ngawl vetih me yoeh aboeih ai tite a nai anawng ai .
42014029	Te tila a nai anawng lamha nawh atah bii a tong tih lungdang a suem coengah imtloensang a sak te coeng thai nawh vetih thlaang lawngah a nuihna ai .
42014030	‘ He thlaang lawngah he imtloensang tah a sak de bii khaw coeng thai nawh ! ’ ti u ai .
42014031	Sengpahrang pakhat ahih te teek ham raalkap thongkul oen aka law atloe sengpahrang pakhat te a raalkap thong ha oen kah hamla a ceh atah ahih lawng ngawl lamha vetih te sengpahrang te ka taa thai ai aw tite a poek ai .
42014032	A taa thai koei nawh atah ahih te teek ham aka law sengpahrang te athla hlangla a awm vengah laipai a tuih vetih roeproeina awl te a thui sak ai . ” tila a thui pe .
42014033	Jesuh lawng awlcuina ah , “ Tetih van angla nangmi timkah pakhat lawngah soeprep boeih te a hoett nawh atah ka hubang la coengg thai manawh . ” a tina .
42014034	“ Lungkeh tah theen , tede a aalna te a moelh atah aal sak koep ham sai thai la awm tlaih nawh .
42014035	Laitheen la khaw , laimeen la khaw sai ham theen tlaih nawh ; voeih ham ni a awm poen . Yaakna haa aka khueh lawngtah ya seh ! ” a tina .
42015001	Hin at ah mangmu cawikung thli oen thlaangthawlh thli tah Jesuh kah awl thui hutung hamla law u ,
42015002	Farasi thlaang thli oen Phungawl cangpueikung thli tah caitoek u tih , “ He thlaang lawngah he thlaangthawlh thli khaw a do tih ahimi oen buh Pateng khaw a caak haih u nawh pai he ! ” ti u .
42015003	Tedawngah Jesuh lawng ahimi tengah he kah thuidoetna he a thui pe ;
42015004	Nangmi khuikah thlaang pakhat lawngah tuu yakhat khueh mai tih tuuping timkah pakhat te auh mai kawinih n'tu a sai ai ? Ahih lawng tuu sawmkua pakua te ramtliim saino a awmna ramhum ah te a ceh taak vetih tuu aka auh te a dang thlantoe a tlap .
42015005	A dang koep veng atah awmngaih tangkiik tih a lengpang dawngah a kawh tih im la meel .
42015006	Tecoengah a paya thli oen a imbe kah thlaang thli te a khue tun tih ahimi nala te , “ Ka awmngaih tangkiik , tuu aka auh vik te ka dang koep poen , n'awmngaih puei u lah ! ’ a tina .
42015007	Atak tang kavan thui u , tetih van angla thawlhna yut ham aka ngaih nawh thlaangdoeng sawmkua pakua lak ah thlaangthawlh pakhat lawng thawlhna a yut dawngah vaan ah awmngaihna yahawh ngaai awm ai . ” a tina .
42015008	“ Hutaa pakhat lawngah ngun tangka pheek ha a khueh ti mai lah sih , te khuikah pakhat te a auh atah n'tu a sai ai ? Ahih lawng haiim te a vaang coengah im te a tell tih a huh thlantoe im khui tawm ah a tlap .
42015009	A huh koep veng atah a paya thli oen a imbe kah thlaang thli te a khue tun tih ahimi nala te , ‘ Ka awmngaih tangkiik , ngun tangka aka auh te ka dang koep poen , ng'awmngaih puei u lah ! a tina .
42015010	Atak tang kavan thui u , tetih van angla thlaangthawlh pakhat lawng a thawlhna a yut dawngah Pathen kah vanthlaang thli tah awmngaih u . ” a tina .
42015011	Jesuh lawng awl thui a tom koep tih , “ Voei khat ah capa pahih aka khueh thlaang pakhat awm .
42015012	A capa anoca lawngah te , ‘ A Pa , ka paang ham koei ro te tahe ah m'pe mai hawn ’ a tina . Tedawngah te kah thlaang lawngah a capa pahih ham ro te a pek pe .
42015013	Hin hih , hin thum coeng atah a capa anoca lawng te amah kah thaihu thli te a yoeih , tangka te a khuen tih atloela te cet . Ahih tah athlahlang ram la cet , te ah te awmtheen awmyaal aboen tih tangka a pooek ayak .
42015014	A khueh boeih te thloep a hawna . Tecoeng atah te kah ram pum ah te khawthe khawkha tih te vengah te ahih tah n'tu khat khaw khueh tlaih nawh .
42015015	Tedawngah te ram kah thlaang pakhat tengah bii bi hamla te cet , te kah thlaang lawng ahih te lo la a tuih tih awk a doen sak .
42015016	Ahih te a-u khat lawngkhaw caak koei a peek nawh dawngah awkbuh dawngkah maicik maidawn cang te a naai poen .
42015017	Hukhueng atah a lungcuih pan tih tila ti , ‘ A pa kah bii aka bi thlaang thli lawng caak lek awkknaa nawh la buh a khueh u , kai tah he ah he ka lamlum tawm poen !
42015018	Ka tho silang a pa tengla ka cet ai , tecoengah tila ka tina ai , ‘ A pa , Pathen oen nang sawah ka thawlh tangkiik poen .
42015019	Na ca ti hamla ka koeih tlaih nawh ; namah kah bii aka bi thlaang la khaw n'khueh mai hawn , ka tina ai , tila a poek .
42015020	Tecoengah tho tih ana pa tengla te koep meel . “ Im kalawng athlana ah a law vengah te ana pa lawng a huh dinn tih a reen tangkiik , heeng phai tih a capa te koe a kop tih a mok .
42015021	A capa lawng , ‘ A pa , Pathen oen nang sawah ka thawlh tangkiik oh poen . Na capa ti ham ka koeih tlaih nawh . ’ a tina .
42015022	Tede ana pa lawng a tuihyoeihthlaang thli te a khue tih , ‘ Angki theen koek te aloela van khuen u lang buen sak uh . Kutcabuen te buen sak u langtah khawmuek te khaw muek sak uh .
42015023	Tecoengah cet u langtah vaitaw sak-awm paduuk te van khuen u langtah ngawn uh , poei sai u sih !
42015024	Metihtiah ka capa he duek poen de tahe ah hing koep ; ahih tah vi vik poen de tahe ah phumpho koep . ’ a tina . Tecoeng atah poei te a sai u .
42015025	“ Te veng ah te a capa ahaamca te lo ah awm . Lawngpueng a law phai veng im a pha tawm atah riingding tum awl oen laa sak laam awl te a yaak .
42015026	Ahih lawngah a tuihyoeihthlaang pakhat te a khue tih a doet , ‘ N'tu a sai u ? ’ a tina .
42015027	Tuihyoeihthlaang lawng ah , ‘ Na nau te im la law koep tih sading ngaimawng la avan pha koep dawngah na pa lawng vaitaw sak-awm paduuk te a bawh pe . ’ a tina .
42015028	A capa ahaam te a thin sa soeh tih im khuila kuun nawh ; Te atah ana pa te law tih im khuila kuun ham a capa te a thloep ahoelh .
42015029	Tede a capa lawng ana pa nala te , “ Bueh lah , kum san hlang sal angla nang ham bii ka bi , na awl te ngaai ohla vai khat khaw ka awm nawh . Kai ta n'tu nan peek ? Ka paya thli oen awmtheenna poei sai ham me-ee pum at Pateng khaw nan pe nawh !
42015030	Tede nang kah koe-ava te poeihcaih mai la thlaanghalhnu oen aka hawna na capa he im la a law koep atah vaitawca sak-awm te na bawh pe ! ’ a tina .
42015031	Ana pa lawng , ‘ Ka ca , nang tah kamah tengah na awm tih ka toen thaihu boeih he nang kah thaihu ni .
42015032	Tede na nau he tah duek poen de tahe ah hing koep ; ahih tah vi poen de tahe ah phumpho koep , tedawngah ka awmngaih tih poei ka sai u , ’ tila a thui pe . ” a tina .
42016001	Jesuh lawng a hubang hue tengah , “ Vai khat ah kuirang pakhat awm tih thaihu kuemkung tuihyoeihthlaang pakhat a khueh . Thaihu kuemkung lawngah a bawipa kah tangka apoei-oepla a hawna tila kuirang tengah a thui pe u ,
42016002	Tedawngah ahih te a khue tih , ‘ Nang kah kawng alam ka yaak he metila a awmna ? Ka thaihu boeih na kuemna cayin te m'pe loeih , nang tah thaihu kuemkung la na awm tlaih manawh . ’ a tina .
42016003	Te kah tuihyoeihthlaang lawng a kaw khuiah , ‘ Ka bawipa lawng kai he bii n'toeng sak poen ai . Metila ka ti lah ai ? Tuilong to ham khaw ka tha lawng noeng koek nawh , Buh bih kutduen ham tah ka yak .
42016004	N'tu ka sai ai tite ka ming poen ! Te tila ka sai atah ka bii he aboet ah khaw a im ah aka awm sak ham paya thli ka khueh poen ai . ’ ti .
42016005	Tedawngah a bawipa kah laiba aka khueh thli te a khue . Lamhacuek kah thlaang te , ‘ Ka bawipa kah lai meyoeh na ba pe ? ’ tila a doet .
42016006	Ahih lawngah , ‘ Olif situi pung yakhat ka ba pe ’ a tina . Thaihu kuemkung lawng , ‘ He he nang kah cayin seh , ngawl thuk , sawm ngaa la mah thut mai hawn . ’ a tina .
42016007	Tecoengah atloe pakhat te , ‘ Nang ta , lai meyoeh na ba ? ’ tila a doet . Ahih lawngah , ‘ Caanghum suum thong khat ka ba , ’ a tina . Thaihu kuemkung lawng , ‘ He he nang kah cayin seh , yareet la thut mai . ’ a tina .
42016008	Te kah thaihu kuemkung lawng cuihna oen te tila thaihu a sai dawngah a bawipa lawng a koeh ; metihtiah he dilai thlaang thli lawng amami kah thaihu a sai vengah aangna khuiah aka awm thlaang thli lak ah cuih u ngai . ” a tina .
42016009	Tecoengah Jesuh lawng , “ Tedawngah kavan thui u : dilai bawilenna koeva oen paya laikoei sai uh , bawilenna koeva aboeih coeng dengah ni dungyan im ah nangmi te n'khueh ai .
42016010	A-u khaw thaihu tehca dawngah uep-awm la a awm atah thaihu bo hlang dawngah khaw uep-awm la awm van ai ; a-u khaw thaihu tehca dawngah uep-awm nawh atah thaihu bohlang dawngkhaw uep-awm van manawh .
42016011	Tecoengah dilai bawilenna koeva khoembelna dawngah uep-awm nawh atah metila bawilenna koeva tang tang te nangmi m'peek ai ?
42016012	Tecoengah thlaang kah koeva thaihu dawngah uep-awm nawh atah namami kah thaihu te a-u lawng m'peek tang ai ?
42016013	“ Me ang tuihyoeihthlaang lawngkhaw bawi manghai pahih kah sal la awm thai manawh , ahih lawng pakhat te a thina vetih a khat te a lungna ai ; pakhat teng atah a ciil cak vetih a khat te tah a hel acal ai . Nangmi lawng Pathen oen tangka kah bii te pahih bok la na bi renten thai manawh ” a tina .
42016014	Tangka aka ngaih soeh Farasi thlaang thli lawng he kah awl boeih he a yaak u vengah Jesuh te a nuihna u .
42016015	Jesuh lawng ahimi nala te , “ Nangmi lawng thlaangtloe kah mik huh atah thlaangdoeng la na sa u , tede nangmi kah thinkaw lungbui te Pathen lawng a ming . Metihtiah thlaang lawngah phutlo tangkiik la a poek thaihu thli he Pathen mik huh atah a phu awm nawh .
42016016	Mosi kah Phungawl oen tawngha thli kah cathut te tah Baptisma pekung Johan dung toe ah ni a cak ; tecoeng kalawng tah Pathen Ram kawng Awlthang Theen te a phawng u tih thlaang boeih lawng toklekla kuun u .
42016017	Phungawl dawngkah a yitt koek a dek yet te a auh lak atah vaan oen dilai a auh te yoei ngaai .
42016018	“ A-u lawngkhaw a yu te a ma tih yu tloe a lawh atah samphaih poen ; tecoengah yu thlaak hutaa te khaw aka yuna thlaang tah samphaih poen ni , ” a tina .
42016019	Voei khat tah kuirang thlaang pakhat awm tih hinaak himbai phutlo oen thoekcau u tih hin roekk ah awmtheen a boenn .
42016020	Khawdeng thlaang pakhat Lazaruh aka miingna te awm van tih apum araw boeih ah vueihacang-ing lawng a yaawl , kuirang thlaang kah thawhka toela te avan law puei u ,
42016021	kuirang thlaang kah caboi dawng kalawng aka tla buhdik anhaai te caak hamla a ngaiuep . Ui Pateng khaw law tih ahih kah vueihacang-ing te a leh pe .
42016022	“ Khawdeng thlaang te a duek atah vaan kah poeipui ah Abraham tengah ngawlh sak hamla vanthlaang thli lawng a ceh puei u . Kuirang thlaang te khaw duek van tih a up u .
42016023	Ahih tah Hell khuiah patang a khang , athlahlangla a dan hang vengah Abraham tengah Lazaruh aka ngawl te a huh .
42016024	Te atah paang tih a khue , ‘ A pa , Abraham ! Kai he n'reen mai langtah Lazaruh te van tuih lah , a kutpue te tui dawngah nuemm selang ka daang he van suul lah seh , he kah hai khuiah he patang ka khang sut oh poen ! ’ a tina .
42016025	Tede Abraham lawngah , ‘ Ka capa , na hing khui puet ah thaihu theen boeih te m'peek poen , Lazaruh lawngtah athe thaihu boeih adang te ming lah saw . Tede , tahe ah ahih tah he ah he awmtheen a boenn tih nang tah patang na khang poen .
42016026	Tecoengah mami kah laklaw ah longhoi dung pakhat awm , tedawngah he kalawng ah he nang na awmna benla laan hamla aka ngaih thli khaw laan thai nawh , nang na awmna kalawng kaimi benla he a-u khatca khaw laan thai nawh ? a tina .
42016027	Kuirang thlaang lawngah , ‘ Tetih atah , A pa Abraham , reenna kavan bih , Lazaruh te a pa im la tuih lah ,
42016028	te ah te ka manau thli pa ngaa awm hun . Lazaruh te tuih langtah ahimi khat lawngah khaw he kah patang khangna ahuen he avan phana u nawh ham ahimi tengah ngaithuenna awl van thui pe lah seh . ’ a tina .
42016029	Abraham lawngah , ‘ Na manau hue te ngaithuen awl thui pe ham Mosi oen tawngha thli awm ta , ’ ahimi kah awl thui te na nau hue lawng hutung ngoen seh , ” a tina .
42016030	Kuirang thlaang lawngah , ‘ A pa Abraham , tete khoek nawh ! Thlaang pakhat khat he duekna kalawng tho tih cet kawinih ahimi lawngah a thawlhna te yut ai , ’ a tina .
42016031	Tede Abraham lawngah , ‘ Ahimi lawngah Mosi oen tawngha thli kah awl te a hutung u nawh atah thlaang pakhat khat duekna kalawng tho mai cakhaw ahimi lawng tangna manawh , ’ tila a thui pe , ” a tina .
42017001	Jesuh lawng a hubang hue tengah , “ Thawlhna khuiah thlaang aka tlaak sak thaihu thli awm ngai khoek ai , tede te ang tlaakna te aka sai thlaang thli ham tah khawmap tangkiik !
42017002	He camaw tim kah pakhat mai khaw thawlh sak lak atah caang neetna lungto bohlang a rawn a awi tih tuitunlii khuiah tla kawinih ahih ham theen bet ai .
42017003	Tedawngah na sai ham koei te ngaithuen uh ! Na boenhui te a thawlh atah ahih te toel athaam , a yut alawi atah a sawah khawdawp ngaai peh .
42017004	Ahih lawng hin at ah voei sarih na sawah thawlhna a sai tih voei sarih van na tengah law tih , ‘ Ka yut oh poen , ’ a ti atah a sawah khawdawp van ngaai peh , ” a tina .
42017005	Celtuih thli lawng Bawipa nala , “ Kaimi kah oengna he van roeng sak lah , ” a tina u .
42017006	Bawipa lawngah , “ Nangmi lawng antammu teh mai mah oengna te na khueh u atah he kah songlet thing he , ‘ Na yung oen haih ah namah poek ah phuk u langtah tuitunlii ah namah poek ah liing u lah , ’ na tina atah nangmi awl te avan ngaai ai , ” a tina .
42017007	“ Nangmi tim kah thlaang pakhat lawngah laithawl aka sai mai khaw , tuudoen mai khaw seh tuihyoeihthlaang pakhat na khueh ti mai lah sih . Ahih te lo kalawng law tih a paipuek ah , ‘ Aloela buh ca loeih ’ na tina u ai aw ?
42017008	Na tina u manawh ! Te tila na tina lak ah nang lawng , ‘ Kai hamla thlembuh van lo de lah , tecoengah rangkhukna angki te buen langtah buh ka caak vengah kai he n'toet de lah ; tecoengah buh te na caak badai , ’ na tina ai .
42017009	Te kah tuihyoeihthlaang lawng awl a ngaai dawngah te awmngaih awl thui pe ham ngoe nawh de lah koen ?
42017010	Nangmi khaw te tila na awm u van , sai hamla avan thui boeih te na sai u coengah , ‘ Kaimi tah tuihyoeihthlaang mai ni ; kamami kah sai ham koei te ni ka sai u ’ ti u mai hawn , ” tila a thui pe .
42017011	Jerusalem khaw benla Jesuh a ceh phai vengah Samaria oen Galili laklaw ramri ah te cet .
42017012	Vangca pakhat la ahih te a kuun vengah haibe aka na thlaang paha a tengla law u . Ahimi lawngah athlala hoer pai u tih ,
42017013	“ Bawipa Jesuh ! Kaimi he n'reen lah ! ” tila paang u .
42017014	Jesuh lawng ahimi te a huh vengah , “ Cet u langtah nangmi te khawsoeih thli lawngah n'yutt n'yam u seh . ” a tina . Lawngpueng a ceh phai u vengah ahimi tah boeih hoeih u .
42017015	Ahimi tim kah pakhat lawngah ka hoeih poen tila a ming vengah , meel koep tih angaihhlangla Pathen te a koeh .
42017016	Jesuh kah a khowkungah dilai dawng buekuep tih Jesuh tengah uemna awl a thui . Te thlaang te tah Samaria thlaang ni .
42017017	Jesuh lawng , “ Thlaang paha hoeih u de lah koen ni , atloe pakua hue teta mela oh kai ?
42017018	N'tu ah he kah thlaangphun tloe pakhat bueng lawngah Pathen thangpawm ham a va meel koep ? ” a tina .
42017019	Jesuh lawng ahih nala te , “ Tho lang cet loeih ; na oengna lawng n'hoeih sak poen , ” a tina .
42017020	Farasi thlaang khatsut lawng Jesuh nala te , “ Pathen Ram he mevengah avan pha ai , ’ tila a doet u . Ahih lawng awl a thung pe tih , ‘ Pathen Ram he tah huh thai koeila law manawh .
42017021	A-u lawngkhaw , ‘ Bueh lah he ah awm he ! tihnawhtah , te ah awm te ! ’ tila thui thai manawh , metihtiah Pathen Ram tah namami khuiah ni a awm . ” a tina .
42017022	Tecoengah a hubang hue te , “ Thlaanghing Capa kah Khawhin hin at te nangmi lawng huh hamla na ngaihna atue law ai , tede nangmi lawng na hu u manawh .
42017023	Nangmi tengah , ‘ Bueh lah , ke ah awm ke ! ’ tihnawhtah , ‘ Bueh lah , he ah awm he ! ’ tila aka thui thlaang awm ai . Tede tlap hamla cet u boel .
42017024	Thlaanghing Capa kah khawhin tah khaw thlap apha vengah khawhi-mikboet akhatben kalawng khatben toe ah a aangna lawng a thue rawngtheng angla te awm ai .
42017025	Tede ahih lawngah lamhala patang palai a khang vetih tihin hang kah thlaang thli lawng ahih te a hoett u ai .
42017026	Noah dung vengkah a awm angla te Thlaanghing Capa kah khawhin vengah khaw awm van ai .
42017027	Noah te lowng khuila a kuun khawhin toe ah thlaang thli lawng a caak a awkk u tih hutaa tawngpa lawng yu a lawh u tih vaa a sak u , tuiliwpui law khuengdeng tih ahimi te boeih a khuk .
42017028	Lot dung vengah a awm angla te awm van ai . Thlaang boeih lawng a caak a awkk u , thaihu a lai u tih a yoeih u , thingkung rawkung a liing u tih im a sak u .
42017029	Lot lawng Sodom khaaw te a thawh taak hin vengah vaan kalawng hai oen kat hai te , khaw angla tlan tih ahimi boeih te a ngawn .
42017030	Thlaanghing Capa kah khawhin a thoeng vengah khaw te tila awm van ai .
42017031	Te khawhin ah amah kah imphu ah aka awm lawng a thaihu thli te lawh hamla im khuila kuun re tlaih boel seh ; te tila te lo ah aka awm thlaang lawngkhaw im la meel koep tlaih boel seh .
42017032	Lot kah a yu te hilh u boel !
42017033	A-u khaw a hingna te thlawn hamla a yawm atah a hingna te sung ai ; A hingna te a sung atah hingna te a dang ai .
42017034	Nangmi tengah kavan thui u , te kah khawhin ah ihkhun dawngah aka ip haih thlaang pahih khuiah pakhat te a lawh vetih a khat te a ceh taak ai ,
42017035	Sum deeng haih hutaa pahih khuiah pakhat te a lawh vetih pakhat te a ceh taak ai .
42017036	Lo ah bii aka bi haih thlaang pahih khuiah pakhat te a lawh vetih pakhat te a ceh taak ai . ” a tina .
42017037	A hubang hue lawng ahih te , “ Bawipa , te tila te me tuek ah a awm ai ? ” tila a doet u . Jesuh lawngah , “ Duek rawkk a awmna roekk ah langta thli tun ai , ” a tina .
42018001	Tecoengah Jesuh lawng a hubang hue te thathe muehla thangthui poepa ham awm tite cangpueina hamla thuidoetna pakhat ahimi tengah a thui pe .
42018002	Ahih lawngah , “ Khawpui pakhat ah Pathen khaw rih nawh tih thlaang khaw aka hinyah nawh awlcekbawi pakhat awm .
42018003	Te kah khawpui khuiah te huhai pakhat awm van , ahih lawngah awlcekbawi tengla law tih , ‘ Ka raal te a dokna ham n'bawm de lah ! ’ tila a bih poepa .
42018004	Awlcekbawi lawng a thana khiing de aboet lam atah , ‘ Kai lawng Pathen Pateng ka rih nawh tih thlaang khaw ka hinyah nawh ,
42018005	he kah huhainu lawng he n'lawn khiing aih poen dawngah awl ka tloek pe mai poen ai . Te tih nawh kawinih law poepa vetih hukhueng atah kamah he patang m'peek lat ai ! ? ti . ” a tina .
42018006	Tecoengah Bawipa lawng , “ Adoengla awl aka cek nawh awlcekbawi kah awl te hutung u lah .
42018007	Te atah amah tengah khawyiin khawdaai paang tih bawmna aka bih thlaang thli ham ah Pathen lawng adoengla awl te cek nawh ai aw ? Ahimi te bawm hamla a tat loe nawh ai aw ?
42018008	Nangmi tengah kavan thui , ahih lawngah ahimi kah ngaihna angla awl a cek vetih aloela a sai pe ai . Tede Thlaanghing Capa lawng a Law vengah dilai sawah he oengna te a huh ai aw ? ” a tina .
42018009	Amah kah theenna te a uepna tih thlaang boeih te tula aka sak nawh thlaang thli tengah he kah thuidoetna he Jesuh lawng a thui pe .
42018010	“ Voei khat ah thlaang pahih tah thangthui hamla Tempal bok-im la cet hih : Pakhat te tah Farasi thlaang la awm tih a khat te tah mangmu cawikung la awm .
42018011	Farasi thlaang lawngtah amah bueng pai tih , “ Aw , Pathen , kai tah ngaihmoekna aka khueh thlaang , hoem thui thlaang , samphaih thlaang , he ang thlaang thli angla ka awm nawh dawngah kan uem tangkiik . He kah mangmu cawikung angla khaw ka awm nawh dawngah kan uem baal
42018012	Kai tah yarh khat ah hin hih buh ka yeh tih , tangka ka dang boeih khuikah paha ah pakhat te nang kan peek . ” tila thangthui .
42018013	Tede mangmu cawikung tah athlala pai tih vaan benla Pateng maang ha nawh , a raang te a tum tih , ‘ Aw Pathen , kai thlaangthawlh he n'reen lah , ’ tila thangthui .
42018014	Nangmi tengah kavan thui u , mangmu cawikung lawng Pathen haiah doengna te a huh tih im la meel . Farasi thlaang lawng atah doengna te hu nawh . A-u khaw amah oen amah a pawmsang u atah adangla tla vetih a-u khaw amah oen amah te adangla aka awm tah a pawmsang u ai .
42018015	Thlaang khatsut lawng a ca camaw thli te Jesuh lawngah a sawah a kut tloeng pe selang tah thangthui pe seh a ti u dawngah Jesuh tengla avan law puei u . A hubang hue lawng a huh u tih ahimi te a ho u ,
42018016	tede Jesuh lawng camaw thli te amah tengla a khue tih , “ Camaw thli te ka tengla law seh , ahimi te kanghalh u boel , metihtiah Pathen Ram tah he ang camaw thli kah ni .
42018017	He he hilh u boel ! A-u lawngkhaw Pathen Ram te camaw angla a do nawh atah te Ram ah kuun manawh . ” a tina .
42018018	Judah thlaang mawtkung pakhat lawng Jesuh te , “ Cangpueikung Saya Theen , dungyan hingna ka dangna ham n'tu ka sai ai ? tila a doet .
42018019	Jesuh lawng ahih te , “ N'tu ah kai he thlaang theen nan tina ? Pathen pakhat bueng nawh atah a-u khat khaw theen nawh . ” a tina .
42018020	Awlpeek thli te na ming te ta : ‘ Hutaa tawngpa thawlhna sai boel ; thlaang ngawn boel ; huuen boel ; asoeng nawh la thlaang te thawlh peel boel ; na nu oen na pe te hinyah ; ’ ti de lah koen . ” a tina .
42018021	Te thlaang lawngah , “ He kah awlpeek boeih he ka camaw veng kalawng ka vai boeih poen . ” a tina .
42018022	Jesuh lawng he awl he a yaak vengah ahih nala te , “ Nang lawng na sai ham pakhat a ngoe toengtoeng hun . Na khueh boeih te yooei langtah tangka te khawdeng thli te peh , te atah nang lawng vaan ram ah koeva thaihu na dang ai ; tecoengah law langtah ka hu ah bang lah . ” a tina .
42018023	Tede te kah thlaang lawng he awl he a yaak vengah a kaw la the malcal , metihtiah ahih tah broela a bawi alen dawngah ni .
42018024	Jesuh lawng ahih kah kawthe te a huh vengah , “ Kuirang thlaanglen ham tah Pathen Ram khuiah kuun hamla rai tangkiik oh he !
42018025	Kala-uk pakhat phaimeet khuiah a kuun lak ah kuirang thlaang pakhat lawng Pathen Ram khuiah kuun ham rai tangkiik , ” a tina .
42018026	Ahih kah awlthui te aka ya boeih lawngah , “ Tetih atah a-u lawng thlawnna te a dang ai , ” tila a doet .
42018027	Jesuh lawng , “ Thlaanghing ham aka coengg thai tlaih nawh te Pathen ham tah coengg thai . ” tila a thui pe .
42018028	Tecoengah Piter lawng , “ Bueh lah ! Na hu ah bang hamla kaimi lawngtah ka im khaw ka ceh taak u poen he . ” a tina .
42018029	Jesuh lawng ahimi nala te , “ Oeih , atak tang kavan thui u , a-u khaw Pathen Ram kawngah a im khaw , a yu a ca thli khaw , maya manau khaw , a manu oen ana pa khaw , ca-anau thli khaw aka ceh taak tah ,
42018030	tahe san ah khaw , a pueh alawila a dang vetih aka law ham koei san ah khaw dungyan hingna te a dang ai . ” a tina .
42018031	Jesuh lawng hubang thlaihih te ahuep ahelna ah a ceh puei tih , “ Hutung u lah ! Mami he Jerusalem la n'cet u ai , te ah te tawngha thli lawng Thlaanghing Capa kawng a thut oepsoeh boeih te soep ai .
42018032	Ahih te Gental thlaang thli kut ah a peek u vetih nuihbu la a sai u ai , a sal aphaam u vetih a tumthoeih u ai .
42018033	Ahimi lawngah a bawh u vetih a ngawn ai , tede athum hin ah tho koep ai . ” tila a thui pe .
42018034	Tede a hubang hue lawng he ang thli he khat khaw yaakming u nawh ; ahimi ham tah he kah awl thuingaihna he thuhphah la awm tih Jesuh lawng a thui pe akawng alam he ming u nawh .
42018035	Jesuh tah Jeriko khaaw te a pha tawm , tevengah lawngteng ah mikpum thlaang pakhat ngawl , kut a duen tih buh a bih .
42018036	Ahih lawngah thlaangping kah ceh tuen awl te a yaak vengah , “ He he n'tu muuem ca ? ” tila thlaang thli te a doet .
42018037	Ahimi lawngah , “ Nazaret khaaw kah Jesuh va law ” a tina u .
42018038	Ahih lawngah paang tih , “ Devid capa , Jesuh ! Kai he n'reen lah . ” a tina .
42018039	Hai ben kah aka cet thlaangping lawngah ahih te a tlung u tih duem awm ham a thui pe u . Tede ahih lawngah angaihhlangla paang tare tih , “ Devid capa , kai he n'reen lah ! ” a tina .
42018040	Tevengah Jesuh te cot pai tih te kah mikpum te a tengla te van law puei uh a tina . A teng avan pha atah Jesuh lawngah ,
42018041	“ Nang hamla n'tu kavan sai ai ? ” tila a doet . Ahih lawng , “ Bawipa , ka mik he a tueng koep ham ka ngaih . ” a tina .
42018042	Jesuh lawng , “ Na mik tueng koep seh ! Na oengna lawng na mik avan tueng sak poen . ” a tina .
42018043	Ahih te a mik tueng pahoei , Jesuh hu ah bang tih Pathen tengah awmngaih awl a thui . Te tila a awm te thlaangping lawng a huh vengah ahimi boeih lawng Pathen te a thangpawm u veng .
42019001	Jesuh tah Jeriko khaw la kuun tih te kalawng poe cet .
42019002	Te ah te Zakia aka miingna mangmu cawikung bawi pakhat awm tih ahih tah bawireng tangkiik .
42019003	Jesuh he a-u kai ti tih huh hamla a yawm , tede ahih tah thlaang hemm la awm tih thlaangping lawng a thlip khoep dawngah Jesuh te hu thai nawh .
42019004	Tedawngah Jesuh a cehna koei ben ah thlaangping kah hai benla heeng phai tih ahih te a huhna ham thaihba thing dawngah luui .
42019005	Jesuh lawng te huen te a pha atah asaw benla maang hang tih Zakia nala te , “ Zakia , aloela rum thuk , tihin ah nang im ah ka pah ai . ” a tina .
42019006	Zakia tah aloela rum thuk tih awmngaih cala ahih te a pah sak .
42019007	Te tila a awm te thlaang thli lawng a huh u vengah , “ He kah thlaang he thlaang-thawlh im ah pah hamla a ceh maica ! ” ti tih caitoek u .
42019008	Zakia lawng pai hang tih Bawipa nala te , “ Bawipa , hutung lah ! Ka khueh thaihu avaang athal ah khawdeng thlaang thli ka pe ai , thlaang ka thai ka latna tih thaihu ka lawh pe atah apueh asawm let lii la ka sah ai . ” a tina .
42019009	Ahih te Jesuh lawng , “ He kah im ah thlawnna ti hin ah a pha poen , metihtiah ahih khaw Abraham kah cadil van ni .
42019010	Thlaanghing Capa tah thlaangha paataam tlap ham oen ah thlawn ham ni a law . ” a tina .
42019011	Thlaangping hue lawng awl a hutung u lii vengah he kah thuidoetna pakhat he a thui pe . Jerusalem te a pha tawm u poen tih ahimi lawngtah Pathen Ram he tueng pahoei poen ai tila a poek u .
42019012	Tedawngah tila a thui pe , “ Voei khat ah areng aka sang thlaang pakhat awm tih sengpahrang la coengg ham khaw thla la cet , tecoeng atah im la meel koep hamla te kamthlah .
42019013	A ceh thlan ah tuihyoeihthlaang paha te a khue , ahimi te sui tangka pheek at rip a peek tih , “ Khawlawng la ka ceh ruet ah , he kah tangka oen thaihu thaiha yooei uh . ” a tina .
42019014	Tede ahih te a ram khuikah thlaang thli lawng a thina u dawngah laipai a tuih u tih , “ He kah thlaang he kaimi lawngah sengpahrang la ka ngaih u nawh . ” tila te a thui sak u .
42019015	Te kah thlaang te sengpahrang la a awm coeng atah koep meel . A tuihyoeihthlaang thli lawng tangka apuung ataai meyoeh a dang kai tite ming a ngaih tih ahimi te pahoei a khue .
42019016	Lamhacuek kah thlaang te law tih , ‘ Bawipa ! Nang lawng nan peek tangka pheek at oen thaihu thaiha ka yoeih tih apuung ataai sui tangka pheek ha ka dang , ’ a tina .
42019017	Tevengah ahih lawng , ‘ Theen ! Nang tah aka theen tuihyoeihthlaang ni ! Nang tah thaihu tehca dawngah uep-awm la na awm tih khawpui paha ukkung la kan khueh ai . ’ a tina .
42019018	Tecoengah a pahihna tuihyoeihthlaang te law tih , ‘ Bawipa , nang lawng nan peek tangka pheek at oen thaihu thaiha ka yoeih tih apuung ataai sui tangka pheek ngaa ka dang , ’ a tina .
42019019	Ahih te khawpui pa-ngaa ukkung la na awm ai , ’ a tina .
42019020	Atloe tuihyoeihthlaang te law tih , ‘ Bawipa , nang kah tangka te awm ngoen he ; baipeen oen ka cuun tih ka kuem mangkhak ta . ’ a tina .
42019021	Nang tah amangkhak thlaang la na awm tih kan rih tangkiik . Nang lawngtah namah kah thaihu nawh khaw na lawh tih caangti na tuh nawh te khaw na ah mai ? a tina .
42019022	Ahih nala te , ‘ Nang thlaangthe tuihyoeihthlaang ! Na awlthui te namah awlcekna ham ka hawna ai ! Kai he amangkhak thlaang , kamah kah thaihu nawh khaw ka lawh tih caangti ka tuh nawh te khaw ka ah te na ming ta .
42019023	Theen , te atah , n'tu ah tangka kuemna bengh ah ka tangka te na khueh nawh ? Ka meel koep vengah tangkaca oen acingrang la ka dang ai ta . ’ a tina .
42019024	Tecoengah te kah aka pai thlaang thli nala te , “ Ahih tengkah sui tangka te lo u langtah tangka pheek ha aka khueh tuihyoeihthlaang te pe uh . ’ a tina .
42019025	Tede ahimi lawng , ‘ Bawipa , ahih tah tangka pheek ha a khueh poen ta ! ’ a tina u .
42019026	Ahih lawng awl a thung pe tih , ‘ Kavan thui u , yahawh hlang aka khueh te yahawh ngaai a peek ai ; tede aka khueh nawh te a khueh duen Pateng khaw a lawh pe ai .
42019027	Kai he amami kah sengpahrang la awm sak ham aka ngaih nawh ka raal thli te van law puei u langtah ahimi te ka hai ah ngawn uh ! ’ a tina ” tila a thui pe .
42019028	Jesuh lawng he kah thuidoetna awl he a thui coengah ahimi haiah Jerusalem la te cet .
42019029	Olif Tlaang tengkah Betfat oen Bethani khaaw te a pha u tawm atah a hubang pahih te hai la a tuih tih tila awl a uen :
42019030	‘ Na hai kah khaaw la ke an cet hih langtah khaaw khuila na kuun hih vengah a-u lawngkhaw a cit thlan lacano pakhat a kiing u te na huh pahoei hih ai . A kiingna rui te thlam hih langtah he la he van khuen .
42019031	Thlaang pakhat khat lawngah n'tu ham rui te na thlam a ti atah , Bawipa lawng a ngoe tila thui peh . ” a tina .
42019032	Ahih rawi lawng cet hih tih Jesuh lawng a thui pe angla soeprep boeih te a huh .
42019033	Ahih rawi lawng lacano a khihna rui te a thlam hih lii vengah la khuehkung lawngah ahih rawi nala te , “ N'tu hamla rui te na thlam hih ? ” a tina .
42019034	Te rawi lawngah , “ Bawipa lawng a ngoe , ” a tina hih tih ,
42019035	Jesuh tengla lacano te a khuen pe . Tecoengah ahimi lawngah amami kah himbai te lacano kah a uen dawngah a phaih u tih Jesuh te a ngawlh sak u .
42019036	Jesuh lawng lacano te a cit tih a ceh phai vengah thlaangping lawng amami kah himbai te lawngpui ah a phaih u .
42019037	Jerusalem te a pha tawm tih Olif Tlaang tengkah singlingla lawngpui a rum thukna ahuen kalawng tah a hubang thli thlaangping lawngah kawpoek rai thaihu thli te a huhna dawngah Pathen te a uem u tih angaih-hlangla a thangpawm u :
42019038	“ Bawipa miing oen aka law sengpahrang tah Pathen lawng yotheen kam-awmna pe hawn seh ! Vaan ah roepna awm selang Pathen tengah ruep-awmna awm hawn seh ! ” tila paang u .
42019039	Tevengah thlaangping timkah Farasi thlaang khatsut lawng Jesuh nala te , “ Saya , na hubang thli he awl a phahna ham thui pe lah , ” a tina u .
42019040	Jesuh lawngah , “ Kavan thui u , ahimi lawng awl phah sap kawinih lungto thli lawng amah poek ah paang ai ta . ” a tina .
42019041	Jerusalem khawpui te a pha tawm tih , Jerusalem te a huh atah rap .
42019042	“ Tihin ah ngaimawngna hamla n'tu angoe ti bueng mah te na ming u mai kawinih ! Tede nang lawng tahe ah na hu thai nawh !
42019043	Nang he na raal thli lawngah raalvawng oen ceemraal oen ah n'duum khoep vetih khatben khatbang kalawng n'khaih khoepna khawhin te a pha ai .
42019044	Ahimi lawngah nang te m'phe phengvel vetih na vawngup khuiah na thlaang thli te a ngawn dingkang poen ai . Ahimi lawng lungto khatca khaw khupthal ohla awmna huen ah ceh taak u manawh , metihtiah nang thlawn hamla Pathen a lawna atue atang te na ming nawh dawngah ni ! ” a tina .
42019045	Tecoengah Jesuh tah Tempal bok-im khuila kuun tih thaihu aka yooei thlaang thli te pheng a vai ,
42019046	ahimi nala te , “ Caciim dawngah , Pathen lawng , ‘ Kai kah Tempal bok-im tah thangthuina im tila a thui u ai . ’ tila a thut te ta . Tede nangmi lawngtah thlaanghuuen pa caan thli kuepyingna la na sai u poen . ” a tina .
42019047	Jesuh lawng khawhin roekk ah Tempal bok-im khuiah a cang puei u . Khawsoeih ahaamca thli , Phung-awl cangpueikung thli oen thlaangping mawtkung thli lawng ahih te ngawn ham a ngaih u ,
42019048	tede thlaang boeih lawng ahih awl te a thung u tih lung at khaw thlauh ham a ngaih u nawh dawngah ahimi lawng te tila te sai ham along a-im hu u nawh .
42020001	Hin at ah Jesuh lawng Tempal bok-im khuiah thlaang thli te a cang puei tih Awlthang Theen te a phawng , khawsoeih ahaamca thli oen Phungawl cangpueikung thli , bokna ben kah ahaamca thli thik at la haih law u tih ,
42020002	ahih nala te , “ He thaihu thli sai hamla ame ang saithaina na khueh ? Saithaina aana he a-u lawng m'peek ? van thui lah ” a tina u .
42020003	Jesuh lawng ahimi nala , “ Nangmi he tahe ah awl khat ah kan doet u van lah ai .
42020004	Johan lawng baptisma peek ham saithaina aana he Pathen tengkah a huh aw , tihnawhtah thlaanghing tengkah aw ? Van thui u lah , ” a tina .
42020005	Ahimi lawngah amami oen amami te oelhtaih khiing u tih , “ Metila n'thui u lah ai ? ‘ Pathen tengkah a dang , ’ tila n'thui pe kawinih ahih lawngah , ‘ N'tu ah Johan te na tangna u nawh ti ai ta .
42020006	Tede mami lawng , “ Thlaanghing tengkah ni , ’ n'tina u kawinih he kah thlaang boeih lawngah Johan he tawngha tangtang ni tila a oeng u dawngah lungto oen n'de ai , ” ti u .
42020007	Tedawngah ahimi lawng , “ Ame kah nuem ka ming u nawh . ” a tina u .
42020008	Te atah Jesuh lawng ahimi te , “ Tetih atah kai lawngkhaw he kah thaihu thli he ame kah saithaina aana oen ka sai ti he ka thui van manawh ” a tina .
42020009	Tecoengah Jesuh lawng thlaangping hue te he kah thuidoetna awl he a thui pe : “ Thlaang pakhat lawngah misurdum a sai tih dum te thlaang a vat , tecoengah amah tah khawlawng thla la cet tih asan hlang awm .
42020010	Misur thaih bit tue a pha veng atah a salpa pakhat te dum vat thlaang thli tengla a tuih tih amah lawng ahimi tengkah dang ham koei te a lawh sak . Tede dum aka vat thlaang hue lawng a salpa te a tam doetthloet u tih atliing saloella a meel sak u .
42020011	Tecoengah atloe a salpa pakhat te a tuih koep ; tede dum aka vat thlaang thli lawng ahih te khaw a bawh doetthloet u tih athe akhana u , yah a bai u tih atliing saloella te a meel sak u .
42020012	Tecoengah a pathumna a salpa te a tuih ; dumvat thlaang thli lawngah ahih te khaw boengha a caak sak u tih dum adaubenla a voeih u .
42020013	Tecoeng atah dumkhuehkung lawng , ‘ Metila ka sai lah ai ? Ka lungna duet ka capa he man nih ka tuih mai poen sui , ahih ngoen tah a hinyah u ngai badai ! ’ ti .
42020014	Tede dum vat thlaang thli lawng ahih te a huh u vengah , ‘ Ahih he tah dum khuehkung kah a capa ni . Ngawn u sih , ahih lawng a paang ham koei ro he mami ham awm seh ! ’ tila a thui u .
42020015	Tedawngah ahimi lawng a capa te dum adaubenla a khuen u tih a ngawn u . Tetih atah misurdum khuehkung lawng dum vat thlaang thli te metila a sai ? ”
42020016	Ahih te law vetih te kah thlaang thli te a ngawn coeng atah misurdum te thlaangtloe a vat ai . ” tila a thui pe . Thlaangping lawng he awl he a yaak u vengah , “ Te tila te awm roe mai boel seh ! ” ti u .
42020017	Jesuh lawng ahimi te he tila a doet , “ Caciim dawngah , im aka sa thlaang thli lawng aphu aka awm nawh angla a hoett u lungto te atloe boeih lak ah awlpui koek la coengg , ’ tila a thui te ta n'tu a thuingaihna ?
42020018	A-u khaw te kah lungto dawngah aka tla boeih tah adiik anuui la rek vetih te kah lungto lawng a tlaak thil thlaang te khaw adiik avaai la a neet ai . ” a tina .
42020019	Phungawl cangpueikung thli oen khawsoeih ahaamca hue lawng he kah thuidoetna awl he amami ni a thuingaihna tite a ming u dawngah Jesuh te tuuk pahoei ham a ngaih u ; tede ahimi lawngah thlaangping te a rih u .
42020020	Tedawngah ahimi lawng atue theen te a ring u . Tedawngah saithaina aana aka khueh Rom acoyah kah ram ukbawi kut ah Jesuh te peek thai ham , thlaang khatsut te thlaangdoeng la aka sa u ham tangka kutsuh a peek u tih Jesuh te awl kaa doetdapna oen thawlhna te thuep aka doen la a tuih u .
42020021	He kah raalyam thlaang hue lawngah Jesuh nala te , “ Saya , nang lawng na thui tih na cang puei thli he soeng tila ka ming u . Nang lawngtah thlaang mik-hai khaw dan muehla Pathen kah kawngaihna akawng awltak te na cang puei tila ka ming u .
42020022	Kaimi lawngah Rom sengpahrang sangluel tengah mangmu peek hamla mami kah Phungawl oen kalh u the aw , kalh u nawh aw ? van thui lah . ” a tina u .
42020023	Tede Jesuh lawng ahimi kah thailatna te thiim a ming tih ,
42020024	“ Ngun tangka pakhat ah n'huh sak u lah . Tangka dawngah a-u kah muei-ame oen a miing a awm ? ” a tina . Ahimi lawngah , “ Sengpahrang sang-luel kah mueime oen a miing awm , ” a tina u .
42020025	Tedawngah Jesuh lawng , “ Tetih atah Sengpahrang sangluel kah koe te sengpahrang sangluel te pe uh , Pathen kah koe te Pathen pe uh ” a tina .
42020026	Ahimi lawng thlaangping hai ah te a thawlhna khat khaw tu u thai nawh , ahih kah awlthungna te a kawpoek la rai u tih awl mueh thuep la awm u .
42020027	Tecoeng atah , thlaang he duekna kalawng ah tho koep nawh tila aka thui Sadusi thlaang khatsut te Jesuh tengla law u tih ahimi lawng ,
42020028	“ Saya , Mosi lawngtah kaimi ham phungawl tila avan thut : ‘ Thlaang pakhat lawng a ca sak muehla a yu te a duek taak atah a manau lawng a maya yu te paang seh , ca-anau cuun selang tah aka duek a maya kah ca-anau ti u seh , ’ tila a thut .
42020029	Voei khat ah boenhui pasarih awm ; ahaam koek lawng te yu a lawh de ca sak muehla duek .
42020030	Tecoengah apabena lawngah te kah hutaa te a yuna tih ca sak muehla a duek taak van .
42020031	Tecoengah apathumna a manau lawng a yuna de ca sak muehla a duek taak baal . Te tila te boenhui pasarih lawng ca sak muehla boeih a duek taak u .
42020032	Hukhueng atah te kah hutaa khaw duek van .
42020033	Boenhui thlaang pasarih lawng ahih te a yuna u , tetih atah thlaangduek thawhkoepna khawhin ah a-u kah a yu la a awm ai ? ” tila a doet u .
42020034	Jesuh lawng ahimi te , “ Hutaa oen tawngpa lawngah hingkhui vengah ni yu vaa la a awm ai ,
42020035	tede duekna kalawng aka tho ham koei hutaa oen tawngpa hue tah aka law ham koei hingna dawngah yuvaa la awm tlaih manawh .
42020036	Ahimi tah vanthlaang angla awm u vetih duek thai manawh . Ahimi tah duekna kalawng tho koep u poen tih Pathen kah ca-anau la ni a awm u poen .
42020037	Thlaangduek tho koep ai ti he Mosi lawng aciimphanla a thui . A boeih tangte tangpuem ungna kawng a thuina dawngah Bawipa te , ‘ Abraham Pathen , Isak Pathen oen Jakob kah Pathen , ’ tila a thui .
42020038	Ahih tah aka hing hue kah Pathen la awm tih aka duek thli kah Pathen nawh ni , ahih dawngah thlaang boeih tah hing . ” tila a thui pe .
42020039	Phungawl cangpueikung khatsut hue lawngah , “ Saya , awl na thung pe he theen ! ” a tina u .
42020040	Tedawngah ahimi lawng Jesuh te awl kam at khaw doet ha u tlaih nawh .
42020041	Jesuh lawng ahimi nala te , “ Messiah tah Devid cadil la awm ai tila te metila a thui thai u kai ?
42020042	Metihtiah Devid amah lawng Saam cabu dawngah , ‘ Bawipa lawng ka Bawipa tengah ,
42020043	Na raal thli te na khowtloeng la ka sai thlantoe Ka bantang ben ah he ngawl lah , ’ tila a thui .
42020044	Devid lawng ahih te , ‘ Bawipa ’ a ti atah metila Messiah te Devid cadil la a awm thai ai ? ” tila a doet .
42020045	Thlaangping lawngah ahih kah awl te a hutung u lii vengah Jesuh lawng a hubang hue te ,
42020046	“ Phungawl cangpueikung thli tengah he ngaithuen u lah , ahimi lawngah himbaidung bai oen yingyawi ham a ngaih u , thaihu yoeihna huen ah thlaang kah voemtoeina oen hinyahna te a ngaih u ; sinakok ah ngawlhna athloekla a hooep u te a tuek u tih poei saina ah ngawlhna atheen koek te a tuek u ;
42020047	huhai tumtee kah thaihu oen a im te a rot pe u tih thlaang kah yaak ngaih la asanhlangla thangthui u ! Ahimi lawngah athekoek dantatna te a dang u ai ! ” a tina .
42021001	Jesuh lawng maang tih a teng avai te a dan vengah Tempal bok-im kah tangkakong khuiah kuirang thli lawng tangka a sang u te a huh ,
42021002	Khawdeng tangkiik huhai pakhat lawng ruhum pheksa pahih a sang te khaw a huh .
42021003	Tevengah ahih lawng , “ Atak tang kavan thui u , thlaangtloe boeih lak ah he kah khawdeng koek huhai lawng yahawh ngaai te a sang poen .
42021004	Metihtiah thlaangtloe hue lawngtah amami kah khuehtoen bawi alenna dawngkah acoeih aphe te ni a peek u , tede he hutaa he tah khawdeng de amah kah hingna ham a khueh duen te a peek kik poen ” a tina .
42021005	A hubang khatsut hue lawngah Tempal bok-im lungto theen theen oen dan ngaih danthluela thoekcauna oen Pathen tengah kutdo peekna akawng te a thui u .
42021006	Tevengah Jesuh lawngah , “ He kah na huh boeih he , lungto khatca khaw ceh taak ohla apum boeih la a voeih dingkangna atue te avan pha ai . ” a tina .
42021007	Ahimi lawngah , “ Saya , metuek vengah he tila a awm ai ? Atue apha poen tite noekna ham n'tu aka thoeng ai ? ” tila a doet u .
42021008	Jesuh lawng , “ Ngaithuen uh ; a-u lawngkhaw n'thaina boel seh . Thlaang broe lawngah ka miing oen law ai , ‘ Kai tah ahih poen ni ! Atue a pha poen ! ’ ti ai . Tede ahimi hu ah te bang u boel .
42021009	Nangmi lawng raal thawhna oen ceemtloekna te na yaak u vengah rih u boel ; te ang thaihu te lamhacuek ah va thoeng ai , te ang thli te aboetna tah yoeii poen ti ngaihna nawh ni . ” a tina .
42021010	Tecoengah a awl thui te a tom tih , “ Ram pakhat oen khat kaap u the ai ; thlaangphun khat oen khat thekyak u the ai .
42021011	Khaaw yat ram yat ah rih-awm likluei hinghuen ai ; khawthe khawkha oen tlawhtahaw awm ai ; vaan kalawng miknoekna oen rih-awm thaihu thoeng ai .
42021012	He kah thaihu boeih he a thoeng thlan ah nangmi te n'tuuk u vetih n'heemtek u ai ; nangmi te sinakok ah awlcek ham n'ceh puei u vetih thongim ah n'thlaak ai ; kai kawngah sengpahrang thli oen ukkung bawi thli haiah n'khuen ai .
42021013	He tah Awlthang Theen phawngna ham ah nangmi hamla atue theen la awm ai .
42021014	Namah oen namah te metila ka phungtu u ai tite lakueng u boel , thincak la awm oepsoeh uh ,
42021015	metihtiah na raal thli a-u khatca lawngkhaw oelhtaih thai nawh tih taa thai nawh hamla nangmi lawng na thui ham koei awl oen cuihna te kan peek ai .
42021016	Nangmi te na nu oen na pa lawngkhaw , na boenhui lawngkhaw , na paya lawng-khaw raal kut ah m'peek u vetih nangmi timkah khatsut te tah a ngawn u ai .
42021017	Kai kawngah nangmi te thlaang boeih lawng n'thina ai .
42021018	Tede na luu dawngkah sam te thaam at mai khaw ha ata manawh .
42021019	Acakla pai lah , tetih atah namah oen namah te na thlawn u ai .
42021020	“ Jerusalem khawpui te raal thli lawng a veel khoep te na huh u vengah adiw thlan ah rawk poen ai tila te ming uh .
42021021	Tevengah Judia ram khuiah aka awm thlaang thli lawng tlaang sawm la heeng u seh ; khawpui khuiah aka awm thlaang thli lawng khawpui te co taak u seh , khaaw teng khaaw vai ah aka awm thlaang thli lawng khawpui khuila kuun u boel seh .
42021022	Metihtiah te hin te tah , ‘ Dantatna Khawhin ’ la a awm dawngah Caciim lawng a thui te soep ai .
42021023	Te khawhin tah bungpum vawn-um oen cacuun naukem hutaa thli ham tah khawmap sut maimah aw ! He kah ram khuiah rih-awm mueirihtamyiin te thoeng vetih he kah thlaang thli sawah Pathen kah dantatna te thoeng ai .
42021024	Thlaang khatsut te samsen oen a ngawn u vetih atloe hue te tah ram tawm ah saltamnaa la a khuen ai ; thlaangphun tloe lawng amami kah atue atang te aboet thlantoe Jerusalem te a khow huiah a khueh ai .
42021025	“ Te atah khawmik , thla oen aisi thli dawngah , noekna alakloe te thoeng ai . Dilai sawkah ram boeih lawng tuitunlii kah tuisambaak awl oen tuilet thawh awl te a rih u vetih ngaihang khawbing la awm ai .
42021026	Dilai pum ah aka law ham koei te thlaang thli lawng a poek doen u vengah a rih u vetih thuen ai , metihtiah vaan kah huham tharana te hinghuen ai .
42021027	Tecoengah thlaanghing capa tah ruep-awmna oen bawilen tharana oen muui dawngah a rum thuk te a huh u ai .
42021028	He thaihu thli a thoengna ham atong poen atah pai u langtah na luu te thawh u lah , metihtiah nangmi thlawnna ham tah yoeii poen ” a tina .
42021029	Tecoengah Jesuh lawng ahimi tengah he kah thuidoetna he a thui pe : “ Thaidut thing oen atloe thingthaih boeih te poek u lah .
42021030	A dawn thaai a cawn hang te nangmi lawng na huh u vengah khawhaal hungkang tue tah yoeii poen tila na ming u .
42021031	Tetih van angla he kah thaihu thli a thoeng te nangmi lawng na huh u vengah Pathen Ram tah law poen ai tila ming uh .
42021032	He he hilh u boel , tahe ah aka hing thlaang thli he a duek boeih thlan ah he kah thaihu thli he va thoeng ai .
42021033	Vaan oen dilai tah khum ai , tede ka awl he tah mevengah khaw khum manawh .
42021034	“ Ngaithuen u lah ! Nangmi lawng awmtheen awmyaal poeibuh caak awkk oen dilai han khawsak lakuengna te poek u aih boel , te tila na awm u veng bawtbet khawlai ah te kah Khawhin lawng nangmi teng avan pha ai .
42021035	Metihtiah te tah dilai saw khaaw tawm ah aka awm thlaang boeih sawah thoeng ai .
42021036	He kah aka law ham koei thaihu thli he ading asuekla pooeng ahana ham , tharana khueh tih Thlaanghing Capa haiah paina thai ham ahuertuela awm u langtah thangthui yoeyah uh . ” a tina .
42021037	Jesuh lawng khawdaai atah Tempal bok-im ah thlaang thli te a cang puei , thlemben atah Olif Tlaang la cet tih khawyiin atah te ah te ip yoeyah .
42021038	Thlaang boeih lawngah ahih awl te hutung hamla mincanghi ah Tempal bok-im la te cet u .
42022001	Kaantaakpoei , Tawlru aka thuum nawh Takawi Poei tah atue yoeii poen .
42022002	Khawsoeih ahaamca thli oen Phungawl cangpueikung thli lawng thlaangping te a rih u dawngah Jesuh te ahuepla ngawn ham along a-im tlap hamla a yawm u .
42022003	Tevengah hubang paha thlaihih khuiah aka thuum Iskariot a ti u Judas kaw khuila Seitan te kuun .
42022004	Tedawngah Judas tah khawsoeih ahaamca thli oen tempal bok-im aka toet raal bawi thli tengla cet tih Jesuh te ahimi kut ah peek thaina ham koei akawng te a thui u .
42022005	Ahimi tah a kaw hoe soeh u tih ahih te tangka peek ham awl a khueh u .
42022006	Te tila te Judas khaw a kaw tla van tih thlaangping lawng he kawng he ming ohla Jesuh te ahimi kut ah peek ham atue theen te tlap ham a tong .
42022007	Tawlru thuum mueh Takawi Poei vengkah Kaantaak poeibuh hamla tuuca ngawn ham khawhin te a pha .
42022008	Jesuh lawng Piter oen Johan te he tila awl a uen tih a tuih : “ Cet hih langtah mami kah caak ham Kaantaak Poei te roekbah hih ” a tina .
42022009	Ahih rawi lawngah , “ Ame huen ah roekbah sak ham na ngaih ? ” tila a doet .
42022010	Ahih lawng , “ Nanghih lawng khawpui khuila na kuun vengah tuithaan thlaang pakhat oen na hum u ai . Ahih a kuunna im khuila te vai poe hih langtah ,
42022011	Imkung nala te , ‘ Saya lawng , me kah akhann khuiah nuem Kaantaak Poei buh te ka hubang hue oen ka caak ai ? ’ ti , tila thui peh .
42022012	Ahih lawngah im han kah akhann kau hlang thaihu a cungkuem la aka awm te n'huh sak ai , te ah te thaihu soeprep te roekbah hih , ” a tina .
42022013	Ahih rawi tah cet hih tih Jesuh lawng a thui pe angla soeprep te a huh tih Kaantaak Poei buh te a roekbah hih .
42022014	Atue a khoek vengah Jesuh lawng caboi te a hubang hue oen haih a veel u .
42022015	Ahimi nala te , “ Kai lawngah patang palai ka khang thlan ah Kaantaak Poei buh he nangmi oen veel haih hamla ka ngaih tangkiik !
42022016	Nangmi tengah kavan thui u , metihtiah Pathen Ram khuiah he kah poei buh lawng thuingaihna tangtang te a tueng sak thlantoe tah ka ca tlaih manawh . ” a tina .
42022017	Tecoengah Jesuh lawng boengloeng te a lawh tih Pathen tengah awmngaih awl a thui , “ He he lo u langtah nangmi khat oen khat rekra u lang aw uh .
42022018	Kavan thui u , tahe kalawng ah Pathen Ram a pai thlantoe misurtui he ka aw tlaih manawh . ” a tina .
42022019	Tecoengah takawi te a lawh tih Pathen tengah awmngaih awl a thui coeng atah takawi te a eh tih ahimi te a peek , “ He tah ka pum ni , nangmi ham kan peek te ni . Nangmi lawng kai he nan poek khuepna ham he tila sai uh . ” a tina .
42022020	Tetih toengtoeng la thlembuh caak coengah boengloeng te ahimi a peek tih , “ He kah boengloeng he tah nangmi ham ka hok ka thi oen ah ka cak sak Pathen kah awlkam thaai ni .
42022021	Tede , bueh lah ! Ka sawah paipi aka thleepkung tah caboi tengah ka awm haih .
42022022	Pathen kah awltloek angla Thlaanghing Capa tah duek ai , tede ka sawah paipi aka thleep thlaang ham tah khawmap tangkiik mah aw ! ” a tina .
42022023	Tecoeng atah ahimi khat oen khat te a-u lawngah he kah thaihu he a sai ai tila doet u .
42022024	A hubang hue lawng amami tim ah a-u nuem aka lenduet la poek ham aka awm ti u tih awl puung u .
42022025	Jesuh lawng ahimi te , “ Pathen aka oeng nawh sengpahrang thli lawng thlaang rangpui sawah aana a khueh u tih ukkung bawi thli lawngkhaw amami te ‘ Thlaang rangpui te aka lungvatkung ni ’ ti u .
42022026	Tede nangmi tah te tila awm ham nawh ni ; nangmi timkah aka lenduet lawngtah anoca koek angla awm ham ni , mawtkung lawngah tuihyoeihthlaang angla awm ham ni .
42022027	A-u aka lenduet , buh caak ham aka ngawl thlaang aw , tihnawhtah buhteemkung aw ? Aka ngawl thlaang te lenduet ta . Tede , kai tah nangmi tim ah buh teem an teem angla ka awm .
42022028	“ Nangmi lawngtah suek-halhna ka tawngna boeih ah nan awm puei u ;
42022029	a Pa lawng ka tengah ukna aana m'peek van angla nangmi khaw kan pe van ai .
42022030	Nangmi lawngtah ka Ram khuiah kamah kah caboi dawng na caak na awkk u vetih Israel phun paha thlaihih te uk hamla bawi ngawlhcoen dawngah na ngawl u ai .
42022031	Jesuh lawng , ‘ Simon , Simon ! Hutung lah ! Lotoenkung lawng caangtak oen caanghii a pekthlee angla athe khui kalawng atheen te thloeng ham , nangmi boeih te noekdak hamla Seitan lawng saithaina nawl a dang poen .
42022032	Tede Simon , na oengna te a tlaakna nawh ham ah nang ham ka thangthui . Tecoengah ka tengla koep na maang phai vengah na maya manau thli te tha van ra sak . ” a tina .
42022033	Piter lawng , “ Bawipa , nang oen thong tlaak haih ham khaw , duek haih ham khaw oepsoeh la ka awm poen ” a tina .
42022034	Jesuh lawngah , “ Piter , kavan thui , n'tu yiin ah , kai he ka ming ka tung nawh tila voei thum toe na thui thlan atah aai khawk manawh . ” a tina .
42022035	Tecoengah Jesuh lawng a hubang thli nala te , “ Kai lawng nangmi te tangkabawm , sawngsa oen khowmuek khaw khuen sak ohla kan tuih u vengah te avoetna awm aw ? ” tila a doet . Ahimi lawngah , “ Khat khaw voet mai nawh ” a tina u .
42022036	Jesuh lawng , “ Tede , tahe atah tangkabawm khaw , sawngsa khaw khuen uh , a-u khaw samsen te a khueh nawh atah angki te yooei selang lai seh .
42022037	Kavan thui u , metihtiah caciim lawngah , ‘ Ahih tah thlaangthawlh la a toek haih poen ’ tila kai kah kawng alam a thut te asoep ham awm , metihtiah kai kah kawng alam a thut sut te noenoe soep poen .
42022038	A hubang hue lawng , “ Bawipa , bueh lah ! He ah samsen pahih awm ! ” a tina u . Ahih lawngah , “ Te mah khoek poen ” a tina .
42022039	Jesuh lawng a sai nooek angla khawpui te a thawh taak tih Olif Tlaang la te cet , a hubang hue khaw ahih oen haih cet u .
42022040	Te huen ah a pha u veng atah ahimi nala te , “ Suek-halhna khuiah na tlaak thawlh nawh ham thangthui uh . ” a tina .
42022041	Tecoengah ahimi teng kalawng lungto kutdi daawng khoek athlana ah cet tih khuklu oen cuengkueng tih thang-thui .
42022042	“ A Pa , na kawngaih atah he kah patang khangna boengloeng he ka teng kalawng khoe hawn . Tede kai kah kawngaihna boel selang na kaw-ngaih angla sai hawn . ” tila thangthui .
42022043	Vaan kah vanthlaang pakhat a tengah phumpho tih ahih te tha a peek .
42022044	Thin thiip uett ah kawsi dung tangkiik la thangthui tih a sotui te thisen angla dilai ah cip .
42022045	A thangthuina kalawng tho hang tih a hubang hue tengla te cet phai , ahimi tah kawthe uett ah tawnba sut u tih a ih muelh u te a huh .
42022046	Ahimi nala te , “ N'tu ah na ih muelh u ? Suekna khuiah na tlaak thawlh nawh ham tho lang thangthui u lah . ” a tina .
42022047	Jesuh te awl a thui lii vengah thlaangping te avan pha , hubang thlaihih khuiah aka thuum Judas lawngah te avan law puei . Ahih lawng Jesuh te mok hamla a tengla tang va law .
42022048	Tede Jesuh lawng , “ Judas , nang lawngah mokna oen aw Thlaanghing Capa he na thak ai ? a tina .
42022049	Jesuh tengah aka awm a hubang hue lawngah te tila thaihu aka thoeng te a huh u vengah ahimi lawng , “ Bawipa , samsen oen ka tloek u ai aw ? ” a tina .
42022050	Ahimi timkah thlaang pakhat lawng Khawsoeih Bawi kah a sal te a bantang haa pat a tloek pe .
42022051	Tevengah Jesuh lawng , “ Yoeh mah seh ! ” a tina . Ahih lawng te thlaang kah a haa te a tek tih a hoeih pe sak .
42022052	Tecoengah Jesuh lawng khawsoeih ahaamca thli oen tempal bok-im aka toet thli kah a bawi hue oen ah a tengla aka law ahaamca boeih nala te , “ Kai he thlaanghuuen la ka awm dawngah aw nangmi lawng samsen oen boelhoen oen ah nan law thil u ?
42022053	Kai he khawhin roekk ah Tempal bok-im ah nangmi oen n'awm u ta , tevengah te nan tu u nawh . Tede yiin tharana lawng a uk lii tahe vengah he nangmi kah saina hamla a tue theen ni . ” a tina .
42022054	Ahimi lawng Jesuh te a tuuk u tih Khawsoeih Bawi im la te a ceh puei u ; Piter lawngah athla ngaai kalawng soei soei a vai .
42022055	Talawng luung ah hai a toeih u , hai te a aawm u tih ngawl u , Piter khaw te ah te ngawl van .
42022056	Hai kungah Piter a ngawlh te tuih-yoeihthlaang hutaa pakhat lawng a huh vengah a bueh rang patang tih , “ He kah thlaang he khaw Jesuh oen aka awm haih ni ! ” ti .
42022057	Tede Piter lawng a oelh tih , “ Hutaa nang , ahih te ka ming moenih ” a tina .
42022058	Tecoeng a awm bawt ah thlaang pakhat lawng Piter te a huh nooek dawngah , “ Nang khaw , ahimi timkah thlaang pakhat van ni ” a tina . Tede Piter lawng , “ Kai he ahimi timkah thlaang nawh ni ” a tina .
42022059	Tecoengah khawnoek pakhat yunyan a diw raih coeng atah thlaangtloe pakhat lawng , “ Ahih he khaw Jesuh oen aka awm haih ni , uepvoetna tehca khaw awm nawh , metihtiah ahih he Galili thlaang la khaw awm ! ” tila rapcaat la a thui .
42022060	Tevengah Piter lawng , “ Nang lawng na thui akawng alam he ka ming moenih ! ” a tina . Awl a thui lii vengah aai te khawk pahoei .
42022061	Bawipa tah dak maang tih Piter te rangpatang la a bueh heet , tevengah Piter lawng , “ N'tu yiin aai a khaawk thlan ah kai he kan ming nawh tila voei thum toe na basa ai ” tila Bawipa lawng a thui pe te lot a poek .
42022062	Piter te adaubenla cet , a kawsi la dung tih rap .
42022063	Jesuh amah te aka toet raalkap thli lawngah thekha la a sai u tih a bawh u .
42022064	Ahimi lawngah a mik te khoep a yeen pe u tih a doet u , “ A-u lawng nang n'bawh ? Thui lah ! ” a tina u .
42022065	Te tila te ahimi lawngah thekhana awl tloe broela a thui u .
42022066	Khaw a daai veng atah Judah thlaang ahaamca thli , khawsoeih haam thli oen Phungawl cangpueikung thli te tun huh u tih Jesuh te awlcekkung thli khonsil haiah avan law puei u .
42022067	Ahimi lawngah , “ Nang he Messiah aw , van thui lah ? ” a tina u . Ahih lawngah , “ Kai lawngah ka thui cakhaw na tangna u manawh ;
42022068	awl kan doet u cakhaw navan thung tang u manawh .
42022069	Tede tahe kalawng tah Thlaanghing Capa he Thara koek Pathen bantang ben ah ka ngawl poen ai . ” a tina .
42022070	Ahimi boeih lawngah , “ Te atah nang he Pathen Capa aw ? ” tila a doet u . Ahih lawng ahimi nala , “ Na thui u angla Pathen Capa ni . ” a tina .
42022071	Tevengah ahimi lawngah , “ Aka mingkung sausi khat khaw ngoe tlaih nawh ! Amah awlthui te mami lawng n'yaak rep poen ! ” ti u .
42023001	Ahimi boeih lawng tho u tih Pilat haiah Jesuh te a khuen u ,
42023002	Te ah te ahimi lawng thawlh a peel u , “ He kah thlaang lawngah thlaangping he a mawt thawlh , Sengpahrang sangluel tengah mangmu peek nawh ham a thui pe tih amah oen amah te Messiah a ti u sengpahrang ni tila a thui . ” a tina u .
42023003	Pilat lawngah , “ Nang he Judah sengpahrang aw ? ” tila a doet . Jesuh lawng , “ Na thui angla ka awm . ” a tina .
42023004	Tecoengah Pilat lawng khawsoeih ahaamca thli oen thlaangping te , “ He thlaang he a thawlhna ka hu nawh . ” a tina .
42023005	Tede ahimi lawngah anauh ngaai la awl a huer u tih , “ He kah thlaang lawngah amah kah cangpueina oen awlpuungna a sai . Ahih lawng Galili kalawng a tong tih tahe ah he la he avan pha . ” tila thawlh a pup u .
42023006	He awl he Pilat lawng a yaak vengah , “ Ahih he Galili thlaang aw ? ” tila a doet .
42023007	Jesuh te Herod uk khuikah thlaang ni tila a ming vengah Herod tengla te a tuih , te vengah Herod khaw Jerusalem ah awm .
42023008	Herod lawng Jesuh te a huh vengah a kaw hoe tangkiik , metihtiah ahih kawng te a yaak poen tih huh hamla a ngaih te san poen . Jesuh lawng kawpoek rai a sai te huh hamla a ngaiuep .
42023009	Tedawngah Herod lawng Jesuh te awl yahawh hlang a doet de Jesuh lawng thung pe nawh .
42023010	Khawsoeih ahaamca thli oen Phungawl cangpueikung thli lawng hai benla cawh u tih anauh ngaai la Jesuh te thawlh a pup u .
42023011	Herod oen a raalkap thli lawng Jesuh te nuihbu la a sai u tih tula sak ohla a nuihna u ; tecoengah ahimi lawng himbaidung atheen te a bai sak u tih Pilat tengla koep a tuih .
42023012	Te khawhin ah te Herod oen Pilat he koep roep hih , he veng thlan atah ahih rawi he raal la awm hih .
42023013	Pilat lawng khawsoeih ahaamca thli , mawtkung thli oen thlaangping te a khue tun tih ,
42023014	ahimi nala te , “ Nangmi lawng he kah thlaang lawngah thlaang a mawt thawlh na ti u dawngah ka tengla navan law puei u . Tahe nangmi haiah ahih he awl ka khee poen , nangmi lawng thawlh na pup angla ahih lawng lumlai a thawh sak te khat khaw ka hu nawh .
42023015	Herod lawngkhaw a thawlhna hu nawh , tedawngah namami tengla avan tuih koep . He kah thlaang lawng duekna yawkk ham koei a sai te awm nawh .
42023016	Tedawngah cungpoelh oen ka tam silang ka thlah hawn ai . ” a tina .
42023017	( Kaantaak Poei veng roekk ah thongtla thlaang pakhat te Pilat lawng a thlah pe ham awm . )
42023018	Thlaangping rangpui lawngah , “ Ahih te ngawn ! Barabbas te van thlah ! ” tila paang u .
42023019	( Barabbas tah khawpui khuiah thlaang a ngawn tih kawsi a pawkk sak dawngah thongim ah a thlaak u . )
42023020	Pilat lawngtah Jesuh te a hoerpoengla thlah ham a ngaih dawng-ah thlaangping tengah lunghoeih awl koep a thui .
42023021	Tede ahimi lawngah , “ Thinglam dawngah ngawn ! Thinglam dawngah ngawn ! ” tila koep paang u .
42023022	Pilat lawng a pathumna atah ahimi nala te , “ Tetih atah n'tu thawlhna ahih lawngah a sai ? Duekna yawkk ham koei a sai khat khaw ka hu nawh ! Cungpoelh oen ka tam silang ka thlah hawn ai . ” a tina .
42023023	Tede ahimi lawngah Jesuh te thinglam dawng ngawn ham ah awl ue la paang tare u tih aboetna atah ahimi kah paang awl lawng a taa .
42023024	Tedawngah ahimi lawng a bih khiing u awltloekna te Jesuh sawah Pilat lawng a sai pe .
42023025	Ahimi kah a ngaih , thlaang a ngawn tih kawsi aka pawkk sak thongtla te a thlah pe tih Jesuh te amami kawngaih la sai ham ahimi kut ah a peek .
42023026	Jesuh te raalkap thli lawng a khuen tih a ceh u vengah te vangca vangnau ben kalawng khawpui khuila aka law Sairin khaaw kah Simon aka miingna te a hum u tih ahimi lawng ahih te a tuuk u , thinglam te amangkhak la a kawh sak u tih Jesuh hu ah te a ceh sak u .
42023027	Rangpui thlaangping lawngah a hu ah a vai u , ahimi timkah khatsut hutaa thli lawng a raang te a tum u tih ahih te aka rah hutaa khaw awm .
42023028	Jesuh lawng ahimi benla maang tih , ‘ Jerusalem kah hutaa thli ! Kai ham rap u boel , namami ham oen ah na ca na nau thli ham mah rap uh .
42023029	Metihtiah thlaang lawngah , “ ca-anau aka khueh nooek nawh , camoe aka cuun nooek nawh , suuktui aka tuul nooek nawh hutaa thli tah a yo theen tih a kam awm phoeih ” tila a thuina khawhin te avan pha ai !
42023030	Thlaang lawngah tlaang sang nala te , ‘ Kaimi sawah tlim rup lah ! ’ khawcung nala te , ‘ Kaimi he n'thuh lah ! ’ tila a thuina tue te a pha ai .
42023031	Metihtiah thing he a hing vengah he ang thaihu he , he tila a sai u atah thing he a koh atah metila nuem a awm lah ve ? ” a tina .
42023032	Thlaangtloe pahih thlaangthawlh rawi te khaw Jesuh oen ngawn haih ham a ceh puei u .
42023033	Ahimi lawngah “ Luu Ruh ” huen a ti u te a pha u vengah Jesuh te thinglam dawng a tai u tih thlaangthawlh pahih te a bantang ben ah pakhat , a banvoei ben ah pakhat a tai u .
42023034	Jesuh lawng , “ A Pa , Ahimi sawah khawdawp ngaai hawn ! Ahimi lawng a sai he a ming u nawh dawngah ni . ” a tina . Ahimi lawng talcung a yueh u tih ahih kah hi-acuu thli te a rek ara u .
42023035	Judah thlaang mawtkung thli lawng : “ Ahih lawng thlaangtloe tah a thlawn ; Pathen lawng a tuek Messiah tang tang atah amah oen amah thlawn u seh ! ” tila a nuih ariingna u vengah te thlaangping lawngah pai tih a dan u .
42023036	Raalkap thli lawngkhaw a nuihna u , ahimi te law u tih misurtui thuii te a tuul u tih ,
42023037	“ Nang he Judah sengpahrang atah namah oen namah thlawn u lah , ” a tina u .
42023038	Asawkah ca a tai tah : “ Ahih tah Judah sengpahrang ni . ” tila a thut u .
42023039	Te kah a tai u thlaangthawlh pakhat lawngah ahih te asal aphaam tih : “ Nang he Messiah nawh aw ? Namah oen namah thlawn u langtah kaihih he khaw n'thlawn lah saw ! ” a tina .
42023040	Tede atloe pakhat te lawngtah ahih te a siim tih , “ Pathen na rih nawh aw ? Nang lawng ahih angla awlkhuengna avan at te na dang .
42023041	Tecakhaw mahih ham tah awlkhuengna he aka soeng ni , metihtiah mahih lawngtah n'sai phu yawkk ham koei te ni n'yawkk ; tede ahih tah thawlhpalhna sai nawh . ” a tina .
42023042	Tecoengah Jesuh nala te , “ Jesuh , Sengpahrang la na law vengah kai he n'hilh boel ne ! ” a tina .
42023043	Jesuh lawng ahih nala te , “ Na sawah awl ka kam , Paradis ah kai oen haih tihin ah na awm ai . ” a tina .
42023044	Hingthun khawnoek paha thlaihih yun vengah khawmik lawng aang tlaih nawh tih yiinna lawngah ram pum te thlemben khawnoek pathum toe a khuk ;
42023045	Tempal bok-im kah baiyaan te pahih la poet pheuh u .
42023046	Jesuh lawng angaihhlangla paang tih , “ A Pa ! Na kut dawngah ka muithla kavan tloeng ! ” tila a thui coengah te duek .
42023047	Te tila a awm te raalbawi lawng a huh vengah Pathen te a thangpawm tih , “ Ahih he tah thlaangdoeng tangtang ni ! ” tila te a thui .
42023048	Te tila thaihu aka thoeng hang te huh hamla te ah aka tun thlaang thli lawng te tila thaihu a awm te a huh u vengah kawthe uett ah a raang a tum u tih im la meel u .
42023049	Jesuh te pumpak la aka ming boeih oen Galili kalawng ahih hu ah aka baang hutaa thli lawngkhaw athla la soei pai u tih a dan u .
42023050	Judah peng Arimatia khaaw kah Josep aka miingna thlaang pakhat awm . Ahih tah hinyah koei thlaangdoeng pakhat la awm tih Pathen Ram a lawna tue te a ring .
42023051	Ahih tah awlcekna khonsil ah aka thuum thlaang pakhat van de ahih lawngah amami khonsil kah awltloekna oen thaihu sai te ngaih nawh .
42023052	Ahih lawng Pilat tengla cet tih Jesuh rawkk te a bih .
42023053	Tecoengah a rawkk te a lawh tih himbai athaaithik oen a yaawl , lungkaw thuk tangte , vai khat khaw hawna nooek nawh thlann khuiah te a up .
42023054	Te khawhin te Huet hin la awm tih Sabbath khawhin te a pha tawmca poen .
42023055	Jesuh hu ah aka bang Galili kah hutaa hue lawng Josep oen haih cet u tih thlann te khaw , akhuiah Jesuh rawkk te metila a khueh tite khaw ahimi lawng a huh u .
42023056	Tecoeng atah ahimi te im la meel u tih riimtuui oen baw aka tuui thaihu thli te rawkk hamla a roek a bah u . Ahimi tah Phungawl dawngkah awlpeek angla Sabbath khawhin ah te duem u .
42024001	Khawhin hin rih khuikah lamhacuek khawhin mincanghi ah hutaa thli lawng amami kah roek abah riimtuui te a khuen u tih phuel la cet u .
42024002	Thlann thawhka kah lungto atloela a thoeih te a huh u tih akhuila te kuun u ,
42024003	tede ahimi lawng Bawipa Jesuh kah a rawkk te tah hu u nawh .
42024004	He kawngah ngaihangla a pai sut u vengah te himbai bawk aka bai thlaang pahih te ahimi tengah parak a pai pe .
42024005	Hutaa hue lawng a rih soeh u tih dilai ah buekuep u , te kah thlaang rawi lawng ahimi nala te , “ N'tu ah nangmi lawng aka hing thlaang te thlaangduek tim ah na tlap u ?
42024006	Ahih tah he ah awm tlaih nawh ! tho poen . Galili a awm vengah nangmi tengah avan thui awl te poek uh :
42024007	‘ Thlaanghing Capa he thlaangthawlh thli kut ah a peek u vetih thinglam dawng a ngawn u ai , athum hin ah tho koep ai . ’ tila a thui teta ” a tina .
42024008	Tecoeng atah hutaa hue lawng Jesuh awl thui te lot a poek u ,
42024009	phuel kalawng meel u tih a hubang thlaikhat oen atloe hue tengah he kah thaihu boeih he a thui pe u .
42024010	Te kah hutaa hue tah Meri Makdalin , Joanna oen Jeem manu Meri , he hue he ni ; te kah aka awm haih atloe hutaa hue lawngkhaw , he thaihu he celtuih hue tengah a thui pe u .
42024011	Tede celtuih hue lawngah hutaa thli kah a thui te ahong la a poek u tih tangna u nawh .
42024012	Tede Piter tah tho thlat tih poe heeng ; ahih lawng buekuep thuk tih thlann khui te a bueh vengah rawkk yaawlna himbai tah a huh de atloe n'tu khaw hu nawh . Tecoeng atah he tila aka awm thaihu dawngah te a kawpoek rai tih im la koep meel .
42024013	Te hin vengah te Jesuh kah hubang rawi pahih tah Emmau a ti u khaw la te cet hih . Te khaw tah Jerusalem khawpui kalawng meng sarih yun thla .
42024014	Ahih rawi lawngah thaihu aka thoeng hang kawng alam te a thui hih .
42024015	Ahih rawi lawng te tila a thui hih veng te ah , Jesuh lawng te rawi te a kee tih ahih rawi oen haih cet ;
42024016	ahih rawi lawng a huh de metila nuem noek hih nawh .
42024017	Jesuh lawng ahih rawi nala te , “ Nanghih lawng lawngpueng puet ah n'tu kawng nuem na thui hih ” a tina . Te rawi te haithe-latt la pai hih .
42024018	Kleopas aka miingna thlaang pakhat lawng , “ Jerusalem la aka law kamyin khuiah thlemvai pekca ah te kah aka thoeng hang thaihu te aka ming nawh he tah nang bueng mai kai aw ? ” a tina .
42024019	Ahih lawng , “ N'tu thaihu muuem ? ” tila a doet . Ahih rawi lawngah , “ Nazaret khaaw kah Jesuh tengah aka thoeng teta . Ahih tah tawngha pakhat la awm tih Pathen oen thlaang boeih haiah a thuina oen a saina thaihu boeih dawngah ahu aham awm tila a poek u .
42024020	Mami kah khawsoeih ahaamca thli oen ukkung bawi hue lawng ngawn hamla awl a khueng u tih thinglam dawng a ngawn u .
42024021	Kaimi lawngtah ahih lawng ni Israel thlaangphun he a loeih sak ai tila ka ngaiuep u ! Te tila a awmna kalawng tihin he tah a thum hin poen ni .
42024022	Kaimi timkah hutaa khatsut lawngtah kaimi he kawpoek avan rai sak u ; Ahimi lawngah mincanghi ah cet u tih thlann te a bueh u de a rawkk te hu u nawh .
42024023	Ahimi te va meel koep u tih ahih tah tho poen tila aka thui vanthlaang te khaw ka huh u tila a thui u .
42024024	Kaimi timkah thlaang khatsut khaw phuel la cet u tih hutaa hue kah a thui angla boelh a huh u , tede ahih te tah hu u nawh . ” tila a thui pe hih .
42024025	Tevengah Jesuh lawng te rawi nala te , “ Metila na ngau hih aih ! Tawngha thli lawng a thui boeih te tangna hamla na kawpoek yaai hih aih he !
42024026	Messiah lawng amah kah ruep-awmna ah a kuun thlan ah he ang thli he a yawkk hamla ngoe nawh aw ? ” a tina .
42024027	Tecoengah Jesuh lawng Mosi kah cabu dawng kalawng a tong tih tawngha boeih kah cathut toe ah Caciim boeih dawngah amah kah kawng alam a thut te a hih rawi tengah a thuicaih pe .
42024028	A cehna koei khaw te ahimi lawng a pha tawm atah Jesuh lawng ka cet phaat ai a ti angla te a sa pe ;
42024029	tede terawi lawng ahih te a tuuk tih , “ Kaihih tengah pah van mai ; khaw tla thuk poen tih khaw yiin tawm poen . ” a tina . Tedawngah te rawi oen pah haih hamla te cet .
42024030	Ahih lawngah te rawi oen buh caak haih hamla ngawl , takawi te a lawh tih awmngaih awl a thui , tecoengah takawi te a eh tih te rawi te a peek .
42024031	Tecoeng atah te rawi kah a mik te tueng pan tih ahih te a noek , tede ahih rawi kah mik huh ah pahoei a auh pe poen .
42024032	Ahih rawi lawngah te , “ Lawngpueng ah ahih lawng awl avan thui tih Caciim te a thuicaih vengah mahih kah lungbui ah hai aka alh angla awm ta ? ” tila a thui hih .
42024033	Ahih rawi te tho pahoei hih tih Jerusalem la meel koep hih , te ah te hubang thlaikhat oen thlaangtloe thli a tun haih u te a huh tih ,
42024034	“ Bawipa tah tho tangtang poen ! Ahih tah Simon tengah phumpho poen ! ” tila te a thui u .
42024035	Tecoengah te kah thlaang pahih lawngkhaw lawngpueng ah thaihu aka thoeng te oen Bawipa lawng takawi a eh vengah a noekna kawng te a thui hih .
42024036	He kawng he ahimi tengah a thui hih lii vengah Bawipa amah te ahimi tengah pai parak tih ahimi nala te , “ Nangmi sawah ngaimawngna awm hawn seh , ” a tina .
42024037	Ahimi lawngah muithla ni ka huh tila a poek u tih a rih u .
42024038	Tede ahimi nala te , “ N'tu kawngah na lakueng u akcak aih ? N'tu kawngah he ang uepvoetna he nangmi kaw khuiah a law ?
42024039	Bueh lah , ka kut rawi oen ka khaw rawi he , Kamah ni nan huh u . N'tek u lah nan ming u badai , metihtiah muithla lawngtah thi-asa oen ruh te khueh nawh , nan huh u angla kai ngoen tah ka khueh ta . ” a tina .
42024040	Te tila a thui coengah a kut oen a khow te ahimi a huh sak .
42024041	Ahimi tah awmngaih tih kawpoek rai oen awm u de ahimi lawng tangna u thlan hun , tedawngah ahimi nala te , “ Nangmi lawng caak koei khat mai khaw na khueh aw ? ” a tina .
42024042	Ahimi lawng nga haai tangte keekvaang te a peek u ,
42024043	a lawh tih ahimi mik huh ah a caak pe .
42024044	Tecoengah ahimi tengah , “ Mosi kah Phungawl khuiah khaw , tawngha thli kah ca thut dawngah khaw , Saam laabu dawngah kai kah kawng alam a thut boeih te asoep ham awm tila nangmi teng ka awm vengah kavan thui u te he kah thaihu thli he ni . ” tila a thui pe .
42024045	Tecoeng atah caciim te a yaak ming thaina ham ahimi kah thinkaw te a awng pe tih ,
42024046	Ahimi te , “ He tila a thut sut te awm : Messiah lawng patang a khang vetih a thum hin ah duekna kalawng tho koep ai ,
42024047	amah miing oen thawlh yutna kawng thawlh khawdawp ngaaina kawng awlthang te Jerusalem kalawng a tong vetih thlaangphun boeih tengah a phawng ai .
42024048	Nangmi tah he kah thaihu he aka mingkung sausi la na awm u .
42024049	Kamah roe lawngah a Pa lawng avan kam te nangmi tengah kavan tuih ai . Tede asawben kah tharana te nangmi tengah a law thlantoe tah khawpui khuiah te ring uh . ” a tina .
42024050	Tecoengah Jesuh lawng a hubang hue te khawpui adauben athla hlang Bethani khaw la te a ceh puei , te ah te a kut a thueng tih ahimi te a phueh a sawm .
42024051	Ahimi te aphueh asawm tih yotheenna a peek veng te ah ahimi teng kalawng hooep u tih vaan benla te pawm u hang .
42024052	Ahimi lawng ahih te a bok u tih awmngaih tangkiik la Jerusalem la te koep meel u ,
42024053	ahimi lawng atue atang khueh boeih te Tempal bok-im khuiah Pathen thangpawmna hamla a hawna u .
43001001	Dilai suen thlan ah , awl tah awm oepsoeh poen ; ahih tah Pathen oen awm haih tih ahih te tah Pathen ni .
43001002	Acuek veng kalawng te awl te tah Pathen oen ah awm haih .
43001003	Ahih rang oen ah Pathen lawng thaihu boeih he a sai ; Ahih rang oen ah a sai mueh thaihu khat khaw awm nawh .
43001004	Te awl te tah hingna kungpui la awm tih te kah hingna lawngah thlaanghing tengla aangna te avan khuen .
43001005	Te kah aangna lawng yiinna khui te a thue tih , yiinna lawng metuek vengah khaw thih thai manawh .
43001006	Pathen lawng amah kah laipai Johan te avan tuih ,
43001007	thlaang boeih lawng awlthang te a yaak tih a tangna u ham , aangna kawng te aka thui ham ahih te va law .
43001008	Amah tah aangna nawh ni ; aangna kawng te thui hamla aka law thlaang ni .
43001009	Te kah aangna tah dilai la law tih thlaanghing boeih aka thue aangna tangtang ni .
43001010	Te awl te tah dilai ah awm , ahih rang oen Pathen lawng dilai he a sai de ahih te dilai lawng ming nawh .
43001011	Ahih tah amah ram la law de amah kah thlaang thli lawng do u nawh .
43001012	Tecakhaw khatsut lawngtah ahih te a tangna u tih a do u ; tedawngah ahimi te Pathen kah ca-anau la coenggna te a dang u .
43001013	Ahimi lawng thlaanghing phung angla Pathen kah ca-anau la coengg nawh , ahimi te thlaanghing ana pa kah ca-anau angla a cuun moenih ; ahimi kah ana Pa tah Pathen amah ni .
43001014	Te awl te tah thlaanghing la coengg tih lungvatna oen awltak oen ah betoet , mami tim ah he awm . Mami lawng amah kah ruep-awmna te n'huh u , te ruep-awmna te tah ana Pa kah khuehduen pakhat bueng Capa la a awm te ni .
43001015	Johan lawngah ahih kawng te a thui vengah , “ Ahih tah kai coengah aka law ni , tede ahih tah kai lak ah aka lenduet ni , metihtiah kai ka awm thlan ah ahih tah awm poen tila akawng ka thui te tah ahih he poen ni ” tila paang tih a thui .
43001016	Amah kah abetoet lungvatna khui kalawng yotheen kam-awmna khat coeng khat te mami m'peek .
43001017	Pathen lawng Phungawl te Mosi rang oen m'peek , tede awltak oen lungvatna tah Jesuh rang oen ni a law .
43001018	Pathen he a-u khat lawngkhaw hu u vai nawh . Pathen amah oen van at la haih , ana Pa tengah aka awm a capa khat bueng lawngah he ana Pa te a tueng sak poen .
43001019	Jerusalem kah aana khuehkung Judah thlaang thli lawng Levi thlaangphun oen khawsoeih khatsut te Johan tengla a tuih tih , “ Nang he a-u nuem ? ” tila a doet sak u .
43001020	Johan lawng thana ohla , “ Kai tah Messiah nawh ni ” tila phah ohla aciimla a thui pe .
43001021	Ahimi lawngah , “ Tetih atah nang he a-u ? Nang he Elijah aw ? ” tila a doet u . Johan lawngah , “ Kai he Elijah nawh ni ” tila awl a thung pe . Ahimi lawngah , “ Nang he tawngha aw ? ” tila koep a doet u tih , “ Kai he tawngha nawh ni ” a tina .
43001022	Ahimi lawngah , “ Tetih atah nang he a-u ? Kaimi aka tuihkung hue tengah awl khuen ham a awm dawngah namah oen namah ta a-u na ti ? van thui lah , ” a tina u .
43001023	Johan lawng awl a thung pe tih : “ Kai tah , tawngha Isaiah lawng , ‘ Bawipa a cehna ham lawngpui te adoengla sai uh ’ tila ramhum huhang ah aka paang te ni ” tila a thui pe .
43001024	Farasi thlaang thli lawng a tuih laipai hue lawngah ,
43001025	Johan nala te , “ Nang he Messiah nawh , Elijah nawh tih tawngha nawh atah n'tu ah nang lawng baptisma na peek ? ” tila a doet u .
43001026	Johan lawng , “ Kai lawngtah tui oen ah baptisma te ka peek , tede nangmi lawng na ming u nawh , nangmi tim ah aka pai pakhat te awm .
43001027	Ahih tah kai ka law coengah va law , tede kai tah ahih kah khowmuek rui pateng thlam pe ham ka ting ka tawkk moenih ” a tina .
43001028	He kah thaihu boeih a coenggna he tah Johan lawng baptisma a peekna Jordan tuiva rall kah khawcuuk ben ah aka awm Bethani khaaw ah ni .
43001029	Avuen khawhin atah amah tengla Jesuh a law te Johan lawng a huh tih , “ Dilai thawlhna aka phuei Pathen kah Tuuca ke bueh u lah !
43001030	Kai coengah thlaang pakhat va law , tede ahih tah kai lak ah bawilen ngaai , metihtiah kai he n'cuun thlan ah ahih tah awm poen . ’ tila akawng ka thui te tah a hih poen ni .
43001031	Kai lawngah ahih he a-u ti khaw ka ming nawh , tede kai lawng tui oen ah baptisma ka peek he tah ahih te Israel thlaang thli lawng a mingna ham ni . ” tila a thui .
43001032	Tecoengah Johan lawng , “ Vaan kalawng Muithla te akhuu angla va rum thuk tih ahih sawah a cuuk thuk te ka huh .
43001033	Ahih te a-u ti khaw ka ming nawh , tede tui oen ah baptisma peek hamla tuihkung Pathen lawngah ‘ Muithla te va rum thuk vetih thlaang pakhat sawah a cuuk te na huh ai ; ahih te tah Ciim Muithla oen baptisma pekung ni tite na ming ai , ’ ti .
43001034	Te tah kamah lawng ka huh tih ahih tah Pathen Capa ni tila nangmi tengah kavan thui u , ” tila Johan lawng a thui .
43001035	Avuen hin ah Johan te a hubang pahih oen haih a pai u vengah ,
43001036	Jesuh a yingyawi te a huh tih , “ Pathen kah Tuuca ke bueh hih lah ! ” a tina .
43001037	He tila a thui te a hubang rawi lawng a yaak tih Jesuh te a hu ah a vai hih .
43001038	Jesuh te a hu la dak maang , te vengah ahih rawi lawng a hu ah a vai hih te a huh tih , “ N'tu na tlap hih ” tila a doet . Ahih rawi lawngah , “ Rabbi , me ah na awm ? ” a tina hih . ( He kah awllung he tah , “ Cangpueikung ” ti ngaihna ni . )
43001039	Ahih lawng , “ Law hih langtah bueh lah , ” a tina . ( Te veng te tah thlemben khawnoek palii yunyan ni . ) Tedawngah ahih rawi lawng cet hih , a awmna te a bueh hih tih khawyiin toe ahih oen awm u .
43001040	Te rawi khuikah pakhat te tah Simon Piter kah a manau Andru ni .
43001041	Vaikhat atah a maya Simon nala te , “ Kaimi tah Messiah te ka huh poen ” a tina . ( Messiah ti he tah ‘ Khrih ’ ti ngaihna ni . )
43001042	Tecoengah Jesuh tengla Simon te a ceh puei . Jesuh lawng ahih te a bueh tih , “ Nang tah Johan capa Simon na miingna , tede Sifas na miingna poen ai . ” a tina . ( He tah Piter tina oen lo hih tih “ Lungto ” tila thui ngaihna ni . )
43001043	Avuen atah Jesuh te Galili la ceh ham kamthlah . Filip te a huh tih , “ Ka hu ah bang lah ! ” a tina .
43001044	( Filip he tah Andru oen Piter a awmna Betsaida khaw kah van ni . )
43001045	Filip lawng Nathanael te a huh tih , “ Mosi lawng Phungawl cabu dawngah akawng alam a thut tih tawngha thli lawngkhaw akawng alam a thut thlaang te kaimi lawng ka huh poen . Ahih tah Nazaret khaw kah Josep capa Jesuh te ni ” a tina .
43001046	Nathanael lawng , “ Nazaret khaw kalawng thaihu theen pakhat mai khaw thoeng thai ai aw ? ” tila a doet . Filip lawng , “ Law langtah bueh lah . ” a tina .
43001047	Jesuh lawng Nathanael a tengla a law te a huh vengah , “ Israel thlaangphun tak tak he ah awm he ; ahih tah thawlhpalhna roe awm nawh ! ” tila ahih lawng a thui .
43001048	Nathanael lawng ahih nala te , “ Metila nan ming ? ” tila a doet . Jesuh lawng , “ Filip na khue thlan ah thaidut thing phung kaak ah na awm vengah te kan huh poen ” a tina .
43001049	Nathanael lawngah , “ Saya , Nang tah Pathen Capa ni ! Nang tah Israel Sengpahrang ni ! ” a tina .
43001050	Jesuh lawng , “ Thaidut thing phungkaak ah na awm vengah kan huh poen tila ka thui dawngah na tangna aw ? Nang lawngah he lak ah aka bo ngaai thaihu na huh hun ai ! ” a tina .
43001051	Tecoengah ahih rawi te , “ Awltak tang kavan thui : Vaan te awng u vetih Thlaanghing Capa sawah Pathen kah van thlaang thli a rum thuk oen a luui hang te na huh u ai ” a tina .
43002001	Hin hih a awm coengah Galili peng Kanaa khawpui ah yuluipoei awm . Jesuh kah a manu khaw te ah te awm tih ,
43002002	Jesuh oen a hubang hue khaw yuluipoei ah te a khue u van .
43002003	Misurtui te a boeih dawngah Jesuh te a manu lawng , “ Misurtui khueh u tlaih nawh . ” a tina .
43002004	Jesuh lawngah , “ Nang lawng sai koei te van thui boel , kai lawng sai hamla atue pha thlan . ” a tina .
43002005	Tecoeng atah Jesuh kah a manu lawng tuihyoeihthlaang thli nala te , “ Ahih lawng a thui boeih te sai uh ” a tina .
43002006	Judah thlaangphun lawngah khaw-niingtuikaa ah ciimcaihna kawng phung alam a khueh u tih , te ham ah te tuitang pakul kuun awikaw paruk te ah te a hawlh u .
43002007	Jesuh lawng tuihyoeihthlaang thli nala , “ He kah awikaw dawngah tui thloen uh . ” a tina . Ahimi lawngah awikaw rai toe ah tui te abecala a thloen u ,
43002008	tecoengah ahimi nala te , “ Tui te thoem duekk u langtah poei uktemkung tengla khuen pe uh ” a tina . Ahimi lawng tui te a khuen u ,
43002009	misurtui la aka coengg tui te a teng-alai . Ahih lawngah misurtui he ame kah tite ming nawh , ( tede tuithaan tuihyoeihthlaang thli lawngtah a ming u ) ; tedawngah yulokung te a khue tih ,
43002010	ahih nala te , “ Thlaang boeih lawngtah kamyin thli te lamhala misurtui ahuemm te a tuul tih ahahla a awkk u coengah misurtui adu te a tuul . Tede nang lawngtah misurtui ahuemm te tahetoe na khueh hun nawh pai he ! ” a tina .
43002011	Jesuh lawng lamhacuek kawpoek rai thaihu he Galili peng Kanaa khaw ah a sai ; te ah te a ruep-awmna a tueng sak tih a hubang hue lawng ahih te a tangna u .
43002012	He coeng atah Jesuh oen a manu , maya manau oen ah a hubang hue tah Kapernaum la cet u tih te ah te khawhin ayawlca awm u .
43002013	Judah hue kah Kaantaak Poei te a pha tawm vengah Jesuh te Jerusalem la cet .
43002014	Tempal bok-im vawngup khuiah thlaang thli lawng vaitaw , tuu oen akhuu aka yooei thli , amami kah caboi dawngah ngawl u tih tangka aka thaw-leeng thlaang thli te a huh .
43002015	Tedawngah rui-akhau te ruicungpoelh la a holl tih boiava boeih vaitaw oen tuu khaw ruicungpoelh oen a tam tih Tempal bok-im adaubenla kang a vai ; tangka thawlengkung thli kah caboi te boeih a plet pe tih a tangka thli te heh u khonghak ;
43002016	tecoengah akhuu aka yoei thlaang thli te , “ He ang thli he khuen uh ! A Pa kah im he thaihu yoeihna huen la sai u tlaih boel ! ” a tina .
43002017	Caciim lawngah , “ Aw , Pathen , na im ka thintlawhna he ka kaw khuiah hai angla alh . ” tila a thui te a hubang hue lawng lot a poek u .
43002018	Aana khuehkung Judah thlaang thli lawng , “ Nang lawngah he tila na sai he ame kah sai thaina aana oen na sai ti he tueng sak ham kawpoek raina n'tu navan sai ai ? ” a tina u .
43002019	Jesuh lawng , “ He kah Tempal bok-im he phe uh , hin thum khuiah ka sak koep ai . ” a tina .
43002020	Ahimi lawngah , “ He kah Tempal bok-im he sawm lii kumruk khui puet ah a sak u , nang lawng hin thum khuiah na sak koep ai aw ? a tina u .
43002021	Tede Jesuh lawng Tempal bok-im tila a thui te amah pum ni a thuingaihna .
43002022	Tedawngah duekna kalawng a thawh koep vengah ahih lawng Te tila a thui te a hubang thli lawng koep a ming u tih Caciim khaw , Jesuh awl thui te khaw a tangna u .
43002023	Jesuh lawng Kaantaak Poei khui , Jerusalem ah a awm vengah kawpoekrai a sai te a huh u tih thlaang broe lawngah ahih te a tangna u .
43002024	Tede Jesuh lawng ahimi boeih te a ming dawngah tangna nawh .
43002025	Ahimi kah akawng alam te a-u khat lawngkhaw a tengah thui pe ham ngoe mai nawh , metihtiah amah lawng thlaang kah thinkaw te boeih a ming .
43003001	Nikodemu aka miingna Judah thlaang mawtkung pakhat awm , ahih tah Farasibu khuikah thlaang ni .
43003002	Yiin at atah ahih te Jesuh tengla cet tih , “ Rabbi , nang tah Pathen kah thlaangtuih cangpueikung pakhat ni tila ka ming u . Pathen kah awmpueina nawh atah kawpoek rai na sai he a-u khat lawngkhaw sai thai manawh . ” a tina .
43003003	Jesuh lawng ahih nala te , “ Awltak kavan thui : a-u khaw a thang koep nawh atah Pathen Ram te hu manawh . ” tila a thui pe .
43003004	Nikodemu lawngah “ Metila thlaang haam la aka awm te a thang koep thai ai , ahih te a manu kah ca-im khuila kuun vetih apabe la thang koep thai manawh ! ” a tina .
43003005	Jesuh lawng , “ Awltak tang kavan thui , a-u khaw tui oen muithla oen ah a thang nawh atah Pathen Ram khuiah kuun thai manawh .
43003006	Thlaang he nu oen pa kah pumsa ben ah aka thang tah pumsa la awm , tede muithla ben ah aka thang tah Muithla la awm .
43003007	Kai lawngah na thang koep ham awm kan tina dawngah na ngaai hang sak boel .
43003008	Khaw lawngah amah ngaihna benla thlii mai ; khawthlii awl te na yaak , tede ame kalawng a law tih me benla a ceh tite na ming nawh . Muithla oen aka thang thlaang boeih khaw te tila ni a awm . ” a tina .
43003009	Nikodemu lawng , “ He he metila a coeng thai ai ? ” tila a doet .
43003010	Jesuh lawngah , “ Nang he Israel thlaangphun khuiah aka lentloe cang-pueikung la na awm de , he he na ming nawh aw ?
43003011	Awltak kavan thui , “ Kaimi lawngtah ka ming te ka thui u tih ka huh rep te ni ka thui pantau , kaimi kah awl he a-u khat lawngkhaw na do u nawh .
43003012	Kai lawng he dilai thaihu kawng kavan thui vengah Pateng nangmi lawng nan tangna u nawh ; vaan kah thaihu kawng kavan thui vengah metila nan tangna u pai ai ?
43003013	Vaan kalawng aka law thuk Thlaanghing Capa nawh atah a-u khat khaw vaan la luui nawh .
43003014	Mosi lawng ramhum huhang ah ruhum ruul te cungkui dawngah a tai van angla Thlaanghing Capa khaw a tai ai ,
43003015	amah te aka tangna thlaang boeih lawng dungyan hingna a khuehna ham ni .
43003016	Pathen lawng dilai he a lungna tangkiik dawngah a Capa khat bueng khueh duen te a peek , ahih te aka tangna boeih tah duek manawh , dungyan hingna te a khueh ai .
43003017	Metihtiah Pathen lawng dilai he awl cek ham a Capa he van tuih nawh , dilai thlawnkung la awm ham ni avan tuih .
43003018	A-u khaw Capa te aka tangna boeih tah awl cek manawh ; tede a-u khaw aka tangna nawh tah awl cek la awm poen , metihtiah ahih lawngah Pathen Capa khuehduen khat bueng te a tangna nawh dawngah ni .
43003019	Awlcekna biibi tah he tila ni : aangna tah dilai la law poen , tede thlaang he athe aih dawngah aangna lak ah yiinna te a lungna ngaai .
43003020	Athe thaihu aka sai boeih lawngtah cangna te a thina tih aangna ah law ham te ngaih u nawh , metihtiah athe thaihu a sai te tueng sak ham ngaih u nawh .
43003021	Tede a-u khaw asoeng thaihu theen aka sai tah aangna ah law tih a sai thaihu te Pathen kawngaih ni tite aangna lawng a tueng sak . ” a tina .
43003022	Tecoengah Jesuh oen a hubang hue tah Judia peng la cet u , te ah te ahimi oen awm u tih baptisma a peek .
43003023	Aenon ah te tui yahawh a awm dawngah te ah te Jesuh lawngkhaw baptisma a peek van . Aenon tah Salim khaw kalawng yoeii . Thlaangping lawng ahih tengla cet u tih ahimi te baptisma a peek .
43003024	( He vengah Johan he thongim ah tla thlan hun . )
43003025	Johan kah hubang khatsut hue tah bokna benkah ciimcaihna kawngah te Judah thlaang pakhat oen awl puung u .
43003026	Tedawngah ahimi lawng Johan tengla cet u tih , “ Saya , Jordan tuiva rall kah na tengah aka awm akawng na thui thlaang te na ming aw ? Ahih lawng tahe ah baptisma a peek van tih ahih tengla thlaangping broela cet u ! ” a tina .
43003027	Johan lawngah , “ A-u khaw Pathen lawng a peek nawh atah n'tu khat khaw khueh thai nawh .
43003028	‘ Kai tah Messiah nawh ni , ahih hai kah a tuih thlaang mai ni . ” tila ka thui te aka mingkung tah nangmi ni .
43003029	Vaa aka sa tuemnu hulaa te tah yulokung cadawng kah thlaang ni ; tede yulokung kah paya tah a tengah pai tih awl a hutung , yulokung kah awl te a yaak vengah awmngaih . Kai kah awmngaih soepna khaw te tila ni a awm .
43003030	Ahih tah roeng hang ai , tede kai tah ka tla thuk ai . ” a tina .
43003031	Saw benkah aka law thlaang tah atloe boeih lak ah lenduet . Dilai dawng-kah aka law tah dilai thlaang la awm tih dilai kawng te a thui , tede vaan benkah aka law tah soeprep boeih sawah awm . Ahih lawngtah amah kah a huh oen a yaak te a thui de a-u lawngkhaw ahih awl te do u nawh .
43003032	Ahih lawngtah a huh tih a yaak te a thui de a-u khat lawngkhaw ahih awl te tangna u nawh .
43003033	Tede a-u khaw ahih kah awl te aka do tah te tila a dona rang oen Pathen tah ataktang ni a thui tila a cak sak .
43003034	Pathen lawng a tuih thlaang te tah Pathen amah Muithla te betoetla a peek dawngah Pathen awl te a thui .
43003035	A Capa te ana Pa lawng a lungna tih soeprep boeih te ahih kut ah kang a peek .
43003036	A-u khaw a Capa te aka tangna boeih tah dungyan hingna a khueh ; a-u khaw a Capa awl te aka ngai nawh tah hingna te khueh nawh vetih Pathen thinsana te a sawah poe awm ai .
43004001	Jesuh lawngah Johan lak ah hubang yahawh adang tih baptisma a peek tite a yaak u .
43004002	( Atak tang atah Jesuh amah lawngtah a-u khat khaw baptisma pe nawh ; a hubang hue lawng ni a peek . )
43004003	Tedawngah te tila a thui u te Jesuh lawng a yaak vengah Judia peng te a ceh taak tih Galili la te koep meel ;
43004004	te vengah te Samaria peng kalawng te a ceh hamla awm .
43004005	Samaria peng khuikah Saika khaaw te a pha , Te khaaw te Jakob lawng a capa Josep a peek lohuen kalawng ah thla aih nawh .
43004006	Te ah te Jakob kah tuikhur te awm , Jesuh tah lawngpueng ceh ah bawngg malcal tih tuikhur tengah te ngawl . Te veng te tah hingthun yunyan ni .
43004007	Samari nu pakhat te tui thaan la law tih Jesuh lawng ahih nala te , “ Tui n'awkk sak lah . ” a tina .
43004008	( A hubang hue tah caak awkk lai ham khawpui khuila cet u . )
43004009	Te kah hutaa lawngah , “ Nang he Judah thlaang la na awm , kai tah Samaria thlaang ni ; metila kai tengah tui navan bih mai lauh ? ” a tina . ( Judah thlaang phun lawngah Samari thlaang thli kah a hawna boengloeng oen beel thli te hawna u nawh . )
43004010	Jesuh lawng , “ Pathen kah peek lungvatna tila doek na ming mai tih nang tengah tui aka bih he a-u tite na ming kawinih , ahih tengah te na bih vetih ahih lawng hingna tui te m'peek ai . ” a tina .
43004011	Te kah hutaa lawngah , “ Bawipa , tuium khaw na khueh nawh , tuikhur khaw dung tangkiik . Nang lawng ame kah hingna tui te na dang ai ?
43004012	He kah tuikhur he patuer Jakob lawng kaimi m'peek ni ; amah lawngkhaw a ca anau thli lawngkhaw , a boiava lawngkhaw he kah tui he ni rip a awkk u . Nang he Jakob lak ah na lenduet ngaai aw ? a tina .
43004013	Jesuh lawng , “ A-u khaw he kah tui aka aw tah tui hall koep ai ,
43004014	tede , a-u khaw kai lawng ka peek tui te aka aw tah tui hall koep tlaih manawh . ” a tina .
43004015	Te kah hutaa lawng , “ Bawipa , te tih atah kai lawngah tuihalh la koep ka awm tlaih nawh ham khaw , he la he tui thaan la ka law koep tlaih nawh ham te tui te kai m'pe lah ! ” a tina .
43004016	Jesuh lawng ahih nala te , “ Cet langtah na vaa te khue , tecoengah koep va lawh . ” a tina .
43004017	Ahih lawngah , “ Kai he ka vaa awm nawh . ” a tina . Jesuh lawng , “ Ka vaa awm nawh na ti te soeng .
43004018	Nang lawng thlaang pa-ngaa na vaana poen , tahe ah na awm puei thlaang te na vaa tangtang nawh ni . Atak tang ni na thui . ” a tina .
43004019	Te hutaa lawngah , “ Bawipa , nang he tawngha ni tila kan ming .
43004020	Kaimi Samari thlaang thli kah patuer hue lawngtah he kah tlaangsawm ah he Pathen a bok u , tede nangmi Judah thlaang lawngtah Jerusalem ah ni Pathen he bok ham awm na ti u . ” a tina .
43004021	Jesuh lawng ahih nala , “ Hutaa nang , ka awl thui he tangna lah , he kah tlaangsawm ah khaw , Jerusalem ah khaw , Pa te thlaang lawngah a bokna nawh atue te a pha ai .
43004022	Nangmi Samari thlaang lawngah a-u ka bok u tite na ming u taktak nawh ; tede kaimi Judah thlaang lawngtah a-u ka bok u tite ka ming u , metihtiah Judah thlaang teng kalawng ni thlawnna tah a law .
43004023	Tede Pa tah ataktangla a awm van angla aka bok thlaang thli lawngkhaw Pathen kah Muithla tharana oen awltak oen ah a bokna atue te avan pha poen tih he ah he awm poen . Te tila aka bok te ni Pathen lawngah a ngaih .
43004024	Pathen tah Muithla la a awm dawngah ahih te aka bok thlaang lawngkhaw Muithla oen awltak la a bok ham awm . ” a tina .
43004025	Hutaa lawng ahih nala , “ Messiah law ai tite ka ming , ahih te a law veng atah soeprep boeih te kaimi tengah avan thui ai . ” a tina .
43004026	Jesuh lawng awl a thung pe tih , “ Nang oen awl aka thui kai he tah ahih poen ni . ” a tina .
43004027	Tevengah te Jesuh kah a hubang thli koep va meel u tih hutaa pakhat oen awl a thui te a huh u vengah ahimi tah a kawpoek rai u tangkiik . Tede ahimi khat lawngkhaw te hutaa te , “ N'tu na ngaih ? ” te tila doet u nawh tih Jesuh te khaw , “ N'tu ah ahih oen awl na thui ? ” tila khaw doet u nawh .
43004028	Tecoeng atah hutaa lawng tuium te a ceh taak tih khaw khuila cet koep , te kah aka awm thlaang thli nala te ,
43004029	“ Kai lawng ka sai thaihu boeih aka thui thlaang he law u langtah bueh u lah . Ahih he Messiah kai aw ? ” tila a thui pe .
43004030	Tedawngah khaw khuikah thlaang thli te law u tih Jesuh tengla cet u .
43004031	Teveng ruet ah te a hubang hue lawng Jesuh nala te , “ Saya , buh ca de saw ! ” a tina u .
43004032	Tede ahih lawng , “ Akawng alam na ming u nawh buh te caak hamla ka khueh . ” a tina .
43004033	Tedawngah hubang hue lawng doet u the tih , “ thlaang pakhat khat lawng buh avan peek kai aw ? ” ti u .
43004034	Jesuh lawng ahimi nala te , “ Kai kah buh tah kai aka tuihkung kah kawngaih te vai ham oen ah sai ham bii m'peek te coeng pe ham ni .
43004035	Nangmi lawngtah , ‘ he coengah thla lii a awm atah caang ah ham khoek poen ai ’ na ti u . Tede kavan thui u , loha thli ke a theenla dan u lah ; tahe ah caang hiin poen tih caang ah ham khoek poen !
43004036	Caang aat thli lawng thapang a dang u tih dungyan hingna hamla caangvui te a cawi u ; tedawngah caang aka tuhkung oen caang aatkung tah awmngaih bok ai .
43004037	‘ Thlaang pakhat lawng a tuh tih thlaangtloe pakhat lawng a ah ” tila a thui awl te soeng tangtang .
43004038	Nangmi lawng na bina nawh lohuen ah caang aat la kan tuih u ; te ah te thlaangtloe lawng bii a bi tih ahimi kah biibina dawngah te nangmi lawng athawn na dang u ” a tina .
43004039	Te kah hutaa lawngah te , “ Kai lawng thaihu ka sai boeih te ahih lawngah avan thui ” tila te a thui pe dawngah , te khaw kah aka awm Samari thlaang broe lawng Jesuh te a tangna u .
43004040	Tedawngah Samari thlaang thli lawng Jesuh tengla avan pha u vengah te kaimi tengah cam mai de a tina u tih Jesuh tah te khaw ah te khawhin hin hih cam .
43004041	Amah kah awl thui a yaak u dawngah thlaang broe lawng a tangna u tih ,
43004042	ahimi lawng te kah hutaa nala te , “ Nang lawng na thui dawngah nawh tih , kamami roe lawng amah awl thui ka yaak u poen dawngah ahih tah he dilai thlawnkung ni tila ka ming u tih tahe ah ka tangna u poen . ” a tina .
43004043	Te ah te hin hih a cam coengah Jesuh tah Galili la te cet .
43004044	Metihtiah Jesuh amah lawngah te , “ Tawngha he amah ram khuiah thangpawm u nooek nawh . ” tila a thui u .
43004045	Galili te a pha veng atah te kah thlaang thli lawng a do u , metihtiah ahimi tah Jerusalem ah Kaantaak Poei vengah cet u van tih te poei ah ahih kah a sai thaihu boeih te a huh u dawngah ni .
43004046	Tecoengah tui te misurtui la a coeng sakna Galili peng kah Kanaa khaaw la te koep cet . Te ah te ukkungbawi pakhat awm , Kapernaum khaaw ah aka awm a capa te tlo .
43004047	Ahih lawngah Judia kalawng Galili la Jesuh va law tite a yaak vengah a tengla cet tih a capa aka duek tawm te hoeih sak ham ah Kapernaum la poe ceh hamla reenna a bih .
43004048	Jesuh lawngah ahih nala te , “ Nangmi lawngah kawpoekraina oen kawpoekrai thaihu te na huh u nawh atah mevengah khaw na tangna u manawh ” a tina .
43004049	Te kah bawi lawngah , “ Bawipa , ka ca a duek thlan ah law mai de . ” a tina .
43004050	Jesuh lawng ahih nala te , “ Cet loeih , na ca te hing badai . ” a tina . Te kah thlaang lawng Jesuh awl te a tangna tih cet .
43004051	Lawngpueng a ceh phai vengah te a tuihyoeihthlaang thli oen hum u tih , “ Na capa te theen badai ” a tina awlthang oen avan voekk u .
43004052	Ahih lawngah a capa te mevengah a hoeih tila a doet tih ahimi lawngah , “ N'thlem hingthun khawnoek pakhat ah a sanat lawng a thlah ” tila a thui pe u .
43004053	Tevengah ana pa lawngah , “ Na Capa te theen badai ” tila Jesuh lawng a tina atue ni tite a ming . Tedawngah amah oen a imkhuikaw boeih lawng a tangna u .
43004054	He tah Judia kalawng Galili la a law coengah Jesuh lawng apabe kawpoekraina miknoek a sai ni .
43005001	He coengah Judah hue kah bokna poei a awm dawngah Jesuh te Jerusalem la cet .
43005002	Jerusalem kah Tuu Thawhka tengah te tuilii pakhat awm , te tuilii tengah savang pa-ngaa a sak u , te kah tuilii te Hebru awl la Betzatha tila a thui u .
43005003	Te kah savang ah te thlaangtlo thli , mikpum , khowkheem oen kutkheem thli broela ral u .
43005004	( Pathen kah vanthlaang pakhat lawng metuek tue vengah nuem tah tuilii ah te law tih tui te a phuul sak . Tui te a phuul coengah Lamhacuekla tuilii khuiah aka sungpung thlaangtlo tah me ang tlawhnat khaw a hoeih pe dawngah ahimi lawng tui aka phuul te a ring u . )
43005005	Te ah te sawmthum kum reet aka tlo puet thlaang pakhat awm .
43005006	Jesuh lawngah ahih te ah a ralh te a huh , te thlaang te tah a san hlang tlo puet poen tite ahih lawng a ming ; tedawngah ahih nala te , “ Hoeih ham na ngaih aw ? ” tila a doet .
43005007	Te kah thlaangtlo lawngah , “ Bawipa , tui a phuul vengah , tuilii dawng kai aka tulh ham thlaang awm nawh ; tuilii dawngah ka cet ai ka ti vengah thlaangtloe lawng n'khall poen . ” a tina .
43005008	Jesuh lawng ahih nala te , “ Tho lah , na ihphah te lo lang cet loeih . ” a tina .
43005009	Kawlkalh ca ah te thlaang te hoeih ; a ihphah te a lawh tih cet . Te hin te tah Sabbath khawhin ni
43005010	tedawngah aana khuehkung Judah thlaang thli lawng aka hoeih thlaangtlo nala te , “ Tihin he Sabbath khawhin la awm tih ihphah na kawh te mami kah Phungawl lawng ngaih nawh . ” a tina u .
43005011	Ahih lawngah , “ Kai aka hoeih sak lawngah na ihphah te lo langtah cet loeih ti ta ” a tina .
43005012	Ahimi lawngah , “ He tila sai ham aka thuikung te a-u ? ” tila a doet u .
43005013	Tede aka hoeih thlaang te lawngah Jesuh te a-u ti khaw ming nawh , metihtiah te kah aka awm thlaangping tim ah Jesuh tah cet valh poen .
43005014	Tecoeng atah Jesuh lawng ahih te Tempal bok-im khuiah a huh tih , “ Hutung lah , tahe tah na hoeih poen ; thawlhna sai tlaih boel , toeng loeih , tetih nawh kawinih athe-eep ngaai na sawah pakhat khat va thoeng ai . ” a tina .
43005015	Tecoengah te kah thlaang lawng cet tih ahih aka hoeih sak te Jesuh ni tila aana khuehkung Judah thlaang thli tengah te a thui pe .
43005016	Sabbath khawhin ah Jesuh lawng thlaangtlo a hoeih sak dawngah ahimi lawng Jesuh te heem-atek hamla a tong u poen .
43005017	Jesuh lawng ahimi nala te , “ A Pa lawng bii a bi yoeyah dawngah kai lawngkhaw ka bi van ai . ” a tina .
43005018	Ahih lawng Sabbath phung te a phe bueng muehla Pathen te amah kah ana Pa la a thui tih amah te Pathen oen van at la a khueh , a awl thui lawngah aana khuehkung Judah thlaang boeih te a thin a phawh pe tare tih ahih te ngawn hamla a teeng u .
43005019	Tedawngah Jesuh lawng ahimi te , “ Awltak kavan thui u ; Capa lawngah amah ngaih ah thaihu khat khaw sai thai nawh ; ana Pa lawng a sai thaihu a huh te ni a sai . Ana Pa lawng a sai te Capa lawngkhaw a sai van .
43005020	Metihtiah ana Pa lawng Capa te a lungna dawngah amah lawng a sai boeih te a Capa a huh sak . He lak ah aka lenduet thaihu te a huh sak vetih nangmi boeih tah na kawpoek rai u ai .
43005021	Ana Pa lawng thlaangduek a thawh sak tih hingna a peek angla Capa lawngkhaw amah lawng a ngaih thlaang thli te hingna a peek .
43005022	Ana Pa amah lawng a-u khaw awl cek nawh . Ahih lawng a Capa tengah awl cek thaina te asoepla a peek poen ,
43005023	Ahimi lawng ana Pa te a hinyahna van angla thlaang boeih lawng a Capa te a hinyahna van ham ni . A-u khaw Capa te a hinyah nawh atah ahih tuihkung ana Pa te hinyah nawh .
43005024	“ Awltak kavan thui u : a-u khaw ka awl a yaak tih kai aka tuihkung te a tangna atah dungyan hingna te a khueh . Ahih te awl cek tlaih manawh , metihtiah duekna kalawng hingna ah kuun poen .
43005025	Awltak kavan thui u : Pathen Capa awl te thlaangduek thli lawng a yaakna atue te law ai , te kah atue te avan pha poen , te awl aka ya boeih tah hing ai .
43005026	Ana Pa amah te hingna kungpui la awm , tetih van la a Capa te hingna kungpui la awm ham a sai poen .
43005027	Tecoengah a Capa tah Thlaanghing Capa la a awm dawngah awl cek thaina te a peek poen .
43005028	He dawngah he na kawpoek rai sak aih boel , thlaangduek thli lawng ahih awl a yaakna atue te law lii poen ;
43005029	ahimi tah thlann khui tho kalawng u ai , theenna aka sai thlaang thli tah tho u vetih hing ai ; athe aka sai thlaang thli khaw tho u van ai , tede dan a tat ai .
43005030	“ Kai lawngah kamah rang oen thaihu khat khaw ka sai nawh ; Pathen lawng avan thui angla ni awl ka cek , tedawngah kai kah awlcekna tah doeng , metihtiah kai lawng kamah ngaih te sai ham ka yawm nawh , tede kai aka tuihkung kah kawngaih te ni ka sai .
43005031	Kai lawngah kamah kawng te sausi ka deng atah ka thui he aka soeng taktak nawh ni .
43005032	Tede kai yueng la sausi dengkung pakhat awm tih ahih lawng kai kawng alam a thui te soeng tila ka ming .
43005033	Nangmi lawng Johan tengla laipai na tuih u tih ahih lawng awltak avan thui .
43005034	Kai lawngah thlaang kah sausi deng he ka ngaih dawngah nawh ni ; he tila ka thui he nangmi lawng thlawnna na dangna ham ni .
43005035	Johan he tah haialh aka aang haivang oen lo u tih nangmi lawngah ahih kah aangna khuiah kawlkalh ni awmtheen ham na ngaih u .
43005036	Tede Johan kah sausideng lak ah alentloe sausideng ham ka khueh : te tah a Pa lawng sai ham m'peek bii ka sai te ni , te lawng atah kai yuengla awl a thui vetih a Pa lawng kai he a tuih tila a tueng sak ai .
43005037	Tecoengah tuihkung Pathen lawngkhaw kai yuengla sausi a deng ai . Nangmi lawng ahih awl te na ya nooek u nawh , a mik-hai te na huh nooek u nawh dawngah
43005038	nangmi lawng ahih awl te na thinkaw lungbui ah na khoem u thai nawh , metihtiah amah lawng avan tuih thlaang te nangmi lawng na tangna u nawh dawngah ni .
43005039	Nangmi lawng Caciim khuiah dungyan hingna ka huh ai tila na poek u tih Caciim na thoel na laang u . Caciim lawngah he kai kah kawng alam ni a thui .
43005040	Hingna khueh hamla ka tengah law ham tah na ngaih u nawh .
43005041	Kai lawngah thlaang kah koeh awl te ka tlap nawh ,
43005042	Tede nangmi he me ang thlaang tite kan ming u tih nangmi lawng thinkaw lungbui oen Pathen na lungna u nawh ti khaw ka ming .
43005043	Kai tah a Pa rang oen ni ka law , tede kai he nangmi lawng nan do u nawh ; tede thlaangtloe pakhat khat amah kah saithaina aana oen a law vengah ahih te na do u badai .
43005044	Nangmi lawngtah khat oen khat tengkah koehna awl te na ngaih u , tede Pathen pakhat bueng tengkah koehna dang ham tah na yawm u nawh ; tetih atah metila kai he nan tangna u pai ai ?
43005045	Tede kai lawngah nangmi he a Pa haiah thawlh m'peel ai tila poek u boel . Nangmi lawng na uep na pangna Mosi lawng ni thawlh m'peel u ai .
43005046	Nangmi lawng Mosi he na tangna u tak tak kawinih kai he nan tangna u suide ta ; metihtiah ahih lawngah kai kah kawng alam ni a thut .
43005047	Tede ahih kah cathut te na tangna u nawh poen atah kai lawng ka thui he metila na tangna u pai ai . ” a tina .
43006001	He coeng atah Jesuh te Galili Tuiliipui ah te kaa phai . ( Tiberias Tuiliipui tila khaw a thui u ) .
43006002	Ahimi lawngah thlaangtlo a hoeih sak kawpoekrai noekna te a huh u tih thlaangping lawng a hu ah bung a vai .
43006003	Jesuh te tlaangsawm la luui tih a hubang thli oen haih ngawl u .
43006004	Kaantaak Poei atue tah yoeii poen .
43006005	Jesuh lawng a teng avai te a dan vengah thlaangping yahawh hlang a tengla a law te a huh , tevengah Filip te a doet tih , “ He kah thlaang he yoeh hamla caak khoek buh he ame ah n'lai thai ai ? ” a tina .
43006006	( He tila a doet he tah Filip te noekdak ham a ngaih ; amah lawngtah metila ka sai ai tite a ming poen ) .
43006007	Filip lawngah , “ Thlaang boeih lawng ayawlca ah yeen a caak ham Pateng takawi laina ham ngun tangka yahnih khoek manawh . ” a tina .
43006008	A hubang atloe pakhat , Simon Piter kah a manau , Andru lawngah ,
43006009	“ He ah he baalii takawi cuun ngaa oen nga pahih aka khueh camaw tawngpaca pakhat awm ” a tina . Tede he kah thlaang he yoeh hamla te ang ca mai te khoek manawh . ” a tina .
43006010	Jesuh lawng ahimi nala te , “ Thlaangping te ngawlh sak lah , ” a tina . ( Te ah te pompih moen awm ) . Te ah te thlaang boeih te ngawl u ; te kah thlaang te thong ngaa yun awm .
43006011	Jesuh lawng takawi te a lawh tih Pathen tengah awm-ngaih awl a thui , tecoengah te kah aka ngawl thlaangping tengah te a ree . Nga te khaw te tila te a sai tih ahimi lawngah ahahla a caak u .
43006012	Ahimi boeih lawng ahahla a caak u coeng atah a hubang hue nala te , “ Acoeih aphe te cawi uh ; baw-are sak boel . ” a tina .
43006013	Tedawngah ahimi lawng a cawi u tih baalii takawi cuun ngaa dawngkah thlaangping lawng a caak coeih te vawhphueih paha thlaihih dawngah abela a cawi u .
43006014	Jesuh lawng a sai kawpoekrai miknoekna he aka hu thlaang boeih lawngah , “ Ahih he tah dilai dawngah aka law ham koei Tawngha taktak te ni ” tila a thui u .
43006015	Ahimi lawngah law u vetih amangkhakla amah te sengpahrang la n'khueh u ai tite Jesuh lawng a ming tih ; tedawngah tlaangsawm la te amah bueng koep cet .
43006016	Khaw athlem thuk veng atah Jesuh kah a hubang hue te tuiliipui la cet thuk u ,
43006017	Lowng dawngah ngawl u tih Kapernaum khaw benla te tuiliipui ah kaa u phai tih cet u . Khaw tah yiin poen de ahimi tengla Jesuh tah pha thlan hun .
43006018	Tevengah khaw thlii khuengdeng tih tuilet tho .
43006019	A hubang hue lawng meng thum , meng lii yunyan lowng te a kaih u coeng atah tui sawah Jesuh te law phai tih lowng a awmna benla ayoeii rep te a huh u veng atah ahimi lawng a rih u .
43006020	Jesuh lawng ahimi nala te , “ Rih u boel , kai ni ” a tina .
43006021	Tecoengah lowng dawngah te awmngaihcala a ngawlh sak u , tecoeng atah ahimi lawng pha ham a ngaih ahuen te kawlkalh ah a pha u .
43006022	Avuen khawhin atah tuiliipui khatben rall ah aka awm thlaangping lawng , te huen ah lowng pakhat bueng a awm te a ming u . Te kah Lowng dawngah Jesuh cet nawh tih a hubang hue bueng ni a ceh u tite a ming u .
43006023	Tiberias kalawng aka law atloe lowng thli te , Bawipa lawng awmngaih awl a thui coengah thlaangping lawng takawi a caakna huen tuikeeng ah te avan pha u .
43006024	Thlaangping lawngah te huen ah te Jesuh oen a hubang hue khaw awm u nawh tite a ming u vengah te kah lowng dawngah te luui u tih ahih te tlap hamla Kapernaum khaw la te cet u .
43006025	Thlaangping lawng tuiliipui khatben rall ah Jesuh te a huh u vengah , “ Saya , me vengah he la he na pha ? ” a tina u .
43006026	Jesuh lawng , “ Awltak kavan thui u ; nangmi lawngah kawpoekrai miknoekna te na yaakming u dawngah kai he nan tlap u moenih , takawi te a hah toett la na caak u dawngah ni nan tlap u .
43006027	Aka awm poe nawh caak awkk ham bii bi u boel ; te lak ah dungyan aka awm caak awkk ham bii te bi uh . Thlaanghing Capa lawng caak awkk te m'peek ai ; metihtiah Pa Pathen lawngah ahih sawah amah kah ngaikhuekna miknoek a khueh poen . ” a tina .
43006028	Te atah ahimi lawngah , “ Pathen lawng kaimi sai sak ham a ngaih te ka bina u thai ham n'tu ka sai u ai ? ” tila a doet u .
43006029	Jesuh lawng ahimi nala te , “ Pathen lawng nangmi sai sak ham a ngaih te tah amah lawng avan tuih thlaang te tangna ham lawngah ni ” a tina .
43006030	Ahimi lawng , “ Kaimi lawngah na sai te ka huh u tih nang te kan tangna u hamla kawpoekrai miknoek n'tu na sai ai ? Nang lawng n'tu navan sai ai ?
43006031	Caciim lawngah a thui angla , ‘ Ahih lawngtah ahimi kah caak hamla vaan kah takawi a peek ’ a ti van angla kaimi kah patuer hue lawngtah ramhum huhang ah manna te a caak u . ” a tina .
43006032	Jesuh lawngah , “ Awltak kavan thui u , Mosi lawng nangmi m'peek te vaan kah takawi nawh ni ; vaan kah takawi tangtang te nangmi aka pe tah a Pa ni .
43006033	Metihtiah Pathen kah peek takawi tah vaan kalawng law thuk tih dilai he hingna a peek . ” a tina .
43006034	Ahimi lawngah , “ Bawipa , te takawi te yoeyahla kaimi m'pe lah . ” a tina u .
43006035	Jesuh lawng ahimi nala te , “ Kai tah hingna takawi ni , a-u khaw ka tengah aka law tah meveng khaw a bung pawng manawh ; a-u khaw kai he aka tangna tah meveng khaw tui hall manawh .
43006036	Tede kavan thui u , tahe ah nan huh u poen de nan tangna u nawh .
43006037	A Pa kah peek boeih tah ka tengla law ai . A-u khaw ka tengah aka law boeih tah ka hek manawh .
43006038	Metihtiah kamah kawngaih sai hamla vaan kah ka law nawh tih kai aka tuihkung kah kawngaih te sai ham ni ka law .
43006039	Kai he aka tuihkung kah kawngaih tah ka tengah amah kah peek boeih te pakhat khaw ha-ata sak ham nawh ni , tede aboetna khawhin ah ahimi boeih te thawh sak tih hing sak ham ni .
43006040	Metihtiah Capa te a huh tih aka tangna boeih lawngtah dungyan hingna te khueh hamla a Pa lawng a ngaih . Tecoengah aboetna khawhin ah ka thawh vetih ka hing sak ai . ” a tina .
43006041	Ahih lawngah , “ Kai tah vaan kalawng aka rum thuk takawi ni ” tila a thui dawngah te kah thlaangping hue te caitoek u .
43006042	Tedawngah ahimi lawng , “ He thlaang he Josep capa Jesuh nawh aw ? Mami lawng ana pa oen a manu khaw m'ming u ta . Metila vaan kalawng ka rum thuk a ti mai ? ” ti u .
43006043	Jesuh lawng , “ Nangmi lawng caitoek khiing u boel , toeng u loeih .
43006044	Kai he aka tuihkung a Pa lawngah ka tengla avan mawt nawh atah a-u khat khaw ka tengah law thai manawh ; aboetna khawhin ah ahih te ka thawh vetih ka hing sak ai .
43006045	Tawngha thli lawng , “ Thlaang boeih te Pathen lawng a cang puei ai ” tila a thut . A-u khaw Pa awl te a yaak tih aka cang tah ka tengla law u .
43006046	He tah a Pa te aka hu thlaang awm ti ngaihna nawh ni ; Pathen tengkah aka law bueng lawng ni Pa te a huh .
43006047	Awltak tang kavan thui u : ahih te aka tangna tah dungyan hingna a khueh .
43006048	Kai tah hingna takawi ni .
43006049	Nangmi kah patuer hue lawng ramhum hu hang ah manna te a caak u de ahimi boeih tah duek u .
43006050	Tede , a-u khaw vaan kah aka rum thuk takawi te aka ca boeih tah duek manawh .
43006051	Kai tah vaan kalawng aka rum thuk hingna takawi ni . A-u khaw he takawi he aka ca tah yoeyahla hing poen ai . Kai lawng ka peek ham koei takawi tah ka thi ka sa he ni , dilai lawng a hingna ham ka peek ni . ” a tina .
43006052	He awl lawngah ahimi tim ah te thinso kawsa a thawh sak tih , “ He kah thlaang lawngah he mami kah caak hamla metila a thi asa te mami m'peek thai ai ? ” tila doet u .
43006053	Jesuh lawng ahimi nala te , “ Awltak kavan thui u : nangmi lawngah Thlaanghing Capa kah a ngan te na ca u nawh tih a thi te na awkk u nawh atah hingna te na khuiah awm manawh ,
43006054	A-u khaw ka ngan he a caak tih ka thi he a awkk atah dungyan hingna a khueh tih ahih te aboetna khawhin ah ka thawh vetih ka hing sak ai .
43006055	Metihtiah ka ngan he tah caak ham tangtang tih ka thi he tah awkk ham koei tangtang ni .
43006056	A-u khaw ka ngan he a caak tih ka thi he aka aw tah kai dawngah hing tih kai khaw ahih dawngah ka hing .
43006057	Aka hing a Pa lawngah kai he n'tuih tih ahih rang oen ah kai khaw ka hing . Tetih van angla a-u khaw kai he aka ca tah kai rang oen ah hing ai .
43006058	Tecoengah he tah vaan kalawng aka law takawi ni ; he takawi he aka ca tah yoeyahla hing poen ai . He tah nangmi kah patuer hue lawng a caak takawi oen lo u nawh , te kah takawi te aka ca tah duek u . ” a tina .
43006059	Jesuh lawng he awl he Kapernaum khaw Sinakok bok-im ah a cang puei .
43006060	He awl he a huvai thlaang broe lawng a yaak u vengah , “ He kah cangpueina he rai tangkiik aih , a-u lawng a yaakming thai ai ? ” ti u .
43006061	He kawngah ahimi caitoek u tite a-u lawngkhaw thui pe muehla Jesuh lawngah a ming tih tedawngah ahimi te , “ He awl lawngah he na kaw avan boet sak u aw ?
43006062	Thlaanghing Capa he acuek vengkah a awmna huen la a luui koep hang te na hu u mai kawinih me tih ni na ti u oh ai ?
43006063	Hingna pekung tah Pathen Muithla ni ; thlaanghing tharana tah a poei ni . Nangmi tengah kavan thui awl lawngah hingna aka pe Pathen Muithla te avan law puei .
43006064	Tede nangmi khatsut lawngtah na tangna u nawh . ” a tina . ( Jesuh lawngah thlaang pakhat lawngtah tangna nawh vetih amah sawah paipi a thleep ai tite acuekca kalawng a ming poen . )
43006065	Tecoengah a thui pe tih , “ He kawngah ni a Pa lawng avan tuih nawh atah a-u khaw ka tengla law thai manawh tila acuekca ah kavan thui u teta . ” a tina .
43006066	He kawngah he Jesuh kah a huvai thlaang broe te meel koep u tih a hu ah te bang u tlaih nawh .
43006067	Tedawngah a hubang thlaihih hue te , “ Nangmi khaw kai he ceh taak ham na ngaih u van aw ? ” tila a doet .
43006068	Simon Piter lawngah , “ Bawipa , a-u tengla ka ceh u ai ? Nang lawng ni dungyan hingna na khueh .
43006069	Tahe atah nang he Pathen tengkah aka law Thlaang Ciim tila kan tangna tih kan ming u poen . ” a tina .
43006070	Jesuh lawng , “ Nangmi thlaihih hue he kai lawng kan tuek u nawh aw ? Nangmi khuikah pakhat tah raaithe la awm ! ” a tina .
43006071	Ahih lawng Simon Iskariot capa Judah kawng ni a thui . Metihtiah Judah khaw hubang paha thlaihih khuikah pakhat van de ahih sawah te paipi a thleep .
43007001	He coengah Jesuh tah Galili peng la te kamyin la cet ; Judia peng khuiah aka awm aana khuehkung Judah thlaang thli lawng ahih te ngawn ham a ngaih u dawngah tela te yin ceh ham ngaih nawh .
43007002	Judah thlaangphun kah Riim-im Poei atue te yoeii poen ,
43007003	tedawngah Jesuh te a manau hue lawngah , “ He kalawng Judia la cet langtah nang lawng na sai thaihu thli te na huvai thli lawng hu u van seh .
43007004	A-u lawngkhaw miing thang te a ngaih atah a sai thaihu te thuh elh thai nawh . Nang lawng he ang thaihu thli he na sai dawngah na kawng he dilai pum lawng ming lah seh ! ” a tina u .
43007005	( Amah kah a manau hue lawngkhaw tangna u nawh . )
43007006	Jesuh lawng ahimi nala te , “ Kai ham atue atang pha thlan hun . Nangmi ham tah me ang atue atang khaw theen mai ta .
43007007	Dilai lawng nangmi n'thina moenih , kai ni n'thina , metihtiah kai lawngah ahimi kah athe te ka poer pe dawngah n'thina u .
43007008	Te kah poei la te nangmi cet uh , kai ham tah atue a pha thlan dawngah te poei la te kai tah ka cet manawh . ” a tina .
43007009	He tila a thui pe tih Galili ah te awm .
43007010	Te kah Poei la te a manau thli a ceh coeng atah Jesuh khaw cet van ; tede langya ah cet nawh tih ahuepla cet .
43007011	Aana khuehkung Judah thlaang thli lawng ahih te poei khuiah a tlap u tih , “ Ahih he mela a awm kai ? ” ti u .
43007012	Thlaangping tim ah ahih kawng te tuemtuem a thui u . Thlaang khatsut lawng , “ Ahih te thlaang theen ni , ” ti u tih khatsut lawng , “ Thlaangthe ni . ” ti u .
43007013	Tede aana khuehkung Judah thlaang thli te a rih u dawngah ahih kawng te a-u lawngkhaw langya ah thui u nawh .
43007014	Te kah Poei te tentanrak a boeih tawm veng atah Jesuh te Tempal bok-im la cet tih a cang puei .
43007015	Aana khuehkung Judah thlaang thli tah a kawpoek rai u tangkiik tih , “ He thlaang he sengim khaw kai nooek nawh de , thoemthaina he yoeh he metila a ming kai ? ” ti u .
43007016	Jesuh lawng , “ Kai lawng kan cang puei u he kamah kah cangpueina nawh ni , tede kai aka tuihkung Pathen tengkah aka law ni .
43007017	A-u khaw Pathen kawngaih te sai ham aka ngaih lawngtah kan cang puei u he Pathen tengah aka law aw , tihnawhtah kamah kah saithaina aana oen ka thui aw ti he a ming ai .
43007018	Amah kah saithaina aka thui thlaang tah amah ham ruep-awmna dang ham aka yawm thlaang ni . Tede ahih te aka tuihkung kah ruep-awmna aka tlap thlaang tah boe a ngaai tih ahih dawngah thawlhpalhna khat khaw awm nawh .
43007019	Mosi lawng Phungawl te nangmi m'peek u . Tede a-u khat lawngkhaw Phungawl te na vai u nawh . Nangmi lawng n'tu dawngah kai he ngawn ham nan teeng u ? ” a tina .
43007020	Thlaangping lawngah , “ Nang he raaithe na khueh ! A-u lawngah nang he ngawn ham n'teeng u ? ” a tina u .
43007021	Jesuh lawng , “ Kai lawng kawpoek rai miknoekna pakhat ka sai tih nangmi boeih na kawpoek rai u .
43007022	Mosi lawng na capa thli te yahhuivuen reet ham avan thui u , ( te te Mosi lawng sai nawh tih na patuer hue lawng ni a tong u . ) tedawngah nangmi lawng Sabbath khawhin ah na capa thli te yahhuivuen na reet pe u .
43007023	Tecoengah Mosi kah Phungawl te phe nawh ham ah Sabbath khawhin ah camaw tawngpaca te yahhui-vuen na reet u atah kai lawng Sabbath khawhin ah thlaang te aciimthlaula ka hoeih sak dawngah he n'tu ah na thin a sa u ?
43007024	Asaw ahan kah alan atang oen awltloek mailai he toeng u loeih , asoeng akam taktak la awl tloek uh . ” a tina .
43007025	Jerusalem ah aka awm thlaang khatsut lawng , “ Aana khuehkung thli lawng ngawn hamla a teeng u te ahih he nawh aw ?
43007026	Bueh lah ! Ahih lawng langya ah awl a thui , ahimi lawng me tih khaw a tina u nawh kai ? Ahih he Messiah ni tila ahimi lawng a ming u tangtang aw ?
43007027	Messiah te a law vengah ahih te ame kalawng a law tite a-u lawngkhaw ming manawh . Tede mami boeih lawng he kah thlaang he ame kalawng a law tite m'ming u . ” tila a thui u .
43007028	Jesuh lawng Tempal bok-im khuiah a cang puei vengah , awl a huer tih , “ Nangmi lawng kai he nan ming u taktak tih ame kalawng ka law ti khaw na ming u aw ? Kai he kamah rang oen ka law nawh . Tede kai aka tuihkung tah soeng tangtang , ahih te nangmi lawng na ming u nawh ,
43007029	tede , kai lawngtah ka ming , metihtiah kai tah ahih teng kalawng ka law tih kai he ahih lawng n'tuih dawngah ni . ” a tina .
43007030	Te vengah te ahimi lawng ahih te tuuk ham a yawm u de ahih kah atue a pha thlan dawngah a-u khat lawngkhaw tu u nawh .
43007031	Tede thlaang rangpui khuikah akuum ngaai lawngah ahih te a tangna tih , “ Messiah te a law atah ahih lawngah he kah thlaang lak ah he kawpoekrai miknoek yahawh a sai ai aw ? ” ti u .
43007032	Jesuh kawng te thlaangping lawng-ah te tila tuemtuem a thui u te Farasi thlaang thli lawng a yaak u , tedawngah ahimi oen khawsoeih ahaamca thli lawng ahih te tuuk sak hamla raalkap a tuih u .
43007033	Jesuh lawngah , “ Kai he nangmi tengah kawlkalh ni ka awm ai , tecoeng atah kai aka tuihkung tengla ka cet ai .
43007034	Nangmi lawng nan tlap u ai , kai ka awmna ham koei ahuen la te na cet thai u nawh vetih kai he nan hu u manawh . ” a tina .
43007035	Aana khuehkung Judah thlaang thli lawngah amami khat oen khat te , “ Mami lawng huh nawh ham mela a ceh vik ai ? Mami phun Judah thlaang thli a awmna Krik khawpui la cet vetih Krik thlaang thli te a cang puei ai aw ?
43007036	‘ Nan tlap u suide nan hu u manawh , tecoengah ka awmna ham koei ahuen la te na law u thai manawh ’ a tite n'tu a thuingaihna kai ? ” ti u .
43007037	Te kah poeipui aboetna khawhin ah te Jesuh lawng pai tih , “ A-u khaw tui aka hall tah ka tengla law selang tah tui aw lah seh .
43007038	Caciim lawngah , “ A-u khaw kai aka oeng tah a thinkaw khui kalawng hingna tui te phuet ai ’ a ti angla awm ai ” tila angaih hlang la pang tih a thui .
43007039	Jesuh lawng amah te aka tangna thlaang thli lawng a dang ham koei Muithla kawng te ni he tila a thui . Te kah atue vengah ahih te Muithla pe thlan hun , metihtiah Jesuh te ruep-awm la thawh sak thlan hun .
43007040	He tila a thui te thlaangping timkah khatsut lawng a yaak u vengah , “ He kah thlaang he tawngha tangtang ni ! ” ti u .
43007041	Thlaangtloe lawngtah , “ Ahih he Messiah ni ! ” tila a thui u . Tede thlaangtloe lawngtah , “ Messiah he Galili kalawng law manawh !
43007042	Caciim lawng a thui tah , “ Messiah he Sengpahrang Devid kah cadil la awm vetih Devid amah a awmna Bethlehem khawpui khuiah ni a thang ai . ” tila a thui u .
43007043	Tedawngah thlaangping hue tah Jesuh kawngah a kaw poek vai u nawh .
43007044	Thlaang khatsut lawngtah tuuk hamla a ngaih u de a-u lawngkhaw tu u nawh .
43007045	Raalkap hue te a meel u koep veng atah khawsoeih ahaamca thli oen Farasi hue lawng ahimi nala te , “ Ahih te n'tu ah navan khuen u nawh . ” tila a doet .
43007046	Raalkap hue lawng , “ A-u khat lawngkhaw te kah thlaang angla awl thui nooek u nawh ! ” a tina u .
43007047	Farasi hue lawng , “ Nangmi khaw n'ngau sak u poen aw ?
43007048	Aana khuehkung khaw , Farasi thlaang khaw ahih te aka tangna pakhat mai khaw na ming u aw ?
43007049	He kah thlaangping lawngah Mosi kah Phungawl ming u nawh , tedawngah ahimi lawng Pathen kah kawsi te a yawkk u poen ! ” a tina .
43007050	Farasi thlaang pakhat , he veng thlan ah Jesuh te huh ngaih ah aka cet Nikodemu te awm . Ahih lawng thlaangtloe hue nala te ,
43007051	“ Mami kah Phungawl ning ah , thlaang pakhat te amah awl thui n'yaak thlan ah , a sai thaihu khaw huh thlan ah awl khueng thaina awm nawh . ” a tina .
43007052	Ahimi lawngah , “ Nang khaw Galili thlaang van aw ? Caciim te thoel alang lah , Galili kalawng tawngha khat khaw thoeng vai nawh tite na ming ai . ” a tina u .
43008001	Tecoeng atah thlaang boeih te im la meel u , tede Jesuh tah Olif Tlaang la te cet .
43008002	Avuen mincanghi ah Tempal bok-im la te koep cet . Thlaangping lawng ahih te a veel khoep u , ngawl thuk tih ahimi te a cang puei .
43008003	Phungawl cangpueikung thli oen Farasi thlaang thli lawng a samphaih vengah a tuuk u hutaa pakhat te avan khuen u tih ahimi boeih haiah te a pai sak u .
43008004	Ahimi lawng Jesuh nala te , “ Saya , he kah hutaa he a samphaih lii veng roe ah a tuuk u .
43008005	Mami kah Phungawl dawng Mosi lawngtah he ang hutaa he a duek toela lungto oen de mat ham awm tila awl a khueng . Nang lawng ta , metila na thui ai ? a tina u .
43008006	Ahimi lawng he tila a thui u he tah , Jesuh te amah awl thui dawngah a thawlh tuuk pe ham oen ah ahimi lawng thawlh a peel thaina ham ni . Tede ahih lawng buekuep tih a kutdawn oen dilai dawngah ca a thut .
43008007	Te kah aka pai thlaang thli lawng a doet khiing u dawngah adoengla ngawl tih ahimi nala te , “ Nangmi tim kah thawlhna aka sai vai nawh lawngah lungto oen de lamha seh . ” a tina .
43008008	Tecoengah koep buekuep thuk tih dilai dawngah ca a thut .
43008009	Ahimi lawng he awl he a yaak u vengah , ahaamca kalawng a tong tih pakhat coeng khat ahimi boeih te cet u khongphaat . Te kah aka pai khiing hutaa oen Jesuh bueng te a ceh taak u .
43008010	Ahih tah adoengla ngawl tih hutaa nala te , “ Mela a ceh kang u ? Nang kah thawlhna khee hamla khat khaw awm u nawh aw ? ” a tina .
43008011	Te hutaa lawngah , “ Bawipa khat khaw awm u nawh . ” a tina . Jesuh lawngah , “ Tetih atah theen , kai lawngkhaw kan khee van manawh . Cet loeih , tede thawlh koep tlaih boel . ” a tina .
43008012	Jesuh lawngah Farasi thlaang thli nala te , “ Kai tah dilai aangna ni , a-u khaw ka hu ah aka bang tah hingna aangna te a khueh vetih yiinna khuiah yingyawi tlaih manawh .
43008013	Farasi thlaang thli lawng , “ Nang lawng namah kawng ni na thui ; na awlthui te khaw a poei-oep ni . ” a tina u .
43008014	Jesuh lawngah , “ Tih nawh ni , kai lawng kamah kawng he ka thui cakhaw aka soeng ni ka thui , metihtiah kai lawngah ame kalawng ka law tih mela ka ceh ai tite ka ming . Nangmi lawngtah kai he ame kalawng ka law tih mela ka ceh ai ti khaw na ming u nawh .
43008015	Nangmi lawngtah thlaanghing siing la awl na cek u ; Kai lawngah a-u khat khaw awl ka cek nawh .
43008016	Tede kai lawng he tila ka sai mai cakhaw kamah bueng lawng awl ka tloek moenih ; kai aka tuihkung a Pa te ka tengah a awm dawngah kai kah awltloekna tah soeng ai .
43008017	Namami kah Phungawl dawngah , sausi thlaang pahih lawng a pai puei atah a thui te soeng tila a thut .
43008018	Kai lawng kamah kawng ka thui , kai aka tuihkung a Pa lawngkhaw ka kawng alam he a thui . ” a tina .
43008019	Ahimi lawngah , “ Na Pa te mela a awm ? ” a tina u . Jesuh lawng , “ Nangmi lawng kai he khaw nan ming u nawh , a Pa khaw na ming u nawh . Nangmi lawng kai he nan ming u kawinih a Pa khaw na ming u van ai ” a tina .
43008020	Jesuh lawng he kah awl boeih he Tempal bok-im khuikah tangka khuehna kong tengah a cang puei u vengah te a thui . Tede amah kah atue te a pha thlan dawngah a-u lawngkhaw a hih te tu u nawh .
43008021	Jesuh lawng ahimi tengah te a thui pe koep tih , “ Kai tah athlala ka cet ai ; nangmi lawng nan tlap u ai , tede nangmi tah namami kah thawlhna dawngah na duek u ai . Ka cehna ahuen la te nangmi na cet thai u manawh ” a tina .
43008022	Tedawngah aana khuehkung Judah thlaang thli lawng , “ Ahih lawngah ka cehna huen ah nangmi na cet thai manawh tila a thui he amah oen amah te ka ngawn u ai a ti ngaihna aw ? ” tila a thui u .
43008023	Jesuh lawngah , “ Nangmi tah adang ben dilai thlaang la na awm u , tede kai tah asawben kah aka law ni . Nangmi tah dilai thlaang ni , tede kai tah dilai thlaang nawh ni .
43008024	Tedawngah ni nangmi tah na thawlhna dawngah na duek ai kan tina u . Tecoengah , “ Kai Tah Ka Awm Tih Ka Awm ’ tila aka thui te na tangna u nawh atah namami thawlhna dawngah na duek ai . ” a tina .
43008025	Ahimi lawngah , “ Nang he a-u ? ” tila a doet u . Jesuh lawng awl a thung pe tih , “ Acuekca veng kalawng kavan thui u poen .
43008026	Nangmi kawng he ka thui hamla moen awm , nangmi he sal-aphaam hamla moen awm . Tede kai aka tuihkung tah soeng tangtang tih kai lawng ahih tengkah ka yaak te ni dilai tengah ka thui . ” a tina .
43008027	Jesuh lawng ana Pa kawng te a thui vengah ahimi lawng yaakming u nawh .
43008028	Tedawngah ahimi nala te , “ Nangmi lawng thlaanghing Capa te na tai u vengah , “ Kai Tah Ka Awm Tih Ka Awm ” tila aka thui te na ming u badai , tecoengah kai lawngah kamah kah saithaina aana oen khat khaw ka sai nawh , tede kai lawng thui hamla a Pa amah kah thuituenna bueng te ni ka thui tite na ming u ai .
43008029	Tecoengah kai aka tuihkung te tah ka tengah awm ; metihtiah kai lawngah ahih kah kawhoena te ka sai poepa dawngah kamah bueng n'ceh taak sut nawh . ” a tina .
43008030	Jesuh lawng he kah thaihu thli a thui he aka ya thlaang broe lawngah ahih te a tangna u .
43008031	Tedawngah Jesuh lawng amah aka tangna thlaang thli tengah , “ Kai lawng kan cang puei u he nangmi lawng na tangna u atah nangmi tah kai kah hubang tangtang la na awm u ;
43008032	awltak te na ming u vetih te kah awltak lawng nangmi te n'loeih sak ai . ” a tina .
43008033	Ahimi lawngah , “ Kaimi tah Abraham cadil la ka awm u tih a-u khat kah saltamnaa la khaw ka awm u nawh . ‘ Nangmi tah na loeih ai ’ tila na thui te n'tu na thuingaihna ? ” tila a doet u .
43008034	Jesuh lawng ahimi nala te , “ Awltak kavan thui u : a-u khaw thawlhna aka sai boeih tah thawlhna sal la awm .
43008035	Sal lawngtah imkhuikaw pakhat ah akaanla poe awm nawh , tede a capa tah yoeyahla poe awm .
43008036	Nangmi te Capa lawng n'loeih sak atah na loeih u tangtang ai .
43008037	Nangmi he Abraham cadil tite ka ming ngoen ta . Kai lawng kan cang puei he nangmi lawng na do u nawh dawngah kai he ngawn ham nangmi lawng na yawm u .
43008038	A Pa lawngah kai n'huh sak akawng alam te ni kai lawngah ka thui , tede nangmi lawngtah na pa lawng avan thui te na sai u . ” a tina .
43008039	Ahimi lawngah , “ Abraham tah kaimi na pa ni . ” a tina u . Jesuh lawng awl a thung pe tih , “ Nangmi he Abraham kah ca anau taktak atah ahih lawng a sai thaihu te ang te na sai u van ai ta .
43008040	Nangmi tengah he Pathen tengkah ka yaak te ni kavan thui , tede nangmi lawngtah kai he ngawn ham nan teeng u . Abraham lawngtah he tila a sai moenih !
43008041	Nangmi lawngtah na pa kah kah a sai te ni na sai u van ” a tina . Ahimi lawngah , “ Kaimi lawng a Pa pakhat bueng Pathen amah te ni ka khueh u ; kaimi he ahih kah aca anau thli taktak ni . ” a tina u .
43008042	Jesuh lawngah ahimi nala , “ Pathen he nangmi kah na Pa tangtang kawinih kai he nan lungna u suide , metihtiah kai tah Pathen teng kalawng ka law tih tahe he ah he ka awm . Kamah kah aana oen ka law nawh , ahih lawng ni n'tuih .
43008043	Kai lawng kavan thui he n'tu ah na yaakming u nawh ? Awl kavan thui he na hutung u thai nawh dawngah ni .
43008044	Nangmi tah na pa Raaibawi kah ca-anau la na awm u tih na pa kah kawngaih te vai hamla na ngaih u . Acuek veng kalawng ahih tah thlaang ngawnkung la awm tih awltak ben ah metuek veng khaw awm nooek nawh , metihtiah ahih ah awltak te a awm roe nawh dawngah ni . Hoem awl a thui vengah a sai nooek bueng te ni a sai , metihtiah ahih tah hoemthuikung la awm tih hoem thui thlaang boeih kah ana pa la awm .
43008045	Tede kai lawngtah awltak kavan thui dawngah nangmi lawng nan tangna u nawh .
43008046	Nangmi khuiah ka thawlhna aka thui thai thlaang pakhat khaw na awm u aw ? Kai lawng awltak ka thui atah n'tu ah kai he nan tangna u nawh ?
43008047	Pathen tengkah aka law thlaang lawngtah Pathen awl te a hutung u . Tede nangmi tah Pathen teng kalawng na law u van nawh dawngah ni hutung ham na ngaih u nawh . ” a tina .
43008048	Ahimi lawngah Jesuh nala te , “ Nang tah Samari thlaang la na awm , tecoengah na kaw khuiah raaithe awm ” kan tina u he soeng nawh aw ? ” a tina u .
43008049	Jesuh lawng awl a thung pe tih , “ Kai tah raaithe ka khueh nawh , kai lawng a Pa ni ka thangpawm , tede nangmi lawngtah kai he nan sal nan phaam u .
43008050	Kai lawng kamah ham ruep-awmna ka tlap nawh . Tede kai hamla ruep-awmna aka tlap awlcekkung pakhat awm .
43008051	Awltak kavan thui u ; a-u khaw kai lawng kan cang puei he aka vai tah mevengah khaw duek manawh . ” a tina .
43008052	Ahimi lawngah ahih nala te , “ Nang he raaithe na khueh tite tahe atah acaihla ka ming u poen ! Abraham tah duek poen tih tawngha hue khaw duek boeih poen , tede nang lawngtah , ‘ a-u khaw kai lawng kan cang puei he aka vai tah mevengah khaw duek manawh ’ na ti .
43008053	Kaimi kah pahaam Abraham tah duek poen ; nang he Abraham lak ah ka lenduet na ti aw ? Tawngha thli khaw duek poen . Namah oen namah te a-u la na ngaai u ? ” a tina u .
43008054	Jesuh lawng awl a thung tih , “ Kai lawng kamah oen kamah ka thangpawm u atah te thangpawmna te aphu awm nawh . Kai he thangpawmkung tah a Pa ni , nangmi lawng namami kah Pathen na ti u te ni .
43008055	Nangmi lawngah a hih te na ming u nawh , tede kai lawngtah ka ming . Ahih te ka ming nawh ka ti kawinih nangmi angla kai he hoemthuikung la ka awm ai . Tede kai lawngtah ahih te ka ming tih a awl ka ngaai pe .
43008056	Nangmi kah na pa Abraham lawngah kai ka lawna atue he huh a ngaih tih awmngaih ; ahih lawng a huh tih a kaw hoe . ” a tina .
43008057	Ahimi lawngah , “ Nang he na kum sawmngaa pateng khaw a law thlan maiah , Abraham te na huh tangtang aw ? ” a tina u .
43008058	Jesuh lawng awl a thung pe tih , “ Awl tak kavan thui u , Abraham a awm thlan ah Kai Ka Awm poen . ” a tina .
43008059	Tecoeng atah ahih te de ham ah lungto a ruh u , tede Jesuh lawng a thuh u taak tih Tempal bok-im kalawng ah suntla .
43009001	Jesuh te a ceh phai vengah a awm pek veng kalawng mikpum thlaang pakhat te a huh .
43009002	A hubang hue lawngah , “ Saya , a-u kah thawlhna lawng ahih he mikpum la a thang sak ? Amah kah thawlhna lawng aw , tihnawhtah ana pa yuvaa kah thawlhna lawng aw ? ” tila a doet u .
43009003	Jesuh lawngah , “ Ahih he amah kah thawlhna lawngkhaw , ana pa yuvaa kah thawlhna lawngkhaw a mik pum sak nawh . Ahih kah mik a pum he Pathen kah huham thara biibina te ahih sawah a tuengna ham ni .
43009004	Khawthaih vengah he kai aka tuihkung kah bii te mami lawng bi ham awm ; a-u lawngkhaw bii a bi thaina nawh khawyiin te law ai .
43009005	Dilai ka awm vengah he kai tah dilai ham aangna la ka awm ” a tina .
43009006	Te tila a thui coengah Jesuh lawng dilai dawngah tumtui a tha tih tumtui oen taknawng te a sai ; taknawng te a mik dawngah a thluk pe ,
43009007	tecoengah , “ Cet langtah Siloam Tuilii ah na mik-hai te sil lah ” a tina . ( Siloam he tah , ‘ Tuih ’ ti ngaihna ni . ) Tedawngah te thlaang lawngah cet tih a mik-hai te a silh tih a mik te koep tueng .
43009008	He veng thlan ah ahih lawng kutduen buh bih la a awm te aka hu thlaang thli oen a imbe lovaai hue lawng , “ Ahih he aka ngawl kutduen thlaang nawh aw ? ” ti u .
43009009	Thlaang khatsut lawngtah , “ Ahih ni ” ti u tih atloe hue lawngtah , “ Ahih nawh ni ; ahih oen aka lo u ni . ” ti u . Tedawngah amah lawng , “ Te thlaang te tah kai he poen ni ” tila a thui .
43009010	Ahimi lawngah , “ Tetih atah metila na mik te a tueng thai ? ” tila a doet u .
43009011	Ahih lawng , “ Jesuh a ti u thlaang lawngah te taknawng a sai tih ka mik dawngah avan thluk tih , “ Siloam la cet langtah na mik-hai te sil . ’ n'tina . Tedawngah ka cet tih ka silh vengah te tueng pahoei poen . ” a tina .
43009012	Ahimi lawngah , “ Ahih te mela a awm ? ” tila a doet u . Ahih lawngah , “ Ka ming moenih ” a tina .
43009013	Tecoengah mikpum aka hoeih thlaang te Farasi thlaang thli tengla a ceh puei u .
43009014	Jesuh lawng taknawng a sai tih ahih kah mik a hoeih pe sak khawhin te tah Sabbath hin ah ni .
43009015	Tecoengah Farasi hue lawngah te thlaang te metila a mik a tueng tite koep a doet u . Ahimi nala te , “ Ahih lawng ka mik dawngah taknawng avan thuk ; ka mik ka silh tih tahe ah ka mik tueng ” a tina .
43009016	Farasi thlaang khatsut lawngtah , “ He tila aka sai thlaang lawngah te Sabbath phung a vai nawh dawngah Pathen tengkah aka law thlaang nawh ni . ” tila a thui u . Tede thlaangtloe lawngtah , “ Thlaang thawlh pakhat lawng he ang kawpoekrai miknoekna he metila a sai thai ai ? ” ti u . Tedawngah ahimi tim ah pekbona te awm .
43009017	Tedawngah Farasi hue lawng te thlaang te a doet koep u , “ Nang lawngtah ahih lawngah na mik te avan hoeih sak tila na thui , tetih atah ahih te a-u na ti ? ” a tina u . Te kah thlaang lawngah , “ Ahih tah tawngha ni . ” a tina .
43009018	Tede aana khuehkung Judah thlaang thli lawng te thlaang te a mik pum tih tahe ah a mik tueng koep tite ana pa yuvaa te doet thlan atah tangna hamla ngaih u nawh ,
43009019	tedawngah ana pa yuvaa te a khue u tih , “ Ahih he nanghih yuvaa kah na capa aw ? A thang pek kalawng a mik pum na ti u , tetih atah metila tahe ah a mik he a tueng koep thai ? ” tila a doet u .
43009020	Ana pa yuvaa lawng , “ Ahih he kai hih yuvaa kah capa ni , a awm pek kalawng a mik pum poen .
43009021	Tede tahe ah metila a mik a tueng thai ti khaw , ahih kah mik te a-u lawng a tuui ahaai pe ti khaw ka ming hih nawh . Amah te doet uh ; a kum haam van poen , amah lawng avan thui thai ai ta ! ” tila a tina hih .
43009022	Ahih rawi yuvaa lawngah aana khuehkung Judah thlaang thli te a rih hih dawngah te tila te a thui pe , Jesuh tah Messiah ni tila a tangna tih aka thui boeih te sinakok bok-im kalawng hek sih tila aana khuehkung Judah thlaang thli lawng a thui u dawngah ni .
43009023	Tedawngah ni ana pa yuvaa lawng , “ Ahih te a kum haam van poen ; amah te doet uh ! ” a tina .
43009024	Ahimi lawngah mikpum la aka thang thlaang te apabela a khue koep u tih , “ Awltak na thuina ham Pathen haiah awl kam lah ! Nang kah mik aka hoeih sak te thlaangthawlh ni tila ka ming u . ” a tina u .
43009025	Te thlaang lawngah , “ Ahih te thlaangthawlh aw , thlaangdoeng aw ti khaw ka ming nawh . Kai lawng ka ming pakhat tah : Kai tah ka mik pum tih tahe ah ka mik a tueng koep he ni ka ming . ” a tina .
43009026	Ahimi lawngah , “ Ahih lawng n'tu avan sai ? Na mik aka pum te metila avan hoeih sak ? tila a doet u .
43009027	Ahih lawngah , “ Kavan thui poen teta , nangmi lawng na hutung u nawh . N'tu hamla yaak koep na ngaih u ? Nangmi khaw ahih kah hubang la coengg ham na ngaih u van aw ? ” tila awl a thung pe .
43009028	Ahimi lawng te thlaang te a tap avoep u coengah , “ Nang he ahih kah hubang ni he ; tede kaimi tah Mosi kah hubang ni .
43009029	Kaimi lawngtah Pathen lawng Mosi tengah awl a thui pe te ka ming u , tede nang lawng a hu ah na vai thlaang te tah ame kalawng a law ti khaw ka ming u nawh ! ” a tina u .
43009030	Te thlaang lawngah , “ Ahih lawngah , ka mik he avan tueng sak lal maiah ame kalawng a law khaw ka ming nawh na ti u te kawpoek rai ham awm !
43009031	Kaimi lawng ka ming tah Pathen lawng thlaangthawlh awl te hutung pe nawh tih amah te a hinyah tih a kawngaih aka sai thlaang thli kah awl te a hutung pe tila ka ming u .
43009032	Dilai suen cuek veng kalawng mik aka pum te thlaang pakhat khat lawng a hoeih sak ti he a-u lawngkhaw ya nooek nawh .
43009033	Te kah thlaang te Pathen teng kalawng a law nawh atah ahih lawng thaihu khat khaw sai thai manawh .
43009034	Ahimi lawng , “ Nang thawlhna dawngah aka thang tih aka roeng hang , nang lawngah aw kaimi he cangpuei ham na yawm van . ” a tina u . Tecoeng atah ahih te sinakok bok-im kalawng a hek u poen .
43009035	Jesuh lawng ahih te a hek u tite a yaak tih a huh veng atah , “ Nang lawng Thlaanghing Capa he na tangna aw ? ” tila a doet .
43009036	Te thlaang lawngah te , “ Bawipa , ahih te a-u , ka tangna hamla van thui lah saw ! ” a tina .
43009037	Jesuh lawng ahih nala te , “ Nang lawng ahih te na huh poen , ahih tah tahe ah nang oen awl aka thui hih he ni . ” a tina .
43009038	Te thlaang lawngah , “ Bawipa , kan tangna poen ” a tina tih Jesuh haiah te khuklu oen cuengkueng .
43009039	Jesuh lawng , “ Dilai la kai ka law he tah mikpum thlaang thli lawng mik a tuengna ham , miktueng thlaang thli lawng mik a pumna ham ah awl cek hamla ni ka law . ” a tina .
43009040	Te kah aka awm Farasi thlaang khatsut thli lawng he tila ahih tengah a thui te a yaak u vengah , “ Kaimi khaw na mik pum u van , na ti ngaihna aw ? ” tila a doet u .
43009041	Jesuh lawng , “ Nangmi he na mik pum u kawinih na thawlhna awm manawh ; tede ka mik he tueng na ti u dawngah tahe toe ah na thawlhna awm mangkhak hun . ” a tina .
43010001	Jesuh lawngah , “ Awltak kavan thui u : Tuu im khuila thawhka kalawng kuun ohla atloe abang kalawng luui tih aka kuun tah thlaanghuuen thli oen raal thli ni .
43010002	Thawhka kalawng aka kuun thlaang te tah tuu thli te khawlcuikung tuudoen ni .
43010003	Thawhka toetkung lawng ahih hamla thawh a awng pe ; amah kah tuu thli te a miing oen a khue vengah ahih awl te tuu thli lawng a yaak pe tih ram la a ceh puei .
43010004	Ahih lawng tuu thli te a khuen vengah te thli kah a hai ben ah a ceh pe tih tuu thli lawng a hu ah a vai u , metihtiah ahih awl te a noek u dawngah ni .
43010005	Thlaangtloe hu tah vai u nawh , ahih kah awl te noek u nawh vetih te ang thlaang te tah a heng taak khongphaat dai ai . ” a tina .
43010006	He kah thuidoetna he ahimi tengah Jesuh lawng a thui pe de thuingaihna te ming u nawh .
43010007	Tedawngah Jesuh lawng koep a thui pe tih , “ Awltak kavan thui : Kai tah tuu thawhka ni .
43010008	Kai ka law thlan veng kah atloe boeih aka law te tah thlaang huen oen raal thli ni ; tede ahimi kah awl te tuu thli lawng hutung pe nawh .
43010009	Kai tah thawhka ni . A-u khaw kai dawng kalawng ah a kuun atah thlawnna a dang ai , ahih tah kuun thuk , cet hang vetih ramtliim sainona te a dang ai .
43010010	Thlaanghuuen lawngtah huuen ham , ngawn ham oen ah phe ham bueng ni a law . Kai tah nangmi lawng hingna te na khueh thaina hamla , asoepbir hingna te na khuehna u thai ham ni ka law .
43010011	Kai tah tuudoen theen ni . Tuudoen theen lawngtah tuu hamla a hingna te a peek .
43010012	Tuudoen la aka awm nawh , thlaangvat tuudoen lawngtah amah kah tuu khaw khueh nawh , metaang a law te a huh vengah tuu thli te a ceh taak tih a heeng taak ; tedawngah metaang lawng tuu te a ngeh tih a thek ayak boeih .
43010013	Thlaangvat tuudoen tah thlaangvat la a awm dawngah tuu thli te doen acang nawh .
43010014	Kai tah tuudoen theen ni . A Pa lawng kai he m'ming angla A Pa te kai lawngkhaw ka ming , tetih van la kai lawng ka tuu thli te ka ming tih ahimi lawngkhaw kai he m'ming u van . Kai lawngtah tuu thli ham hingna ka peek .
43010016	He kah tuu-im khuiah aka awm nawh ka tuu thli atloe khaw awm hun . Te thli te khaw kavan khuen hun ai ; te thli lawngah ka awl he a ngaai ai ; tuu huui at la coengg vetih tuudoen pakhat oen awm u ai .
43010017	Kai lawngtah hingna te ka dang koep hamla a awm dawngah hingna te peek ham ka ngaih tih a Pa lawng n'lungna .
43010018	Ka hingna he a-u lawngkhaw van rot nawh . Kamah kawthawh oen ni ka peek . Kai lawngah peek thaina ka khueh tih lawh thai koepna khaw ka khueh . He tah kai lawngah sai ham a Pa kah awlpeek ni . ” a tina .
43010019	He kah awl dawngah he thlaangping tim ah pekbona te koep awm .
43010020	Ahimi a kuum ngaai lawngtah , “ Ahih he raaithe a khueh ! Angparawt thlaang ni ! N'tu la a awl he na hutung pe u ? ” tila a thui u .
43010021	Tede atloe hue lawngtah , “ Raaithe aka khueh thlaang lawngah he tila awl thui manawh ! Metila raaithe lawng mikpum thlaang te mik a tueng sak ai ? ” ti u .
43010022	Jerusalem ah Tempal bok-im Nawnna Poei te awm . Te tah sikca sikding tue ni .
43010023	Jesuh tah Tempal bok-im kah Solomon Imcoen ah te yingyawi .
43010024	Thlaangping lawngah a veel khoep u tih , “ Kaimi he meveng toe ah ngaihang khawbing la nan khueh khiing ai ? Awlceet van thui loeih : Nang he Messiah aw ? ” tila a doet u .
43010025	Jesuh lawngah , “ Kavan thui poen ta , tede kai he nan tangna u nawh . A Pa kah aana oen ah ka sai thaihu thli lawng kamah kawng he a thui ;
43010026	tede nangmi he kamah kah tuuca la na awm u nawh tih nan tangna u nawh .
43010027	Kamah kah tuuca lawngtah ka awl he a hutung ; tuu thli te ka ming tih ka hu ah va bang u .
43010028	Te thli te dungyan hingna ka peek tih meveng khaw duek u tlaih manawh . A-u lawngkhaw ahimi te van rot u manawh .
43010029	Ka tengah a Pa kah peek te tah soeprep lak ah aka lenduet ni , a Pa kah khoemdoenna khui kalawng rot manawh .
43010030	A Pa oen kai he tah pakhat ni . ” a tina .
43010031	Tecoeng atah ahih te dena hamla lungto a ruh u .
43010032	Jesuh lawng ahimi nala te , “ Kai lawng sai hamla a Pa kah peek thaihu theen te nangmi hai ah moen ka sai poen ; he thaihu thli khuiah me ang kawng dawngah kai he lunghawh oen de hamla na ngaih u ? ” a tina .
43010033	Ahimi lawngah , “ Thaihu theen na sai dawngah nang he lungto oen de ham ka ngaih u moenih , tede Pathen thekhana awl na thui dawngah ni ! Nang he thlaangthoet mailai ni , tede namah oen namah te Pathen la na sa u . ” a tina u .
43010034	Jesuh lawng , “ Namami kah Phung-awl dawngah Pathen lawng ‘ Nangmi tah pathen thli ni ” tila , a thui te a thut .
43010035	Caciim lawngah a thui he yoeyahla soeng tite ka ming ; Pathen lawng amah kah awl a peek thlaang thli te pathen a tina .
43010036	Kai he a Pa lawng n'tuek tih dilai la n'tuih . Tetih atah kai tah Pathen Capa ni ka ti dawngah Pathen thekhana awl na thui tila metila nangmi lawng na thui thai ai ?
43010037	A Pa lawng sai sak ham a ngaih thaihu te kai lawng ka sai nawh atah kai he n'tangna u boel .
43010038	Tede te thli te ka sai atah , nangmi lawng kai he nan tangna u nawh mai cakhaw , a Pa tah kai ah awm tih kai khaw a Pa ah ka awm te na mingna u hamla ka sai thaihu thli he tah na tangna u ham awm . ” a tina .
43010039	Ahimi lawngah Jesuh te tuuk hamla koekthoek a yawm u de ahih lawng a thuh u taak vik tih ahimi kah kut dawng kalawng loeih .
43010040	Tecoengah Jesuh tah Jordan tuiva ah te kaa phai , Johan lawng baptisma a peekna huen la te cet tih te ah te awm .
43010041	Thlaang yahawh hlang a tengla te law u . Ahimi lawngah “ Johan lawng kawpoek rai miknoek khat khaw sai nawh , tede ahih kawng a thui boeih boeih te tah soeng . ” ti u .
43010042	Te kah aka awm thlaang broe lawngah ahih te a tangna u .
43011001	Bethani khaw ah aka awm Lazaruh aka miingna thlaang pakhat te a sa ding nawh . Bethani he tah Meri oen Marta boeinau a awmna khawpui ni .
43011002	( Meri he Bawipa kah a khow te riimtuui oen a suep tih a sam oen aka thuut te ni ; sa aka ding nawh Lazaruh te tah ahih kah nganpa ni . )
43011003	A ngannu rawi lawngah Jesuh tengah “ Bawipa na lungna na paya he a sa ding nawh . ” tila awl a tah hih .
43011004	Tete Jesuh lawng a yaak vengah , “ He tlawhna he Lazaruh kah duekna toela coengg aih manawh ; he ngoen tah Pathen kah ruep-awmna a tuengna hamla awm vetih he tlawhna rang oen Pathen Capa lawng ruep-awmna a dang ai . ” tila a thui .
43011005	Jesuh lawng Marta oen a manau oen ah Lazaruh te a lungna .
43011006	Lazaruh kah sadingna nawh awlthang te a yaak de a awmna huen ah te hin hih awm hun .
43011007	Tecoeng atah a hubang hue nala te , “ Judia la cet koep u sih . ” a tina .
43011008	A hubang hue lawngah , “ Saya , thlemvai pekca ah thlaangping lawng nang te lungto oen de a ngaih u teta , ceh koep ham na kamthlah aw ? ” a tina u .
43011009	Jesuh lawng , “ Hin at ah khawnoek thlaihih awm de lah koen ? Tedawngah a-u khaw khawthaih ah a yingyawi atah he dilai aangna he a huh dawngah ploeng nawh .
43011010	Tede khawyiin ah a yingyawi atah aangna te a khueh nawh dawngah ploeng . ” a tina .
43011011	Jesuh lawng he awl he a thui coengah , “ Mami kah paya Lazaruh tah ip muelh poen , tede ka cet silang ahih te ka thawh ai . ” a tina .
43011012	A hubang hue lawngah , “ Bawipa , ahih te a ih muelh atah a sa ding badai . ” a tina u .
43011013	Jesuh lawngtah Lazaruh duek poen tila a thuingaihna ni , tede ahimi lawngtah amah poek ah ip mai cawini tila a poek u .
43011014	Tedawngah Jesuh lawng ahimi te , “ Lazaruh duek poen . ” tila a thui pe angtau .
43011015	“ Tede ahih tengah ka awm nawh te nangmi hamla ka awmngaih , te dengah ni nangmi lawng na tangna u hun ai . Cawh , ahih tengla cet u sih . ” a tina .
43011016	Tevengah Tawmas ( Caphee a ti u te ) lawng a paya hubang hue nala te , “ Mami khaw ahih oen duek haih van hamla , Saya oen cet haih u sih ! ” a tina .
43011017	Jesuh te a pha vengah Lazaruh a up u te khawhin hin lii awm poen tite a ming .
43011018	Bethani he Jerusalem kalawng ah meng hih vet ni a thla ,
43011019	Ahih rawi boeinau kah a nganpa a duek dawngah reem ahaalna ham ngawlh puei hamla Judah thlaang thli te broela law u .
43011020	Jesuh va law tite Marta lawng a yaak vengah do hamla te cet , tede Meri tah im ah awm .
43011021	Marta lawng Jesuh nala te , “ Bawipa , he ah nang na awm kawinih ka nganpa he duek nawh sui !
43011022	Tede , tahe Pateng khaw Pathen tengah na bih boeih te nang m'peek ai tite ka ming . ” a tina .
43011023	Jesuh lawng ahih nala te , “ Na nganpa he tho koep ai , ” a tina .
43011024	Ahih lawngah , “ Aboetna khawhin ah tho ai ti ngoen tah ka ming ta . ” a tina .
43011025	Jesuh lawng Marta nala te , “ Kai tah thawhkoepna oen hingna ni . A-u khaw kai he aka tangna tah duek mai cakhaw hing ai ;
43011026	a-u khaw kai he aka tangna tih khaw aka sa tah duek roe manawh . He he na tangna aw ? ” a tina .
43011027	Marta lawng , “ Bawipa ! Oeih , ka tangna , nang tah dilai la aka law ham Pathen Capa Messiah tite kan tangna . ” a tina .
43011028	Marta lawng he tila a thui coengah cet koep phai tih a manau Meri te ahuepla duem a khue . Ahih nala te , “ Saya te he ah awm , nang he n'tooem ta . ” a tina .
43011029	Meri lawng a yaak vengah tho thlat tih ahih te huh hamla aloela cet .
43011030	( Jesuh te khaaw khui pha thlan , Marta oen a humna hih ah te awm hun . )
43011031	Reem ahaalna awl aka thui hamla Meri oen im ah aka awm haih thlaang thli lawng Meri lawngah tho thlat tih aloela a ceh te a huh u vengah a hu ah bung a vai u . Ahimi lawngtah Meri he phuel la ni aka rap hamla a ceh tila a poek u .
43011032	Meri lawng Jesuh a awmna te a pha atah , ahih te a huh pahoei oen a khowkung ah buekuep tih , “ Bawipa , he ah nang na awm kawinih ka nganpa he duek nawh sui ! ” a tina .
43011033	Jesuh lawng ahih kah rah te khaw , ahih oen aka awm haih hue kah rah te khaw a huh , a thinkaw a phoel pe tih a kawsi la dung .
43011034	Ahimi nala te , “ Ame ah na up u ? ” tila a doet . Ahimi lawng “ Bawipa law langtah bueh lah saw , ” a tina u .
43011035	Jesuh rap .
43011036	Te kah thlaang thli lawng , “ Bueh u lah , a lungna tangkiik den he ! ” ti u .
43011037	Tede ahimi tim kah khatsut lawngah , “ Mikpum haaiying khaw , mik aka tueng sak thlaang lawngah he Lazaruh khaw duek nawh hamla sai thai nawh ai aw ? ” ti u .
43011038	Jesuh tah kawsi la dung tih thlann la te cet , phuel te lungkaw la awm tih thlann te lungpeel oen a tleng u .
43011039	Jesuh lawng , “ Lungpeel te khoe u lah . ” a tina . Thlaangduek ngannu Marta lawngah , “ Bawipa , a baw the poen cawi ni . A up u he khawhin hin lii awm poen ! ” a tina .
43011040	Jesuh lawngah , “ Nang lawng na tangna atah Pathen ruep-awmna na huh ai , kan tina de lah koen ? ” a tina .
43011041	Ahimi lawng lungpeel te a khue u . Jesuh te vaan la maang hang tih , “ A Pa , ka awl na hutung tih ka awmngaih tangkiik .
43011042	Ka awl na hutung yoeyah he ka ming , te cakhaw kavan thui he tah , he kah aka awm thlaang thli ham ni , ahimi lawngah kai he nang lawng nan tuih tite a tangna u ham ni . ” a tina .
43011043	He tila a thui coengah angaihhlangla a khue tih , “ Lazaruh law lah ! ” a tina .
43011044	Ahih tah a kut , a khow kah rawkk yaawlna himbai oen , a mik-hai yeenna himbai oen te va law . Jesuh lawng ahimi nala , “ Thlam pe u langtah ceh sak uh . ” a tina .
43011045	Meri te hip hamla aka law thlaang yahawh hlang lawngah Jesuh kah a sai te a huh u tih ahimi lawng ahih te a tangna u .
43011046	Tede khatsut tah meel koep u tih Jesuh kah a sai te Farasi thlaang thli tengah a thui pe .
43011047	Tedawngah Farasi thlaang thli oen khawsoeih ahaamca thli lawng awlcekna khonsil huhtunna te a sai u tih , “ Me tih ni n'ti u lah ai ? He kah thlaang lawngah kawpoek rai miknoek boehoeng la a sai poen !
43011048	Mami lawng he tila n'thlahphaam sut kawinih thlaang boeih lawng a tangna u poen ai , aana khuehkung Rom thlaang thli lawng law u vetih mami kah Tempal bok-im he a phe u vetih mami Judah thlaangphun he khaw a thup poen ai ! ” ti u .
43011049	Ahimi timkah thlaang pakhat , te kum ah Khawsoeih Bawi la aka awm Kaiafas aka miingna lawngah , “ N'tu khaw na ming u nawh !
43011050	Thlaangphun a thup rup tih thlaang boeih a duek lak atah thlaang pakhat a duek te theen ngaai ti he na ming u nawh aw ? ” a tina .
43011051	Atak tang atah , he awl he amah kawthawh oen a thui moenih ; te kum ah ahih te Khawsoeih Bawi la a awm van angla Jesuh he Judah thlaangphun ham duek ai tite a thui oepsoeh ni ,
43011052	ahimi ham bueng nawh tih khawyat ah aka darh khonghak Pathen thlaang boeih pumkhat la cawi tunna hamla khaw a thui haih ni .
43011053	Te khawhin kalawng tah aana khuehkung Judah thlaang thli lawng Jesuh te ngawn hamla khawkhanna a sai u poen .
43011054	Tedawngah Jesuh tah langya ah Judia la te yin cet tlaih nawh , tede divinlangre tengkah Efarim khawpui la tah cet tih te ah te a hubang hue oen awm u .
43011055	Kaantaak Poei atue te yoeii tih poei a pha thlan ah aphung angtoekla bokna ben kah ciimcaihna te sai ham ram pum kah thlaang akuum ngaai tah Jerusalem la cet u .
43011056	Tempal bok-im ah ahimi lawng a tun u veng atah Jesuh te a tlap u tih , amami khat oen khat te doet u , “ Metila na poek ? Poei ah he law nawh ai aw ? ” ti u .
43011057	Khawsoeih ahaamca thli oen Farasi thlaang thli lawng ahih te a tuuk thaina u ham , “ A-u lawngkhaw Jesuh a awmna te na ming u atah van thui uh . ” tila awl a uen u .
43012001	Kaantaak Poei a phana ham hinruk a ngaih vengah duekna kalawng aka tho koep Lazaruh a awmna khaaw , Bethani la Jesuh te cet .
43012002	Te ah te ahih hamla thlembuh veelna a sai pe u tih Marta lawngah bii te a bawm . Jesuh oen caboi dawng buh aka veel haih thlaang thli tim ah Lazaruh khaw thuum van .
43012003	Tevengah Meri lawng naadu riimtuui phutlo boengloeng khui at te avan khuen , Jesuh khow te a suep tih a sam oen a thuut pe . Te kah riimtuui baw lawngah im khui te a hu thulh .
43012004	Jesuh kah hubang pakhat Judas Iskariot , ahih sawah paipi aka thleep ham koei lawngah te ,
43012005	“ N'tu ah riimtuui he ngun tangka yathum la a yoeih tih khawdeng thlaang thli te a peek nawh ? ” tila a thui .
43012006	Ahih lawng tila a thui he khawdeng thlaang thli te a poek tang tih a thui moenih , thlaanghuuen la a awm dawngah ni a thui . Ahih tah tangka kuemkung la a awm dawngah tangka te amah hamla thoem a hawna poepa .
43012007	Tede Jesuh lawng , “ Ahih te lawl ala u boel ! Ka rawkk kuemna khawhin veng kah ham khaw sai mai seh .
43012008	Khawdeng thlaang thli tah nangmi oen awm u poepa ai , tede kai tah nangmi oen ka awm poe manawh . ” a tina .
43012009	Bethani khaw ah Jesuh awm tite a yaak u vengah tela te thlaangping broela cet u . Te ah te Jesuh a awm dawng bueng ah nawh tih duekna kalawng Jesuh lawng a thawh sak Lazaruh khaw a awm dawngah ni .
43012010	Tedawngah khawsoeih ahaamca thli lawng Lazaruh te khaw ngawn hamla a teeng u ,
43012011	metihtiah ahih kawng dawngah Judah thlaang broe lawng ahimi te a hoett u tih Jesuh te a tangna u dawngah ni .
43012012	Avuen hin ah Kaantaak Poei la aka law thlaangping lawngah Jerusalem la Jesuh law ai tila a yaak u .
43012013	Tedawngah ahimi lawng samtoe te a khuen u tih ahih te do hamla cet u , “ Pathen te thangpawm uh ! Bawipa miing oen aka law te Pathen lawng yotheenna pe seh ! Israel Sengpahrang te Pathen lawng yotheen kam-awm pe seh ! ” tila te paang u .
43012014	Caciim lawngah , “ Zaion khawpui , nang lawng rih roe boel !
43012015	Na sengpahrang lawng lacano te a cit tih law lii hun , ” tila a thui angla Jesuh lawng lacano pakhat te a huh tih a cit .
43012016	Tevengah te a hubang hue lawng he kah thaihu he yaakming u thai nawh ; tede Jesuh he ruep-awm la a thawh coeng veng atah Caciim lawng ahih kawng a thui tih ahih hamla ni ahimi lawng a sai pe u tite a yaakming u .
43012017	Jesuh lawng Lazaruh te thlann khuikah a khue tih duekna kalawng a thawh sak vengah Jesuh tengah aka awm thlaang thli lawng te kawng te a thui patoeng u .
43012018	Ahih lawng he ang kawpoekrai miknoekna a sai te a yaak u dawngah ahih te huh hamla thlaangping law u .
43012019	Tedawngah Farasi thlaang thli lawng amami khat oen khat te , “ Mami lawng n'taa thai nawh poen ti he na ming u aw ! Bueh lah , dilai pum lawng ahih hu ah bang u poen ! ” ti u .
43012020	Poei vengah Pathen bok ham Jerusalem la aka cet thlaang tim ah te krik thlaangphun khatsut khaw awm u .
43012021	Ahimi lawngah Galili peng Betsaida khaw kah Filip tengla te cet u tih , “ Saya , Jesuh huh hamla ka ngaih u . ” a tina .
43012022	Filip lawng Andru tengla cet tih a thui pe coengah ahih rawi te Jesuh tengla cet tih a thui pe hih .
43012023	Jesuh lawng ahih rawi nala te , “ Thlaanghing Capa lawng aka lenduet ruep-awmna dang hamla tahe ah atue a pha poen .
43012024	Awltak kavan thui u ; caangthaam thaam at te dilai la tla nawh tih a duek nawh atah amah moepoe la awm . A duek atah caangthaam yahawh la a thoeng sak .
43012025	A-u lawngkhaw amah kah hingna te a lungna atah sung ai ; a-u khaw he dilai ah amah kah hingna te a thina atah dungyan hingna te a dang ai .
43012026	A-u khaw kai kah bii he bi hamla a ngaih atah ka hu ah bang seh , te dengah ni kai kah tuihyoeihthlaang thli lawngah ka awmna ah a awm u van ai . Kai kah bii aka bi te tah a Pa lawng a thangpawm ai . ” a tina .
43012027	Jesuh lawng , “ Ka kawpoek patang tangkiik mah aw , n'tu ka thui lah ai ? ‘ A Pa , he kah atue he ka sawah van pha sak mai boel , ’ tila aw ka thui lah ai ? Tede patang khangna atue he tawng ham ni ka law roe .
43012028	A Pa , na miing te ruep-awmna pe lah ! ” tila a thui . Tecoengah vaan kah awl lawngah , “ Ruep-awmna te ka peek poen , ka peek koep hun ai ” tila a thui .
43012029	Te kah aka pai thlaangping lawngah te awl te a yaak u tih thlaang pakhat lawngtah khawhumm awl ni ti u , thlaangtloe lawngtah , “ Vanthlaang lawng awl avan thui pe . ” ti u .
43012030	Tede Jesuh lawng ahimi nala te , “ He awl he kai hamla van thui nawh , nangmi ham ni .
43012031	Tahe ah dilai he awlcek ham atue apha poen ; tahe ah he dilai ukkung thli te atloela a khoe poen ai .
43012032	Kai he dilai dawng kalawng tai la ka awm vengah thlaang boeih he ka tengla ka doek ai . ” a tina .
43012033	( Te tila a thui te amah kah patang khang duekna te ni a thui ngaihna . )
43012034	Thlaangping lawngah , “ Kaimi kah Phungawl lawngah Messiah tah yoeyahla hing ai tila a thui . Tetih atah Thlaanghing Capa te a tai u ai tite metila na thui thai ? Thlaanghing Capa te a-u ? tila a doet u .
43012035	Jesuh lawng , “ Aangna he nangmi tengah kawlkalh ni a awm poen ai . Yiinna te nangmi sawah avan pha nawh ham aangna a awm vengah he cet u lah ; metihtiah yiinna khuiah aka cet lawngtah meben la ka ceh tite ming nawh .
43012036	Nangmi lawng aangna thlaang la na awmna u ham aangna na khueh vengah he aangna te tangna u lah , ” a tina . He awl he a thui coeng atah ahimi te a ceh taak tih thuh u poen .
43012037	Ahimi kah mik huh ah kawpoekrai miknoekna boeih he a sai pe de ahimi lawng tangna u nawh ,
43012038	he tah tawngha Isaiah lawng : “ Bawipa , kaimi lawng awl ka thui he a-u lawng a tangna ? Bawipa lawng a-u tengah huham tharana te a tueng sak ? tila a thui te asoepna ham ni .
43012039	He dawngah ni ahimi lawng a tangna u nawh , metihtiah Isaiah amah toengtoeng lawngah ,
43012040	“ Pathen lawng ahimi mik te a pum sak tih lung among sak , ‘ Tetih atah ahimi mik lawng hu nawh vetih , ahimi kah thinkaw lawng ming nawh vetih ahimi te hoeih sak hamla ka tengla a law u nawh ai ’ tila Pathen lawngah ti ” tila te a thui .
43012041	Isaiah lawng Jesuh kah ruep-awmna te a huh dawngah ni ahih lawng te tila a thui .
43012042	Te tila a awm ah Pateng khaw aana khuehkung Judah thlaang broe lawngah Jesuh te a tangna u ; tede Farasi thlaang thli lawngah sinakok bok-im kalawng n'hek hau ai tite a rih u dawngah te kawng te langyala thui u nawh .
43012043	Ahimi lawng Pathen kah koehna lak ah thlaanghing kah koehna te a ngaih ngai u dawngah ni .
43012044	Jesuh lawng awl a huer tih angaihhlangla paang tih , “ A-u khaw kai he aka tangna tah kai bueng he tangna nawh tih kai tuihkung te khaw a tangna .
43012045	A-u khaw kai he aka hu tah kai tuihkung te khaw a huh .
43012046	A-u khaw kai aka tangna tah yiinna khuiah a awmna nawh ham kai tah dilai ah aangna la ka law poen .
43012047	A-u khaw ka awl he a yaak tih aka vai nawh te kai lawng awl ka cek manawh . Dilai he awl cek ham ka law nawh tih thlawn ham ni ka law .
43012048	A-u khaw ka awl he aka do nawh tih kai aka hoett te awl aka cek hamla thlaang awm . Aboetna khawhin vengah ka awl thui lawngah awl a cek ai .
43012049	He tah soeng tak tak ; metihtiah kai lawng kamah rang oen ka thui nawh , tede kai he tuihkung a Pa kah awlpeek rang oen ni ka thui .
43012050	Tecoengah ahih kah awlpeek lawngtah dungyan hingna te avan khuen tila ka ming . Tedawngah a pa kah thui sak te ni kai lawng ka thui . ” a tina .
43013001	Te tah Kaantaak Poei apha tawm Khawhin poen ni . Jesuh lawng he dilai he ceh taak tih Pa tengla ceh hamla atue apha poen tite a ming . Ahih lawngah he dilai kah a hubang hue te a lungna tih aboet toela a lungna .
43013002	Jesuh oen a hubang hue thlembuh a veel u vengah Seitan lawngah Simon Iskariot capa Judas thinkaw khuiah te Jesuh sawah paipi thleep hamla kawpoek te a khueh pe poen .
43013003	Jesuh lawngah tharana cungkuem ana Pa lawng a peek te a ming ; ahih lawngah Pathen tengkah ka law tih Pathen tengla ka cet ai ti khaw a ming .
43013004	Tedawngah caboi dawng kalawng tho hang tih asawkah himbaidung a bai te a pit , bailoeng oen a hingcen te a yeen .
43013005	Tecoengah beeldung dawngah tui a thloen tih a hubang thli kah a khow te a silh pe , a hingcen ah a yeen bailoeng oen te a thuut pe .
43013006	Simon Piter tengah a pha veng atah ahih lawng , “ Bawipa , nang lawng ka khow navan silh aw ? ” a tina .
43013007	Jesuh lawng , “ Kai lawng ka sai he tahe ah na yaakming thlan hun , tede tahe kalawng ah na yaakming badai . ” a tina .
43013008	Piter lawngah , a thana tih , “ Ka khow he meveng khaw navan sil boel ! ” a tina . Jesuh lawngah , “ Na khow he kavan sil nawh kawinih ka hubang la na awm tlaih manawh . ” a tina .
43013009	Simon Piter lawng , “ Te tih atah , Bawipa , ka khow bueng he van sil boel ! ka kut oen ka luu he khaw van sil ! ” a tina .
43013010	Jesuh lawng , “ Tui aka thlu tangte tah ciim poen tih thui thluk ham awm tlaih nawh , a khow bueng te ni silh ham angoe . Nangmi boeih tah na ciim u , pakhat ni aka ciim nawh . ” a tina .
43013011	( Jesuh lawng amah sawah paipi aka thleep koei te a ming , tedawngah , “ Nangmi boeih na ciim u , pakhat ni aka ciim nawh . ” a tina . )
43013012	Jesuh lawng ahimi khow te a silh coengah himbaidung te a bai koep tih a ngawlhna caboi dawngah te koep ngawl . Kai lawng ka sai he na yaakming u aw ? tila a doet .
43013013	Nangmi lawngah kai he Saya tila khaw , Bawipa tila khaw nan khue u , te tila ka awm dawngah nan tina te soeng .
43013014	Nangmi kah Bawipa oen Saya kai lawngah nangmi kah khow te kavan silh . Tedawngah nangmi lawng khat oen khat kah khow te patoeng na silh u van ham awm .
43013015	Kai lawng ka sai van angla nangmi lawngkhaw na sai u van ham , na oett ham koei te kavan sai poen .
43013016	Awltak kavan thui : Sal he a bawipa lak ah lenduet nawh , laipai he khaw aka tuihkung lak ah lenduet nawh .
43013017	Tahe tah awltak he na ming u poen , ataktangla aka sai tah metihtlukla a awmngaih ai !
43013018	Nangmi boeih he ka thui ngaihna nawh ni ; ka tuek te tah ka ming . Tede caciim lawng , “ Kamah kah buh aka ca lawng raal la coeng poen ” a tite asoep ham awm .
43013019	He ang thli he a thoeng thlan ah kavan thui u , te dengah ni a thoeng tak tak vengah , “ Kai Tah Ka Awm Tih Ka Awm ” a tite na tangna ai .
43013020	Awltak kavan thui u , kai lawng ka tuih thlaang te aka do tah kai he khaw n'do van , kai he aka do tah kai tuihkung te khaw a do van . ” a tina .
43013021	Jesuh lawng he awl he a thui coeng atah , thinphat uett ah , “ Awltak kavan thui u , nangmi tim kah pakhat lawng ka sawah paipi a thleep ai . ” a tina .
43013022	A hubang hue lawngah a-u thui-ngaihna kai ti u tih khat oen khat te aletla bueh u the .
43013023	A hubang thli khuikah thlaang pakhat , Jesuh lawng a lungna te Jesuh tengah ngawl .
43013024	Simon Piter lawng ahih nala te , “ A-u nuem a thuingaihna doet lah . ” a tina .
43013025	Tedawngah te kah hubang te Jesuh tengla thoeih rep phai tih , “ Bawipa a-u lawng paipi a thleep ai ? a tina .
43013026	Jesuh lawng , “ Kai lawngah takawi kaam at caak te antui dawngah ka nuemm vetih ka peek thlaang te ahih ni . ” a tina . Tedawngah takawi kaam at caak te a lawh tih a nuem , tecoengah Simon Iskariot capa Judah te a peek .
43013027	Judah lawng takawi te a lawh khoeng vengah Seitan tah a kaw khuiah kuun . Jesuh lawng ahih nala , “ Na sai koei te aloela sai loeih ! ” a tina .
43013028	Jesuh lawng ahih tengah n'tu ah te tila a thui tite caboi dawngah aka ngawl khat lawngkhaw yaakming u nawh .
43013029	Judah tah tangka kuemkung la awm tih Jesuh lawngah ahih te poei veng ham ah amami kah angoe , tihnawhtah khawdeng thlaang thli te thaihu pakhat khat peek ham te lai hamla a thui pe cawini tila a hubang khatsut lawngtah a poek u .
43013030	Judah lawng takawi te a do tih cet pahoei poen . Teveng te tah khawyiin thlemkhuep poen ni .
43013031	Judah te a ceh coengah Jesuh lawng , “ Tahe ah Thlaang Capa kah ruep-awmna tah tueng poen ; ahih rang oen Pathen kah ruep-awmna tah tueng poen .
43013032	Tecoengah ahih rang oen Pathen kah ruep-awmna te a tueng atah Pathen lawng Thlaanghing Capa amah dawngah ruep-awmna te a tueng sak vetih avan sai pahoei poen ai .
43013033	Ka ca thli , nangmi tengah asan ka awm tlaih manawh . Nangmi lawng kai he nan tlap u ai ; tede aana khuehkung Judah thlaang thli tengah ka thui te tahe ah nangmi tengah kavan thui u , ‘ Kai ka cehna ah nangmi na cet thai manawh . ’
43013034	Tahe ah awlpeek thaai kan peek u : pakhat oen khat te lung u lah . Kai lawng nangmi kan lungna u van angla nangmi khat oen khat na lung u ham awm .
43013035	Nangmi khat oen khat na lung u atah thlaang boeih lawng nangmi he kai kah hubang hue ni tila a ming u ai . ” a tina .
43013036	Simon Piter lawng , “ Bawipa , mela na ceh ai ? ” a tina . Jesuh lawng , “ Kai ka cehna ah tahe na law thai manawh , tede ahula na law badai ” a tina .
43013037	Piter lawng , “ Bawipa , n'tu ah tahe ah ka law thai nawh ai ? Nang hamla tah duek khaw ka maa nawh ” a tina .
43013038	Jesuh lawng , “ Kai hamla tah duek khaw na maa nawh tang tang aw ? Awl-tak kavan thui : aai a khawk thlan ah , kai he ka ming nawh tila voei thum toe na thui ai . ” a tina .
43014001	Jesuh lawng a hubang hue nala te , “ Nangmi lawngah ngaihang khawbing la awm u boel , Pathen khaw oeng u langtah kai khaw n'tangna u lah .
43014002	A Pa im ah ahuen yahawh hlang awm tih nangmi ham ah ahuen roekbah hamla ka cet ai . Awm nawh kawinih nangmi tengah kavan thui nawh mue .
43014003	Kai lawng ka cet vetih nangmi hamla ahuen te ka roekbah coengah ka law koep vetih kai ka awmna ah nangmi awm van ham kan lawh ai .
43014004	Kai ka cehna ahuen la aka pha sak lawngpui te na ming u . ” a tina .
43014005	Tawmas lawng ahih nala te , “ Bawipa , mela na ceh ai tite ka ming u nawh , te kah ahuen ah phana lawngpui te metila ka ming u ai ? ” tila a doet .
43014006	Jesuh lawng awl a thung pe tih , “ Kai tah lawngpui oen awltak oen ah hingna la ka awm . Kai rang nawh atah a-u khaw Pa tengla cet thai manawh .
43014007	Tahe ah kai he nan ming u poen , nangmi lawng a Pa te khaw na ming u ; tahe veng kalawng ah nangmi lawng ahih te na ming u poen tih na huh u poen ” a tina .
43014008	Filip lawng , “ Bawipa , na Pa te kaimi n'huh sak lah , te ni kaimi lawng ka ngoe u . ” a tina .
43014009	Jesuh lawngah , “ Nangmi tengah asan hlang ka awm poen , nan ming thlan aw , Filip ? A-u khaw kai he aka hu tah a Pa te a huh poen . Tetih atah n'tu ah , “ Na Pa te kaimi n'huh sak lah na ti .
43014010	Filip , kai tah a Pa khuiah ka awm tih a Pa te ka khuiah awm tite na tangna nawh aw ? Nangmi tengah awl kavan thui he kamah awl nawh ni . Ka khuiah aka awm a Pa kah bii bina ni .
43014011	Kai lawngah , kai tah a Pa khuiah ka awm tih ka khuiah a Pa awm tila ka thui he tangna lah . Na tangna nawh atah ka sai thaihu te tangna uh .
43014012	Awltak kavan thui u , a-u khaw kai he aka tangna lawngtah kai lawng ka sai he a sai van ai , thaihu alentloe Pateng khaw a sai ai , metihtiah kai tah Pa tengla ka ceh ham a awm poen dawngah ni .
43014013	Capa rang oen ah Pa kah ruep-awmna te a tuengna ham ka miing oen na bih boeih te kavan sai ai .
43014014	Ka miing oen ah thaihu khat khat navan bih te kavan sai ai ” a tina .
43014015	“ Kai he nan lungna u atah , ka awlpeek he na vai ham awm .
43014016	A Pa tengah ka bih vetih nangmi te dungyan aka awm puei hamla ahih lawngah atloe Bawmkung te nangmi m'peek ai .
43014017	Pathen kawng awltak aka tueng sak Muithla te m'peek ai . Dilai lawng ahih te hu thai nawh , ming thai nawh vetih ahih te do manawh . Tede ahih tah nangmi tengah awm tih na khuiah a awm dawngah nangmi lawngtah na ming u .
43014018	“ Kai lawng ka ceh atah namami bueng te kan ceh taak sut manawh ; Nangmi tengla koep ka law ai .
43014019	Kawlkalh a awm coeng atah dilai lawng kai he n'hu tlaih manawh , tede nangmi lawngtah nan huh ai ; kai tah ka hing dawngah nangmi khaw na hing u van ai .
43014020	Te khawhin te apha atah , kai he a Pa khuiah ka awm tih nangmi khuiah ka awm van angla nangmi khaw ka khuiah na awm te na ming u ai .
43014021	A-u lawngkhaw ka awlpeek he a do tih aka vai tah kai he aka lungna thlaang ni . Kai he aka lungna boeih tah a Pa lawng a lungna ai ; Kai lawngkhaw ahih te ka lungna vetih a tengah ka phumpho pe ai . ” a tina .
43014022	Judas lawng ( Judas Iskariot nawh ni ) , “ Bawipa , kaimi teng atah na phumpho tih dilai teng atah na phumpho nawh te metila a awm ai ? ” a tina .
43014023	Jesuh lawng , “ A-u khaw kai aka lungna tah kan cang puei he a vai ham awm . Ahih te a Pa lawng a lungna ai , kai oen a Pa te a tengla ka law vetih ahih tengah te ka awm hih ai .
43014024	A-u khaw kai he aka lungna nawh tah ka cang puei he vai manawh . Nangmi lawng na yaak u cangpueina he kamah tengkah nawh ni , tede kai tuihkung a Pa teng kalawng ni a law .
43014025	Nangmi teng ka awm vengah he kah awl he kavan thui u .
43014026	A Pa lawng ka miing oen avan tuih ham koei Bawmkung Ciim Muithla lawngah soeprep boeih te nangmi m'cang puei vetih kavan thui boeih he nangmi m'ming sak ai .
43014027	Ngaimawngna kavan ceh taak u , te tah kamah kah ngaimawngna te ni kan peek u . Dilai kah peek te ang te kan pe nawh . Ngaihang lakueng oen khawthe boepla awm u boel ; rihsakna khaw khueh u boel .
43014028	‘ Kai tah ka cet ai , tede nangmi tengla ka law koep ai , kan tina te na yaak u poen . ’ Kai he nan lungna u atah a Pa tengla ka cet ai ka ti he na awmngaih ham awm ; metihtiah ahih tah kai lak ah aka lenduet ni .
43014029	He he a thoeng taktak vengah nangmi lawng na tangna u hamla tahe veng a thoeng thlan ah he kavan thui u poen .
43014030	He dilai ukkung te law poen ai , tedawngah nangmi oen awl asan hlang la n'thui u tlaih manawh . Ahih lawng ka sawah huham tharana te khueh thai manawh ,
43014031	tede kai lawng a Pa ka lungna tih ahih kah awl peek angla soeprep boeih ka sai te dilai lawng a ming ham awm . “ Law uh , cawh , he huen kalawng cet u poen sih . ” a tina .
43015001	Jesuh lawng , “ Kai tah misurkung tangtang la ka awm tih a Pa tah Dum khuehkung ni .
43015002	Ahih lawngah , dawngah athaih aka thaih nawh a beek-athleeng thli te a haih boeih tih athaih aka thaih nawh te khaw athaih ciil te athaihna ham a beek-athleeng thli te a coei pe .
43015003	Nangmi tah kai kah cangpueina oen aciimthlaula na awm u poen .
43015004	Kai dawngah he tuhkai u lang awm poe u lah , kai khaw nangmi oen ka tuhkai u vetih ka awm poe van ai . Misur kah a beek-athleeng lawng amah poek ah thaih thai nawh ; misurkung oen poe a tuh u dengah ni a thaih thai . Te tih van angla nangmi khaw kai dawngah poe na tuhkai u nawh atah na thaih u thai manawh .
43015005	Kai tah misurkungpui la ka awm tih nangmi tah a beek a thleeng thli ni . A-u khaw kai dawngah awm tih kai khaw ahih dawngah ka awm atah yahawh hlang la thaih ai ; kai rang nawh atah n'tu khaw na sai thai u manawh .
43015006	A-u khaw kai dawngah aka awm nawh tah misur kah a beek-athleeng angla a voeih vetih reu ai ; te ang a beek-athleeng te a cawi vetih hai dawngah a phum ai , te ah te ung boeih ai .
43015007	Kai dawngah na awm u tih nangmi khuiah ka awl he a awm atah nangmi lawng na bih thaihu te na dang u ai .
43015008	Nangmi lawng yahawh hlangla athaih thaihna rang oen a Pa kah ruep-awmna te na tueng sak u vetih te tila te ka hubang la na coengg u ai .
43015009	A Pa lawng kai n'lungna van angla nangmi khaw kan lungna .
43015010	A Pa kah awlpeek te ka vai tih a lungna khuiah ka awm van angla ka awlpeek thli he na vai u atah kai kah lungna khuiah na awm u .
43015011	Ka awmngaihna te nangmi khuiah awm tih na awmngaihna te asoepna ham he awl he kavan thui u .
43015012	Ka awlpeek tah he ni : kai lawng nangmi kan lungna van angla nangmi khat oen khat lung u van .
43015013	Thlaang lawngah he a paya hamla a lenduet lungna a khueh thai tah ahimi ham hingna a peek te ni .
43015014	Nangmi lawng ka awlpeek he na sai u atah ka paya la na awm u .
43015015	Nangmi te tuihyoeihthlaang kan tina tlaih nawh , metihtiah tuihyoeihthlaang lawngtah a bawipa kah a sai te ming nawh . A Pa tengkah ka yaak boeih te kavan thui poen dawngah nangmi he ka paya kan tina u poen .
43015016	Nangmi lawngah kai he nan tuek nawh ; nangmi lawng na cet u vetih yoeyahla aka cak a thaih te na thaihna u hamla kai lawng nangmi he kan tuek tih bii kan peek u . Tedawngah nangmi lawng ka miing oen na bih boeih te a Pa lawng m'peek ai .
43015017	Tecoengah he tah kai kah awl peek ni : pakhat oen pakhat lung u lah . ” a tina .
43015018	Dilai lawng nangmi n'thina atah lamhacuekla kai he ni n'thina tite poek uh .
43015019	Nangmi lawngah dilai koeva la na awm u kawinih dilai lawng amah koeva angla te n'lungna u van ai . Tede nangmi he dilai dawng kalawng kan tuek u poen tih dilai koeva la na awm u tlaih nawh dawngah dilai lawng nangmi n'thina .
43015020	‘ Sal he tah a bawipa lak ah lenduet nawh ’ kan tina te hilh u boel . Ahimi lawng kai he n'heem atek atah nangmi te khaw n'heem atek van ai ; ahimi lawng kai kah cangpueina he a vai u atah nangmi kah cangpueina te khaw a vai u van ai .
43015021	Tede nangmi he kai kah thlaang la na awm u dawngah ahimi lawng te ang thli boeih te nangmi sawah avan sai ai ; metihtiah ahimi lawng kai aka tuihkung te ming u nawh .
43015022	Kai he ka law nawh tih ahimi tengah te ka thui pe nawh kawinih ahimi lawng thawlhna khueh u nawh sui ; tede tahe tah ahimi lawng amami thawlhna peelnangna ham n'tu khaw khueh u tlaih nawh .
43015023	A-u khaw kai he aka thina tah a Pa te khaw a thina van .
43015024	A-u lawngkhaw a sai nooek nawh te ahimi tim ah ka sai nawh kawinih ahimi te thawlh u nawh sui ; kai lawng ka sai te ahimi lawng a huh u tih a Pa oen kai he n'thina u poen .
43015025	Tede , he tah amami kah Phungawl dawngah , ‘ N'tu kawng nawh maiah ahimi lawng kai he n'thina u poen , ’ tila a thut te asoepna ham ni .
43015026	A Pa teng kalawng aka law Bawmkung , Pathen kawng awltak aka phawng Muithla te law ai . Kai lawng a Pa tengkah kavan tuih vetih kamah kawng he a thui ai .
43015027	Nangmi khaw acuekca veng kalawng ka tengah na awm u dawngah kamah kawng he na thui u van ai .
43016001	Nangmi lawng na oengna te na hoett u nawh ham he awl he kavan thui u .
43016002	Nangmi te sinakok bok-im khui kalawng n'hek u vetih nangmi te aka ngawn thlaang thli lawng Pathen bii ni ka bi u tila a poekna atue te law ai .
43016003	Ahimi lawngah kai he khaw , a Pa khaw a ming u nawh dawngah he ang thli he nangmi sawah a sai u ai .
43016004	He ang thaihu thli he ahimi lawng sai hamla atue apha vengah kavan thui he na hilh u nawh ham ah awl kavan thui . Nangmi tengah ka awm dawngah he kah thaihu thli he acuekca ah kavan thui u nawh .
43016005	Tahe atah kai aka tuihkung tengla ka cet poen ai , tede a-u khat lawngkhaw mela na ceh ai tite nan doet u nawh .
43016006	Tahe ah kavan thui dawngah na kaw the u .
43016007	Tede awltak kavan thui : kai he ka ceh atah nangmi ham theen bet ai , metihtiah ka cet nawh kawinih nangmi tengah Bawmkung te law manawh . Tede ka cet kawinih ahih te nangmi tengla kavan tuih ai .
43016008	Ahih te a law veng atah thawlhna kawng , oengna kawng oen Pathen kah awlcekna kawng te ahih lawngah dilai thlaang thli tengah a thui pe ai .
43016009	Ahimi lawng kai he n'tangna u nawh dawngah thawlh u ti khaw a thui pe ai ;
43016010	Kai tah a Pa tengla ka cet poen vetih nan hu u tlaih manawh , tedawngah doengna kawng te a thui ai .
43016011	He dilai ukkung thli he awl a cek poen dawngah awlcekna kawng te a thui ai .
43016012	Nangmi tengah thui ham moen ka khueh , tede tahe ah he nangmi lawng na harukna lek aih manawh .
43016013	Tede Muithla te a law veng atah ahih lawng Pathen kawng awltak te avan phawng vetih awltak khuila te m'mawt u ai . Ahih lawng amah aana oen thui manawh , tede ahih lawng a yaak te a thui vetih aka law ham koei thaihu te avan thui ai .
43016014	Ahih lawng kai he ruep-awmna te m'peek ai , metihtiah ahih lawngtah kai lawng ka thui te nangmi tengah avan thui ai .
43016015	A Pa kah a khueh boeih te tah kai kah ni ; tedawngah Muithla lawngtah kai lawng ka peek te a lawh vetih nangmi tengah avan thui ai tila kavan thui u . ” a tina .
43016016	“ Kawlkalh a awm coeng atah kai he nan hu u tlaih manawh , tede kawlkalh a awm coengah kai he koep nan huh u ai ” a tina .
43016017	A hubang khatsut lawngah amami oen amami te , “ He he n'tu a thuingaihna kai ? Kawlkalh a awm coengah nan hu tlaih manawh ti tih , tecoengah kawlkalh a awm coengah nan huh u koep ai ’ ti ; tecoengah ‘ a Pa tengla ka cet ai ’ tila khaw a thui .
43016018	‘ Kawlkalh ah ’ a ti he n'tu a thui ngaihna kai ? N'tu kawng nuem a thui ; ka ming u moenih ! ” ti u .
43016019	Ahimi lawngah doet hamla a ngaih u te Jesuh lawng a ming tih ahimi nala , “ Kai lawngah , ‘ kawlkalh a awm coengah nan hu u tlaih manawh , tecoeng kawlkalh a awm coengah nan huh u koep ai ’ ka ti te aw namami oen namami na doet u khiing te ?
43016020	Awltak kavan thui , nangmi lawng kopaang oen na rap u ai , tede dilai tah awmngaih ai ; nangmi tah na kaw the ai , tede nangmi kah kawthena te awmngaihna la coengg ai .
43016021	Hutaa lawngah camoe a cuun vengah , patang khangna tue lawng a pha tih a kaw the ; tede dilai dawng camoe pakhat te a cuun veng atah ahih lawng awmngaih tih patang palaina te a hilh .
43016022	Te tila te nangmi khaw na awm u van ai : tahe ah na kaw the u , tede nangmi te koep kan huh u vetih na awmngaih tangkiik u ai ; te tah a-u khat lawngkhaw a lawh thai nawh awmngaihna ni .
43016023	“ Te khawhin te a law vengah nangmi lawng n'tu khaw navan bih u manawh . Awltak kavan thui : nangmi lawng ka miing oen na bih boeih te a Pa lawng m'peek ai .
43016024	Tahe toe ah he nangmi lawng n'tu khaw ka miing oen na bih u thlan hun ; nangmi kah awmngaihna te asoepna ham bih u lah na dang ni .
43016025	He thaihu thli he nangmi tengah thui hamla nuehtahna awl bueng te ka hawna . Tede kai lawng nuehtahna awl ka hawna nawh atue te a pha vetih a Pa kawng te aciimbiitla nangmi tengah avan thui ai .
43016026	Te khawhin te a pha vengah ka miing oen ah ahih tengah te na bih u ai ; ahih tengah nangmi yuengla kavan bih ai tila ka thui nawh ,
43016027	Metihtiah a Pa amah lawng nangmi te n'lungna . Nangmi lawng kai he nan lungna u tih kai he Pathen teng kalawng ka law ti he na tangna u dawngah nangmi te n'lungna .
43016028	Kai tah a Pa teng kalawng dilai dawngla ka law , dilai he ka ceh taak vetih a Pa tengla ka cet ai . ” a tina .
43016029	Tecoengah a hubang hue lawng , “ Tahe tah nang lawng nuehtahna awl thui tlaih ohla aciimthlaula na thui poen .
43016030	Nang lawng soeprep boeih na ming tila tahe tah ka ming u poen ; nang lawngah thlaangtloe te doet ham na ngoe nawh . Tedawngah nang he Pathen tengkah na law tila kaimi lawng ka tangna . ” a tina u .
43016031	Jesuh lawngah , “ Tahe ah na tangna u poen aw ?
43016032	Nangmi he phang na pek u ai , namah im la na cet u khongphaat vetih kai he kamah bueng nan ceh taak sut atue te law lii tih tahe ah avan pha poen . Tede kai tah kamah bueng tangtang aih nawh ni , metihtiah a Pa lawngah ng'awm puei .
43016033	Nangmi lawng kai oen ah tuhkaina rang oen ngaimawngna na khuehna ham he he kavan thui . Dilai lawng nangmi raina m'peek ai . Tecakhaw na thin cak sak uh ! Kai lawng dilai ka taa poen ! ” a tina .
43017001	Jesuh lawng he awl he a thui coengah ahih tah vaan benla maang hang tih , “ A Pa , atue tah a pha poen . Na capa kai lawng nang te ruep-awmna kan peekna ham na capa he ruep-awmna m'pe lah .
43017002	Nan peek boeih te dungyan hingna ka peek thaina ham thlaang boeih sawah sai thaina aana te nan peek poen .
43017003	Tecoengah dungyan hingna ti he tah nang lawng na tuih Jesuh Khrih he ming tih Pathen taktak nang te ming he ni .
43017004	Dilai sawah na ruep-awm na te ka tueng sak poen ; kai lawngah ka sai hamla nan peek bii te ka coeng poen .
43017005	A Pa ! Dilai sai thlan ah namah oen awm haih vengkah ruep-awmna te ang van te tahe namah haiah ruep-awmna te m'pe lah .
43017006	Dilai dawngkah nan peek thlaang thli tengah na miing te ka tueng sak poen . Ahimi te nang kah thlaang la awm tih ahimi te kai nan peek . Ahimi lawng na awl te a ngaai u tih ,
43017007	soeprep boeih nan peek he nang teng kah aka law ni tite tahe tah a ming u poen .
43017008	Nang lawng nan peek awl te ahimi ka peek tih ahimi lawng a do u ; kai he nang teng kalawng ka law ti he soeng tangtang tila a ming u tih kai he nang lawng nan tuih ni tila a tangna u .
43017009	“ Ahimi hamla ka thangthui . Dilai ham ka thangthui nawh tih nang lawng nan peek thlaang thli te nang kah thlaang la a awm dawngah ahimi ham ka thangthui .
43017010	Kai lawng ka khueh boeih he nang kah ni , nang lawng na khueh boeih te khaw kai kah ni ; ahimi rang oen kai kah ruep awmna he tueng .
43017011	Tahe tah na tengla ka law poen ai ; dilai ah ka awm tlaih manawh , tede ahimi tah dilai ah awm ai . Aka ciim a Pa ! nang oen kai tah pumkhat la n'awm van angla ahimi khaw pumkhat la a awm u van ham nang lawngah nan peek huham tharana namah miing oen ah te ading asuekla thlipdah lah .
43017012	Ahimi oen ka awm vengah he nang lawng nan peek huham tharana namah miing oen ah te ahimi he ading asuekla ka thlip ka dah tih ka khoem . Thlaangha pataam la nuen tangte thlaang pakhat te thui muehla tah pakhat khaw ha-ata nawh .
43017013	Tahe ah kai tah na tengla ka law poen ai , ahimi lawngah ka awmngaihna he a thinkaw khuiah aboet toela a khuehna u ham dilai ka awm veng he ah , he ang thaihu thli he ka thui pe .
43017014	Nang kah awl te ahimi ham ka thui pe , kai he dilai koeva la ka awm van nawh angla ahimi khaw dilai koeva la awm u nawh tih ahimi he dilai lawng a thina u .
43017015	Dilai dawng kalawng ahimi he na lawh hamla kavan bih nawh , tede Thlaangthe Puei teng kalawng ading asuekla thlipdah ham ni kavan bih .
43017016	Kai he dilai koeva la ka awm van nawh angla ahimi khaw dilai koeva la awm u nawh .
43017017	Ahimi he awltak oen namah hamla pum peek sak lah ; awltak tah na awl te ni .
43017018	Kai he dilai ah nan tuih van angla ahimi te dilai ah ka tuih van .
43017019	Ahimi lawngah ataktang la na tengah pum a peek u van ham kai khaw ahimi hamla pum ka peek .
43017020	Ahimi ham bueng ah ka thangthui nawh , ahimi kah awl thui rang oen ah kai he aka tangna thlaang thli ham khaw ka thangthui .
43017021	Ahimi boeih lawng pumkhat la a awmna u ham ka thangthui . A Pa , Nang khuiah kai ka awm tih kai khuiah nang na awm van angla ahimi te mami khuiah awm van lah seh . Kai he nang lawng ni nan tuih tite dilai lawng a tangna ham ahimi he pumkhat la awm sak lah .
43017022	Nang oen kai he pumkhat la n'awm van angla ahimi khaw pumkhat la a awmna u ham nang lawng nan peek ruep-awmna te ang van te ahimi ka peek .
43017023	Ahimi khuiah kai ka awm tih kai khuiah nang na awm , ahimi lawng pum khat la a awmna rang oen nang lawng kai nan tuih tih nan lungna van angla ahimi khaw na lungna tite dilai lawng a ming ai .
43017024	“ A Pa ! Dilai suen thlan vengah nan lungna tih ruep-awmna nan peek , te kah ruep-awmna te nang lawng ka tengah nan peek thlaang thli lawng a huhna u ham kai ka awmna ah ahimi te awm sak ham ka ngaih .
43017025	Aka doeng a Pa ! Dilai lawng nang m'ming nawh de kai lawngtah kan ming tih nang lawngah kai he nan tuih tite he thli lawng a ming u .
43017026	Kai nan lungna te ahimi khuiah awm tih kai khaw ahimi khuiah ka awmna ham nang te ahimi ka ming sak poen , ka ming sak baal hun ai . ” tila thangthui .
43018001	Jesuh lawng he tila a thangthui coengah a hubang hue oen ah cet u tih Kidron sawkpui ah te kat phai u . Te ah te dum pakhat awm tih te la te Jesuh oen a hubang hue te cet u .
43018002	Jesuh oen a hubang hue tah tela te a ceh poepa u dawngah paipi thleepkung Judas lawng dum te a ming .
43018003	Tedawngah Judas lawng Rom raalkap bu khat oen ah Farasi thlaang thli oen khawsoeih ahaamca hue lawng a tuih tempal bok-im aka toet thlaang vang te dum la a ceh puei . Ahimi lawng pawmcunghaiha oen oep u tih haiim oen haithoei te a khuen u .
43018004	Jesuh lawng amah tengah aka thoeng ham koei soeprep boeih te a ming , tedawngah hai-la te cawh phai tih ahimi nala te , “ A-u na tlap u ? ” tila a doet .
43018005	Ahimi lawng , “ Nazaret Jesuh ka tlap ” a tina u . Ahih lawngah , “ Kai he ahih poen ni . ” a tina . Paipi thleepkung Judas tah te ah te ahimi oen haih pai u .
43018006	Jesuh lawng , “ Kai he ahih poen ni . ” a ti vengah te hu benla nawng u tih dilai dawngah tlim drek u .
43018007	Jesuh lawng ahimi nala te , “ A-u na tlap u ? ” tila koep a doet . Ahimi lawng , “ Nazaret khaw kah Jesuh ” a tina u .
43018008	Jesuh lawng , “ Kai he ahih poen ni , kan tina u teta , nangmi lawng kai he nan tlap u atah atloe hue he tah ceh sak uh . ” a tina .
43018009	( He tila a thui he tah , “ A Pa , nang lawng nan peek thli te tah pakhat khaw ka ha sak nawh ” tila a thui te asoepna ham ni . )
43018010	Simon Piter lawng samsen a khuen te tiingim dawngkah a phong tih Khawsoeih Bawi kah tamnaa , a bantang haa te pat a tloek pe . Te kah tamnaa te Malkhas a miingna .
43018011	Jesuh lawng Piter nala , “ Na samsen te tiingim khuiah sang koep ! A Pa kah peek patang khangna boengloeng he kai lawngah aw manawh tila na poek aw ? a tina .
43018012	Tecoengah Rom raalkap thli oen raalbawi thli oen ah Judah hue lawngah Jesuh te a tuuk u tih a khih u ,
43018013	Lamhacuekla Annas tengla a khuen u . Ahih tah te kum ah Khawsoeih Bawi la aka awm Kaiafas kah a mase la awm .
43018014	Kaiafas he tah , ‘ thlaang yahawh hamla thlaang pakhat a duek he theen bet , ’ tila Judah thli te poekna aka pe aana khuehkung ni .
43018015	Simon Piter oen atloe hubang pakhat lawng Jesuh te a hu ah a vai hih . Te kah hubang pakhat te Khawsoeih Bawi oen ming u , tedawngah ahih lawng Jesuh oen Khawsoeih Bawi kah impui vawngup khuila te cet ,
43018016	tevengah Piter tah vawngthawhka adauben ah te awm . Atloe hubang lawngah te adaubenla koep cet , thawhka aka toet hutaaca te a thui pe tih Piter te a khuila a ceh puei .
43018017	Thawhka aka toet hutaaca lawng Piter nala te , “ Nang khaw te thlaang kah a hubang van nawh aw ? ” a tina . Piter lawng , “ Kai he ahih kah hubang nawh ni . ” a tina .
43018018	Khaw a sik dawngah tuihyoeih-thlaang thli oen raalkap thli lawng haihol hai a toeih u , a veel u tih pai ruila hai te a aawm u . Piter lawng cet van tih pai ruila hai te a aawm van .
43018019	Khawsoeih Bawi lawngah Jesuh te a hubang thli kawng oen amah kah cangpueina kawng te a doet .
43018020	Jesuh lawng , “ Kai lawng thlaang tawm tengah langyala ka thui poepa poen ; cangpueina boeih te thlaang boeih a tunna sinakok bok-im oen Tempal bok-im ah ni ka sai , kai lawng ahuepla khat khaw ka sai nawh .
43018021	Tedawngah n'tu hamla kai he nan doet ? Ka awl thui te aka ya thlaang thli te man na doet sui . Kai lawng ka thui te a ming u , ahimi te doet . ” a tina .
43018022	He awl he Jesuh lawng a thui vengah te kah raalkap pakhat lawng ahih te a bel tih , “ Metila Khawsoeih Bawi tengah tila awl na thui aih mai ! ” a tina .
43018023	Jesuh lawng ahih nala te , “ Kai lawng ka thui te asoeng nawh atah he kah thlaang thli he asoeng nawh te thui peh saw . Tede ka thui he asoeng atah n'tu ah kai he nan bawh ? ” a tina .
43018024	Tecoengah Annas lawng Jesuh te a khihna rui thlam pe ohla Khawsoeih Bawi Kaiafas tengla a tuih .
43018025	Piter tah te ah te pai khiing tih hai a aawm . Tedawngah thlaangtloe hue lawng ahih nala te , “ Nang khaw te thlaang kah a hubang pakhat van nawh aw ? ” a tina . Tede Piter lawng basa tih , “ Kai he ahih kah hubang nawh ni , ” a tina .
43018026	Khawsoeih Bawi kah tamnaa pakhat , Piter lawng a bantang haa a tloek pe thlaang kah a cakaw pakhat lawng , “ Nang he dum khuiah ahih oen kan huh haih de lah koen ? ” a tina .
43018027	Piter lawng koekthoek ah , “ Kai nawh ni ” tila a thui tih tevengah aai khawk pahoei .
43018028	Mincanghi ah Jesuh te Kaiafas im kalawng ukkung bawi impui la te a khuen u . Aana khuehkung Judah thlaang thli lawngah Kaantaak poei buh te caak thaina ham amami te bokna phung angla ciimcaih ham a ngaih u dawngah ukkung bawi impui khuila kuun u nawh .
43018029	Tedawngah Pilat lawng adauben la cet tih ahimi te a doet , “ He thlaang lawngah n'tu thawlhna a sai dawngah navan khuen u ? ” a tina .
43018030	Ahimi lawngah , “ He thlaang lawng he lumlai lo nawh kawinih nang tengla kavan khuen u nawh mue . ” a tina u .
43018031	Pilat lawng ahimi nala te , “ Te atah ahih he namami lawng khuen u langtah namami kah phungawl angla awl cee uh . ” a tina . Ahimi lawngah , “ Kaimi lawng a-u khat khaw ngawn thaina ka khueh u nawh . ” a tina u .
43018032	( Jesuh lawng amah he me ang duekna oen ka duek ai tila a thui te asoepna ham ni tila he a thoeng hang . )
43018033	Pilat bawi lawngah impui khuila koep kuun tih Jesuh te a khue , “ Nang he Judah Sengpahrang aw ? ” tila a doet .
43018034	Jesuh lawng , “ He awl he namah poek ah aw nan doet , tihnawhtah thlaangtloe lawng aw kai kah kawng he avan thui ? ” a tina .
43018035	Pilat lawng , “ Nang lawng kai he Judah thlaang la aw nan poek ? Kai kut dawngah nang aka pe thlaang thli he namah thlaangphun oen khawsoeih ahaamca thli ni . Lumlai na huh aw ? ” a tina .
43018036	Jesuh lawng , “ Kai kah pengram tah he dilai he nawh ni ; he dilai he ka ram mai kawinih aana khuehkung Judah thlaang thli tengah a pha nawh ham ka hubang thli lawng a teek u poen ai . Kai kah ram tah he dilai he nawh ni . ” a tina .
43018037	Tedawngah Pilat lawng koep a doet tih , “ Tetih atah nang he sengpahrang aw ? ” a tina . Jesuh lawng , “ Na thui angla kai tah sengpahrang ni . Kai lawng awltak thui ham ka ngaih pakhat dawng maiah ni he dilai ah ka law tih ka thang . A-u khaw awltak dawngah aka awm lawngtah ka awl he a ngaai u .
43018038	Pilat lawng , “ Awltak he n'tu ? ” tila a doet . Tecoegah Pilat lawng adauben kah thlaangping tengla koep cet tih ahimi nala te , “ Kai lawngtah a duekna koei thawlhna khat khaw ka hu nawh .
43018039	Tede namami kah phung angla Kaantaak poei vengah kai lawng thongtla thlaang pakhat ka thlah poepa . Nangmi lawng Judah sengpahrang he thlah sak ham na ngaih u aw ? ” tila a doet .
43018040	Ahimi lawngah paang u tih , “ Ahih te van thlah boel ! Barabbas te van thlah ! ” ti u . ( Barabbas tah thlaanghuuen ni . )
43019001	Tecoengah Pilat lawng Jesuh te a khue tih cungpoelh oen a tam sak u .
43019002	Raalkap thli lawng thliing lumuek te a sai u tih a luu ah a muek sak u , tecoengah himbai ling te a bai sak u ,
43019003	a tengla te yoeii u tih , “ Judah Sengpahrang na hinglung vaang seh ! ” a tina u tih a bel u .
43019004	Pilat lawng koekthoek cet tih thlaangping nala te , “ Bueh u lah ! Ahih he duek sak ham akawng alam ka hu nawh tite na huhna u ham nangmi tengah kavan khuen ai . ” a tina .
43019005	Tecoeng atah Jesuh lawng thliing lumuek te a muek tih bailing bai oen va law . Pilat lawng ahimi nala te , “ Ahih he bueh u lah ! ” a tina .
43019006	Khawsoeih ahaamca thli oen tempal bok-im aka toet raalkap thli lawng a huh u vengah paang u tih , “ Thinglam dawngah ngawn ! Thinglam dawngah ngawn ! ” tila a thui u . Pilat lawng ahimi nala te , “ Nangmi lawng khuen u langtah thinglam dawng ngawn uh . Kai lawngtah ahih he duek sak ham akawng alam ka hu nawh . ” a tina .
43019007	Thlaangping lawngah , “ He kah thlaang lawng amah oen amah te Pathen Capa a ti dawngah kamami kah phungawl lawng a thui angla a duek ham awm . ” tila awl te koep a thung pe u .
43019008	He tila a thui u te Pilat lawng a yaak vengah tare a rih .
43019009	Ahih lawngah impui khuila cet koep phai tih Jesuh te , “ Nang he ame kalawng na law ? ” tila a doet . Tede Jesuh lawng awl thung pe nawh .
43019010	Pilat lawng , “ Kai he nan voem ngaih nawh aw ? Kai lawngah nang he thlah thaina khaw , thinglam dawng ngawn thai ham khaw aana ka khueh ti he na ming nawh aw ? ” a tina .
43019011	Jesuh lawngah , “ Nang lawng ka sawah aana na khueh he Pathen lawng m'peek dawngah ni . Tedawngah na kut dawngah kai aka pekung te a thawlhna bo tare ngai , ” a tina .
43019012	He tila a thui te Pilat lawng a yaak vengah Jesuh thlah ham oen ah loeih sak ham along a-im te a tlap . Tede thlaangping lawngah paang koep u tih , “ Nang lawng ahih te na loeih sak atah nang tah Sengpahrang sangluel kah paya tlaih nawh ni ! A-u khaw amah oen amah te sengpahrang ni aka ti boeih tah Sengpahrang sangluel te aka raalna thlaang poen ni ! ” ti u .
43019013	Pilat lawng he awl he a yaak vengah Jesuh te adaubenla avan law puei tih , “ Lungpeel Phaih ” a ti u ahuen kah awlcekna ngawlhcoen dawngah te ngawl . ( Lungpeel Phaih a tite Hebru awl la “ Gabbatha ” ti u . )
43019014	Teveng te tah Kaantaak Poei huet hin hingthun tawm poen ni . Pilat lawngah thlaangping nala te , “ Na sengpahrang he bueh u lah ! ” a tina .
43019015	Ahimi lawngah paang koep u tih , “ Ahih te ngawn ! Ahih te ngawn ! Thinglam dawngah ahih te ngawn ! ” ti u . Pilat lawng ahimi nala , “ Nangmi kah sengpahrang he thinglam dawng ngawn sak ham na ngaih u aw ? ” tila a doet . Khawsoeih ahaamca thli lawngah , “ Sizar Sengpahrang sangluel nawh tah atloe sengpahrang ka khueh u nawh . ” a tina u .
43019016	Tecoeng atah Pilat lawng Jesuh te thinglam dawngah ngawn hamla ahimi kut ah a peek . Tecoeng atah ahimi lawng Jesuh te a ceh puei u .
43019017	Amah thinglam te kawh ruila cet tih , “ Luuruh Huen ” a ti u te a pha . ( Hebru awl la tah , “ Golgota ” ti u . )
43019018	Ahimi lawng te ah te thinglam dawng a ngawn u ; thlaangtloe pahih khaw khatben khat bang ah a ngawn u tih Jesuh te a lung ah a ngawn u .
43019019	Pilat lawng noekna ca a thut tih thinglam dawngah a tai sak . Ahih lawng , “ Nazaret khaaw kah Jesuh , Judah Sengpahrang ” tila a thut .
43019020	Thinglam dawngah Jesuh a taina huen te khawpui khui kalawng athla aih nawh dawngah thlaang tawm lawngah noekna ca te a tae u . Noekna ca te Hebru , Latin oen Krik awl la a thut .
43019021	Khawsoeih ahaamca hue lawngah Pilat nala te , “ Judah Sengpahrang tila thut boel , te lak atah amah awl thui angla , ‘ He kah thlaang lawng kai tah Judah sengpahrang ni ’ a ti ang la te thut ” a tina u .
43019022	Pilat lawng awl a thung pe tih , “ Ka thut tangte he tah ka thut angla awm seh . ” a tina .
43019023	Raalkap thli lawng Jesuh te thinglam dawngah a tai coeng atah ahimi lawng hi-acuu te a lawh pe u tih amami pakhat rip hamla thloep lii la a pek u . Ahimi lawngah a himbaidung te khaw a lawh u , te himbaidung te tah aduul la a tah dawngah a huina a-ngawhaa awm nawh .
43019024	Raalkap thli lawng , “ He tah pheuh u boel sih ; a-u lawng nuem a dang ve , talcung sutt u sih ” tila a thui u . He kah Caciim lawngah , “ Ahimi lawngah , kai tah hi-acuu te pek u the tih ka himbaidung te tah talcung a yueh u ” tila a thui te asoepna hamla tila he awm . Raalkap thli lawng te tila te a sai u .
43019025	Jesuh kah thinglam tengah te a manu oen a manu kah manau Klopas yu Meri oen Meri Makdalin hue he ayoeiila rep pai u .
43019026	Jesuh lawng a manu oen te ah aka pai a lungna a hubang te a huh tih a manu nala te , “ Ahih te na capa ni . ” a tina .
43019027	Tecoengah te kah hubang nala te , “ Ahih te na nu ni ” a tina . Te kalawng atah a hubang lawngah amah im ah awm sak ham a ceh puei .
43019028	Jesuh lawngah , tahe tah thaihu cungkuem soep boeih poen tite a ming tih Caciim lawng a thui te asoepna ham , “ Tui ka hall ” tila a thui .
43019029	Te ah te misurtui thuii abecala a thloen u tuium pakhat awm ; te kah misurtui dawngah baipeen te a nok tih hissop thing cungkui dawngah a kek , tecoengah Jesuh te a kaa ah a tuh .
43019030	Jesuh lawng misurtui te a yawn tih , “ Coeng boeih poen ! ” ti . Tecoeng atah a luu te a khun a hingna boet .
43019031	Tecoengah aana khuehkung Judah thlaang thli lawng Pilat tengla cet u tih thinglam dawng a tai thlaang thli kah a khow thli te tlot khem pe ham , ahimi kah rawkk te thinglam dawngkah lawh hamla a bih u . Ahimi lawng tila a bih u he tah te khawhin te huet hin la awm tih Sabbath khawhin ah rawkk thli te thinglam dawng awm sak ham ahimi lawng ngaih u nawh , Sabbath khawhin tah aciim khawhin la a awm dawngah ni .
43019032	Tedawngah raalkap thli lawng cet u tih thinglam dawng Jesuh oen a ngawn haih thlaang kah a khow te lamhacuek ah a khem pe , tecoengah atloe pakhat kah a khow te a khem pe u .
43019033	Tede , ahimi lawngah Jesuh teng a pha u veng atah duek tangte la a awm te a huh u , tedawngah ahih kah a khow te tah khem pe u nawh .
43019034	Raalkap pakhat lawngah Jesuh te a vee ah cai oen a thun tih tevengah thisen oen tui te pahoei thoeng .
43019035	( He tila a awm he aka hukung lawng tila a thui he tah nangmi lawngkhaw na tangna u van hamla ni . Ahih lawng atak tang a thui te amah lawng a ming . )
43019036	Caciim lawngah , “ A ruh te pakhat Pateng tlot manawh ” tila a thui te asoepna hamla tila he awm .
43019037	Tecoengah atloe Caciim dawngah khaw , “ Ahimi lawng cai oen a thun u te a bueh u ai ” tila a thui te awm .
43019038	He coeng atah Arimatia khaaw kah Josep lawng Jesuh rawkk te lawh hamla Pilat tengah a bih . ( Josep lawng aana khuehkung Judah thlaang thli te a rih tih ahuepla Jesuh kah hubang la thuep aka awm ni . ) Pilat lawng a rawkk te na lawh thai a tina dawngah cet tih a lawh .
43019039	Jesuh te huh hamla khawyiin ah aka cet Nikodemu khaw Josep oen haih cet tih mura oen aloes a pawlh heet riimtuui pawng yakhat tluk te a khuen .
43019040	Ahih rawi lawng Jesuh rawkk te a khuen hih tih Judah phung rawkk vui siing angla Jesuh rawkk oen riimtuui te himbai haldoel oen ah haih a yaawl .
43019041	Jesuh a ngawnna huen ah te dum pakhat awm tih te ah te a-u khat khaw a upna nawh thlann lungkaw a thai pakhat awm .
43019042	Te khawhin te tah Judah thlaang thli kah huet hin la awm tih thlann lungkaw te khaw ayoeica dawngah te ah te Jesuh te a up u .
43020001	Yarh khat khuikah lamhacuek khawhin mincanghi khaw a thaih suisai vengah Meri Makdalin te phuel la cet , thlann thawhka tlengna lungto ana khoe u te a huh .
43020002	Ahih lawngah Jesuh lawng a lungna atloe hubang thli oen Simon Piter tengla te heeng tih , “ Thlann khuikah Bawipa te a lawh u poen , mela nuem a khueh u kai , ka ming nawh ! ” tila a thui pe .
43020003	Tecoengah Piter oen atloe hubang lawng phuel la cet hih .
43020004	Ahih rawi te heeng hih de atloe hubang te loe bet tih lamhala thlann te a pha .
43020005	Ahih lawng buekuep thuk tih a bueh vengah rawkk yaawlna himbai te a huh , tede a khuila tah kuun nawh .
43020006	Ahih hu ah aka law Simon Piter tah thlann khuila te kuun thuk . Te ah himbai a awm te khaw ,
43020007	Jesuh kah a luu yaawlna himbai yaawl tangte athloekcala a awm te khaw a huh .
43020008	Tecoeng atah lamhala thlann aka pha atloe hubang te khaw a khuila kuun van ; ahih lawngkhaw a huh tih a tangna .
43020009	( Caciim dawngah ahih tah duekna kalawng tho koep ai tila a thui te yaakming hih nawh toengtoeng hun . )
43020010	Tecoengah a hubang rawi te im la meel koep hih .
43020011	Meri te thlann tengah pai tih rap . Ahih lawng rah ruila te buekuep thuk tih thlann khui te a bueh ,
43020012	tevengah himbai bawk aka bai vanthlaang pahih Jesuh kah rawkk a helhna ah te a khow ben ah pakhat , a luu ben ah pakhat aka ngawl hih te a huh .
43020013	Ahih rawi lawngah , “ Hutaa nang , n'tu ah na rah khiing ? ” a tina hih . Ahih lawngah , “ Ka Bawipa he a khuen u poen , mela nuem a khueh u ka ming nawh he ! ” a tina .
43020014	Tecoengah a hu benla a mang phai veng atah te ah Jesuh aka pai te a huh ; tede ahih lawng Jesuh tila noek nawh .
43020015	Jesuh lawngah , “ N'tu ah na rah khiing oh ca ? Nang lawng a-u nuem na tlap de ? ” a tina . Ahih te dumtoetkung la a poek tih , ” Saya , ahih te na lawh oh atah van thui lah , mela nuem na khueh , ka cet silang tah ka lo ai ” a tina .
43020016	Jesuh lawngah , “ Meri ! ” tila a khue . Meri lawngah ahih benla te maang tih Hebru awl la , “ Rabboni ! ” a tina . ( Thuingaihna tah , ‘ Saya ’ tina ni . )
43020017	Jesuh lawngah , “ Kai he n'tu khaklal boel de lah , a Pa tengla ka cet thlan hun , tede ka manau thli tengla cet langtah , ‘ ahimi oen kai kah a pa , kai kah Pathen oen ahimi kah Pathen tengla ka cet poen ai ti ’ tila thui peh . ” a tina .
43020018	Tedawngah Meri Makdalin lawng a hubang thli tengla te cet , Bawipa a huhna oen ahih tengah awl a thui pe te ahimi tengah a thui pe .
43020019	Thawh koep hin thlemben atah a hubang hue te thik at la tun u . Ahimi lawng aana khuehkung Judah thlaang thli te a rih u tih thawh a khaih tih khak a kalh u . Tevengah Jesuh te law tih ahimi tim ah te a pai pe . “ Nangmi sawah ngaimawngna awm seh . ” a tina .
43020020	He tila a thui coengah ahimi te a kut rawi oen a vee te a huh sak . A hubang hue lawng Bawipa te a huh u tih awmngaih u .
43020021	Jesuh lawng ahimi nala te , “ Nangmi tengah ngaimawngna awm seh , a Pa lawng kai n'tuih van angla nangmi he kan tuih u . ” tila koep a thui pe .
43020022	Tecoengah ahimi sawah a hill te pho a hut tih , “ Ciim Muithla he lo u lah .
43020023	Nangmi lawng thlaang kah thawlhna te khawdawp na ngaai pe u atah ahimi te khawdawp ngaai la awm ai ; nangmi lawng ahimi kah thawlhna te khawdawp na ngaai pe nawh atah ahimi tah khawdawp ngaai nawh la awm ai ” a tina .
43020024	Jesuh a law vengah te hubang thlaihih khuikah pakhat van Tawmas ( Caphee a ti u te ) tah awm nawh .
43020025	Tedawngah atloe hubang hue lawng , “ Kaimi tah Bawipa te ka huh u poen ! ” a tina u . Tawmas lawng ahimi nala te , “ Kai tah , a kut dawngkah thiicung henna boengha te kutdawn oen ka tek nawh tih a vee te khaw ka kut oen ka yuh ka yam nawh atah ka tangna manawh ” tila a thui .
43020026	Yarh khat a awm coeng atah a hubang hue te im khuiah koep tun u . Tawmas khaw ahimi oen awm u . Thawh te khak a kalh u , tede Jesuh te law tih ahimi tim ah pai tih , ” Nangmi tengah ngaimawngna awm seh ” a tina .
43020027	Tecoengah Tawmas nala te , “ Na kutdawn thli te ka kut dawngah khueh langtah ka kut he bueh lah ; na kut te yueng langtah ka vee he yutt yam lah . Uepvoet tlaih boel , tangna loeih ! ” a tina .
43020028	Tawmas lawng , “ Ka Bawipa oen ka Pathen ” a tina .
43020029	Jesuh lawng ahih nala te , “ Nang lawng nan huh dawngah nan tangna aw ? Kai he huh muehla aka oeng thlaang thli tah yotheenna a dawng u ! ” a tina .
43020030	Jesuh lawngah a hubang thli tengah kawpoekrai miknoekna yahawh hlang a sai te he cabu dawngah thut nawh la moen awm hun .
43020031	Tede Jesuh tah Messiah , Pathen Capa ni tite nangmi lawng na tangna u tih ahih te na oengna rang oen hingna te na khuehna u ham he ang thli he thut la awm .
43021001	He coengah Jesuh lawng Teberias Tuiliipui ah a hubang thli tengah te koep a phumpho pe . A phumphona tah tila ni .
43021002	Simon Piter , Tawmas ( caphee a ti u te ) , Nathanael ( Galili peng Kanaa khaw kah ) , Zebedi ca rawi oen ah Jesuh kah hubang atloe pahih te haih awm u .
43021003	Simon Piter lawng atloe hue nala te , “ Kai nga ka heeng de lah ai . ” a tina . Ahimi lawng , “ Kaimi khaw ka law u van ai ” a tina u . Lowng dawngah cet u tih nga a heeng u , tede yiin at puet ah nga khat khaw tu u nawh .
43021004	Khaw a thoeng hang atah Jesuh te tuikeeng ah pai , tede a hubang thli lawng Jesuh te noek u nawh .
43021005	Tecoengah ahimi nala te , “ Cadawng thli , nga khat khaw na tu u nawh aw ? ” a tina . Ahimi lawngah , “ Khat khaw ka tu u nawh ” a tina u .
43021006	Te atah ahimi nala te , “ Lowng kah bantang ben ah lok te heeng u lah , ayawl akai tah na tuuk u khawming . ” a tina . Tedawngah ahimi lawng lok te a heeng u tih nga yahawh hlang a tuuk khuengdeng u tih lok te koep doek u thai tlaih nawh .
43021007	Jesuh lawng a lungna hubang pakhat lawngah Piter nala te , “ Bawipa ni ! ” a tina . Piter lawng , Bawipa ni tite a yaak vengah a himbaidung a dul sut te a hingcen ah a yeen tih tui dawngah sungpung thuk .
43021008	Atloe hubang hue lawngtah nga aka be poek lok te a doek u tih tuikeeng la te lowng oen law u . Ahimi te tah lan kalawng ah thla hlang aih nawh , pe yathum yun ni athla .
43021009	Ahimi lawng tuikeeng te a pha u vengah haialh dawngah nga a haai tangte te khaw a huh u , takawi khaw awm .
43021010	Tecoengah Jesuh lawng , “ Nga na tuuk u te thoem van khuen lah , ” a tina .
43021011	Simon Piter lawngah lowng dawng la cet tih nga abobo oen aka be poek lok te tuikeeng la a duek , nga te , yakhat coeng sawmngaa pathum law mai de lok te pawn nawh .
43021012	Jesuh lawng ahimi nala te , “ Law uh , ca u loeih , ” a tina . Bawipa ni tite a ming u poen tih a hubang khatca lawngkhaw , “ Nang he a-u ? ” tila te doet re u tlaih nawh .
43021013	Te atah Jesuh lawng cet tih takawi te a lawh tih ahimi te a peek ; te tila te nga khaw ahimi te a peek .
43021014	He tah duekna kalawng a thawh coengah a hubang hue tengah Jesuh a phumphona a pathumna ni .
43021015	Ahimi lawng a caak u coeng atah Jesuh lawng Simon Piter nala , “ Johan capa Simon , he hue lawngah kai n'lungna lak ah nang lawng nan lungna ngaai aw ? ” tila a doet . Simon lawngah , “ Oeih , Bawipa , kan lungna he na ming . ” a tina . Jesuh lawng , “ Ka tuu thli he atheenla van doen . ” a tina .
43021016	Avoeihihna ah Jesuh lawng , “ Johan capa Simon , kai he nan lungna aw ? ” a tina . Ahih lawngah , “ Oeih , Bawipa , kan lungna te na ming . ” a tina . Jesuh lawngah , “ Ka tuu thli he van doen ne . ” a tina .
43021017	Apathum na ah Jesuh lawng , “ Johan capa , Simon , kai he nan lungna aw ? ” tila a doet . Jesuh lawng voei thum toe ah nan lungna aw tila a doet dawngah Piter tah a kaw the malcal tih , “ Bawipa soeprep he na ming ; kai lawng kan lungna te na ming ! ” a tina . Jesuh lawngah , “ Ka tuu thli he van doen .
43021018	Awltak kavan thui : Na thawh thuem veng atah huertuela na awm tih na ngaihna ah te na cet ; tede na patawng atah baan na lam vetih nang te thlaang lawngah n'piin ai , na ceh ngaihna nawh ahuen la te n'khuen u ai . ” a tina .
43021019	( He tila a thui he tah Piter he me ang duekna oen a duek vetih Pathen ruep-awmna te a tueng sak ai tite thuinuetna ni . ) Tecoengah Jesuh lawng , “ Ka hu ah baang lah ! ” a tina .
43021020	Piter lawng maang tih a bueh vengah Jesuh lawng a lungna atloe hubang te a huh , te thlaang te tah thlembuh a veel u vengah Jesuh pum dawngah hangdang tih , “ Bawipa , na sawah a-u lawng paipi a thleep ai ? ” tila aka doet te ni .
43021021	Piter lawng ahih te a huh vengah , Jesuh nala , “ Bawipa , ahih he ta metila a awm ai ? ” tila a doet .
43021022	Jesuh lawngah , “ Kai ka law toe ah ahih te hing sak hamla ka ngaih mai kawinih nang lawng n'tu na tina ai ? ka hu ah va bang ngoen lah ! ” a tina .
43021023	Tedawngah te kah a hubang te duek manawh tila Jesuh kah a hubang hue tengah te a thui pe u . Tede Jesuh lawngtah ahih te duek manawh tila thui nawh : “ Kai ka law toe ah ahih te hing sak hamla ka ngaih mai kawinih nang lawng n'tu na tina ai ? ” tila ni a thui .
43021024	Ahih te tah he ang thaihu thli aka thuikung oen cathutkung hubang pakhat la awm tih ahih lawng a thui te soeng tila ka ming u .
43021025	Jesuh lawng atloe thaihu thli a sai te moen awm hun . Te ang thli te pakhat coeng pakhat thut boeih mai sih ti kawinih te ang thli thutna cabu te khuehna ham dilai pumpui he Pateng khoek mai manawh tila ka poek .
44001001	Ka Lungna Tiofilas ; Lamhacuek kah cabu dawngah Jesuh lawng thaihu a sai boeih oen bii a tong cuek vengkah a cangpueina kalawng ah vaan la a luuina khawhin toe kah akawng alam te ka thut poen .
44001002	Vaan la a luui thlan vengah a thlaangtuek hubang hue te Ciim Muithla tharana oen a uen a tawn .
44001003	A duek coengah khawhin sawmlii khui puet ahimi tengah a phumpho pe tih ahih tah hing tite uepvoetna awm tlaih nawh .
44001004	Tecoengah ahimi a tun u vengah he tila awl a thui pe : “ Jerusalem he ceh taak u boel , a Pa awlkam akawng alam kavan thui kutdo te ring uh .
44001005	Johan lawngtah tui oen baptisma te a peek , tede khawhin meyoeh khaw a awm aih thlan ah Ciim Muithla oen baptisma te na dang u poen ai . ” tila a thui pe .
44001006	Jesuh oen a hubang thli a tun u vengah te ahimi lawng , “ Bawipa , tahe vengah aw Israel thlaangphun thli he a Ram na peek koep ai ? tila a doet u .
44001007	Jesuh lawng ahimi nala te , “ A Pa lawng atue atang oen ari amawng a helh te nangmi lawng na ming ham ngoe mai nawh .
44001008	Tede nangmi sawah Ciim Muithla a law vengah nangmi tah tharana oen na betoet u vetih Jerusalem ah , Judia peng boeih oen ah Samaria peng ah , tecoengah dilai aboetna kheng toela kai kah sausi la na awm u ai .
44001009	He awl he a thui coengah ahimi kah mik huh roe ah te vaan la luui hang , muui lawng a yaawl khoep tih ahimi lawng hu u thai tlaih nawh .
44001010	Te tila vaan la a luui hang te ahimi lawng mik khah muehla vaan benla poe a dan u , tevengah himbai bawk aka bai thlaang pahih ahimi tengah a pai pe tih ,
44001011	ahih rawi lawngah , “ Galili thlaang thli , n'tu ah te ah te na pai u tih vaan benla na dan khiing u ? Jesuh he nangmi teng kalawng vaan la luui poen , vaan la a luui hang na huh u van angla te a rum thuk koep te na huh u ai . ” a tina .
44001012	Tecoengah a hubang thli tah Olif Tlaang kalawng Jerusalem la te koep meel u . Te tlaang te khawpui kalawng ah meng tentan yunyan ni a thla mai .
44001013	Ahimi tah khawpui khuila kuun u tih amami a awmna huen la te cet u : Ahimi hue te tah ; Piter , Johan , Jeem oen Andru , Filip oen Tawmas , Bartalomiu oen Matthai , Alfias capa Jeem , Phunkuup Simon ; oen ah Jeem capa Judas , he hue ni .
44001014	Ahimi tah Jesuh kah a manu Meri oen khaw , hutaa thli oen khaw , Jesuh kah a manu thli oen khaw huh u poepa tih thangthui u .
44001015	Khawhin meyoeh yun nuem a awm coeng atah oengca thli huhtunna awm tih thlaangmi te a pum boeih la ya pakul yun awm , Piter lawng pai tih awl a thui .
44001016	Ahih lawngah , “ Maya manau thli , ‘ Jesuh aka tu thlaang thli te lawngnuehkung Judas kawng Ciim Muithla lawng Devid kaa khui kalawng a thui oepsoeh tih Caciim khuiah a thut te asoep ham awm .
44001017	Judas tah mami bu khuiah aka thuum thlaang pakhat van tih mami oen bii aka bi haih hamla a tuek thlaang van ni , ” tila a thui .
44001018	( Judas lawngah amah kah athe ara , saina oen a dang tangka te oen ah lo huen pakhat a lai , te ah te amah duek . A bung te pawkk phut tih a riil khaw boeih thoeng .
44001019	Jerusalem ah aka awm thlaang boeih lawng te kawng te a yaak u , tedawngah te kah lo huen te amami awl la ‘ Akeldama ’ tila a thui u , thuingaihna tah “ Thisen lo huen . ” ti ngaihna ni . ) .
44001020	“ Saam cabu dawngah , ‘ A im te imrongg dingratt la awm selang tah im khuiah a-u khaw awm boel seh ’ tila a thut . Tecoengah , ‘ Ahih kah bi yueng te thlaangtloe lawng bi seh ’ tila a thut te khaw awm .
44001021	Tedawngah Bawipa Jesuh kah thawhkoepna te aka thui haih hamla thlaang pakhat khat lawng mami he bawngyawng ham awm .
44001022	Te thlaang te tah Bawipa Jesuh he mami oen ah khawlawng ceh poepa vengah te mami tengah aka thuum van tih Johan lawng baptisma awlthang a thui veng kalawng ah , mami teng kalawng Jesuh vaan la a luui toe ah mami tengah aka awm thlaang seh ” tila a thui .
44001023	Tedawngah ahimi lawng thlaang pahih Josep a ti u Barsabbas ( Jastas tila khaw a miingna ) oen Mattias te a nuen u .
44001024	Tecoengah ahimi lawng thangthui u tih , “ Bawipa , nang lawng thlaang boeih kah kawpoek te na ming .
44001025	Tedawngah Judas lawng a ceh taak Celtuih bii te ahih yuengla aka bi ham he kah thlaang pahih khuiah nang lawng na tuek te van tueng sak lah . ” tila thangthui u .
44001026	Tecoengah ahimi lawng te thlaang pahih khuiah te tuek hamla talcung a yueh u tih Mattias te a tuek u , ahih te celtuih thlaikhat tim ah te a thuum sak u .
44002001	Pentikos hin a pha vengah oengca thli boeih te ahuen pakhat ah kang tun u .
44002002	Tevengah thlipui khawthlii tuen awl oen aka lo u awl te vaan kalawng bawtbet ah law tih ahimi a ngawlhna im khui te a hu thulh .
44002003	Tevengah ahimi lawng hailai oen ah aka lo u te a huh u , te kah hailai te pek u phang tih te kah aka awm thlaang pakhat rip sawah te awm .
44002004	Ahimi tah Ciim Muithla oen betoet u tih Muithla lawngah a thui sak angla awl tloe la cal u .
44002005	Tevengah te dilai saw ram tawm kah aka law , bokna ben ah thinkaw aka pe Judah thlaang thli te Jerusalem ah awm u .
44002006	He kah tuen apau awl he a yaak u vengah thlaangping te kueng tun u . Oengca thli lawng amah awl la a cal u te ahimi lawng amah awl la rip a yaak u vengah ahimi tah a kawpoek la rai u .
44002007	Ahimi lawng ngaihang kawpoek rai oen , “ He tila awl aka thui hue he Galili thlaang boeih de lah koen !
44002008	Tetih atah metila ahimi awl thui he mami lawng mah awl mah kaa la rip n'yaak kai ?
44002009	Mami he Patia ram , Media ram oen Elan ram kah aka law ; Mesopotamia ram , Judia ram oen Kappadocia ram kah aka law ; Pontias oen Asia ram kah aka law ,
44002010	Frikia ram oen Pamfilia ram kalawng , Iyipt ram oen Sairin khaaw teng khaaw vai Libia ram khuikah aka law thlaang ni ; khatsut tah Rom ram kalawng aka law ;
44002011	Judah thlaangphun oen Judah phung aka vai Gental thlaang ni ; Mami timkah khatsut tah Krik ram oen Arabia ram kah aka law thlaang ni ; Pathen kah kawpoek rai thaihu sai kawng , ahimi lawng a thui u te mami lawng n'mah awl la n'yaak rip u mai ! ” tila a thui u .
44002012	Ahimi tah ngaihang cawm-am sut u tih amami khat oen khat te , “ He he n'tu a thuingaihna kai ? ” tila doet u .
44002013	Tede thlaangtloe lawngtah oengca thli te a nuihna u tih , “ He kah thlaang thli he yuu aka ruui thlaang hue ni ! ” tila a thui u .
44002014	Tevengah Piter te celtuih paha thlaihih oen pai haih u , angaih hlang la awl a huer tih thlaangping rangpui tengah awl a thui : “ Ka puei - Judah thlaangphun thli oen Jerusalem ah aka awm boeih , he kah thuingaihna he kavan thui ai , hutung u lah .
44002015	He kah thlaang thli he nangmi kah poek angla yuu a ruui u moenih ; Tahe ah mincang khawnoek pakua ni a pha hun .
44002016	He tah tawngha Jo-el lawng akawng alam a thui te ni .
44002017	Ahih lawngah , ‘ Khawhin aboetna a pha atah , Pathen lawng : Thlaang boeih he ka Muithla oen ka toi ai . Na capa thli oen na canu thli lawngah ka awl he a phawng u ai ; Thlaangno roeng thaai thli lawng huhthlaam a huh u vetih Ciya patawng hue lawngah mang a man ai .
44002018	Te khawhin ah kamah kah tuihyoeihthlaang thli hutaa oen tawngpa sawah ka Muithla ka toi vetih ahimi lawng ka awl te a phawng ai .
44002019	Vaan khawhi sawah kawpoek rai miknoek ka sai vetih dilai adang ben ah khaw kawpoek rai thaihu ka sai ai . Te tah thisen , hai-alh , aka thah muepkuep haikhu oen ah ka tueng sak ai ;
44002020	Bawipa kah khawhin , ruep-awm oen alenduet te a pha thlan ah khawmik te yiin khup vetih thla lawngkhaw thisen angla lingduuk la awm ai .
44002021	Tevengah Bawipa te a khue tih reenna aka bih tah thlawnna a dang ai , ’ tila a thui .
44002022	Ka puei Israel thlaangphun thli , ka awl he hutung u lah ! Nazaret khaaw kah Jesuh lawng Pathen kah saithaina aana a khueh tite ahih rang oen Pathen lawng a sai kawpoekrai miknoekna oen kawpoekrai thaihu oen ah aciimphanla a tueng sak poen . Te ang thli te namami mik huh ah a sai dawngah nangmi lawng na ming u .
44002023	Pathen lawngah amah khawkhanna angla Jesuh te nangmi kut ah peek hamla awl a khueng oepsoeh poen ; ahih te thinglam dawng na tai u tih thlaangthawlh thli kah kut oen na ngawn u poen .
44002024	Tede , Pathen lawngah ahih te duekna thara khui kalawng a loeih sak tih a thawh sak poen , metihtiah ahih te duekna lawngah thongtla angla tu khaklal thai nawh .
44002025	Devid lawngah ahih kawng te , ‘ Bawipa te ka haiah ka huh poepa ; Ahih tah ka tengah awm tih ka lakueng nawh
44002026	Tedawngah kawhoena oen ka betoet tih ka awl tah awmngaihna oen becoeih . Kai tah duek koei la ka awm de ngaiuepna oen ngaikhuek thindeeng la ka awm ai ,
44002027	metihtiah nang lawngah celkhui-khaaw ah nan voei sut nawh vetih ; namah kah uep-awm tuihyoeihthlaang te thlann khuiah rong athaang sak ham na ngaih nawh .
44002028	Nang lawngah hingna benla aka mawt lawngpui te nan huh sak poen , nan awm puei tih awmngaihna oen ka betoet . ’ tila a thui .
44002029	Maya manau boeih , mami kah patuer miingthang Devid Sengpahrang kawng he acaihpanla kavan thui ai . Ahih tah duek tih a up u poen , ahih kah thlann te tahe toe mami mik huh ah awm hun .
44002030	Ahih tah tawngha la awm tih Pathen lawng ahih tengah awl a kam te a ming : Pathen lawng awl a kam tah Devid cadil pakhat te Devid amah angla sengpahrang la a khueh ai a ti te ni .
44002031	Pathen lawng hailam ben ah a sai ham koei te Devid lawng a ming tih tedawngah Messiah kah thawhkoepna kawng te a thui oepsoeh poen . Ahih lawngah , ‘ Ahih tah celkhuikhaaw ah voei sut manawh ; ahih kah a pum te thlann khuiah rong sut manawh . ” tila a thui .
44002032	Pathen lawng Jesuh te duekna kalawng a thawh sak tite aka mingkung tah kaimi ni .
44002033	Ahih tah ana Pa Pathen kah bantang ben ah a ngawlh sak poen tih ana Pa kah awlkam angla Muithla te a dang poen . Tahe ah nangmi lawng na huh u tih na yaak he tah kaimi sawah avan toi amah kutdo ni .
44002034	Devid amah he vaan la luui nawh ; Ahih lawng a thui tah , ‘ Bawipa lawngah ka Bawipa tengah : Na raal thli te na khowtang ah khowtloeng la ka khueh thlantoe , ka bantang ben ah ngawl lah . ” tila a thui .
44002036	Tedawngah Israel thlaang thli boeih , nangmi lawng thinglam dawng na ngawn Jesuh te Pathen lawngah Bawipa oen Messiah la a sai ni tite atak tang la ming u lah ! ” a tina .
44002037	He awl he thlaang thli lawng a yaak u vengah lakueng u tangkiik tih Piter oen atloe celtuih hue nala te , “ ‘ Maya manau thli , kaimi lawng n'tu ka sai u ai ? ’ tila a doet u .
44002038	Piter lawng ahimi nala te , “ Nangmi boeih lawngah na thawlhna yut u langtah na thawlhna boeih khawdawp ngaaina hamla Jesuh Khrih miing oen ah baptisma hu u lah ; te atah Pathen kah kutdo Ciim Muithla te na dang u ai .
44002039	Te kutdo te peek ham Pathen kah awlkam tah namami oen na cadil thli ham khaw , athla hlang kah thlaang boeih ham khaw , Bawipa Pathen amah lawng a khue boeih thlaang thli ham ni . ” a tina .
44002040	Piter lawng ahimi te awltloe khaw moen a thui pe tih , ‘ He kah thlaangthe thli sawah aka law ham koei dantatna kalawng namami oen namami thlawn u lah ! ” a tina .
44002041	Ahih kah awl thui te thlaang broe lawngah a tangna u tih baptisma a huh u , te kah khawhin ah te ahimi bu khuiah thlaang thong thum yunyan lawngah a tawm a thap u .
44002042	Ahimi lawngah celtuih hue tengah cangna , khat oen khat pawlneengna , beroep lopaang buh veelna , thangthuina ah amami kah atue te a hawna u .
44002043	Celtuih hue lawngah kawpoek rai miknoekna oen kawpoek raina thli te broela a sai u tih thlaang boeih tah lakueng u .
44002044	Oengca boeih te khat la huui u tih a khueh thaihu thli te pakhat oen khat rek ara patoeng u .
44002045	Ahimi lawng amami kah thaihu khuehtoen thli te a yoeih u tih a voetna aka awm thlaang thli te a ngoena angla tangka te arek ara u .
44002046	Khawhin roekk ah Tempal bok-im ah te pum u , amami im ah buh veel haihna te a sai u tih lunghoeih lungpaih la awmngaihna thinkaw oen a caak u .
44002047	Pathen te a thangpawm u tih ahimi te thlaang boeih lawng a hinyah u . Tecoengah thlawnna aka dang thlaang thli te Bawipa lawngah khawhin roekk ah ahimi bu khuiah te a kuun pe sak .
44003001	Hin at ah Piter oen Johan tah thangthuina tue thlemben khawnoek pathum ah Tempal bok-im la te cet hih .
44003002	Te ah te Atheen Thawhka a ti u te awm tih a thangpek kalawng khow aka kheem thlaang pakhat te ah te awm . Tempal bok-im la aka cet thlaang thli tengah tangka bih hamla ahih te hin roekk ah te kah thawhka la te avan khuen u .
44003003	Ahih lawngah Piter oen Johan a law hih te a huh vengah tangka a bih .
44003004	Ahih rawi lawng a bueh rang patang tih Piter lawng , “ Kai hih he n'bueh lah ! ” a tina .
44003005	Tevengah thaihu pakhat khat m'peek ai tite a ngaiuep tih ahih rawi te a bueh .
44003006	Tede Piter lawng ahih nala , “ Tangka ka khueh thamhalh nawh , tede ka khueh te kan peek : Nazaret Jesuh miing oen ah awl kan peek , tho langtah cet lah ! ” a tina .
44003007	Tecoengah ahih te a bantang kut ah a phoeih tih a thawh hang . Te thlaang kah a khow oen khowcih te cak pahoei ;
44003008	Ahih tah sawi tih pet , pai hang tih yingyawi . Tecoengah ahih rawi oen Tempal bok-im khuila te kuun , sawipet ruila cet tih Pathen te a thangpawm .
44003009	Ahih lawng ceh ruila sawipet tih Pathen a thangpawm te te kah thlaang thli lawng a huh u ;
44003010	Ahih te Atheen Thawhka ah aka ngawl buh bih kutduen thlaang ni tite a ming u vengah ahih sawah thaihu aka thoeng dawngah te kawpoek la rai tih a ngaai hang u .
44003011	Te thlaang lawngah Piter oen Johan te a phoeih khak , thlaangping tah a kawpoek la rai u tih Solomon imthloeih a ti u te ah te ahimi tengla heeng u phai .
44003012	Piter lawng thlaangping te a huh vengah ahimi nala , “ Ka puei Israel thlaang thli , n'tu kawngah he thaihu dawngah he na kawpoek a rai u tih kaihih he alet uekcuekla nan bueh u ? Kaihih lawngah kamahih kah huham tharana oen Pathen haiah theenna oen ah he kah thlaang he a ceh sak tila na poek u aw ?
44003013	Abraham , Isak oen Jakob Pathen , mami patuer hue kah Pathen lawngah amah kah tuihyoeih-thlaang Jesuh te aciim ruep-awmna te a peek poen . Tede nangmi lawng aana khuehkung thli kut ah na peek tih Pilat lawng ka thlah silang tah ka loeih sak ai tila awl a khueh coengah Pateng khaw Pilat haiah nangmi lawng na thana u .
44003014	Ahih tah thlaangciim , thlaangdoeng la awm de , ahih te nangmi lawng na hoett u tih thlaang aka ngawn dai te thlah sak ham Pilat tengah na bih u .
44003015	Nangmi lawngah hingna benla aka ceh puei thlaang te na ngawn u , tede Pathen lawng ahih te duekna kalawng a thawh sak poen , tite aka mingkung tah kaimi ni .
44003016	Ahih kah a miing huham tharana lawng he kah khowkheem thlaang he tharana te a peek . Nangmi lawng na huh tih na ming u he tah ahih kah a miing oengna rang oen ni sai la a awm ; nangmi boeih lawng na huh u angla Jesuh oengna lawng ni ahih he a sa ading sak .
44003017	Tedawngah maya manau thli , nangmi boeih oen namami kah mawtkung thli lawng Jesuh sawah na sai u te na ming u nawh dawngah na sai u tite ka ming u .
44003018	Yan vengah Pathen lawng tawngha boeih tengah , amah kah Messiah lawngah patang a khang ai tila a thui oepsoeh te amah lawng te tila asoep sak .
44003019	Tedawngah nangmi kah thawlhna te khawdawp a ngaaina ham thawlhna yut u langtah Pathen tengla meel u lah .
44003020	Te tila na sai u atah , Bawipa teng kalawng muithla ben tharana a lawna tue te a pha vetih nangmi ham a tuek oepsoeh Messiah Jesuh te avan tuih ai .
44003021	Yan vengkah aciim tawngha thli hawna oen Pathen lawng a thui poen angla soeprep boeih he athaaila saina atue te a pha thlantoe ahih te vaan ah awm hun ai .
44003022	Mosi lawngah , ‘ Bawipa na Pathen lawng nangmi khuikah thlaang kai angla tawngha pakhat te nangmi ham avan tuih ai . Nangmi lawng na sai u ham koei soeprep boeih avan thui te na hutung pe u ai .
44003023	A-u khaw tawngha lawng a thui te a ngaai nawh atah Pathen thlaang thli teng kalawng a thloeng vetih a phe boeih ai ’ tila a thui .
44003024	Samu-el oen ahih coeng kah aka law tawngha boeih lawngkhaw tahe vengah aka thoeng ham koei thaihu thli he a thui u .
44003025	Pathen lawng amah kah tawngha thli rang oen ah awl a kam te tah nangmi ham ni , Pathen lawng namami kah patuer thli tengah awlkamna a sai te nangmi lawngkhaw na paang u van . Abraham tengah te , ‘ Nang kah cadil nauha thli rang oen ah dilai thlaang boeih te yotheenna oen ka phueh ka sawm ai ’ tila a thui .
44003026	Tedawngah Pathen lawng a Tuihyoeih-thlaang te a tuek tih nangmi lawng thawlhna te na ceh taak u tih nangmi boeih te yotheenna peek hamla nangmi tengah lamhacuekla avan tuih . ” a tina .
44004001	Piter oen Johan lawng thlaangping tengah awl a thui hih lii vengah te khawsoeih khatsut thli oen tempal bok-im aka toet raalkapbawi thli oen ah Sadusi khatsut hue te avan pha u .
44004002	Celtuih pahih rawi lawngah thlaangping hue te duekna kalawng Jesuh tho koep tila a cang puei he tah thlaangduek thli tho koep tite a cak sak dawngah Sadusi hue tah a thin sa u .
44004003	Tedawngah ahimi lawng ahih rawi te a tuuk u , khaw athlem thuk poen dawngah avuen khawhin toe thong ah a thlaak u .
44004004	Tede ahih rawi kah awl thui te aka ya thlaang broe lawng a tangna u tih thlaang thong ngaa yun toela puung hang .
44004005	Avuen khawhin atah Judah thlaangphun mawtkung thli , ahaamca thli oen Phungawl cangpueikung thli te Jerusalem ah tun u .
44004006	Ahimi te Khawsoeih Bawi Annas oen Kaiafas , Johan , Alekzandar oen ah Khawsoeih Bawi kah atloe imkhuikaw thli oen huh u .
44004007	Ahimi lawngah celtuih rawi te amami haiah a pai sak tih a-u kah a miing na hawna ? tila a doet u .
44004008	Tevengah Ciim Muithla oen aka betoet Piter lawng , “ Thlaangping aka mawt thli oen ahaamca thli :
44004009	Khowkheem thlaang pakhat sawah thaihu theen saina kawng ahih he metila a hoeih tite tihin ah nan doet u ,
44004010	Nangmi boeih oen ah Israel thlaang boeih lawng a ming ham tah he kah thlaang lawngah hoeih heet tih nangmi haiah a pai he tah , nangmi lawng thinglam dawngah na ngawn u tih duekna kalawng Pathen lawngah a thawh sak koep , Nazaret khaaw kah Jesuh Khrih kah a miing tharana rang oen ni .
44004011	Caciim lawngah , “ Imsakung thli lawng a hoett sut lungto te awlpui koek lungto la coengg , ’ tila a thui te tah Jesuh he ni .
44004012	Ahih rang bueng oen ni thlawnna he huh thai la a awm ; dilai pum ah he Pathen kah peek ahih nawh atah mami aka thlawn thai a-u khat khaw awm nawh .
44004013	Awlcekna khonsil ah aka thuum thlaang thli lawngah Piter oen Johan he thoemthai cuihna aka khueh nawh thlaang mailai ni tite a ming u , tede ahih rawi lawng tong-aa ohla awl a thui te a huh u vengah a kawpoek rai u . Tede ahih rawi he tah Jesuh kah a paya beroep ni tite ahimi lawng a ming u .
44004014	Tede Piter oen Johan tengah khow-kheem thlaang aka hoeih te ahimi lawng a huh u dawngah n'tu khaw thui u thai nawh .
44004015	Tedawngah awlcekna khonsil im khui kalawng ahih rawi te kawlkalh a ceh sak u , tecoeng atah amami poek ah doet u tih awl a thui u .
44004016	Ahimi lawngah , “ He rawi he metila n'sai lah ai ? Jerusalem ah aka awm thlaang boeih lawngah ahih rawi kah miknoekna alakloe a sai he a ming u boeih poen tih mami lawngkhaw oelh thai la awm nawh .
44004017	Tede he thaihu he thlaangping tim ah apuung tare nawh ham , ahih rawi lawngah a-u tengah khaw Jesuh miing oen awl thui nawh ham khaang pe sih . ” tila a thui u .
44004018	Tecoeng atah ahimi lawng te rawi te a khue koep u tih Jesuh miing oen a-u khaw cang puei nawh ham , a-u tengah khaw Jesuh miing oen awl thui nawh hamla a khaang pe u .
44004019	Tede Piter oen Johan lawng ahimi nala te , “ Pathen haiah nangmi kah awl ngaai he aw aka soeng , tihnawhtah Pathen awl ngaai he aw aka soeng tite namami lawngah awl tloek uh .
44004020	Metihtiah kai hih lawngtah kamah mik oen ka huh tih ka haa oen ka yaak te thui hamla ka toeng manawh . ” tila a thui hih .
44004021	Tedawngah awlcekna khonsil thlaang thli lawng ahih rawi te anauh ngaai la ngaithuenna a peek tih a tuih hih . He tila thaihu aka awm dawngah he thlaang broe lawng Pathen te a thangpawm u tih ahih rawi te dan peek hamla coengg thai nawh .
44004022	He kah kawpoekrai miknoekna a sai pe thlaang he tah a kum sawmlii thlai law poen .
44004023	Piter oen Johan he a thlah pahoei oen a paya hue tengla meel hih tih khawsoeih ahaamca thli oen Judah thlaang ahaamca thli kah awl thui te ahimi tengah a thui pe .
44004024	Te awl te oengca thli boeih lawng a yaak u vengah ahimi boeih lawng thik at la haawl u tih Pathen tengah thangthui u : “ Vaan oen dilai , tuitunlii oen ah a khuiah aka awm boeih saikung Bawipa !
44004025	Nang kah tuihyoeihthlaang , kaimi kah patuer Devid teng kalawng Ciim Muithla oen awl na thui tih , ‘ Gental thlaang thli lawng n'tu ah a thin a sa u tih , n'tu ah thlaang thli lawng ahuep khawkhanna te a sai u ?
44004026	Bawipa oen Messiah te oelhtaih hamla , dilai saw kah sengpahrang thli lawng kamthlah u tih , ukkung thli lawng tun u . ’ tila na thui .
44004027	Metihtiah Herod oen Pontias Pilat tah he khawpui khuiah Gental thlaang thli oen Israel thlaang thli oen ah nang kah aciim Tuihyoeihthlaang Messiah la na sai Jesuh te oel khak hamla tun u tangtang .
44004028	Nang lawngah namah kah huham tharana oen aka awm ham koei na thui sut soeprep boeih te sai hamla ahimi tah tun u .
44004029	Tedawngah tahe ah he Bawipa , ahimi kah helcalna he van poek lang namah kah tuihyoeihthlaang kaimi he namah kah awl te thin awm tangkiik la n'thui sak lah .
44004030	Thlaang tlo thli lawng a sa a dingna ham na kut te van thueng langtah aciim Tuihyoeihthlaang Jesuh miing oen ah kawpoekraina oen kawpoekrai miknoekna te sai lah . ” tila thangthui u .
44004031	Ahimi lawng a thangthui coeng boet atah ahimi a tunna ahuen te hinghuen . Ahimi tah Ciim Muithla oen betoet u tih Pathen awl te thin awm tangkiik la a thui u .
44004032	Oengca thli lawngah thinkaw oen lungbui khat la kang a khueh u . A-u lawngkhaw a khueh thaihu te kamah kah thaihu ni ti u tlaih nawh tih ahimi lawng a khueh thaihu boeih te khat oen khat avanpila ree u .
44004033	Celtuih thli lawng Bawipa Jesuh kah thawhkoepna te huham tharana oen a phawng u tih Pathen lawng ahimi boeih sawah yotheen kam-awmna te yahawh hlang la a lun pe .
44004034	Ahimi kah bu ah te thlaang khat khaw a voetna awm nawh . Im khaw , lo khaw aka khueh hue lawngah boeih a yoeih u tih a huh tangka boeih te ,
44004035	Celtuih hue kah kut ah kang a peek u ; te tangka te pakhat rip tengah a voetna taring ah arek ara pe u .
44004036	Te ah te Caipras tuisanglak kah Levi thlaangphun Josep aka miingna thlaang pakhat awm tih Celtuih hue lawng Barnabas a tina u . ( thuingaihna tah , “ Thaphawhkung ” tina ni . ) ,
44004037	ahih lawngah amah lo huen te a yoeih , tangka te avan khuen tih celtuih hue kah kut dawngah te a tloeng pe .
44005001	Ananias aka miingna thlaang pakhat te awm tih a yu tah Safira a miingna , ahih rawi lawng a khueh thaihu te thoem a yoeih hih .
44005002	Tede a yu lawngkhaw a ngaih van tih tangka avaang athal te amahih ham a paih hih tih a paih coeih te celtuih hue kah kut ah te a peek .
44005003	Piter lawng ahih nala , “ Ananias , n'tu ah na thinkaw te Seitan na uk sak , na khueh toen na yoeih thaihu phu te namah ham na paih thoem tih Ciim Muithla te na thai na lat na ?
44005004	Na thaihu te na yoeih thlan ah namah thaihu la awm tih na yoeih coengah khaw tangka te namah koe la ni a awm . N'tu ham he ang thaihu he sai hamla thinkaw na poek ? Thlaang na thai na latna nawh tih Pathen ni na thai na lat na ! ” a tina .
44005005	He awl he Ananias lawng a yaak pahoei oen tlim tih duek ; he kawng he aka ya boeih lawngtah
44005006	Cadawng caloe thli law u tih a rawkk te himbai oen a yaawl u , a khuen u tih a up u .
44005007	Tecoeng khawnoek pathum yunyan a awm coengah a yu te va law , ahih lawngah te tila thaihu aka awm te ming nawh .
44005008	Piter lawng ahih te , “ Nanghih yuvaa lawng na yoeih thaihu phu na dang te he yoeh poen aw , van thui lah ? ” a tina . Ahih lawngah , “ Oeih , he yoeh poen ni . ” a tina .
44005009	Tedawngah Piter lawng , “ N'tu ah nanghih yuvaa lawng Bawipa kah Muithla he noekdak ham kaw na poek hih ? Na vaa kah rawkk aka kuem thli thawhka ah tahe pai u te , ahimi lawng nang khaw n'khuen u van ai ! ” a tina .
44005010	Kawlkalh ah ahih te Piter kah a khowkung ah tlim pahoei tih duek . Cadawng caloe thli law u tih ahih te a rawkk la a thoel u , ahimi lawng a khuen u tih a vaa tengah te a up u .
44005011	He kawng he aka ya khrihcabu oen thlaangtloe boeih lawng atah caalla a rih u tangkiik .
44005012	Celtuih hue lawngah thlaangping tim ah kawpoekrai miknoekna oen kawpoekrai thaihu te broela a sai u . Oengca thli boeih tah Solomon Imthloeih ah te kueng tun u .
44005013	thlaang thli lawng ahimi te a koeh u de , amami bu khuikah thlaang nawh lawngtah ahimi oen tuhkai u ham te tong-aa haitawk u .
44005014	Tede , Bawipa te aka tangna hutaa , tawngpa thlaang broe lawngah ahimi bu te a tawm athap tare u .
44005015	Celtuih hue kah biibina rang oen a dang phu tah Piter te a law phai vengah a mueithlip lawngah thlaangtlo pakhat mai khaw thlipdah seh ti u tih , thlaangtlo thli te lawngpui la avan khuen u tih ihkhun dawngah khaw , phak dawngah khaw a ralh sak u .
44005016	Tecoengah Jerusalem khaawteng khaawvai kah thlaangping broe lawngah thlaangtlo thli khaw , a kaw khuiah raaithe aka awm thli te khaw avan khuen u ; ahimi boeih te biit hoeih u .
44005017	Tecoengah Khawsoeih Bawi oen a paya boeih , te kah aka awm Sadusi thlaang boeih lawng celtuih thli te a uett aham u ; tedawngah ahimi lawng thaihu pakhat khat sai hamla awl a khueng u .
44005018	Ahimi lawngah celtuih hue te a tuuk u tih rangpui kah thongim ah te athlaak u .
44005019	Tede khawyiin ah Bawipa kah vanthlaang lawng thongim thawh te a awng pe , celtuih thli te a ceh puei tih ahimi nala te ,
44005020	“ Cet u langtah Tempal bok-im khuiah te pai u lang he kah hingna a thaai kawng he thlaang boeih tengah thui uh ” a tina .
44005021	Celtuih hue lawng ahih awl te a ngaai pe u , khaw a thaih atah Tempal bok-im khuila kuun u tih a cang puei u . Khawsoeih Bawi oen a paya thli lawngah awlcekna khonsil huhtunna sai hamla Judah thlaang ahaamca thli te a khue ; te coengah celtuih thli te ahimi haiah van law puei ham thongim la thlaang a tuih u .
44005022	Tede a thlaangtuih thli lawng thongim a pha u vengah thongim khuiah celtuih thli te hu u tlaih nawh , tedawngah awlcekna khonsil thlaang thli tengla te meel u tih a thui pe u ,
44005023	‘ Kaimi thongim ka pha u vengah thong thawhka a kalh khak tih a piin rap te khaw , aka toet thli thong thawhka ah a awm u te khaw ka huh u ; tede thawhka te ka awng u vengah a khuiah a-u khat khaw ka hu u nawh ! ” ti u .
44005024	Khawsoeih ahaamca thli oen tempal bok-im aka toet raalkap bawi thli lawng te awl te a yaak u vengah celtuih thli he me tih ni a ti oh kai tite a kawpoek rai u .
44005025	Tevengah thlaang pakhat law tih ahimi nala te , “ Hutung u lah ! thong ah na thlaak u thlaang thli lawng Tempal bok-im ah thlaang thli te a cang puei ! ” a tina .
44005026	Tevengah tempal bok-im aka toet bawi lawng amah kah thlaang thli te a ceh puei tih celtuih hue te avan khuen koep u . Tede amami te thlaangping lawngah lungto oen n'de hau ai tite a rih u tih a mangkhakla tah sai u nawh .
44005027	Ahimi lawng celtuih thli te im khuila a kuun puei u tih khonsil thlaang thli hai ah te a pai sak u tih Khawsoeih Bawi lawng ahimi te awl a doet .
44005028	Ahimi lawngah , “ Nangmi lawngah te kah thlaang miing oen ah cang puei nawh hamla kavan khaang khak u poen , tede na sai he bueh u lah ! Nangmi lawng Jerusalem pum ah na cang puei u tih puung khonghak poen , ahih te kaimi lawng a duek sak tila sai hamla na ngaih u ! ” a tina u .
44005029	Piter oen atloe celtuih thli lawng awl a thung pe u tih , “ Kaimi lawng Pathen awl ni ka ngaai u , thlaanghing awl ka ngaai u nawh .
44005030	Nangmi lawng ahih te thinglam dawng na tai u tih na ngawn u coengah mami patuer thli kah Pathen lawng Jesuh te duekna kalawng ah a thawh sak poen .
44005031	Israel thlaang thli te a thawlhna yut sak ham oen ahimi kah thawlhna te khawdawp ngaai pe ham ahih tah Pathen lawngah a bantang ben ah Mawtkung oen Thlawnkung la a pawmsang poen .
44005032	Kaimi tah he thaihu boeih he aka mingkung la ka awm u , Pathen lawngah amah awl aka ngaai thli kutdo la a peek Ciim Muithla te khaw mingkung sausi la awm ” a tina u .
44005033	Awlcekna Khonsil ah aka thuum thlaang boeih lawng he awl he a yaak u vengah a thin sa soeh u tih celtuih thli te duek sak ham a ngaih u .
44005034	Tede ahimi timkah Farasi thlaang pakhat , thlaang boeih lawng a hinyah tangkiik , Phungawl cangpueikung Gamaliel aka miingna te awlcekna Khonsil ah pai tih , celtuih thli te adaubenla khuen kawlkalh ham awl a peek tih ,
44005035	tecoengah awlcekna Khonsil kah thlaang thli nala te , “ Ka puei Israel thlaang thli , he kah thlaang thli sawah na sai u he atheenla ngaithuen uh .
44005036	N'hu vengah Tudas aka miingna thlaang pakhat awm tih amah oen amah te thlaangtang van ni tila a hoe soeh tih thlaang yalii yunyan lawngah a hu ah bang u . Tede ahih te a ngawn u coeng atah a hubang thli te yan khonghak tih ahih kah biibi te khaw a duek roep te na ming u .
44005037	Tecoengah thlaangmi soepna atue vengah te Galili thlaang Judas te khaw awm tih ahih lawng thlaangping a hu ah a bang sak van , tede ahih te a ngawn u tih a hubang thli khaw pal u boeih .
44005038	Tedawngah kavan thui u , he kah thaihu dawngah , he kah thlaang thli he metila khaw sai u mai boel . Amami awm la te awm u mai seh ! Ahimi kah khawkhanna oen biibi he thlaanghing benkah sai la a awm atah pal badai ;
44005039	tede Pathen benkah biibina atah na taa u thai tang manawh . Nangmi lawng Pathen te ee-lena la awm hau ai ! ” a tina . Awlcekna Khonsil thlaang thli lawngah Gamaliel kah poekna te a vai u .
44005040	Ahimi lawng celtuih thli te a khuila a khue koep u tih cungpoelh oen a tam u , Jesuh miing oen awl thui tlaih nawh ham awl a peek u tih tecoengah ahimi te a thlah u .
44005041	Celtuih hue tah awlcekna Khonsil kalawng a ceh u vengah awmngaih u tangkiik , metihtiah ahimi te Jesuh kawngah yarau ming ham tueng roe la Pathen lawng a poek dawngah ni .
44005042	Khawhin roekk ah Tempal bok-im khuiah khaw , im ah khaw , Messiah Jesuh kawng Awlthang Theen te ahimi lawng a thui u tih a cang puei yoeyah u .
44006001	Teveng tue kalawng a awm raih coeng atah a hubang thli thlaangmi khaw puung tare hang tih Krik awl la aka cal Judah thlaang oen Judah awl la aka cal Judah thlaang thli te awlpuungna awm . Krik awl aka cal Judah thlaang thli lawng khawhin roekk bawmna fann tangka rekrana ah ahimi tengkah huhai tumtee thli tah navan thloeng bet u ti tih caitoek u .
44006002	Tedawngah celtuih paha thlaihih lawng oengca thli te a pum boeih la a khue tun tih , “ Kaimi lawng tangka kawng thuikhanna dawngah Pathen kah awl thui ham thlahphaam sut atah soeng nawh .
44006003	Tedawngah maya manau thli , Cuihna oen Ciim Muithla oen ah aka betoet namami timkah thlaang pasarih ah tuek uh , ahimi te he kah thaihu kawng khawkhankung la ka khueh u ai .
44006004	Kaimi ngoen tah thangthuina oen Pathen awl thui biibina dawngah atue boeih he ka hawna u ai . ” a tina u .
44006005	Celtuih hue kah awl thui te ahimi boeih a kaw tla u , tedawngah ahimi lawng Ciim Muithla oen oengna oen ah aka betoet Stefen , Filip , Prokoras , Nikanor , Timon , Parmenas , Antiok khaaw kah Gental thlaang , acuek ah Judah phung aka vai Nikolas te a tuek u .
44006006	Celtuih hue tengla a tuek thlaang thli te a ceh puei u tih ahimi sawah kut a tloeng pe u tih a thangthui pe u .
44006007	Te tila te Pathen kah awl tah puung tare hang Jerusalem khawpui khuiah a hubang thli khaw puung van tih khawsoeih thli broe lawngkhaw oengna te a do u van .
44006008	Pathen lawng yotheenna oen aphueh asawm tih huham tharana oen aka betoet Stefen lawng thlaang rangpui tim ah aka lentloe miknoekna oen kawpoekraina te a sai .
44006009	Tede ahih te thlaang khatsut lawngah a oelh ataih u , ahimi te tah Sairin oen Alekzandria khaaw kah Judah thlaang thli lawngkhaw a tunna van Sal loeih thli kah sinakok bok-im ah aka thuum thlaang thli van ni . Stefen he ahimi oen khaw , Asia oen Silicia peng kah atloe Judah thlaang thli oen khaw awl oelhtaih u .
44006010	Tede Stefen lawngah Muithla kah peek cuihna oen awl a thui dawngah ahimi lawng taa u thai nawh .
44006011	Tedawngah thlaang khatsut te , “ Mosi oen Pathen thangthena awl ahih lawng a thui te kaimi lawng ka yaak u ! ” tila aka thui ham kutsuh a peek u tih a thui sak u .
44006012	Te tila te ahimi lawng thlaang rangpui oen ahaamca thli oen ah Phungawl cangpueikung thli te thinkaw a phawh pe u . Ahimi lawng Stefen te a tuuk u tih awlcekna Khonsil haiah a khuen u .
44006013	Tecoengah ahih kawng te ahong ahii la aka thui ham thlaang khatsut te avan law puei u . Ahimi lawngah , “ Ahih lawng he mami kah aciim Tempal bok-im oen Mosi kah Phungawl te athela a thui poepa .
44006014	Nazaret khaaw kah Jesuh lawngah Tempal bok-im he a phe vetih Mosi kah peek phung boeih te a thaw pan ai tila a thui te kaimi lawng ka yaak u ! ” tila a thui u .
44006015	Awlcekna Khonsil ah aka ngawl thlaang boeih lawng Stefen te a bueh rangpatang u vengah ahih kah mik hai tah vanthlaang kah mik-hai angla a awm te a huh u .
44007001	Khawsoeih Bawi lawngah Stefen nala te , “ Ahih lawng a thui he soeng aw ? ” tila a doet .
44007002	Stefen lawngah , “ Maya manau oen a pa thli , ka awl thui he hutung u lah ! Mami kah patuer Abraham he Haran ah awm hamla a ceh thlan ah Mesopotemia khaaw ah a awm vengah te ruep-awm Pathen te a tueng pe tih ,
44007003	ahih nala te , ‘ Na imkhuikaw oen na ram he ceh taak langtah kai lawngah kan nueh ham koei ram la te cet lah ’ a tina .
44007004	Tedawngah ahih lawng amah ram te a ceh taak tih Haran khaaw ah awm hamla te cet . Abraham te ana pa a duek coeng atah tahe ah na awmna u ram la he Pathen lawng a pooeng sak .
44007005	Tevengah te Pathen lawng Abraham te amah hamla ram te avaang athal khaw pe nawh , pae khat mai khaw pe nawh , tede Pathen lawngtah te ram te ahih peek hamla amah oen a cadil nauha kah ram la awm ham awl a kam . Pathen lawng awl a kam vengah te Abraham tah ca-anau khueh nawh .
44007006	Ahih tengah Pathen lawng a thui tah : ‘ Na cadil thli te ram tloe ah saltamnaa la awm u vetih kum yalii khuiah patang palai heemtekna te a ming u ai .
44007007	Tede sal la ahimi aka hawna thlaang thli te kai lawng awl ka cek ai ; tecoeng atah ahimi lawng te kah ram kalawng law u vetih he kah ahuen ah kai he n'bok u ai . ” tila a thui .
44007008	Tecoengah Pathen lawng Abraham te awlkam noekna hamla yahhuivuen reetna phung alam te a peek . Tedawngah Abraham lawng Isak te a cuun coeng yarh khat a awm atah yahhuivuen a reet pe ; Isak lawngkhaw a capa Jakob te yahhuivuen a reet pe tih Jakob lawngkhaw mami phun miing thang patuer thli a capa paha thlaihih te yahhuivuen a reet pe .
44007009	Jakob ca thli lawng a manau Josep te a uett u tih Iyipt ram ah sal la a yoeih u . Tede Pathen lawng a awm puei tih ,
44007010	patang raina boeih dawng kalawng ahih te a ding apuekla a loeih sak . Iyipt sengpahrang tengah Josep a pha vengah Pathen lawng mik-hai thlampaanna oen cuihna te a peek , tedawngah sengpahrang lawng Josep te ram ukkung oen sengpahrang im khui ukkung la a khueh .
44007011	Tecoengah Iyipt ram pum oen Kanaan ram ah khawthe khawkha tih khawdeng raina te awm . Mami kah patuer thli te caak awkk khueh u nawh ,
44007012	Iyipt ram atah khawbuh ram sai tite Jakob lawng a yaak vengah mami kah patuer a ca thli te lamhacuek la tela te a tuih .
44007013	Apabe ah a ceh u veng atah Josep lawngah amah te a-u tite a maya hue tengah a thui pe , tecoeng atah Iyipt sengpahrang lawng Josep cakaw kawng te a ming .
44007014	Tedawngah Josep lawng ana pa Jakob tengah awl a tah tih a cakaw boeih thlaang sawm sarih pa-ngaa te Iyipt ram la law ham a thui pe .
44007015	Tecoengah Jakob tah Iyipt ram la cet tih amah oen a ca thli tah te ah te duek u .
44007016	Ahimi kah a rawkk thli te Shekhem la a khuen u tih Abraham lawng Hamor thlaangphun tengkah tangka oen a lai phuel ah te a up u .
44007017	Pathen lawng Abraham tengkah awlkamna te sai hamla atue ayoeii veng atah Iyipt ram ah te mami phun khaw puung khuengdeng poen .
44007018	Hukhueng atah Josep kawng aka ming nawh sengpahrang lawng Iyipt ram te a uk .
44007019	Ahih lawng mami kah patuer hue te a thai alatna tih ahimi te athe akhana u , a ca thli te amilh amoengna ham im adauben ah te amangkhakla ngah ngah a khueh sak u .
44007020	Te kah atue atang vengah a thlaang aka theen camaw Mosi te a cuun . Ahih te im ah thla thum bueng a poeh a pawm u tih ,
44007021	amah im adauben ah a khueh u vengah sengpahrang canu lawng amah kah cacah la a lawh tih a cuun a cah .
44007022	Ahih lawng Iyipt thlaang thli kah cuihna boeih te a cang tih awlcal thingkaa ah khaw , thaihu saina ben ah khaw miing thaang thlaang la coengg hang .
44007023	Mosi he a kum sawmlii a law veng atah amah thlaang phun Israel thlaang thli te metihtlukla thekha hepna patang a khang u tite bueh hamla kamthlah .
44007024	Iyipt thlaang pakhat lawng thlaang pakhat a heem atek te a huh , cet tih a runn , Iyipt thlaang te a ngawn tih kut a thung .
44007025	( Ahimi te loeih sak hamla Pathen lawng ahih te a hawna ai tite a thlaangphun thli lawng a ming ai tila a poek , tede ahimi lawngah ming u nawh . )
44007026	Avuen khawhin atah Israel thlaang pahih a tawh asi hih te a huh tih ahih rawi te roeproei sak hamla a yawm . Ahih lawngah , “ Hutung hih lah , nanghih he Israel thlaang ni ; n'tu ah tila he na tawh na si hih ? ” a tina .
44007027	Tede atloe pakhat sawah khawboe aka the soeh thlaang te lawngah , Mosi te a tulh tih , “ Kaimi he uk ham oen awl cek hamla a-u lawng nang he n'khueh ?
44007028	Iyipt thlaang pakhat n'thlem ah na ngawn angla te kai hih he ngawn van ham na ngaih aw ? ” a tina .
44007029	Mosi lawng he awl he a yaak vengah Iyipt ram kalawng heeng vik , cet tih Midian ram ah te awm . Te ah te a ca pahih a cuun .
44007030	Kum sawmlii a awm coeng atah Sinai Tlaang tengkah ramhum huhang ah tangpuem aka ung hairawng haialh khui kalawng vanthlaang pakhat Mosi tengah a phumpho pe .
44007031	Mosi tah te kah a huh te a kawpoek rai tih atheen heet la huh rep ham tangpuem tengla te cet . Tede Bawipa awl te a yaak tih ,
44007032	‘ Kai tah na patuer hue kah Pathen , Abraham , Isak oen Jakob mi kah Pathen ni . ’ a tina . Mosi lawng a rih uuet ah thuen tih bueh ha nawh .
44007033	Bawipa lawng , “ Na khowmuek te dul lah , nang lawng na paina ahuen te huen ciim ni .
44007034	Iyipt ram ah ka thlaang thli lawng khawdeng patang a khang u te ka huh poen . Ahimi kah khaw khah laise awl te ka yaak tih ahimi te thlah hamla ka law poen . Tahe ah law lah ; Iyipt ram la kan tuih ai . ’ a tina .
44007035	“ Mosi he Israel thlaang pahih lawng a ngaih nawh thlaang te ni . Ahih rawi lawng , “ A-u lawng nang he kaimi kah ukkung oen awlcekkung la n'khueh ? ” a tina . Ahih tah tangpuem aka ung hairawng haialh dawngah aka thoeng vanthlaang bawmna rang oen ahimi te loeih sak ham oen uk hamla Pathen kah thlaangtuih ni .
44007036	Ahih lawngah a thlaangphun thli te Iyipt ram kalawng a mawt tih , Iyipt ram ah khaw , Tuitunlii Seen ah khaw , ramhum huhang ah khaw kum sawmlii khui puet ah miknoekna oen kawpoek raina te a sai .
44007037	‘ Pathen lawngah namami khuikah thlaang tawngha pakhat te kai angla avan tuih ai ’ tila Israel thlaang thli tengah aka thuikung te tah Mosi ni .
44007038	Ahih tah ramhum huhang ah Israel thlaang thli te aka tunsakkung , mami kah patuer hue oen khaw , Sinai Tlaang ah awl aka thui pe vanthlaang oen khaw awm haih tih Pathen kah hingna awl te mami tengah van phasakkung la awm .
44007039	“ Tede mami kah patuer hue lawng ahih awl te ngaai u nawh ; ahimi lawngah ahih te hoett sut tih Iyipt ram la mel koep ham te a ngaih u .
44007040	Tedawngah ahimi lawng Aaron nala , “ Kaimi he aka mawt hamla pathen thli te kaimi ham van sai loeih . Iyipt ram kalawng mami mawtkung Mosi he metila a awm ti khaw m'ming u tlaih nawh poen . ” a tina u .
44007041	Tecoeng atah ahimi lawng vaitaw ataalca muei asam te a sai u tih amami kah kutsaimuei tengah thaw a thueng u tih luciik a nawn u , amami kah kutsaimuei te hinyah peekna poei khaw a sai u .
44007042	Tedawngah Pathen lawng ahimi te a mangthawng taak tih vaan kah aisi thli te a bok sak u . Tawngha thli kah cabu dawngah a thut tah : ‘ Israel thlaang thli ; ramhum huhang ah kum sawmlii khui puet boiava na ngawn u tih thaw na thueng u te kai ham nawh ni .
44007043	Nangmi lawng na khuen u te tah , Molek pathen bokna-thaang ni , namami kah aisi pathen Rephan kah muei asam , namami lawng bok hamla na sai u kutsaimuei ni . Tedawngah nangmi he Babilon ram voel la te kan hek poen ai . ’ tila a thut .
44007044	“ Mami kah patuer hue lawng ramhum huhang ah Pathen tah ahimi tengah awm tite mingna hamla Pathen a awmna Riim-im te a khueh u . Mosi tengah Pathen lawng a thui pe angla a sak u tih Mosi tengah a huh sak amaw-aka angla te a sak u .
44007045	Hukhueng atah mami kah patuer hue lawng ana pa hue tengkah riim-im te a paang u tih Pathen lawng a hek thlaang thli kah ram te Joshua mi oen a lawh pe u vengah riim-im te a khuen u tih te ah te Devid dung toe awm .
44007046	Ahih tah Pathen haiah mik-hai theen a dang tih Jakob Pathen a awmna im te sak hamla Pathen tengah a bih .
44007047	Tede ahih ham imsakung tah Solomon ni .
44007048	Tede Tloeng Khoelh Pathen tah thlaanghing lawng a sak im dawngah te awm nawh ; tawngha lawng a thui angla ,
44007049	Bawipa lawngah , ‘ Vaan tah Ka ngawlhcoen la awm tih , dilai he tah ka khowtloeng la awm . Nangmi lawng kai ham ah me ang im nuem navan sak ai ? Kai lawng ka awmna ham ahuen te mela nuem ?
44007050	He kah thaihu boeih he kamah lawng ka sai thaihu nawh aw ? ’ tila a thui .
44007051	Tecoengah Stefen lawng , “ Nangmi he na thin thah tangkiik mai mah aw ! Na kaw talh sut u tih Pathen awl yaak hamla na haa khaw pang malhtalh u ! Nangmi he na patuer hue angla ni na awm u : Nangmi lawngkhaw Ciim Muithla te na hek khaklal poepa u !
44007052	Na patuer hue lawngah aheem atek nawh tawngha khat khaw awm aw ? Amah kah thlaangdoeng Tuih-yoeih thlaang a lawna kawng , yan veng kalawng aka thui Pathen kah laipai thli te ahimi lawng a ngawn u . Tahe ah khaw nangmi lawng paipi na thleep u tih ahih te na ngawn u poen .
44007053	Vanthlaang teng kalawng peek patoeng Pathen kah phungawl te aka dang tah nangmi ni , te kah phungawl te nangmi lawng na vai u nawh ! ” a tina .
44007054	Awlcekna Khonsil ah aka thuum thlaang boeih lawng Stefen kah awl thui te a yaak u vengah a thin sa soeh u tih thinsa uuet ah a naw te cakcak a rueng u .
44007055	Tede Ciim Muithla oen aka betoet Stefen tah vaan a dan hang tih Pathen kah bantang ben ah aka pai Jesuh oen Pathen kah ruep-awmna te a huh .
44007056	Ahih lawngah , “ Bueh lah ! Vaan ke awng u tih Pathen kah bantang ben ah Thlaanghing Capa aka pai ke ka huh ! ” tila a thui .
44007057	Khonsil kah thlaang thli lawng angaihhlangla paang u tih a haa te khoep a buem u . Tecoengah ahimi boeih lawng pahoei a cuuk thil u tih ,
44007058	ahih te khawpui adaubenla akhup athalla a mawt u tih lungto oen mat a de u . Sausi la aka awm thlaang thli lawngah amami kah himbaidung thli te cadawng pakhat Sawl aka miingna te a kuem sak u .
44007059	Ahimi lawng lungto oen a de u lii vengah te Stefen lawng Bawipa tengah , “ Bawipa Jesuh , ka muithla he nang lawng lo mai loeih ! ” a tina .
44007060	Ahih lawngah khuklu oen cuengkueng tih , “ Bawipa ! He thli lawngah thawlhna a sai he van thung pe boel ! ” tila te angaihhlangla paang . He awl a thui coeng atah duek poen .
44008001	Ahih a ngawn u te Sawl lawngkhaw a kaw tlaak puei van . Te khawhin kalawng tah Jerusalem kah Khrihcabu ah heem-atek patang-khangna te tong u poen . Celtuih thli thui muehla oengca thli boeih tah Judia peng oen Samaria ram ah yan khonghak .
44008002	Bokna ben ah tlungmu thlaang khatsut lawngah Stefen rawkk te a kuem u , a kaw the u tih rap u .
44008003	Tede Sawl lawngtah khrihcabu te phe ham a yawm ; im pakhat coeng pakhat ah cet tih oengca thli te hutaa khaw , tawngpa khaw akhup athalla a mawt tih ahimi te thongim ah a thlaak .
44008004	Aka yan khonghak oengca thli lawngah peng tawm ah cet u tih awlthang a thui u .
44008005	Filip tah Samaria ram kah khawpui la te cet tih te kah aka awm thlaang thli tengah Messiah kawng te a thui pe .
44008006	Filip kah awl thui dawngah thlaangping te a kaw thluembuek u , ahih lawng kawpoekrai a sai te a huh u tih atheenla awl te a hutung u .
44008007	Raaithe lawng a kuun thlaang thli kah a kaw khui kalawng raaithe thli te vupaang ruila co u tih , aka khawn thlaang thli oen khowkheem thlaang thli broela hoeih u .
44008008	Tedawngah khawpui khuikah thlaang thli tah awmngaih u .
44008009	Te khawpui khuiah Simon aka miingna thlaang pakhat awm tih amah kah caam thoemthaina oen Samaria thlaang thli te kawpoek a rai sak poepa . Ahih lawng amah te thlaang mailai nawh ni tila a thui tih ,
44008010	te khawpui kah thlaangcawm thlaangcee , ahem asang boeih lawng ahih awl te a ngaai pe u tih ahimi lawng , “ Ahih tah ‘ Alen Duet Huham Tharana ’ a ti u Pathen kah tharana ni ” tila te a thui u .
44008011	Ahih lawngah amah kah caam thoemthaina oen asanhlangla ahimi te a thai alatna poen dawngah a thinkaw thluembuek u tih awl a ngaai pe u .
44008012	Tede Jesuh Khrih kawng oen Pathen Ram kawng awlthang theen Filip lawng awlthang a phawng te a tangna u tih hutaa tawngpa lawngkhaw baptisma te a dang u .
44008013	Simon lawngkhaw a tangna van tih baptisma a dang coeng atah Filip tengah te awm roep poen , ahih lawngah alentloe miknoekna oen kawpoekraina te a huh vengah a ngaai hang sut .
44008014	Jerusalem ah aka awm celtuih thli lawng Samaria khaaw kah thlaang thli lawngkhaw Pathen awl te a tangna u van poen tite a yaak u vengah Piter oen Johan te ahimi tengla a tuih u .
44008015	Ahih rawi lawng a pha atah ahimi lawngah Ciim Muithla te a dangna u hamla oengca thli ham te a thangthui pe hih .
44008016	Metihtiah Ciim Muithla te ahimi timkah a-u pakhat tengah khaw law thlan hun ; ahimi lawngah Bawipa Jesuh miing bueng oen ah baptisma te a huh u hun dawngah ni .
44008017	Tecoengah Piter oen Johan lawng ahimi sawah a kut te a thueng hih tih Ciim Muithla te a dang u .
44008018	Celtuih rawi lawngah ahimi sawah kut a thueng tih oengca thli lawng Ciim Muithla a dang u tite Simon lawng a huh . Tedawngah ahih lawng Piter oen Johan te tangka a peek tih ,
44008019	“ A sawah ka kut ka thueng pe thlaang boeih lawng Ciim Muithla te a huhna u ham , huham tharana te kai m'pe van lah , ” a tina .
44008020	Tede Piter lawng ahih nala te , “ Pathen kah kutdo he tangka oen ka lai thai ai tila na poek dawngah namah oen na tangka te hell ah tla hih !
44008021	Pathen mik huh ah na thinkaw lungbui a doeng nawh dawngah kaihih kah biibina dawngah na thuumna ham koei avaang athal khaw awm nawh .
44008022	Tedawngah he ang na kamthlahna athe dawng kalawng yut langtah he ang thaihu na poek dawngah na sawah khawdawp avan ngaaina ham Bawipa tengah thangthui lah .
44008023	Metihtiah nang he uett-eena oen na betoet tih thawlh thongtla la na awm tite kan huh . ” a tina .
44008024	Simon lawng Piter oen Johan nala te , “ Nanghih lawng na thui te ka sawah pakhat khaw a thoengna nawh ham reenna oen Bawipa tengah thangthui hih lah ” a tina .
44008025	Piter oen Johan lawng Bawipa kawng a mik huh thli te a thui hih tih Bawipa awl te a phawng hih coeng atah Jerusalem la koep meel hih . A meel lam ah Samaria peng kah vangca vangnau yahawh hlang ah te Awlthang Theen a phawng hih .
44008026	Bawipa kah vanthlaang pakhat lawng Filip nala te , “ Tho lang kamthlah lah , akaak ben Jerusalem kalawng Gaza la cehna lawngpui ah cet lah . ” a tina . ( He kah lawngpui he tahe ah hawna u tlaih nawh . )
44008027	Tedawngah Filip tah tho tih cet . Lawngpueng ah im la aka meel Etiopia sengpahrang nu kah kaawn-ava kuemkung , awlpui koek bawi la aka awm Etiopia thlaang tiltleh a ti u pakhat te a hum . Ahih te Pathen bok hamla Jerusalem la cet tih amah kah maranglengg oen im la koep meel . Maranglengg a cit tih im la a meel vengah tawngha Isaiah cabu te a tae .
44008029	Ciim Muithla lawng Filip nala , “ Maranglengg tengah ayoeii-repla cet lah . ” a tina .
44008030	Filip lawngah heeng phai tih ayoeii rep veng atah ahih lawngah tawngha Isaiah kah cabu a tae awl te a yaak . Ahih nala te , “ Nang lawng na tae te na yaakming aw ? ” tila a doet .
44008031	Te kah bawi lawng , “ A-u lawng-khaw a thuicaih nawh maiah metila ka yaakming thai ai ? ” a tina . Te atah ahih lawng Filip te maranglengg dawngah luui ham oen ngawlh haih hamla te a ceel .
44008032	Ahih lawngah caciim awl a tae te tah : “ Ngawn hamla a khuen tuuca angla a mawt u tih , a mul te a vawkk pe vengah awl kaa aka law nawh tuucano angla awm , ahih tah awl kam at khaw thui nawh .
44008033	Ahih te yaraula a sai u tih , asoeng akam nawh la awl a cek u , dilai dawngah a hingna aboet poen dawngah ahih kah cadil nauha kawng te a-u khat lawngkhaw thui thai u manawh . ” tila a thut te ni .
44008034	Te kah bawi lawng Filip nala te , “ Tawngha lawngah a-u kawng a thui kai ? Amah kawng aw a thui , tihnawhtah thlaangtloe kawng aw a thui kai , van thui lah ? ” a tina .
44008035	Tecoeng atah Filip lawngah te kah caciim awl kalawng ah a tong pe tih Jesuh kawng Awlthang Theen te ahih tengah a thui pe .
44008036	Ahih rawi tah poe cet thuk hih , tui a awmna te a pha hih veng atah te kah bawi lawng , “ He ah tui awm he . Baptisma dang ham n'tu lawng kai he n'kang khak ai ? ” tila a thui .
44008037	( Filip lawngah , “ Na thinkaw lungbui boeih oen na tangna atah baptisma na dang ai ta ” a tina . Ahih lawngah , “ Jesuh Khrih tah Pathen Capa ni tite ka tangna ” a tina .
44008038	Te kah bawi lawngah maranglengg te a pai sak , Filip oen te kah bawi te tui dawngla bok cet thuk hih tih Filip lawng ahih te baptisma a peek .
44008039	Ahih rawi te tui dawngkah a law hang hih vengah Bawipa kah Muithla lawng Filip te vik a ceh puei . Te kah bawi lawngah ahih te koep hu tlaih nawh , tede awmngaihna oen poe cet .
44008040	Filip lawng Asdod khaw ka pha tite a ming ; ahih tah Sisaria la cet tih a pha thlantoe lawngpueng kah khaw roekk ah te Awlthang Theen a thui .
44009001	Teveng yun ah te Sawl lawngah Bawipa kah a huvai thli te heem-atek tih ngawn hamla a teeng mangkhak . Ahih lawng Khawsoeih Bawi tengla cet tih ,
44009002	Bawipa kah lawngpui aka vai thlaang thli te a huh atah hutaa khaw , tawngpa khaw ahimi boeih te tuuk thaina ham , a tuuk thlaang thli te Jerusalem la avan khuen koep thaina hamla Damaskas khawpui kah sinakok bok-im kah ahaamca thli tengah a yaak sakna ca te a bih .
44009003	Sawl tah cet tih Damaskas khawpui te a pha tawm atah , vaan kah aangna pakhat lawng mikpatap ah a thue ploeng tih a teng-avai te aang rawngtheng .
44009004	Ahih te dilai ah tlim tih , “ Sawl , Sawl ! N'tu ah kai he nan heem nan tek aih ? ” tila awl kam at te a yaak .
44009005	Ahih lawngah , “ Bawipa , nang te a-u ? ” tila a doet . Te kah awl lawngah , “ Kai tah nang lawng nan heem nan tek Jesuh ni .
44009006	Tede tho langtah khawpui khuila te cet lah , te ah te na sai ham koei te avan thui ai . ” a tina .
44009007	Sawl oen aka cet haih thlaang thli te pai ngangtang u , awl kam at khaw cal u nawh ; ahimi lawng awl tah a yaak u de a-u khat khaw hu u nawh .
44009008	Sawl tah dilai dawng kalawng tho hang tih a mik te a daai , tede thaihu khat khaw hu nawh . Tedawngah ahimi lawng a kut ah a phoeih u tih Damaskas khawpui khuila a mawt u .
44009009	Khawhin hin thum khuiah ahih te a mik tueng nawh , teveng khuiah te caak awkk khaw ca nawh tih tui khaw aw nawh .
44009010	Damaskas khawpui ah Ananias aka miingna Khrihca pakhat awm . Ahih lawngah huhthlaam a huh tih te kah huhthlaam dawngah Bawipa lawng ahih te , “ Ananias ! ” tila a khue . Ahih lawngah , “ Bawipa he ah ka awm , ” a tina .
44009011	Bawipa lawng ahih nala te , “ Tho langtah Lawng Doeng ah aka awm Judas im la te cet lah , te ah te Tarsas khaw kah Sawl aka miingna thlaang pakhat te tlap lah . Ahih tah thangthui lii hun tih ,
44009012	ahih lawng a mik a tueng koep na ham Ananias aka miingna thlaang pakhat law tih a sawah kut a tloeng pe te huhthlaam a huh poen . ” a tina .
44009013	Ananias lawng , “ Bawipa , thlaang yahawh lawngah he kah thlaang kawng khaw , Jerusalem kah na thlaang thli tengah rih-awm thaihu a sai boeih kawng te khaw avan thui u .
44009014	Tecoengah nang aka bok thlaang boeih tuuk hamla khawsoeih ahaamca thli tengkah aana oen ni a law . ” a tina .
44009015	Bawipa lawng ahih nala te , “ Cet mai hawn , metihtiah kamah kah bii aka bi hamla , Gental thlaang thli , sengpahrang thli oen Israel thlaang thli tengah ka miing aka tueng sak ham ahih te ka tuek poen .
44009016	Tecoengah kamah roeroe lawngah kamah kawngah patang a khang ham koei boeih te ka huh sak ai . ” a tina .
44009017	Tedawngah Ananias lawng cet tih Sawl a awmna im khuila te kuun tih a sawah kut a tloeng pe . Ahih lawng , “ Ka manau Sawl , he la na law vengah lawngpueng ah te namah tengah aka phumpho Bawipa Jesuh amah lawng kai he n'tuih . Na mik te a tueng koep na ham Ciim Muithla oen na betoet na hamla ni kai he n'tuih . ” a tina .
44009018	Kawlkalhca maiah Sawl kah a mik dawng kalawng thaihu pakhat ngakher angla tla tih a mik te tueng koep . Ahih lawng tho tih baptisma te a dang ;
44009019	tecoengah caak awkk te a caak coeng atah a tha awm koep . Sawl tah Damaskas khaaw ah te oengca thli oen khawhin yawlca awm kawlkalh .
44009020	Ahih lawng sinakok bok-im boeih ah te cet tih Jesuh tah Pathen Capa ni tite a thui .
44009021	Ahih kah awl thui te aka ya thlaang boeih tah a kawpoek rai u tih , “ Ahih he Jerusalem ah Jesuh aka bok thlaang boeih aka ngawn te nawh aw he ? Ahimi te tuuk hamla kamthlah tih khawsoeih ahaamca thli tengah khuen hamla ni he la a law de ca ? ” tila te doet u .
44009022	Tede Pawl kah awl thui tah huham tharana awm tare tih Jesuh tah Messiah ni tila a thui rapcaat tih Damaskas ah aka awm Judah thlaang thli lawng a awl te thung pe u thai nawh .
44009023	Khawhin yahawh thlaang a awm hang coeng atah Judah thlaang thli te tun huh u tih , Sawl te ngawn hamla khaw a khan u ,
44009024	tede ahimi kah khawkhan te Sawl tengah a thui pe u . Ahimi lawng Sawl te ngawn a ngaih u dawngah khawpui kah vawng thawhka te khawyiin khawdaai a toet u .
44009025	Tede yiin at atah Sawl te a hubang hue lawng a khuen u tih pahaang dawng a sang u , vawngkulh bangbuerh kalawng duem a thlaak u .
44009026	Sawl tah Jerusalem la cet tih hubang thli tengah pawlneeng hamla a yawm . Tede ahih te hubang pakhat van ni tite tangna u nawh tih ahimi lawng a rih u .
44009027	Te atah Barnabas te ahih bawm ham law tih celtuih hue tengla a ceh puei . Ahih lawngah Sawl lawng lawngpueng ah Bawipa te a huh tih awl a thui pe kawng te ahimi tengah a thui pe . Sawl lawngah Jesuh miing oen raltheenla awl a thui te khaw ahimi tengah te a thui pe .
44009028	Tecoeng atah Sawl te ahimi oen awm haih u tih Jerusalem te a hiil adawng , Bawipa miing oen raltheenla awl a thui .
44009029	Krik awl la aka cal Judah thlaangphun hue oen khaw awl a thui u tih oelhtaih u , tede ahimi lawngkhaw ahih te ngawn ham a yawm u .
44009030	Oengca thli lawng te kawng te a ming u vengah Sawl te Sisaria la a ceh puei u tih Tarsas khaaw la te a tuih u .
44009031	Judia Tecoeng atah ram , Galili ram oen Samaria ram kah khrihcabu tah ngaimawngla awm u . Bawipa te hinyahna oen khaw a sak u tih Ciim Muithla kah bawmna rang oen a tha ra u tih puung tare u .
44009032	Piter tah khaw tawm ah yin la cet tih voei khat atah Lidda ah aka awm Pathen thlaang thli te hip hamla te cet .
44009033	Te ah te kum reet khuiah khawn roep tih ihkhun dawng kalawng aka tho thai nawh Anias aka miingna thlaang pakhat te awm .
44009034	Piter lawng ahih nala te , “ Anias , Jesuh Khrih lawng na sa avan ding sak poen . Tho langtah na ihphah te yaawl . ” a tina tih Anias te pahoei tho .
44009035	Lidda oen Sharon ah aka awm thlaang lawng a hih te a huh u tih Pathen ben ah kaw a thaw u .
44009036	Joppa khaaw ah Tabita aka miingna oengca pakhat awm . ( Ahih te Krik awl la Dorkas a miingna tih thuingaihna tah , “ Sayuk ” ti ngaihna ni . ) Ahih lawng thaihu theen saina oen khawdeng bawmna ah atue atang boeih te a hawna .
44009037	Tevengah te ahih tah tlo tih duek . A rawkk te tui a thluk u tih asaw dawtt im han ah te a helh u .
44009038	Joppa khaaw he Lidda khaaw kalawng thla aih nawh tih Lidda ah Piter awm tite Joppa khaaw kah oengca thli lawng a yaak u vengah thlaang pahih a tuih u tih , “ Reenna oen kaimi tengah aloela law de lah . ” tila awl a uen u .
44009039	Tedawngah Piter te kamthlah pahoei tih ahih rawi oen cet u . A pha veng atah asaw dawtt im han la te a luui puei u . Huhai thli lawng Piter te a veel khoep u tih rap u , Dorkas lawng a hing vengah a sai pe angki oen hinaak himbai thli te a huh sak u .
44009040	Piter lawng ahimi boeih te im han kalawng ram la a ceh sak coengah khuklu oen cuengkueng tih thangthui ; tecoengah rawkk benla maang tih , “ Tabita , tho lah ! ” a tina . A mik a daai tih Piter te a huh vengah tho tih ngawl .
44009041	Piter lawng a phoeih tih ahih te a thawh hang . Tecoengah Oengca boeih oen huhai thli te a khue tih ahimi tengah te a hing la a tloeng pe .
44009042	Te kawng awlthang te Joppa khaaw ah thaang khok tih thlaang broe lawng Bawipa te a tangna u .
44009043	Piter tah Joppa khaaw kah Simon aka miingna saphaw oen haw-apai thaihu aka sai thlaang oen ah khawhin yahawh hlang haih awm .
44010001	Sisaria khaaw ah Kornilias aka miingna thlaang pakhat awm . Ahih tah , “ Itali Raalkapbu ” a ti u Rom raalkapbu pakhat kah raalbawi ni .
44010002	Ahih tah bokna ben ah a tlungmu thlaang pakhat la awm tih amah oen a imkhuikaw boeih lawng Pathen a bok u . Ahih lawngkhaw Judah thlaang khawdeng thli te a bawm acem poepa tih Pathen tengah thangthui yoeyah .
44010003	Hin at atah khawvaang ben khawnoek pathum yunyan ah ahih lawng huhthlaam a huh tih te kah huhthlaam dawngah Pathen vanthlaang pakhat law tih “ Kornilias ! ” tila khuekung te aciimphanla a huh .
44010004	Ahih lawng vanthlaang te rih doe ah a dan heet tih “ N'tu nuem , Bawipa ? ” a tina . Vanthlaang lawngah , “ Nang kah thangthuina oen reenna oen ah bawmcemna na sai lawngah te Pathen kah thinkaw a puem poen tih na thangthuina te thung hamla awm oepsoeh poen .
44010005	Piter aka miingna thlaang pakhat tengah te tahe ah Joppa khaaw la thlaang tuih lah .
44010006	Ahih tah tuitunlii tengah aka awm saphaw thaihu aka sai Simon im ah pah . ” a tina .
44010007	Tecoeng atah vanthlaang te cet . Kornilias lawng amah im kah tuihyoeihthlaang pahih oen bokna ben ah tlungmu tih amah te pumpakla doenkung raalkap pakhat te a khue .
44010008	Ahimi tengah amah lawng a huh boeih te a thui pe tih Joppa khaaw la ahimi te a tuih .
44010009	Ahimi te cet u tih avuen khawhin Joppa a pha tawm vengah te , Piter tah thangthui hamla hingthun ah imphu la luui hang .
44010010	Ahih te a bung pawng tih pakhat khat caak hamla a ngaih ; caak awkk te aroek abah pe u vengah ahih lawng huhthlaam pakhat a huh .
44010011	Te kah huhthlaam dawngah te , vaan awng u tih thaihu pakhat aka law thuk , a kil palii a thlingthlui tih himbai bohlang oen aka lo u , dilai la avan thlaak thuk te a huh .
44010012	Te kah a khuiah te ramsa phun soeprep boeih , aka colh aka vaan thai ramsa boeih oen va phun soeprep boeih te awm .
44010013	Awl pakhat lawngah , “ Piter , tho lah ; ngawn langtah ca lah ! ” a tina awl te a yaak .
44010014	Tede Piter lawng , “ Ka ca nawh mue , Bawipa ! phung alam ben ah aka acaih nawh tih aka ciim nawh thaihu te khatca khaw ka ca nooek nawh . ” a tina .
44010015	Te kah awl lawng koep a thui pe tah , “ Pathen lawng Ciim a ti coengthloeih te pakhatca khaw aciim nawh la poek boel . ” a tina .
44010016	He tila voei thum toe awm tih tecoeng atah te kah thaihu te vaan la koep a doek hang poen .
44010017	Piter lawng he kah huhthlaam thuingaihna a kawng te a poek lii vengah , Kornilias kah thlaangtuih hue lawng Simon im te a pha u tih vawng thawhka haiah ahimi te pai u .
44010018	Ahimi lawngah , “ Simon Piter aka miingna kamyin te awm aw ? ” tila a khue tih a doet u .
44010019	Piter lawng huhthlaam thuingaihna te yaakming ham a poek lii veng-ah Muithla lawngah , “ Hutung lah ! Thlaang pathum lawng nang he n'tlap u .
44010020	Tedawngah tho langtah rum thuk , ahimi oen haih cet , uelh boel , ahimi te kai lawng ni kavan tuih . ” a tina .
44010021	Tedawngah Piter tah ahimi tengla cet thuk tih , “ Nangmi lawng na tlap u te kai poen ni . N'tu navan lawh u ? ” a tina .
44010022	Ahimi lawng , “ Raalbawi Kornilias lawng n'tuih u . Ahih tah Pathen aka bok thlaang theen pakhat la awm tih Judah thlaang boeih lawngah a hinyah tangkiik u . Nang lawng na thui thli te ahih lawng a yaakna hamla Pathen kah vanthlaang pakhat lawng nang te amah im ah ceh puei ham a thui pe . ” a tina u .
44010023	Piter lawng ahimi te im khuila a khue tih yiin at tah ip u de a tina tih te ah te pah u . Avuen atah kamthlah tih ahimi oen cet haih ; Joppa khaaw kah oengca thli khatsut tah ahih oen cet haih van .
44010024	Avuen khawhin ah Piter tah Sisaria khaaw te a pha , te ah te Kornilias lawng amah cakaw thli oen paya laikoei a ceel thlaang thli oen ahih te a ring u .
44010025	Piter te a law phai vengah Kornilias lawng a do tih a khowkung ah a buekuep pe .
44010026	Tede Piter lawng a thawh tih , “ Pai hang lah , kai khaw thlaang mailai van ni ” a tina .
44010027	Piter oen Kornilias tah awl noenoe a thui hih tih im khuila a kuun phai hih vengah thlaang broela a tun kueng te a huh .
44010028	Tevengah ahimi nala te , “ Judah thlaang pakhat he Gental thlaang phun oen yingyawi paithle tih pawlneeng haih hamla a bokna phung lawng ngaih nawh tite atheencala namami lawngkhaw na ming u . Tede a-u khat khaw phung alam ben ah caih nawh tih ciim nawh tila poek nawh ham Pathen lawng n'huh sak poen .
44010029	Tedawngah nang lawng nan khue sak vengah oelhtaih tlaih ohla ka law poen . Tetih atah van thui u lah , n'tu hamla nan khue u ? ” a tina .
44010030	Kornilias lawng , “ N'thlem vai vuen , he veng tue yunyan ah , khawvaang khawnoek pathum ah te kamah im khuiah ka thangthui . Kawlkalhca maiah himbai a bawk likthik aka bai thlaang pakhat ka haiah va pai tih ,
44010031	ahih lawng : ‘ Kornilias ! Pathen lawng na thangthuina te a yaak tih reenna oen bawmcemna na sai te a ming poen .
44010032	Joppa khaaw la thlaang tuih langtah Simon Piter aka miingna thlaang te khue sak . Ahih tah tuitunlii tengah aka awm saphaw aka sai Simon im ah te pah ” tila te a thui .
44010033	Tedawngah nang te pahoei kan khue sak , na law tih theen poen . Tahe ah Bawipa lawng nang n'thui sak awl te hutung hamla he ah he kaimi boeih Pathen haiah ka awm u . ” a tina .
44010034	Tevengah Piter lawng awl a thui tih , “ Pathen lawngah thlaang boeih he avan at la a khueh ti he tah soeng tangtang tila tahe atah ka ming poen .
44010035	A-u khaw amah te a bok tih doengna te aka sai boeih tah me ang thlaangphun khaw a hih lawng a do .
44010036	Thlaang boeih kah Bawipa la aka awm Jesuh Khrih rang oen ngaimawngna Awlthang Theen a thui tih Israel thlaang thli tengah Pathen lawng a peek te na ming u .
44010037	Johan lawng baptisma a peekna kawng awl te a thui coengah Galili kalawng a tong tih Israel ram pum ah thaihu alentloe aka thoeng te a ming u .
44010038	Nangmi lawng Nazaret khaaw kah Jesuh kawng oen ah ahih sawah Ciim Muithla oen tharana te metila Pathen lawng a lun pe tite a ming u . Ahih tah Pathen lawng a awm puei dawngah peng tawm ah te cet , theenna te a sai tih Raaithe bawi kah huham tharana kut khuiah aka awm boeih te a hoeih sak .
44010039	Israel ram pum oen Jerusalem khaaw ah ahih lawng a sai boeih te aka mingkung sausi la kaimi he ka awm u . Tecoengah ahih te thinglam dawng a tai u tih a ngawn u .
44010040	Tede hin thum coengah ahih te Pathen lawng a thawh sak koep tih a phumpho sak ,
44010041	thlaang boeih tengah phumpho sak nawh tih Pathen lawng a tuek oepsoeh mingpueikung sausi la aka awm , duekna kalawng a thawh coengah amah oen caak awkk te aka ca , aka aw haih kaimi teng bueng ah ni a phumpho sak .
44010042	Thlaang boeih tengah awlthang theen thui hamla , thlaangduek oen thlaanghing awlcekkung la Pathen lawng ahih te a khueh te aka mingkung sausi la kaimi he awl m'peek u .
44010043	A-u khaw ahih te aka tangna boeih tah a miing huham tharana oen ah a thawlhna te khawdawp a ngaai pe ai tila tawngha boeih lawng ahih kawng te a thui u . ” a tina .
44010044	Piter lawng awl a thui lii vengah te ahih kah awl thui aka hutung thlaang boeih sawah Ciim Muithla te va rum thuk .
44010045	Gental thlaangphun thli sawah khaw , amah kutdo Ciim Muithla te Pathen lawng a lun pe dawngah Joppa khaw kah Piter oen aka law haih Judah thlaangphun oengca thli tah a kawpoek rai u .
44010046	Metihtiah ahimi lawngah ming nawh awl la cal u tih Pathen kah bawilenna a thangpawm te a yaak u dawngah ni . Piter lawngah :
44010047	“ Mami angla he kah thlaang thli lawngkhaw Ciim Muithla a dang u van . Te tih atah he thli he tui oen baptisma peek ham a-u lawng a khaang khak ai ? ” tila a thui .
44010048	Tedawngah ahimi te Jesuh Khrih miing oen ah baptisma dang hamla awl a peek . Tecoengah Piter te ahimi tengah khawhin ayawl khaw cam hamla a ceel u .
44011001	Judia ram pum kah atloe oengca thli boeih oen celtuih boeih lawng Gental thlaang thli lawngkhaw Piter te a do u van tite a yaak u .
44011002	Piter te Jerusalem la a ceh vengah Gental thlaang thli te yahhuivuen reet sak ham aka ngaih thlaang thli lawngah a cawtt-abauh u tih ,
44011003	“ Yahhuivuen aka reet nawh Gental thlaang im ah na pah tih caak awkk khaw na caak haih roe mai ! ” a tina u .
44011004	Tedawngah Piter lawng acuekca veng kalawng thaihu aka thoeng hang te asoepbirla biit a thui pe :
44011005	“ Joppa khawpui ah ka thangthui lii vengah huhthlaam pakhat ka huh . Vaan kalawng thaihu pakhat aka law , a kil palii a thlingthlui himbai bo hlang oen aka lo u dilai la avan thlaak thuk te ka huh tih ka teng avan pha dengah a toeng .
44011006	Akhuiben te ka bueh heet vengah imvuelh boiava oen ramsa phun soeprep aka colh aka vaan thai ramsa boeih oen va phun soeprep boeih te ka huh .
44011007	Tecoengah awl pakhat ka tengah avan thui te ka yaak tih , ‘ Piter , tho lah ; ngawn langtah ca lah ! ’ tila avan thui .
44011008	Tede , kai lawngah , ‘ Bawipa , ka ca nawh mue ! Phung alam ben ah caih nawh tih aka ciim nawh caak awkk te ka kaa khuiah kuun nooek nawh ” ka tina .
44011009	Vaan kalawng awl avan thui koep tih , ‘ Pathen lawng ciim a ti coengthloeih te nang lawngah khatca khaw aciim nawh la poek boel , ’ tila avan thui .
44011010	He tila voei thum toe awm tih tecoeng atah te kah thaihu boeih te vaan la koep a doek hang poen .
44011011	Teveng tue ca roe ah Sisaria khaaw kalawng avan tuih thlaang pathum te ka awmna im la te avan pha u .
44011012	Uelh re tlaih ohla ahimi oen ceh haih pahoei ham Muithla lawng avan thui . He kah ka puei oengca paruk hue khaw Joppa kalawng Sisaria la kai oen haih ka law u tih kaimi boeih he Kornilias im la ka cet u .
44011013	Ahih lawngah , amah im ah vanthlaang pakhat pai tih , ‘ Joppa khaaw la thlaang tuih lang atah Simon Piter aka miingna thlaang te khue sak .
44011014	Ahih lawngtah nangmi tengah awl avan thui vetih te awl rang oen ah namah oen na imkhuikaw lawng thlawnna na dang u ai . ’ tila a thui pe te kaimi tengah avan thui .
44011015	Tecoengah , awl ka thui pe vengah te acuek vengah mami sawah a awm van angla ahimi sawah khaw Ciim Muithla te va rum .
44011016	Tevengah Bawipa lawng , ‘ Johan lawngtah tui oen ah baptisma te m'peek u , tede nangmi tah Ciim Muithla oen baptisma m'peek ai . ’ tila a thui te lot ka poek .
44011017	Mami lawng Bawipa Jesuh te n'tangna vengah mami m'peek kutdo te ang van te Gental thlaang thli khaw Pathen lawng a peek van ti he tah ciim mai poen ; tedawngah kai he a-u la ka awm aih tih Pathen te ka oel khak lal thai ai ! ’ tila a thui pe .
44011018	He awl he ahimi lawng a yaak u vengah cawttbauh awl te a toeng u , Pathen te a thangpawm u tih , “ Pathen lawng , Gental thlaangphun thli khaw thawlh yut u tih hing van hamla atue theen a peek van poen ! ” ti u .
44011019	Stefen a ngawn u coeng kah heemtekna aka thoeng hang dawngah te oengca thli khatsut tah yan khonghak tih khatsut tah Fonicia , Saipras oen Antiok toela a pha u tih Judah thlaangphun thli bueng tengah awlthang te a thui u .
44011020	Tede Saipras oen Sairi khaw kah thlaang , atloe oengca thli te Antiok la cet u tih Gental thlaangphun thli tengah khaw , awlthang te a phawng pe u tih Bawipa Jesuh kawng Awlthang Theen te a thui pe u .
44011021	Bawipa kah huham tharana tah ahimi tengah awm tih thlaang toek lek nawh lawng a tangna u tih Bawipa benla a kaw a thaw u .
44011022	He kawng awlthang he Jerusalem kah khrihcabu teng a pha , tedawngah Barnabas te Antiok la a tuih u .
44011023	Ahih lawng a pha vengah Pathen lawng thlaang thli te metihtlukla yotheen a peek tite a huh vengah awmngaih tangkiik tih thinkaw lungbui tak oen Bawipa tengah thincak la a awmna u ham , uep-awm la a awmna u hamla ahimi te a thaphawh .
44011024	Barnabas tah thlaangdoeng pakhat la awm , Ciim Muithla oen oengna oen ah betoet tih thlaang yahawh hlang te Bawipa tengla avan law puei .
44011025	Tecoengah Barnabas tah Sawl te tlap hamla cet .
44011026	Ahih te a huh tih Antiok la avan law puei tih ahih rawi lawng kum at puet khrihcabu kah thlaang thli oen huh u tih thlaang boehoeng mai te a cang puei . Oengca thli he lamhacuek la Antiok ah Khrihca tila a thui cuek u .
44011027	Teveng yunyan ah tawngha khatsut te Jerusalem kalawng Antiok la cet u .
44011028	Akabas aka miingna ahimi timkah thlaang pakhat te pai tih dilai pum ah he khawthe khawkha awm ai tila Muithla kah huham tharana oen oepsoehla a thui . ( Klaudias te sengpahrang sangluel la a awm vengah khawthe khawkhana te awm . )
44011029	A hubang thli lawngah amami kah sai thai khoek ah Judia ram ah aka awm oengca thli te bawmcemna peek hamla awl a thui u .
44011030	Ahimi lawng te tila a sai u coeng atah tangka te khrihcabu ahaamca thli tengah peek ham Sawl oen Barnabas kut ah a pat pe u .
44012001	He veng yunyan ah Herod seng-pahrang lawng khrihcabu khui-kah thlaang khatsut te heemtek hamla a tong poen .
44012002	Ahih lawngah Johan kah a manau Jeem samsen oen a ngawn sak .
44012003	He tila a ngawn dawngah Judah thlaang thli a ngaai khuek a ti u te a huh vengah Piter te khaw a tuuk sak u . ( Te veng te tah Tawlru thuum mueh Takawi Poei ni ) .
44012004	Piter te a tuuk u coeng atah thongim ah a thlaak tih bu khat ah raalkap palii aka awm raalkap bu lii te a toet sak u . Herod lawngtah Kaantaak Poei a boeih coengah rangpui haiah awl cek ham kamthlah .
44012005	Tedawngah ni Piter te thong ah a thlaak , tede khrihcabu khuikah thlaang thli lawng ahih hamla te Pathen tengah thinkaw thluembuek tang oen thangthui u .
44012006	Herod lawng ahih te thlaangping haiah awl cek ham a pha tawm yiin ah Piter te raalkap pahih laklaw ah te ip . Ahih te thiirui pahih oen a khih tih thong thawhka ah khaw raaltoeng thli pai u .
44012007	Bawipa kah vanthlaang te bawtbet khawlai ah te ah te pai parak tih thongim te a thue pheng . Vanthlaang lawng Piter te a lengpang ah a hinghuek tih a thawh , “ Aloela tho ! ” a tina . Tevengah Piter kut dawngkah thiirui te pahoei tla .
44012008	Tecoengah vanthlaang lawng , “ Na cihin te na langtah na khawmuek te muek lah ” a tina . A thui pe angla Piter lawng a sai coeng atah vanthlaang lawng , “ Na himbai te bai langtah ka hu ah law lah . ” a tina .
44012009	Piter lawng thongim adauben toela a vai . Tede vanthlaang lawng a sai te ataktang ni tila ming nawh ; ahih lawng huhthlaam ni ka huh tila a poek .
44012010	Ahih rawi lawng lamhacuek raaltoeng a paina oen a pabena te a pooeng hih coeng atah khawpui khuila cehna thii thawhka te a pha hih . Thawhka te amah poek ah te rawi hamla awng u tih te kalawng ah te cet hih . Lawngpui ah poe a ceh hih vengah te bawtbet maiah Piter te vanthlaang lawng a ceh taak .
44012011	Tevengah Piter lawng a tengah aka thoeng boeih te a ming vengah cuih pan tih , “ He tah ataktang ni tila ka ming poen ! Bawipa lawng kai he Herod kah tharana oen Judah thlaang thli lawng ka sawah a sai thaihu boeih dawng kalawng loeih sak ham vanthlaang avan tuih . ” tila a thui .
44012012	Amah kah awm ih boeih te a kaw a puk heet coeng atah Johan Mark kah a manu Meri im la te cet , te ah te thlaang broela tun u tih thangthui u .
44012013	Piter lawng adauben kalawng ah thawh te a khooek tih Roda aka miingna tuihyoeihthlaang hutaaca lawngah thawhka te awng hamla cet .
44012014	Ahih lawngah Piter awl te a noek tih awmngaih uett ah thawh te awng ohla im khuila cet koep tih thlaang thli tengah te ‘ thawhka adauben ah Piter awm ’ a tina .
44012015	Ahimi lawngah , “ Na ngau aw ! ” a tina u . Tede ahih lawng atak tang ni tila a thui mang khak . Tedawngah ahimi lawng , “ Ahih kah vanthlaang macawi . ” a tina u .
44012016	Teveng ah Piter lawng thawhka te a khooek khiing . Ahukhueng ah ahimi lawng thawh a awng u tih Piter te a huh u veng atah a ngaai hang sut u .
44012017	Piter lawng ahimi te awm duem hamla a kut oen noekna a peek tih thongim khui kalawng ah metila Bawipa lawng a loeih sak tite ahimi tengah a thui pe . Ahih lawngah , “ He he Jeem oen atloe oengca thli tengah thui pe uh . ” a tina tih ahimi te a ceh taak coeng atah atloela poe cet .
44012018	Khaw athaih atah Piter he me tih ni a ti oh kai ti u tih raaltoeng thli tah ngaihangtalh la awm u .
44012019	Herod lawng Piter te tlap hamla awl a peek tih a tlap u de dang u nawh . Tedawngah raaltoeng thli te doet adap coengah ngawn hamla awl a peek . He coeng atah Herod he Judia ram kalawng cet tih Sisaria khaaw ah te kawlkalh awm .
44012020	Herod tah Turi oen Sidon khaaw kah thlaang thli sawah a thin sa tangkiik , tedawngah ahimi lawng tun huh u tih ahih oen huh u hamla te cet u . Lamhacuek ah ahimi lawng sengpahrang impui ukkung Blastas te ahimi pai puei ham a ceel u . Tecoengah ahimi tah Herod tengla cet u tih roeproei u hamla a bih u , metihtiah ahimi ram kah caak awkk dangna tah Herod sengpahrang kah ram uk khuiah a awm dawngah ni .
44012021	Awl tuentahna khawhin te a pha atah Herod lawng amah kah sengpahrang phawlip oen thoekcau u , a bawi ngawlhcoen dawngah te ngawl tih thlaangping tengah awl a thui pe .
44012022	Ahimi lawngah , “ Awl aka thui he thlaang nawh ni , Pathen ni ! ” tila te paang u .
44012023	Herod lawng Pathen te a hinyah nawh dawngah Bawipa kah vanthlaang lawng ahih te a bawhtaal pahoei , yunghuut lawng a keuh tih duek .
44012024	Teveng ruetrat ah te Pathen awl tah puung tare tih roeng hang .
44012025	Barnabas oen Sawl tah amami kah biibi te a coeng hih tih Jerusalem la koep meel hih , Johan Mark te khaw a ceh puei hih .
44013001	Antiok khaaw kah khrihcabu khuiah tawngha thli oen cangpueikung thli khatsut tah thoem awm u : Te thli te tah , Barnabas , Simeon ( Thlaangmuuem a ti u te ) , Lucias ( Sairin khaw kah ) , Manaen ( ukkungbawi Herod kah thawnpuei ) oen ah Sawl , he hue ni .
44013002	Ahimi lawngah Pathen a bok u tih buh a yeh u vengah te Ciim Muithla lawngah ahimi nala te , “ Kai lawng bii ka hoel ka paai te aka bi hamla ka khue Barnabas oen Sawl te kai ham van thloeng uh ” a tina .
44013003	Ahimi lawng buh a yeh u tih thangthui u , ahih rawi sawah kut a tloeng pe u tih tecoeng atah ahih rawi te a tuih u .
44013004	Barnabas oen Sawl tah Ciim Muithla lawng a tuih van angla Silukia khaaw la cet hih tih te kalawng ah Saipras tuisanglak la te tuisangphaw oen cet hih .
44013005	Ahih rawi lawng Salamis khaaw a pha hih veng atah Pathen awl te sinakok bok-im ah a phawng hih . Ahih rawi lawng bii aka bawmkung la Johan Mark te a ceh puei .
44013006	Ahimi tah te kah tuisanglak kalawng cet poe u tih Paphos khaaw te a pha u , te ah te caam aka thoem Bar-Jesuh aka miingna thlaang te a huh u , ahih tah amah oen amah te tawngha ni tila aka thui soeh Judah thlaang pakhat van ni .
44013007	Ahih tah tuisanglak ukkung , Serkias Pawlas thlaangcuih kah paya la awm . Ukkungbawi lawng Pathen awl te yaak ham a ngaih dawngah Barnabas oen Sawl te amah tengla a khue .
44013008	Tede ahimi te caam aka thoem Elimas ( he tah Krik miing ni ) lawng a oelh ataih tih ukkung bawi lawngah oengna khueh boel seh tila a yawm mangkhak .
44013009	Tevengah Pawl a ti u Ciim Muithla oen aka betoet Sawl lawngah ; caam aka thoem thlaang te a bueh rangpatang tih ,
44013010	“ Nang , Raaibawi capa ! Nang tah doengna boeih boeih kah thunkha la na awm . Nang he thailatna soeprep oen na betoet tih Bawipa kah awltak he hoem awl la thawvel ham na yawm poepa !
44013011	Bawipa kut te na sawah tahe avan pha ai ; na mik te pum khoep vetih kawlkalh khui atah khawthaih khawse te na hu manawh , ” a tina . Kawlkalh maiah Elimas kah a mik te muui muuemtuut lawng a dah pe khoep tih amah te a kut ah aka mawt hamla thlaang te a pathoep poen .
44013012	Ukkung bawi lawng he tila thaihu aka thoeng te a huh vengah a tangna tih Bawipa kawng a cang puei te a kawpoek la rai tangkiik .
44013013	Pawl oen a paya thli tah Paphos kalawng tuisangphaw oen cet u tih Pamfilia ram kah Perka khawpui te a pha u , te ah te Johan Mark te a ceh taak u tih Jerusalem la amami tah koep meel u .
44013014	Ahih tah Perka kalawng poe cet tih Pisidia ram khui Antiok khaaw te a pha u . Sabbath khawhin atah sinakok bok-im la cet u tih ngawl u .
44013015	Mosi Phungawl oen tawngha thli kah cathut te a tae coeng atah sinakok bok-im ukkung thli lawngah ahimi nala te : “ Maya manau thli , thlaang yahawh ham thaphawhna awl thui ham a awm atah na thui u ham ka ngaih u de ” a tina u .
44013016	Pawl lawng pai tih a kut oen noekna a peek tih awl a thui : “ Ka puei - Israel thlaang thli oen Pathen aka bok Gental thlaang thli : hutung u lah !
44013017	Israel thlaangphun kah Pathen lawngah mami kah patuer thli te a tuek tih Iyipt ram ah ram tloe thlaang angla a awm u vengah thlaangphun bo la te a sai . Pathen lawng amah kah alentloe huham tharana oen ahimi te Iyipt ram kalawng avan law puei tih ,
44013018	ahimi lawngah khawkum Sawmlii khui puet ramhum huhang ah patang a kha ang u .
44013019	Ahih lawngah Kanaan ram kah thlaangphun phun sarih te a taa tih te ram kah hunkung huenmah la a thlaang thli te a sai .
44013020	He tila a awm khui boeih te kum yalii sawm ngaa yunyan awm . “ He coengah tawngha Samu-el dung toe ah ahimi te awlcekkung thli te a peek .
44013021	Tecoengah ahimi lawng sengpahrang a bih u tih kum sawmlii khuiah ahimi kah sengpahrang la awm hamla Pathen lawngah Benjamin phun , Kish capa Sawl te a peek .
44013022	Pathen lawng ahih te a khoe pe coeng atah Devid te ahimi kah sengpahrang la a khueh pe . Pathen lawng ahih kawng a thui te tah : ‘ Jesi capa Devid tah ka kaw aka tawng thlaang , kai lawng sai sak ham ka ngaih boeih te aka sai ham thlaang te ka huh poen ” tila a thui .
44013023	Pathen lawngah amah awlkam angla Devid cadil Jesuh te Israel thlaang thli kah Thlawnkung la a sai poen .
44013024	Jesuh lawng amah kah bii te a tong thlan ah Johan lawngah Israel thlaangphun thli te na thawlhna yut u langtah baptisma dang u lah , a tina .
44013025	Tecoengah Johan lawng amah kah bii te a coeng tawm vengah thlaang rangpui nala te , ‘ Kai he a-u tila na poek u ? Kai tah nangmi lawng na ring oel khiing thlaang te nawh ni . Tede hutung u lah ! Ahih tah kai hu ah va law tih kai tah ahih kah khowmuek te dul pe ham Pateng khaw ka koeih nawh . ’ tila a thui .
44013026	“ Abraham cadil , ka puei Israel thlaangphun thli oen Pathen aka bok Gental thlaangphun thli ; thlawnna awlthang he mami tengah m'peek !
44013027	Metihtiah Jerusalem ah aka awm thlaang thli oen ahimi mawtkung thli lawngah ahih te Thlawnkung ni tila ming u nawh tih Sabbath khawhin roekk ah a tae u tawngha thli kah awl te khaw ahimi lawng yaakming u nawh . Tede Jesuh te a ngawn u tih tawngha thli kah awl thui te a soep sak u .
44013028	Ahimi lawngah ahih te ngawn hamla akawng alam hu u nawh de ahih te ngawn ham Pilat tengah a bih u .
44013029	Te tila ahih kawng Caciim lawng a thui boeih te a sai u coengah thinglam dawngkah a rawkk te ahimi lawng a lawh u tih thlann ah a up u .
44013030	Tede Pathen lawng ahih te duekna kalawng a thawh sak poen tih ,
44013031	Galili kalawng Jerusalem la amah oen khawlawng aka cet haih nooek thli tengah khawhin broe nawh la a phumpho pe . Tahe ah ahimi te Israel thlaang phun ham aka mingkung sausi la awm u .
44013032	Tedawngah te Awlthang Theen te nangmi tengah thui hamla he la he ka law u : mami kah patuer thli tengah sai hamla Pathen lawng awl a kam te mami a cadil thli tengah Jesuh kah thawhkoepna rang oen tahe ah avan sai poen . Saam laa raawl hihna dawngah , Nang tah ka capa la na awm ; tihin ah kai tah na Pa la ka awm poen , ’ tila a thut .
44013034	Tecoengah thlann khuiah metuek khaw rong sut ohla duekna kalawng a thawhkoepna kawng te Pathen lawng a thui tah : ‘ Devid teng awl ka kam tangte , aka ciim tih uepna koei tangtang yotheen kam-awmna te kan pe ai . ’ tila a thui .
44013035	Tecoengah Saam laa atloe dawngah khaw , ‘ Namah kah a congmang heet tuihyoeihthlaang te thlann khuiah na rong sak sut manawh . ’ tila a thui .
44013036	Devid lawng a hing khuiah Pathen kawngaihna te a sai , tecoengah duek tih an patuer thli oen haih a up u de phuel khuiah a rawkk te rong .
44013037	Tede Pathen lawng duekna kalawng a thawh sak thlaang te tah he tila awm nawh .
44013038	Ka puei Israel thlaangphun thli , kaimi lawng ming sak hamla ka ngaih u tah , Jesuh rang oen ni thawlh khawdawp ngaaina kawng awl te nangmi tengah avan thui u ; Ahih te aka tangna thlaang boeih tah Mosi kah Phungawl lawng a loeih sak thai nawh thawlhna kalawng a loeih sak tite ming u lah .
44013040	Tedawngah tawngha thli lawng a thui te nangmi sawah a thoeng nawh ham ngaithuen uh :
44013041	‘ Hutung u lah ! Nangmi nuihbu la thlaang aka sai hue ! Lakueng uekcuek lang duek uh ! metihtiah tihin ah ka sai ham koei he thlaang pakhat lawng van thui u cakhaw , na tangna u roe manawh ! ’ tila a thui ” a tina .
44013042	Sinakok bok-im kalawng Pawl oen Barnabas a ceh hih vengah te , Sabbath khawhin ah law koep hih langtah he kawng he yahawh la van thui de a tina u .
44013043	Thlaangping te sinakok bok-im kalawng a ceh boeih u coengah Pawl oen Barnabas te Judah thlaang thli oen Judah phung la aka kuun Gental thlaang broe lawngah a hu ah bung a vai u . Celtuih rawi lawng ahimi te Pathen lungvatna dawngah awm poe hamla thathluena awl a thui pe .
44013044	Tecoeng Sabbath khawhin atah te khawpui khuikah thlaang boeih lawng Bawipa awl te hutung hamla law u .
44013045	Judah thlaang thli lawngah thlaangping te a huh u vengah ahimi lawng uett-eena thinkaw a khueh u ; Pawl lawng a thui te khaw a oelh ataih u tih amah te khaw aphawh akhah u .
44013046	Tede Pawl oen Barnabas lawng raltheenla a thui tare hih tih : “ Nangmi tengah Pathen awl he lamhacuekla thui ham ngoe tangtang . Tede nangmi lawng na hoett u tih namah oen namah te dungyan hingna oen a tingtawkk nawh la na poek u atah kan ceh taak u vetih Gental thlaangphun tengla ka cet hih ai .
44013047	Metihtiah kai hih tengah Bawipa kah awlpeek tah : ‘ Dilai pum lawng thlawnna a dangna ham nang hih tah Gental thlaang thli kah aangna la kan khueh poen . ’ tila a thui ” a tina hih .
44013048	Gental thlaang thli lawng he awl he a yaak u vengah , awmngaih u tangkiik tih Bawipa kah awlthang te a thangpawm u ; dungyan hingna paang hamla a tuek thlaang thli te oengca la awm u .
44013049	Bawipa kah awl tah te kah ram pum ah te puung khuengdeng .
44013050	Tede Judah thlaang thli lawngah khawpui khuikah mawtkung thlaang thli oen Pathen aka bok hinyah koei Gental hutaa thli te a ceemtuh u tih Pawl oen Barnabas te heemtek ham a tong u , ahih rawi te a ram khui kalawng a vai u .
44013051	Celtuih rawi lawngah ahimi sawah a kawlawna nawh te ming sak nala a khow dawngkah laidiik te a khoek hih tih Ikoniam khaaw la poe cet hih .
44013052	Antiok khaw kah oengca thli tah awmngaihna oen Ciim Muithla oen ah betoet u .
44014001	Tetih toengtoeng la te Ikoniam ah khaw Pawl oen Barnabas tah sinakok bok-im la cet tih awl a thui hih , Judah thlaang thli oen Gental thlaang thli yahawh hlang te oengca la coengg u .
44014002	Tede aka tangna nawh Judah thlaang thli lawng Gental thlaang thli te a ceemtuh u tih oengca thli te a oelh a taih sak u .
44014003	Celtuih rawi tah te ah te asan hlang awm tih Bawipa kawng te raltheenla a thui hih , ahih rawi lawng a thui lungvatna kawng awlthang te soeng tila tueng sakna ham kawpoek rai miknoekna oen kawpoek rai sai thaina huham tharana te a peek .
44014004	Te khawpui khuikah thlaangping tah pek u tih khatsut lawng Judah thlaang te a bawngyawng u tih khatsut lawng celtuih rawi te a bawngyawng u .
44014005	Tecoengah Judah thlaang thli oen Gental thlaang thli lawngah celtuih rawi te thekhana tih lungto oen de hamla a thui u .
44014006	Celtuih rawi lawng he kawng he a ming tih Likonia ram khuiah aka awm Listra oen khaawteng khaawvai la te heeng hih .
44014007	Te ah te ahih rawi lawng Awlthang Theen te a thui hih .
44014008	Listra khaaw ah a thang pek kalawng a khow kheem tih aka cet thai nawh thlaang pakhat awm .
44014009	Ahih tah te ah te ngawl tih Pawl kah awl thui te a hutung . Pawl lawngah , ahih lawngtah a tangna dawngah hoeih thai ai tite a huh , tedawngah rangpatangla a bueh heet tih ,
44014010	angaih hlang la ahih nala te , “ Tho lang pai hang lah ! ” a tina . Te thlaang lawng cungpet tih yingyawi .
44014011	Pawl lawng a sai te thlaangping lawng a huh vengah , “ Thlaanghing angla pathen thli he va thoeng tih mami tengah va law poen ! ” tila amami Likonia awl la te paang u .
44014012	Ahimi lawngah Barnabas te Zias tila miing a sak u tih Pawl tah awl thuikung la a awm dawngah Harmas tila miing a sak u .
44014013	Te khawpui kah adauben ah tempal bok-im awm tih Zias pathen khawsoeih lawng vaitaw taal thli oen raipai thli te khawpui vawng thawhka la te avan khuen , ahih oen thlaangping hue lawngah celtuih rawi tengah luciik thawthuengna te nawn ham a ngaih u .
44014014	Ahimi lawngah te tila ka sai ai a ti u te Pawl oen Barnabas lawng a yaak hih vengah amahih kah himbai te a pheuh hih , thlaangping tim ah heeng hih tih paang ,
44014015	“ N'tu ham he he na sai u ? Kaihih khaw nangmi angla thlaanghing van ni ! Nangmi lawng he ang aphu aka awm nawh te na hoettna u ham , vaan , dilai oen tuitunlii oen ah a khuiah aka awm boeih saikung aka hing Pathen tengla na maang u hamla kaihih lawng Awlthang Theen he phawng hamla ka law hih .
44014016	N'cui veng atah thlaang boeih he amami kah ngaihna angla a ceh sak .
44014017	Tede ahih tah thaihu theen saina oen ah awm tite a tueng sak poepa : vaan kalawng ah khaw a tlan sak tih atue atang vengah thing thaih rampu te m'peek u ; caak awkk te m'peek u tih na kaw avan hoe sak u . ” tila a thui pe hih .
44014018	He tila awl a thui pe hih ah Pateng khaw thlaangping lawngah ahih rawi tengah luciik thawthuengna te nawn nawh ham celtuih rawi lawng a khaang pe tloel hih .
44014019	Pisidia ram khuikah Antiok khaaw oen Ikoniam khaaw kalawng Judah thlaang khatsut te law u tih thlaangping te amami benla a doek u thai , Pawl te lungto oen a de u , duek poen tila a poek u tih khawpui adaubenla te a mawt u .
44014020	Tede oengca thli lawng ahih te a veel khoep u vengah tho tih khawpui khuila te koep cet . Avuen khawhin atah Barnabas oen Derbe khaaw la te cet hih .
44014021	Pawl oen Barnabas lawng Derbe ah Awlthang Theen te a phawng hih tih thlaang broe te hubang la coengg . Tecoengah Listra , Ikoniam , Pisidia ram kah Antiok khaaw la te cet hih koep .
44014022	Ahih rawi lawngah oengca thli te tha a peek hih tih oengna dawngah cak poe hamla thathluena awl a thui pe hih . Ahih rawi lawngah , “ Mami lawng Pathen ram khuiah kuun ham ah khawdeng patang broela khang ham roe ni , ” tila te a cang puei hih .
44014023	Ahih rawi lawng khrihcabu roekk ah ahaamca thli te a khueh pe , ahih rawi lawngah buhyeh thangthuina oen ahimi te a uepna Pathen tengah a nawn .
44014024	Pisidia ram te a pooeng hih coengah Pamfilia ram te a pha hih .
44014025	Perka khaaw ah awlthang a phawng hih tih tecoengah Attalia khaw la te cet hih .
44014026	Bii a coeng hih poen dawngah te kalawng ah Antiok la tuisangphaw oen koep cet hih . Antiok khaaw he tah biibi tong hamla Pathen kah lungvatna dawngah pum a peekna hih khaw ni .
44014027	Antiok khaaw te a pha hih veng atah khrihcabu kah thlaang thli te thik at la a tun sak hih tih ahih rawi rang oen Pathen lawng a sai thli oen Gental thlaang thli lawng a tangna thai ham lawngpui a awng pe kawng te ahimi tengah a thui pe hih .
44014028	Ahih rawi tah te ah te atue san hlang oengca thli oen awm u .
44015001	Thlaang khatsut tah Judia kalawng Antiok la law u tih , “ Nangmi lawngah Mosi kah Phungawl lawng a kuek angla yahhuivuen na reet u nawh atah thlawnna na dang thai manawh . ” tila a cang puei u .
44015002	Pawl oen Barnabas tah he kawngah ahimi oen oelh ataih u tih awl puung u . Tedawngah Pawl oen Barnabas he Antiok kah thlaang khatsut oen Jerusalem la cet u selang tah he kawng he celtuih thli oen ahaamca thli te doet u seh tila awl a thui u .
44015003	Khrihcabu lawng ahimi te yawh a thak u ; Fonicia oen Samaria ram ben kalawng poe cet u tih Pathen ben ah Gental thlaangphun thli kah kawthawna kawng te ahimi lawng a thui u tih he kah awlthang lawngah oengca boeih te a awmngaih sak .
44015004	Jerusalem te ahimi a pha veng atah khrihcabu oen celtuih thli oen ah ahaamca thli lawng ahimi te a do u tih ahimi rang oen Pathen lawng thaihu a sai boeih te a thui pe u .
44015005	Tede Farasi benla aka awm oengca thli khatsut lawng pai u tih , “ Gental thlaangphun lawng yahhuivuen reet u selang tah Mosi kah Phungawl he vai u seh tila thui pe ham awm ” tila a thui u .
44015006	Celtuih thli oen ahaamca thli tah he kah awldoetna he poek hamla tun huh u .
44015007	Asan hlang a thui khiing u coengah Piter lawng pai tih , “ Maya manau thli , Gental thlaangphun lawng Awlthang Theen te a yaak u tih a tangna u thai ham n'hu vengah Pathen lawng nangmi timkah kai he aka thuikung la n'tuek te nangmi lawng na ming u .
44015008	Thlaang boeih kah poekna mingkung Pathen lawngah Ciim Muithla te mami m'peek van angla Gental thlaang thli khaw a peek van tih ahimi te a do poen tite a tueng sak .
44015009	Ahih lawngah mami oen ahimi laklaw ah pekbona sai nawh ; ahimi lawng a tangna u dawngah ahimi kah thawlhna te khawdawp a ngaai pe .
44015010	Tedawngah , n'tu hamla nangmi kah patuer thli lawngkhaw , mami nawn lawngkhaw phueih thai nawh thalrih te oengca thli na phueih sak rang oen tahe ah Pathen te noekdak ham na ngaih u ?
44015011	Tetih moenih ta ! Ahimi angla mami lawngkhaw n'tangna u van tih Bawipa Jesuh kah lungvatna rang oen thlawnna n'dang u . ” a tina .
44015012	Barnabas oen Pawl lawng , ahih rawi rang oen Gental thlaangphun tengah Pathen lawng kawpoekrai miknoekna oen kawpoekrai thaihu a sai kawng te a thui hih vengah thlaangping lawng sap a hutung u .
44015013	Ahimi lawng awl a thui boeih u coeng atah Jeem lawng ah : “ Maya manau thli , ka awl hutung u lah !
44015014	Simon lawng a thui angla Pathen lawng Gental thlaang thli te amah hamla a lawhna rang oen metihtluk la ahimi a thintlawhna tite lamhala a tueng sak poen .
44015015	Tawngha thli kah awl thui khaw he kah awl oen vai u . Caciim lawng a thui angla ,
44015016	‘ Bawipa lawngah , he coengah koep kava meel vetih Devid kah ram te ka thawh koep ai . Aka rawk thli te ka sak koep vetih acakla ka pai sak koep ai .
44015017	Tecoengah thlaangphun boeih lawng ka tengla law u vetih kamah kah thlaang la awm hamla ka khue Gental thlaang thli khaw law u ai .
44015018	Te tila yan veng kalawng he awl aka mingsakkung Bawipa lawng a thui . ’ a tina .
44015019	Jeem lawngkhaw a thui pe tih , ‘ Pathen benla kaw aka thaw Gental thlaang thli he mami lawng raina peek ham awm nawh tila ka poek .
44015020	Te lak atah , kutsaimuei bokna ah a nawn u dawngah phung alam ben ah aka caih nawh caak awkk te caak nawh ham ; hutaa oen tawngpa thawlhna dawngah kuemsuem ham , rawn khak ramsa te caak nawh ham , sathi khaw caak nawh hamla ca mah pat pe u sih .
44015021	Metihtiah sinakok bok-im ah n'cui veng kalawng Mosi kah Phung awl te Sabbath khawhin roekk ah a tae poepa u tih khaw tawm ah ahih awl te khaw a phawng u poen . ” a tina .
44015022	Tecoengah celtuih thli , ahaamca thli oen khrihcabu lawng Pawl oen Barnabas oen ah Antiok khaaw la tuih haih ham amami bu khuikah thlaang khatsut te tuek hamla awl a tloek u . Ahimi lawngah oengca boeih lawng a hinyah u thlaang pahih Barnabas a ti u Judas oen ah Silas te a tuek u .
44015023	Ahih rawi kut ah te a dangkah angla ca a pat pe u : “ Nangmi kah maya manau la aka awm kaimi celtuih thli oen ahaamca thli lawng Antiok , Siria oen Cilicia ah aka awm Gental phun maya manau thli te kan toei u .
44015024	Kaimi tim-kah thlaang khatsut aka law lawngah nangmi te raina m'peek u tih ahimi kah awlthui lawngah ngaihangtum la nangmi te n'khueh u tite ka yaak u . Tede ahimi te kaimi kah mingpueina awm nawh .
44015025	Tedawngah kaimi tun ka huh u tih laipai tuek u silang tah mami lawng n'lungna Barnabas oen Pawl oen ah nangmi tengla tuih haih sih tila boeih ka kaw vai u .
44015026	Pawl oen Barnabas tah Bawipa Jesuh Khrih kah bii dawngah duek oen hing khaw aka maa nawh thlaang ni .
44015027	Tedawngah ca oen kavan thut u he nangmi tengah thui pe hamla Judas oen Silas he kavan tuih u .
44015028	He kah angoe phung alam coengah atloe thalrih khatca khaw nangmi sawah tloeng nawh hamla Ciim Muithla oen kaimi ka kaw vai u poen :
44015029	kutsaimuei tengah a nawn caak awkk te ca u boel ; sathi ca u boel ; rawn khak ramsa te ca u boel ; hutaa oen tawngpa thawlh u boel . He ang thaihu boeih he nangmi lawng sai nawh ham na kuemsuem u atah theen mai poen . Na sa ding u seh . ” tila a thut pe u .
44015030	Laipai thli te a tuih u tih Antiok khaaw la te cet u , tela te a pha u atah oengca thli te vai at la a tun sak tih capat te ahimi kut ah a peek u .
44015031	Ahimi lawng ca te a tae u vengah thathlue thakawna awl dawngah te a kaw hoe u tangkiik .
44015032	Judas oen Silas khaw tawngha la a awm hih dawngah ahimi tengah thathluena awl oen thapeekna awl asanhlangla a thui pe hih .
44015033	Ahih rawi tah te ah te akhoek anoen a awm hih coeng atah oengca thli lawng sading ngaimawng la a thak u tih aka tuihkung thli tengla koep meel hih .
44015034	( Tede Silas tah te ah te awm hamla kamthlah . )
44015035	Pawl oen Barnabas tah Antiok khaaw ah asanhlang awm hih tih thlaangtloe hue oen Bawipa awl te a phawng u tih a cang puei u .
44015036	Te ah te a awm ran hih coeng atah Pawl lawng Barnabas nala te , “ Bawipa awl mahih lawng n'thuina khaaw boeih ah te cet silang tah maya manau thli te hip lah sih , metila nuem a awm kai , hiil-adawng lah sih . ” a tina .
44015037	Barnabas lawngtah Johan Mark te ceh puei ham a ngaih ,
44015038	Tede ahih tah te rawi kah biibina aboet toe ah baang poe nawh tih ahih rawi te Pamfilia ah a ceh taak tih a meel koep dawngah Pawl lawngtah ahih te ceh puei hamla theen nawh tila a poek .
44015039	Te kawngah awl puung hih tih ahih rawi tah pek ahih : Barnabas lawng Mark te a khue tih Saipras la tuisangphaw oen cet hih .
44015040	Pawl lawngah Silas te a tuek tih oengca thli lawng Pathen kah lungvatna dawngah a nawn u coengah cet hih van .
44015041	Ahih tah Siria oen Cilicia ben kalawng poe cet tih khrihcabu thli te tha a thlue sak .
44016001	Pawl tah Derbe kalawng Listra khaaw la te cet , te ah te khrihca thlaang pakhat Timote aka miingna te awm . A manu tah khrihca van tih Judah thlaangphun la awm , tede ana pa tah Krik thlaangphun ni .
44016002	Listra oen Ikoniam kah oengca boeih lawng Timote te a koeh u .
44016003	Pawl lawng Timote te ceh puei a ngaih dawngah yahhuivuen a reet sak . Ahih lawng te tila a sai sak te tah te kah aka awm Judah thlaang boeih lawng Timote kah ana pa te Krik thlaang phun tila a ming u dawngah ni .
44016004	Ahimi lawng a cehna khaaw tawm ah te Jerusalem ah Celtuih thli oen ahaamca thli kah awltloekna phung alam a sai u te a thuicaih pe tih te kah phung te ahimi lawng vai hamla a thui pe u .
44016005	Tedawngah khrihcabu thli tah oengna ben ah a tha ra u tih khawhin roekk ah puung tare hang .
44016006	Ahimi te Ciim Muithla lawng Asia ram khuiah awlthang a phawng sak nawh dawngah Frikia ram oen Galati ram la te poe cet u .
44016007	Misia ramri a pha u veng atah Bitinia ram khuila ceh ham a yawm u , tede Jesuh kah Muithla lawng ahimi te ceh taak u nawh .
44016008	Tedawngah Misia ram kalawng Troas khaaw la poe cet u .
44016009	Khaw yiin atah Pawl lawng huhthlaam pakhat a huh tih te kah a huh na dawngah te Macidonia thlaang pakhat pai tih , “ Macidonia ram la law u langtah kaimi he m'bawm u lah ! ” tila a bih .
44016010	He kah huhthlaam he Pawl lawng a huh coeng atah Macidonia ram la ceh ham pahoei ka kamthlah u , metihtiah te kah aka awm thlaang thli tengah Awlthang Theen thui hamla Pathen lawng n'khue ka ti u dawngah ka kamthlah pahoei u .
44016011	Kaimi tah Troas kalawng Samotarek la tuisangphaw oen ka cet u tih avuen ah Neapolis ka pha u .
44016012	Te kalawng ah Macidonia peng , lamhacuek khawpui Filipi la te lan lawngpui kalawng ah ka cet u . Te kah khawpui te tah Rom ram uk khuiah awm . Te ah te khawhin sanhlang ka awm u .
44016013	Sabbath khawhin ah khawpui avooel ben-kah tuivakeeng la ka cet u , te ah te Judah thlaang thli kah thangthui tunna ahuen awm ai tila ka poek u . Kaimi ka ngawl u tih te ah aka tun hutaa thli tengah awl ka thui pe u .
44016014	Ahimi timkah hutaa pakhat himbai lingdiik aka yoeikung Tiatira khaaw kah Lidia lawngah kaimi awl te a hutung . Ahih tah Pathen aka bok hutaa pakhat la awm tih Pawl kah awl thui te hutung nguenthuen ham Pathen lawng a thinkaw a awng pe .
44016015	Amah oen a imkhuikaw thlaang boeih lawng baptisma a huh u coeng atah , “ Kai he Bawipa ah oengca taktak la nan poek u atah law u lang ka im ah pah uh . ” tila n'ceel u . Tecoeng atah a im la ceh ham kaimi te n'tongnolh u .
44016016	Hin at atah thangthuina huen la kaimi ka ceh u vengah raaithe aka khueh sal hutaaca khat oen ka huh u . Ahih te raaithe lawngah hailamben ah aka thoeng ham koei te a thui sak thai . Ahih lawng hailamben thaihu kawng thuina rang oen a bawi thli ham tangka moen a dang pe .
44016017	Ahih te kaimi oen Pawl hu ah law tih , “ He kah thlaang thli he tah Tloeng Khoelh Pathen kah tuihyoeihthlaang thli ni ! Nangmi lawngah thlawnna te metila na dang u thai ai tite ahimi lawng avan thui ai ! ” tila paang .
44016018	Te tila te khawhin sanhlang ahih tah paang khiing , Pawl te thinsabat la a khueh aih dawngah a hu la maang dak tih raaithe nala te , “ Jesuh Khrih miing oen ah ahih kaw khui kalawng co loeih kan tina he ! ” a tina . Tevengca roe ah ahih kaw khui kalawng raaithe te co pahoei .
44016019	Hutaaca kah a bawi thli lawng ahimi kah tangka dangna tah awm tlaih nawh tite a ming u veng atah Pawl oen Silas te a tuuk u tih rangpui a tunna huen ah aana khuehkung thli tengla te a mawt u .
44016020	Ahimi lawngah te rawi te Rom ram ukbawi thli tengla a khuen u tih , “ He rawi he Judah thlaangphun ni , mami kah khawpui khuiah awlpuungna a sai hih .
44016021	Ahih rawi lawngah mami kah phung oen aka kalh u phung te a cang puei hih ; kaimi tah Rom thlaang la ka awm u dawngah he ang phung he ka do u nawh vetih ka vai u manawh . ” tila a thui u .
44016022	Tevengah thlaangping hue lawngkhaw Pawl oen Silas te sulh a cuuk thil u . Tecoeng atah Rom ram ukbawi thli lawng Pawl oen Silas kah himbai te a pit pe u tih cungpoelh oen bawh hamla awl a peek .
44016023	A bawh doetthloet u coeng atah ahih rawi te thongim khuiah a uup u , ahih rawi te longkhon buen sak tih piin rap hamla thongim toetkung thli te awl a peek .
44016024	Awlpeek te a dang coeng atah thong ukbawi lawng te rawi te thongim a khuicok la a uup u tih longkhon a rih khuethluek te a khow dawngah a buen u .
44016025	Yiinthuem tang yunyan atah Pawl oen Silas lawng thangthui hih tih Pathen koehna laa a sak hih , atloe thongtla thli lawng ahih rawi kah laa sak awl te a hutung u .
44016026	Tevengah bawtbet khawlai maiah likluei law khuengdeng tih thongim te lungdangsuem toela hinghuen . Kawlkalh maiah thawhka boeih te awng u phengvel tih thongtla thli a khihna thiirui te thlam u boeih .
44016027	Thong ukbawi te tho hang tih thong thawhka boeih a awng u te a huh vengah thongtla boeih tah co boeih poen cawini tila a poek ; tedawngah a samsen te a suh tih amah oen amah te ka ngawn u ai ti .
44016028	Tede Pawl te paang khalau tih , ‘ Namah oen namah nganbawh pe u boel ! Kaimi boeih he ah ka awm u ! ” a tina .
44016029	Thong ukbawi lawng haithoei a tawh sak coengah thongim khuila te toklek la kuun phai tih Pawl oen Silas kah a khowkung ah rih oen thuen ruila te buekuep .
44016030	Tecoengah ahih rawi te adaubenla a ceh puei tih , “ Ka bawipa rawi , thlawnna ka dangna ham n'tu ka sai ai ? ” tila a doet .
44016031	Ahih rawi lawngah , “ Bawipa Jesuh te tangna lah , namah oen na imkhuikaw lawng thlawnna na dang u ai . ” a tina .
44016032	Ahih rawi lawngah Bawipa awl te ahih oen a im kah thlaangtloe boeih tengah a thui pe hih .
44016033	Amah yiin vengah te thong ukbawi lawng ahih rawi te a ceh puei tih a boengha thli te a silh pe ; ahih oen a imkhuikaw boeih lawng baptisma te pahoei a dang u .
44016034	Tecoengah thong ukbawi lawng amah im la Pawl oen Silas te a ceh puei tih caak awkk te a do adan . Tahe atah ahimi lawng Pathen te a tangna u poen dawngah amah oen a imkhuikaw boeih tah awmngaih tangkiik u .
44016035	Avuen mincang ah Rom thlaang aana khuehkung thli lawng palik bawi thli te awl a peek tih a tuih , “ Te rawi te ceh sak loeih ” a tina .
44016036	Tevengah thong ukbawi lawng Pawl nala te , “ Bawi thli lawngah nang oen Silas te thlah hamla thlaang avan tuih poen . Tedawngah na cet thai hih poen , ngaimawng ngaitoe la cet hih loeih . ” a tina .
44016037	Tede Pawl lawngah palik bawi nala te , “ Kai hih kah thawlhpalhna te hu u nawh de rangpui haiah cungpoelh oen n'bawh u , kaihih he Rom thlaang de lah koen ! Tecoengah thong n'thlaak u . Tahe ah ahimi lawng kaihih he ahuepla tuih ham a ngaih u . He tila sai ham tuueng nawh ! Rom ram ukbawi thli amami te he la law selang kaihih he n'thlah seh . ” a tina .
44016038	Palik bawi thli lawng he awl he Rom ram ukbawi thli tengah a thui pe u ; Pawl oen Silas te Rom thlaang ni tila a yaak u veng atah a rih u .
44016039	Tedawngah ahih rawi tengla ahimi te cet u tih reenna a bih u , tecoeng ahimi lawngah te rawi te thongim khui kalawng a thlah u tih khawpui khui kalawng ceh loeih hamla reenna a bih u .
44016040	Pawl oen Silas lawng thongim te a thawh taak hih tih Lidia im la cet hih . Te ah te ahih rawi lawng oengca thli oen huh u tih ahimi tengah thathluena awl a thui pe coengah a ceh taak .
44017001	Pawl oen Silas te Amfipolis oen Apollonia kalawng poe cet hih tih Tesalon khaaw te a pha , te ah te sinakok bok-im pakhat awm .
44017002	Pawl lawng a ceh nooek angla sinakok la te cet . Te ah te Sabbath khawhin hin thum khuiah thlaangping oen awl a thui ,
44017003	Caciim dawngkah awl te a thoel alang u tih a thui ngawng u , Messiah tah khawdeng patang a khang vetih duekna kalawng tho koep ai tite a thui caih pe . Pawl lawngah , “ Nangmi tengah kavan phawng Jesuh he tah Messiah poen ni . ” tila a thui pe .
44017004	Ahimi timkah khatsut lawngtah a yaakming u tih Pawl oen Silas te a bawngyawng u ; tedawngah nu mawtkung thli oen Pathen aka bok Krik thlaang thli broe lawngkhaw a bawngyawng u van .
44017005	Tede Judah thlaang thli lawngtah a uett a ee u tih lawngteng lawngvai kah boethe halang thlaang thli te a cawi tun tih thlaangping la a tingtun sak . Ahimi lawngah khawpui khuiah cumplaam la tho u , Jason kah im te a muk u tih Pawl oen Silas te thlaangping tengah khuen hamla a tlap u .
44017006	Tede ahih rawi te a huh u nawh veng atah ahimi lawng Jason oen atloe oengca thli khatsut te akhup athalla avan mawt u tih te khawpui kah aana khuehkung thli tengah , “ Khaaw tawm ah rai-acangna aka thoeng sak thlaang rawi te tahe tah mami khaw khuila avan pha poen !
44017007	tede Jason lawng te rawi te a im ah a thuh . Ahih rawi lawngah sengpahrang sangluel kah phung boeih khaw a phe hih , sengpahrang atloe awm tih Jesuh a miingna tila a thui . ” tila paang u .
44017008	Te tila ahimi lawng a paang u dawngah thlaangping oen khawpui khuiah aana khuehkung thli kah thinkaw a phawh .
44017009	Aana khuehkung thli lawng Jason oen atloe hue te thlahna ham aamahkhanna tangka ahimi tengah a lawh u , tecoengah a thlah u .
44017010	Khaw a yiin thuk atah oengca thli lawng Pawl oen Silas te Berea khaaw la pahoei a tuih u . Ahih rawi lawng a pha atah sinakok bok-im la cet hih .
44017011	Te kah thlaang thli tah Tesalon ah aka awm thlaang thli lak ah a poekna kau bet . Ahimi lawng thinkaw thluembuek oen awl te a hutung u tih Pawl lawng a thui te soeng tang kai nuem ti u tih hin roekk ah Caciim te ahimi lawng athoel alang u .
44017012	Ahimi timkah thlaang broe lawngah a tangna u tih hinyah koei Krik hutaa thli oen Krik thlaang tawngpa broe lawngkhaw a tangna u .
44017013	Tede Tesalon ah aka awm Judah thlaang thli lawng Pawl lawngah Berea ah khaw Pathen awl a phawng tite a yaak u vengah tela te law u tih thlaangping te a ceemtuh u tih awl puungna a sai sak u .
44017014	Tedawngah oengca thli lawng Pawl te tuitunlii keeng la te pahoei a tuih u ; tede Silas oen Timote tah Berea khaw ah te awm hih .
44017015	Pawl aka thak thlaang thli te Aaten khaw toela haih cet u tih Berea khaaw la a meel koep u vengah Silas oen Timote te Pawl amah tengla law yue seh tila awl a uen .
44017016	Pawl lawng Silas oen Timote te Aaten khaaw ah a ring vengah te kah khawpui tah kutsaimuei oen abehuepla a awm te a huh tih a kaw the tangkiik .
44017017	Tedawngah Judah thlaang thli oen khawseh , Pathen aka bok Gental thlaang thli oen khaw sinakok ah awl a thui u poepa tih , rangpui tunna huen ah khaw , cet thuk cet hang thlaang thli oen khawhin roekk ah awl a thui u .
44017018	Epikuras kah cangpueina aka vai thli kah cangpueikung hue oen khaw , Stoik a ti u cuihna te aka cangpueikung hue oen khaw ahih tah oelhtaih u . Ahimi tim-kah khatsut lawngah , “ He kah thlaang koeih pavaih nawh lawng he n'tu nuem a thui van ca ? ” ti u . Thlaangtloe hue lawngah , “ Ram tloe kah pathen kawng ni a thui muema he . ” a tina u . Pawl lawngah Jesuh kawng oen a thawhkoepna kawng a thui dawngah ni ahimi lawng te tila te a tina u .
44017019	Tedawngah ahimi lawng Pawl te Areopakas a ti u awlcekna khonsil ah a ceh puei u tih , “ Nang lawng akawng alam na thui cangpueina a thaai te ming hamla ka ngaih u .
44017020	Na thui thaihu thli he kaimi haa yaak atah alakloela awm tih te ang thli thui ngaihna te ming ham ka ngaih u . ” a tina .
44017021	( Aaten khaaw kah thlaang thli oen te ah aka awm kamyin kamlai thli lawngah hukhueng la a yaak u thaihu thaai kawng te doet adap tih awl hutungna la atue atang te a hawna u . )
44017022	Pawl lawngah te khawpui kah awlcekna khonsil bawi thli haiah pai tih , “ Nangmi Aaten thlaang thli he bokna ben ah na tlungmu u tite ka ming .
44017023	Metihtiah na vang khuiah ka yingyawi tih nangmi lawng na bokna ahuen boeih te ka bueh vengah asawah , “ Ming Nawh Pathen Hamla ” tila na thut u bokna-thaang pakhat te ka huh . Nangmi lawng ming heet muehla na bok u te ni tahe ah nangmi teng kavan thui .
44017024	Dilai oen a khuiah aka awm thaihu soeprep saikung , vaan oen dilai kah Bawipa te tah thlaanghing kut oen a sak tempal bok-im ah awm nawh .
44017025	Ahih tah thlaang boeih tengah hingna oen hillsang yilh oen ah thaihu cungkuem pekung la a awm dawngah mami lawngah ahih ham bii te bi pe tih do adan hamla khatca khaw ngoe mai nawh .
44017026	Thlaang pakhat dawng kalawng thlaangphun boeih te a sai tih dilai pumpui ah a awm sak . Amah lawngah ahimi kah atue atang oen a awmna ham ahuen amawl te oepsoehla a nuen pe sut poen .
44017027	Ahih lawng tila a sai he tah ahimi lawng angaai ahuett u tih amah te a tlap u atah a huh thaina ham ni . Ataktang atah Pathen he mami a-u khat oen khaw thla aih nawh .
44017028	Thlaang pakhat lawng , ‘ Amah dawngah mami n'hing u , amah dawngah n'awm u tih n'tatvuet u . ’ tila a thui angla te awm . Namami kah tingtoenglung aka thlaak hue lawngkhaw , ‘ Mami khaw ahih kah cadil van ni ’ tila a thui angla te awm .
44017029	Mami tah Pathen kah ca-anau la n'awm u dawngah thlaanghing kah cuihna , thoemthaina oen a sai muei asam sui , ngun , lungto kutsaimueime oen ah Pathen he lo u tila mami lawng poek ham awm nawh .
44017030	Pathen amah te thlaanghing lawng a ming nawh vengkah atue atang te n'tu la khaw poek asam nawh , tede tahe atah khaaw tawm ram tawm kah thlaang boeih kah the-arana boeih te mangthawng taak hamla awl a peek poen .
44017031	Metihtiah amah lawng a tuek oepsoeh thlaang pakhat rang oen ah dilai pumpui he doengna oen awlcek hamla atue khawhin a nuen poen . Ahih lawng te thlaang te duekna kalawng a thawh sak rang oen thlaang boeih tengah asoengna te a tueng sak ! ” tila a thui .
44017032	Duekna kalawng thawhkoepna kawng Pawl lawng a thui te ahimi lawng a yaak u vengah thlaang khatsut lawng ahih te a nuihna u , tede thlaangtloe lawngtah , “ He kah akawng alam na thui he yaak koep ham ka ngaih u . ” a tina .
44017033	Tecoeng atah tunna kalawng Pawl te cet poen .
44017034	Thlaang khatsut tah Pawl oen te bawngyawng u , khonsil ah aka thuum van , ahimi khuikah thlaang pakhat Dionisias lawngkhaw Damaris aka miingna hutaa pakhat oen thlaang-tloe khatsut hue lawngtah a tangna u .
44018001	He coeng atah Aaten khaaw te Pawl lawng a thawh taak tih Kawrin khaaw la cet .
44018002	Sengpahrang sangluel Klaudias lawng Rom kalawng ah Judah thlaang boeih te a hek dawngah Itali ram kalawng a yu Priscilla oen haih aka law pek Pontas ram kah Akuila aka miingna Judah thlaang pakhat oen te ah te huh u . Pawl te ahih rawi yuvaa tengah te laiawm ,
44018003	Pawl khaw ahih rawi yuvaa angla saphaw riim-im saina oen tangka a dang van dawngah ahih rawi yuvaa tengah awm tih bii haih a bi u .
44018004	Ahih lawngah Sabbath khawhin roekk ah sinakok bok-im ah te awl a thui poepa , Judah thlaang oen Krik thlaang thli lawng a yaakming tih a tangna thai hamla te a yawm .
44018005	Macidonia kalawng Silas oen Timote avan pha hih atah Pawl lawng atue atang boeih te awlthang phawngna ham a hawna tih Jesuh tah Messiah ni tila Judah thlaang thli teng ah acairaula a thui pe .
44018006	Pawl te ahimi lawng a oel khaklal u tih ahih kawng te athela a thui u vengah a himbai dawngkah laidiik te a khoek thil tih , “ Nangmi lawng na ha-ata u atah namami kah thebuh la awm seh ! Ka sawah thoeng boel seh . Tahe kalawng tah Gental thlaang thli tengla ka cet poen ai . ” a tina .
44018007	Tedawngah ahimi te a ceh taak tih Pathen aka bok Gental thlaang pakhat Titias Jastas aka miingna im ah awm hamla cet ; ahih im tah sinakok bok-im a huben ah te awm .
44018008	Sinakok bok-im uktemkung Krispas oen a imkhuikaw boeih lawng-tah Bawipa te a tangna u ; Kawrin khaaw kah thlaangtloe thli lawngkhaw awlthang te a yaak u , a tangna u tih baptisma te a dang u .
44018009	Yiin at atah Pawl lawng huhthlaam a huh tih te kah huhthlaam dawngah Bawipa lawng , “ Rih boel , toeng tlaih ohla awlthang te poe thui ,
44018010	metihtiah kai lawng kan awm puei dawngah a-u lawngkhaw nang te nganbawh n'yawkk sak manawh , he khawpui khuikah yahawh ngaai he tah kamah kah thlaang la ni a awm u . ” a tina .
44018011	Tedawngah Pawl tah kum at coeng kum vaang te ah te awm tih thlaangping te Pathen awl a cang puei .
44018012	Akhaia ah Kallio te Rom ram ukbawi la a awm veng atah Judah thlaang thli lawng cawitun u tih Pawl te a tuuk u coeng atah awlcekna yungim la te a khuen u .
44018013	Ahimi lawngah , “ He kah thlaang lawngah phungawl oen a kalh u la Pathen bok ham thlaangping te a suek ahalh ! ” a tina u .
44018014	Pawl lawng awl ka thui ai a ti vengah Kallio lawngah Judah thlaang thli nala te , “ He he athe ara lumlai pakhat mai aw , tinawh atah thawlhpalhna lumlai pakhat mai kawinih nangmi Judah thlaang thli sawah kawdaw thinsanna oen kaw ka poek ham theen .
44018015	Tede he tah awllung thli , miing thli oen namami kah phungawl kawngah awlpuungna la a awm dawngah namami lawng thui uh . Kai lawng he ang thaihu thli dawngah awl ka cek manawh ! ” a tina .
44018016	Tecoeng atah awlcekna yungim kalawng ahimi te a hek poen .
44018017	Ahimi boeih lawng sinakok uktemkung Sostenes te a tuuk u tih awlcekna yungim haiah te a bawh u . Tede Kallio lawngtah tete n'tu la khaw ngaai pe nawh .
44018018	Pawl he Kawrin khaaw ah khawhin sanhlang oengca thli oen a awm coengah ahimi te a ceh taak u tih Priscilla oen Akuila oen ah Siria khaaw la tuisangphaw oen cet haih u . Kenkhria khaaw kalawng tuisangphaw oen a ceh thlan ah awlkamna a sai dawngah a luu te bithliingla a vawkk .
44018019	Efesa khaaw te a pha u atah Pawl lawngah te ah te Priscilla oen Akuila te a ceh taak . Amah tah sinakok bok-im khuila cet tih Judah thlaang thli oen awl a thui u .
44018020	Te kah thlaang thli lawngtah asan hlang awm hamla a thlawh u de ahih lawng a thana .
44018021	Aceh tawm atah , “ Pathen lawng angaih atah nangmi tengla ka law koep ai . ” a tina . Tecoeng atah Efesa khaaw kalawng tuisangphaw oen cet .
44018022	Sisaria khaaw te a pha coeng atah Jerusalem la phaat cet tih khrihcabu te a voem a toei , tecoengah Antiok la poe cet .
44018023	Te ah te asanhlang a awm coeng atah te kalawng Galati peng oen Frikia peng la cet tih oengca boeih te thathluena awl a thui pe .
44018024	Tevengah te Alekzandria khaaw kah Apollos aka miingna Judah thlaang pakhat te Efesa khaaw la va law . Ahih tah awlthui a thoem tangkiik tih Caciim dawngkah awl te acek aneh la a ming .
44018025	Ahih lawngah Bawipa kah Lawngpui thuinuetna te a cang heet poen dawngah Jesuh kawng te asoeng akamla a cang puei tih thathluela a thui . Tede ahih lawngah Johan kah baptisma bueng te ni a ming .
44018026	Sinakok bok-im ah raltheenla awl a thui . Priscilla oen Akuila lawng ahih awlthui te a yaak hih vengah ahih te im la a ceh puei tih Bawipa kah Lawngpui te asoeng tare la a thuicaih pe hih .
44018027	Tecoengah Apollos tah Akhaia la ceh ham kamthlah , tedawngah Efesa kah oengca thli lawng Akhaia kah oengca thli tengah ca a thut pe u tih ahih he uem u langtah dodan uh a tina . Ahih te a pha veng atah Pathen kah lungvatna rang oen oengca la aka awm hue ham ah bawmcemkung theen koek la awm .
44018028	Rangpui haiah awl a oelh u vengah Caciim dawngkah awl te ahih lawng a thoel tih Jesuh tah Messiah ni tila a oelh tangtang atah Judah thlaang thli te a taa .
44019001	Kawrin khaaw ah Apollos a awm veng te ah , te kah peng te a hiil adawng tih Efesa khaaw te a pha . Te ah te hubang thli khatsut te a huh tih ,
44019002	Te atah , ‘ Nangmi lawng oengca la na coengg u vengah te Ciim Muithla na dang u poen aw ? tila ahimi te a doet . Tevengah ahimi lawng , “ Ciim Muithla awm tite a yaak pateng khaw ka yaak u moenih . ” ti u .
44019003	Tevengah Pawl lawngah , “ Tetih atah nangmi lawng me ang baptisma na dang u ? ” a tina . Ahimi lawngah , “ Johan kah baptisma ni ka dang u . ” a tina .
44019004	Pawl lawngah , “ Johan kah baptisma tah thawlhna aka yut thlaang thli ham ni , ahih lawng Israel thlaang thli tengah , ‘ Ka hu ah aka law te na tangna u ham awm ’ tila a thui te tah , Jesuh te ni . ” a tina .
44019005	Ahih lawng he awl he a yaak vengah Bawipa Jesuh miing ah baptisma te a dang u .
44019006	Pawl lawng ahimi sawah a kut a tloeng atah Ciim Muithla te ahimi sawah va law ; ahimi lawngah ming nawh awl la cal u tih Pathen awl te khaw a phawng u .
44019007	Ahimi tah a pum boeih la thlaang paha thlaihih yun tah awm u .
44019008	Pawl tah sinakok bok-im la te cet tih thla thum khui puet ah raltheenla thlaangping tengah awl a thui , ahimi oen ah awl a thui u pakcal tih Pathen Ram kawng te ahimi lawng a yaakmingna thai ham a yawm .
44019009	Tede khatsut tah amangkhak thlaang la a awm u dawngah tangna u nawh tih thlaang rangpui haiah Pathen kah Lawngpui along a-im te athela a thui u . Tedawngah ahimi te a ceh taak tih oengca thli te a ceh puei , hin roekk ah Tirannas cacangna im ah awl a thui pe .
44019010	He tila te kum hih khui a sai tih Asia ram ah aka awm thlaang boeih Judah oen Gental thlaang thli lawng Bawipa awl te a yaak u .
44019011	Pathen lawng Pawl rang oen ah aka awm nooek nawh kawpoekrai miknoekna te a sai .
44019012	Ahih kah a hawna kut thuutna baaipeen oen a raang dahna himbaica thli pateng khaw thlaangtlo thli tengla a khuen u vengah ahimi kah tlawhnatna hoeih tih raaithe aka khueh thlaang thli kah a kaw khui kalawng raaithe thli te co u .
44019013	Judah thlaang khatsut raaithe hek hamla aka yingyo thlaang thli lawngkhaw Jesuh miing te hawna ham a yawm u . Ahimi lawng raaithe thli nala te , “ Pawl lawng a phawng Jesuh miing oen ah awl kan peek , co u loeih , ” a tina .
44019014	Judah thlaang Khawsoeih Bawi Skeva capa thli pasarih lawngah he tila a sai u .
44019015	Tede raaithe lawng ahimi nala te , “ Jesuh te ka ming , Pawl khaw ka ming ; tede , nangmi he a-u ? ” a tina .
44019016	A kaw khuiah raaithe aka awm thlaang te lawngah ahimi te a hah doet thloet tih boeih a taa . Boengha a caak u tih hinaak himbai pawnsawi la ahih im kalawng heeng u .
44019017	Efesa ah aka awm Judah thlaang oen Gental thlaang boeih lawng he kawng he a yaak u vengah a rih tangkiik u tih Bawipa Jesuh miing te a hinyah tare u .
44019018	Oengca thli khuikah thlaang broe lawngah law tih ahimi lawng a sai thli te rangpui haiah a phawng u .
44019019	Caam thoemthaina te aka hawna thlaang broe lawngah amami kah cabu thli te avan khuen tih rangpui haiah te hai dawngah a phum u . Ahimi lawng cabu phu te atoek asam u vengah apum boeih la ngun tangka thong sawm ngaa a pha .
44019020	He tila te Bawipa awl tah puung tare tih roeng hang .
44019021	He ang thaihu thli a awm hang coengah Pawl lawngah Macidonia ram oen Akhaia ram kalawng Jerusalem la ceh poe hamla kamthlah . Ahih lawngah , “ Tela te ka ceh coengah Rom khawpui la ka cet ai . ” ti .
44019022	Tedawngah amah bawmcemkung thlaang pahih Timote oen Erastas te Macidonia la a tuih , amah tah Asia ram khuiah atue san hlang a hawna .
44019023	Tevengah te Bawipa kah Lawngpui kawng dawngah Efesa khaaw ah awl puungna awm .
44019024	Demetrias aka miingna ngun thiidekung lawng rai pathennu Artimis kah tempal bok-im muei-ame thli te ngun oen a sai , ahih kah biibina oen ah biibikung thli lawng tangka a dang u .
44019025	Tedawngah amah kah bii aka bi thlaang thli oen amah angla bii tloe aka sai thli te khaw a khue tun tih ahimi nala te , “ Nangmi u , mami kah khuehtoen thaihu tah he kah biibina dawng kalawng ni n'dang u tite na ming u .
44019026	Tahe ah Pawl lawng a sai te nangmi lawng na huh thai tih na yaak thai u . Ahih lawngah , ‘ Thlaanghing lawng a sai pathen thli he pathen tangtang nawh ni ’ tila a thui tih Efesa khaaw oen Asia ram pum kah thlaang boeih te a yaakming sak poen .
44019027	Tedawngah mami kah biibina he miingthe a dang poen ai tite lakueng ham awm . Te bueng nawh tih Asia ram oen dilai pumpui kah thlaang lawng a bok rai pathennu Artimis kah bawilenna khaw yok vetih ahih kah tempal bok-im khaw apoeila awm poen ai tite lakueng ham awm ! ” a tina .
44019028	He awl he thlaangping lawng a yaak u vengah a thin sa soeh u tih , “ Efesa khaaw kah Artimis tah bawilen duet ni ” tila te paang u .
44019029	Te tila te khawpui khuiah cumplaam la tho u . Thlaangping lawngah Pawl oen yin aka cet haih Macidonia nam thlaang pahih Kaia oen Aristarkas te a tuuk u tih poei sai laamna-im la te aathamala a mawt u .
44019030	Pawl amah khaw thlaangping haiah te ceh ham a ngaih de oengca thli lawng ceh sak nawh .
44019031	Te peng kah aana khuehkung a paya khatsut hue lawngkhaw poei sai laamna-im la te ceh nawh hamla awl a tah u .
44019032	Te kah thlaangping thli te ngaihangtum luukiil haven la awm u : ahimi timkah thlaang yahawh ngaai lawngtah n'tu kawngah he tila ka tun u ti khaw a ming u nawh dawngah thlaang vaang lawng atloela paang u , atloe thlaangvaang lawng athloekla paang u .
44019033	Judah thlaang thli lawng Alekzandar te thlaangping hai la a ceh sak tih thlaang khatsut lawngtah ahih lawng ni awlpuungna he a thoeng sak cawini tila a poek u . Tecoeng atah Alekzandar lawng thlaangping te sap duem hamla a kut oen noekna a sai pe tih amah phungtuna awl te thui ham a yawm .
44019034	Tede ahimi lawng ahih te Judah thlaang ni tila a noek u vengah : “ Efesa khaaw kah Artimis tah bawilen duet ni ! ” tila te khawnoek pahih khui puet ah ruek ruek paang u .
44019035	Hukhueng atah te kah khawpui ah aana aka khueh cathutkung lawng thlaangping te a duem sak thai . Ahih lawng , “ Ka puei , Efesa thlaang thli , Efesa khaaw he tah alenduet Artimis tempal bok-im oen vaan kalawng aka tla thuk lungto cuem te doenkung la na awm u tite thlaang boeih lawng a ming u .
44019036	A-u lawngkhaw he tah oelh thai manawh . Tedawngah nangmi lawng duem na awm u ham awm tih poek muehla thaihu khat khaw sai ham awm nawh .
44019037	He rawi lawngah he tempal bok-im te khaw rot nawh tih mami kah pathennu kawng khaw athela thui nawh de ahih rawi he nangmi lawng he la navan khuen u .
44019038	Demetrias oen bii aka bi haih thlaang hue lawng a-u khaw tayacawi ham a khueh atah , aana khuehkung thli oen awlcekna yung oen ah awlcekna khawhin khaw mami lawng n'khueh u dawngah taya na cawi u thai ta .
44019039	Tede , apuehla na ngaih u atah pilnam rangpui tunna ah awl cek ham awm .
44019040	Tihin ah aka thoeng thaihu dawngah he , mami lawng ni awl puungna a thoeng sak tila m'peel hau ai ti he rih ham awm tih he tila a awm he akawng alam khaw atheenla n'thui u tang manawh . ” a tina .
44019041	He awl he a thui coeng atah thlaangping te a meel sak .
44020001	Awlpuungna te aboet coeng atah Pawl lawng oengca thli te a khue tun tih thathluena awl a thui pe coeng atah sading ngaimawngla an awm uh a tina . Tecoeng atah Makedonia ram la te cet .
44020002	Ahih lawngah te kah peng te a hiil adawng tih thathluena awl a thui pe , tecoeng atah Akhaia ram la te cet tih te ah te thla thum awm .
44020003	Siria ram la ceh ham cai de , Judah thlaang thli lawng ahuepla ngawn ham a teeng u tite a ming tih Macidonia ram benla ceh koep hamla te kamthlah .
44020004	Berea khaaw kah Piras capa Sopatar , Tesalon khaaw kah Aristarkas oen Sekunda ; Derbe khaaw kah Kaia ; Asia ram kah Tukhikas oen Trofimas mi te Timote lawng a ceh puei u .
44020005	Ahimi te lamhala cet u tih Troas khaaw ah kaimi te n'ring u .
44020006	Tawlru thuum nawh Takawi Poei a boeih coengah Filipi kalawng Kaimi khaw tuisangphaw oen ka cet u tih hin ngaa coengah ahimi oen Troas ah ka huh u , te ah te khawhin hin rih ka cam u .
44020007	Yarh khat khuikah lamhacuek khawhin ah beroep lopaangna thlembuh veel haih hamla ka tun u . Avuen hin ah ceh ham a kamthlah u dawngah Pawl lawng thlaangping tengah yiinthuem toe ah awl a thui .
44020008	Kaimi ka tunna asaw im han ah haiim te moen a vaang u .
44020009	Cadawng pakhat Jutikas aka miingna te bangbuerh ah ngawl , Pawl lawng awl a thui lii vengah te ahih tah a mik kuu tih ngaam , ahula tah ip muelh tih im han apathumna kalawng dilai la tla thuk . Ahimi lawngah duek rawkk la a ruh u .
44020010	Tede Pawl te rum thuk tih ahih te koe a sambai , ayuh ayam tih a pooem . Ahih lawngah , “ Lakueng u boel , hing hun he ! ” a tina .
44020011	Tecoengah im han la koep cet , takawi a eh tih a caak u . Ahimi oen mincang khawthaih toe asanhlang awl a thui u coengah Pawl te cet .
44020012	Ahimi lawngah cadawng te sading la amah im la te a ceh puei u tih ahimi boeih tah a ngaimawng u .
44020013	Kaimi te tuisangphaw oen lamhala Asos khaaw la te ka cet u , te kalawng tuisangphaw oen Pawl oen ah ceh haih hamla ka kamthlah u . Amah tah lan lawngpui kalawng a law dawngah te tila sai ham avan thui .
44020014	Asos khaaw ah kaimi oen ka huh u tih tuisangphaw dawngah ka luui sak u , tecoengah Mitilin khaw la ka cet u .
44020015	Te kalawng ah tuisangphaw oen ka cet u tih avuen hin ah Khios tuisanglak ka pha u . Tecoeng awmvai hin atah Samos tuisanglak ka pha u tih awmvaivuen hin atah Militas khaaw te ka pha u .
44020016	Pawl lawngah Asia ram khuiah poei-apah ham ngaih nawh tih Efesa khaaw te kaan tih tuisangphaw oen ceh phaat ham kamthlah . Acoeng thai atah Pentikos khawhin vengah Jerusalem te aloela pha ham a ngaih .
44020017	Pawl lawngah Militas kalawng Efesa la thlaang a tuih tih khrihcabu ahaamca thli te ahih oen huh u hamla law u lah seh , tila awl a tah .
44020018	Ahimi te avan pha u veng atah Pawl lawng , “ Asia ram kavan pha peek kalawng nangmi teng ka awm khui puet ah atue khawhin metila ka hawna tite na ming u .
44020019	Judah thlaang thli lawng ngawn hamla n'teeng poepa u dawngah rai-acangna ka teng ah a pai vengah khaw , Bawipa kah tuihyoeihthlaang la ka awm van angla kawdaw thinsan oen ah bii ka bi .
44020020	Thlaang rangpui haiah khaw , namami im ah khaw , nangmi kah hoeikhangna koei te khatca khaw thuh phah muehla ka thui tih kan cang puei u te na ming u .
44020021	Pathen haiah na thawlhna yut tih mami kah Bawipa Jesuh te na tangna u ham Judah thlaang oen Gental thlaang khaw avan at la ngaithuenna rep kan peek u poen .
44020022	Tahe atah Ciim Muithla kah awl te ka ngaai tih Jerusalem la ka cet ai , te ah te ka sawah n'tu thaihu aka thoeng ai tite ka ming nawh .
44020023	Ka phana boeih khaaw roekk ah Ciim Muithla lawng ah ngaithuenna m'peek tih thongtlaak oen raina lawng kai he n'ring khuep ti bueng he ni ka ming .
44020024	Tede ka hingna he n'tu la khaw ka ngaai mai nawh ; kai ham avan thloem bii oen ah kai lawng sai hamla Bawipa Jesuh lawng m'peek bii te coeng ham bueng ni ka ngaih . Te tah Pathen kah lungvatna kawng Awlthang Theen phawng ham he ni .
44020025	Kai lawngah nangmi boeih te khok kan hiil tih Pathen ram kawng te kavan thui u . Tede tahe kalawng tah a-u khat lawngkhaw kai he koep nan hu u tlaih manawh tite ka ming .
44020026	Tedawngah tihin nangmi tengah ataktang kavan thui ; nangmi timkah pakhat khat khaw na ha-ata u mai atah ka sawah tla boel seh .
44020027	Metihtiah Pathen kah a kamthlahna te thuh phah muehla apum boeih la nangmi tengah biit kavan thui poen .
44020028	Tedawngah namah oen namah te ngaithuen u langtah nangmi lawng na doen hamla Ciim Muithla lawng m'peek tuu thli te doen-acaang u lah . Pathen lawng amah Capa duekna rang oen amah koe la a khueh Pathen Khrihcabu tuudoen la te awm u lah .
44020029	Kai ka ceh coeng atah nangmi tim ah metaang tluung thli te law u vetih ahimi lawng tuuca thli te a sa sueng sak manawh tite ka ming .
44020030	Namami tim kah thlaang khatsut lawngah oengca thli te amami ben la mawt ham a ngaih dawngah hoem awl a thuina atue te a pha ai .
44020031	Tedawngah ngaithuen uh , kum thum khui puet ah khawyiin khawdaai mikphi oen kan cang puei u te hilh u boel .
44020032	Tahe tah nangmi he Pathen kah doencangna oen amah kah lungvatna awlthang khuiah kan peek u poen , te lawngah nangmi te n'roeng sak vetih amah kah thlaang boeih hamla a toen oepsoeh yotheen kam-awmna te m'peek ai .
44020033	Kai lawngah a-u kah sui khaw , ngun khaw , hinaak himbai khaw ka naai nawh .
44020034	Ka paya laikoei thli oen kamah kah ngoe ngaihna boeih te dang hamla kamah lawng ka kut oen bii ka bi te nangmi lawng na ming u .
44020035	Mami lawng voetna aka awm thlaang thli te bawmcemna ham bii te bi ham awm tite soeprep boeih ah kan huh sak poen . Bawipa Jesuh amah lawng , ‘ Dangna lak ah peekna he yo-akam awm ngaai ’ tila a thui awl te hilh u boel . ” a tina .
44020036	Pawl lawng awl a thui coeng atah ahimi oen haih khuklu oen cuengkueng u tih thangthui u .
44020037	Ahimi boeih lawng rap u tih Pawl te khak a kawp u , a mok u tih sadingla cet ne , a tina u .
44020038	Pawl lawng ahimi nala te , ‘ Kai he koep nan hu u tlaih manawh ’ a tina dawngah a kaw the u . Tecoeng atah Pawl te tuisangphaw a awmna la a thak u .
44021001	Kaimi lawngkhaw ahimi nala te sadingla awm uh ka tina coeng atah ka cet u . Tuisangphaw oen phaat ka cet u tih Kos tuisanglak te ka pha u ; avuen hin atah Rodis tuisanglak ka pha u ; te kalawng Patara la ka cet u .
44021002	Te ah te Fonicia la aka cet tuisangphaw pakhat ka huh u tih te oen ah te ka cet u .
44021003	Saipras tuisanglak a tuengna huen te ka pha u atah adang ben kalawng ka reel u tih Siria la te ka cet u . Turon khaaw atah lan la ka rum u , te ah te tuisangphaw dawngah thaihu a phueih te a sat u .
44021004	Te ah te oengca thli thlaang khatsut ka huh u tih ahimi tengah hin rih ka awm u . Pawl te Jerusalem la ceh nawh hamla ahimi lawng Muithla kah huham tharana oen a thui pe u .
44021005	Tede ahimi tengah khawhin hih rih ka awm u coeng atah ka cet u . Ahimi boeih oen a yu a ca thli lawng khawpui adauben tuikeeng toe la n'thak u , te ah te khuklu oen ka cuengkueng u tih ka thangthui u .
44021006	Tecoeng atah khat oen khat kut ka tuuk u coeng atah kaimi tah tuisangphaw dawng ka luui u , ahimi tah im la koep meel u .
44021007	Turon kalawng ka cet u tih Tolimas te ka pha u . Te ah te oengca thli oen ka voem ka toei u tih ahimi tengah hin at ka cam u .
44021008	Avuen khawhin ah ka cet u tih Sisaria khaaw te ka pha u . Te ah te , Jerusalem ah bawmkung la a tuek u thlaang pasarih khuiah aka thuum van awlthang phawngkung Filip im ah ka pah u .
44021009	Ahih lawng Pathen awl aka phawng a canu hulaa palii a khueh .
44021010	Te ah te asanhlang ka cam u coengah Akabas aka miingna tawngha te Judia ram kalawng avan pha .
44021011	Ahih te kaimi tengla law tih Pawl kah cihin te a lawh , a kut oen a khow te a piin tih , “ Ciim Muithla lawng tila avan thui : He kah cihin khuehkung he Jerusalem ah Judah thlaang thli lawng he tila a piin vetih Gental thlaang thli kut ah a peek ai . ” tila a thui .
44021012	He awl he kaimi lawng ka yaak u veng atah kaimi oen te kah aka awm thlaangtloe hue lawng Jerusalem la ceh nawh ham Pawl te ka thlawh u .
44021013	Tede ahih lawng , “ Me tih na ti u , he tila na rah u he ka thin navan hoepp sak u ! Jerusalem ah piin ayeen ham bueng oepsoehla ka awm nawh , te ah te Bawipa Jesuh kawngah duek ham pateng khaw oepsoehla ka awm poen . ” a tina .
44021014	Kaimi lawng ahih te ka thlawh u thai tlaih nawh , ka toeng u tih , “ Bawipa kawngaih hawn seh . ” ka tina u .
44021015	Te ah te kawlkalh ka cam u coeng atah kamami kah thaihu te ka roek ka bah u tih Jerusalem la te ka cet u .
44021016	Sisaria khaaw kah hubang thli khatsut khaw kaimi oen ka cet haih u tih kaimi lawng ka pahna koei Manason im la te n'ceh puei u . Ahih tah Saipras khaaw kah thlaang , acuekca kalawng oengca la aka awm poen ni .
44021017	Jerusalem la te kaimi ka pha u atah oengca thli lawng awmngaihcala n'do u .
44021018	Avuen atah Jeem te huh hamla Pawl oen kaimi haih ka cet u ; Khrihcabu ahaamca boeih khaw te ah te awm u .
44021019	Pawl lawng ahimi te kut a tuuk tih amah kah biibina rang oen Gental thlaang tim ah Pathen lawng a sai thaihu boeih te biit a thui pe
44021020	Ahih awl te a hutung u coeng atah ahimi boeih lawng Pathen te a thangpawm u . Tecoengah ahimi lawng , “ Maya Pawl , Judah thlaangphun toeklek nawh oengca la awm u poen tih ahimi lawng Phungawl a thintlawhna mangkhak te na ming poen .
44021021	Gental ram ah aka awm Judah thlaang boeih te Mosi kah Phungawl te hoett hamla , a ca thli te yahhuivuen reet nawh ham khaw , Judah phung alam te khaw vai tlaih nawh hamla nang lawng na cang puei tila ahimi lawng a thui u .
44021022	He la nang navan pha khaw a ming u poen cawini . Te tih atah me tih ni n'ti u lah ai ?
44021023	Kaimi lawngtah he tila na sai ham ka ngaih u . He ah he awlkamna aka sai thlaang palii awm .
44021024	Ahimi he ceh puei langtah bokna benkah ciimcaihna siing te sai puei van , nang lawngah tangka te kawnn peh , te atah ahimi lawng a luu te a vawkk bling thai ai . He tila na sai atah ahimi lawng nang kawng a thui u te atak tang nawh ni tila thlaang boeih lawng a ming u vetih namah khaw Mosi kah Phung awl angla ni khaw a sak van tite a ming u ai .
44021025	Tede oengca la aka awm Gental thlaang thli ham tah ahimi lawng kutsaimuei bokna ah a nawn u khatsut caak awkk te caak nawh ham , sathi caak nawh ham , ramsa rawn khak sa te caak nawh ham , ahimi lawngah hutaa tawngpa thawlhna te kuemsuem hamla mami kah awl tloekna ca te ahimi tengah m'pat pe u poen . ” a tina u .
44021026	Tedawngah avuen atah te kah thlaang thli te Pawl lawng a ceh puei tih ahimi oen bokna siing angla ciimcaihna te a sai u . Tecoengah Pawl te Tempal bok-im la cet tih ciimcaihna atue atang he aboet toe ah khawhin meyoeh a awm ai , ahimi pakhat rip ham luciik nawnna atue te mevengah n'sai ai tite oepsoehla a thui pe .
44021027	Tede khawhin hin rih te aboet tawm veng atah Asia ram kalawng aka law Judah thlaang thli lawng Tempal bok-im khuiah Pawl te a huh u . Ahimi lawngah thlaangping te a ceemtuh u tih Pawl te a tuuk u .
44021028	Ahimi lawngah , “ Israel thlaang thli , n'bawm u lah ! Ahih he khaaw tawm ah cet tih Israel thlaang thli khaw , Mosi kah Phungawl oen Tempal bok-im he khaw Oelhtaih hamla thlaang boeih te a cang puei . Tecoengah tahe ah Gental thlaang khatsut te Tempal bok-im khuila avan law puei tih he huen ciim he a hok a aih ” tila paang u .
44021029	( Efesa khaaw kah Trofimas oen Pawl te khawpui khuiah a huh haih u tih Pawl lawng ahih te Tempal bok-im khuila avan law puei tila a poek u dawngah te tila paang u . )
44021030	Khawpui pum te tokcaliik la tho u , thlaang boeih lawng heeng u , Pawl te a tuuk u tih Tempal bok-im adaubenla aathamala a mawt u . Tempal bok-im thawhka te pahoei a khaih u .
44021031	Tokcaliik la aka tho thlaangping lawng Pawl te ngawn ham kamthlah u , Jerusalem khawpui pum ah cumplaam la tho khuengdeng u poen tite Rom raalbawipa lawng a yaak .
44021032	Raalbawipa lawng raalkap bawi oen raalkap thli oen ah aathamala pahoei cet u . Thlaangping lawng raal bawipa oen raalkap thli te a huh u vengah Pawl a bawh u te a toeng u .
44021033	Raalbawipa te Pawl tengla cet , a tuuk tih thiirui pahih oen a khih sak . Tecoengah ahih lawng , “ He kah thlaang he a-u , n'tu thawlhna a sai ? ” tila a doet u .
44021034	Thlaangping khatsut lawng atloela paang u tih , khatsut lawng athloekla paang u van . Thlaangping kah paang awl dawngah awlpuungna taktak te Raalbawipa lawng a ming thai nawh dawngah Pawl te raaltoetna vawngup khuila khuen hamla raalkap thli te awl a peek .
44021035	Thlakkung te a pha tawm u atah thlaangping te tlungsa soeh aih tih raalkap thli lawng Pawl te a pawm hang u .
44021036	Thlaangping lawng a hu ah avan vai u tih , “ Ngawn uh . ” tila te ruek paang u .
44021037	Raalkap thli lawng Pawl te raaltoetna vawngup khuila a khuen tawm u atah Raalbawipa nala te , “ Na tengah awl ka thui thai ai aw ? ” a tina . Raalbawipa lawngah , “ Krik awl na cal thai aw ? ” a tina tih ,
44021038	“ Tetih atah n'hu vengah thlaang thonglii awva oen ceem la a thawh puei tih ramhum rammawl la aka ceh puei Iyipt thlaang te nang nawh macawi ? ” a tina .
44021039	Pawl lawng awl a thung pe tih , “ Kai tah Judah thlaang ni , Cilicia ram , Tarsas khawpui miing thaang kah thlaang ni . Reenna oen thlaangping tengah awl n'thui sak lah . ” a tina .
44021040	Raalbawipa lawng awl a thui sak . Te atah Pawl te thlakk dawng pai tih thlaangping te sap duem ham a kut oen noekna a peek . Thlaangping lawng awl a phah sap u coeng atah ahimi tengah Hebru awl la Pawl lawng awl a thui pe .
44022001	“ Maya manau thli oen a pa hue , nangmi haiah kamah ka phungtuna awl he hutung u lah ! ” a tina .
44022002	Ahimi tengah Hebru awl la a thui pe te a yaak u vengah awl a phah dingri u ; Pawl lawngah :
44022003	“ Kai he Cilicia ram Tarsas khaaw kah Judah thlaang ni , tede , Jerusalem ah he ka roeng hang tih Gamaliel kah sengcamoe la ka awm . Kai lawng mami patuer hue kah Phungawl oen thuituen-na te ka dang tih tihin ah he kah aka awm nangmi boeih angla Pathen tengah ka tlungmu van .
44022004	Kai lawngah he kah lawngpui aka vai thlaang thli te ka heem ka tek tih ka ngawn . Kai lawng hutaa khaw tawngpa khaw ka tuuk tih thong ah ka thlaak .
44022005	Kai lawng awltak ka thui tite Khawsoeih Bawi oen awlcekna Khonsil ah aka thuum boeih aka mingkung sausi la awm . Ahimi lawngah Damaskas khaw kah Judah thlaang thli tengah a thut pe u ca te khaw kai lawng ka lawh , tecoeng atah te kah thlaang thli te tuuk hamla , ahimi te thiirui oen khih tih dan tat ham Jerusalem la koep van khuen hamla te ka cet . ” a tina .
44022006	Damaskas khaaw la ka cet tih ka pha tawm veng hingthun ah te vaan kah aangna pakhat lawng n'thue ploeng tih ka teng ka vaai te aang rawngtheng .
44022007	Dilai ah ka tlim tih awl pakhat lawng , ‘ Sawl , Sawl ! N'tu ah kai he nan heem nan tek aih ? ’ tila a thui awl te ka yaak .
44022008	Kai lawngah , ‘ Bawipa , nang te a-u ? ’ ka tina . Ahih lawngah , ‘ Kai tah nang lawng nan heem nan tek Nazaret khaaw kah Jesuh ni ’ tila avan thui .
44022009	Kai oen ka cet haih thlaang thli lawng aangna te a huh u de ka tengah awl aka thuikung kah awl te tah ya u nawh .
44022010	Tevengah kai lawng , ‘ N'tu ka sai ai , Bawipa ! ’ tila ka doet tih Bawipa lawngah , ‘ Tho langtah Damaskas la cet , te ah te nang lawng na sai ham koei Pathen lawng avan khueh thaihu boeih te avan thui ai . ’ tila avan thui .
44022011	Te kah aangna lawng ka mik avan tueng sak tlaih nawh dawngah ka cet haih ka puei thli lawng Damaskas khaaw la te a kut oen m'mawt u .
44022012	Te khawpui khuiah Ananias aka miingna thlaang pakhat awm , ahih tah bokna ben ah tlungmu tih mami kah Phungawl te a vai , te ah aka awm Judah thlaang boeih lawng a hinyah tangkiik u .
44022013	Ahih te law tih ka tengah pai , ‘ Ka manau Sawl , na mik tueng loeih seh ! ’ n'tina . Teveng roe te ah ka mik tueng pahoei tih ahih te ka huh .
44022014	Ahih lawng , ‘ Mami patuer hue kah Pathen lawng amah kawngaih te ming hamla amah kah aka doeng tuihyoeihthlaang te huh sak ham oen ah amah awl roe oen a thui awl te yaak hamla nang he n'tuek poen .
44022015	Metihtiah nang lawng na huh tih na yaak boeih te thlaang boeih tengah thui hamla nang he a hih ham aka mingkung sausi la na awm ai .
44022016	Tahe ah n'tu na ring khiing ? Tho langtah baptisma te dang loeih , amah tengah thangthuina rang oen na thawlhna boeih te sil loeih ’ tila avan thui .
44022017	“ Jerusalem la te koep ka cet tih Tempal bok-im khuiah ka thangthui vengah huhthlaam pakhat ka huh ,
44022018	te kah huhthlaam dawngah Bawipa te ka huh tih ahih lawngah , ‘ He kah aka awm thlaang thli lawng kai kah kawng alam na thui he a do u nawh dawngah Jerusalem he ceh taak loeih , uelh tlaih boel . ’ tila avan thui .
44022019	Tevengah kai lawng , ‘ Bawipa , Sinakok boeih ah ka cet tih nang aka tangna thlaang thli te ka tuuk tih ka bawh te ahimi lawng atheenla a ming u .
44022020	Tecoengah nang kah sausi la aka awm Stefen te a ngawn u vengah te kamah khaw ka awm , ahih te ngawn ham ka ngaih puei van tih ahih aka ngawnkung thli kah hi-acuu te ka khoem pe . ’ ka tina .
44022021	Bawipa lawngah , ‘ Cet loeih , athla hlang la aka awm Gental thlaang thli tengla nang he kan tuih ai . ’ n'tina ” tila a thui pe .
44022022	He toe ah Pawl lawng awl a thui te tah thlaangping lawng a hutung u de , tecoeng atah awl a huer u tare tih , “ Te kah thlaang te thip uh ! Ngawn loeih ! Ahih te hing paa nawh ni ! ” tila paang u .
44022023	Ahimi lawngah paang u , a him-bai thli te a thlek u tih laidiik te vaan la a heh u .
44022024	Judah thlaang thli lawng paang u tih a oel khaklal u te ming ham ah ahih te raaltoetna vawngup la khuen ham oen ah cungpoelh oen tam hamla a raalkap thli te awl a peek .
44022025	Tede ahih te cungpoelh oen bawh hamla ahimi lawng a piin u vengah te Pawl lawng te kah aka pai raalkapbawi nala te , “ Rom thlaang pakhat he awl na cek thlan ah na bawh praap he upadi phung poen aw ? ” a tina .
44022026	He awl he raalkapbawi lawng a yaak vengah raalbawipa tengla cet tih , “ Ahih he Rom thlaang ni ! Metila ka sai ai na ti ? ” tila a doet .
44022027	Te atah raalbawipa lawng Pawl tengla cet tih a doet , “ Nang he Rom thlaang aw ? Van thui lah . ” a tina . Pawl lawngah , “ Oeih , kai tah Rom thlaang ni ” a tina .
44022028	Raalbawipa lawng , “ Kai lawngtah tangka ka peek tih Rom thlaang la ka coengg ” a tina . Pawl lawngah , “ Kai tah Rom thlaang roe la ka thang ” a tina .
44022029	Tevengah Pawl te awl ka doet ai aka ti thlaang thli te pahoei nawng u ; Pawl he Rom thlaang ni tite raalbawipa lawng a ming vengah thiirui oen a khih hau te caalla lakueng .
44022030	Judah thlaang thli lawng Pawl he thawlh a peel u te acek aneh la raalbawipa lawng ming ham a ngaih ; tedawngah avuen hin atah Pawl a piinna thiirui te a thlam pe , khawsoeih ahaamca thli oen Khonsil ah aka thuum thlaang thli te ngawlh tun ham awl a peek . Tecoeng atah Pawl te ahimi haiah a pai sak .
44023001	Pawl lawng Khonsil ah aka thuum thlaang thli te a bueh rangpatang tih , “ Ka puei , Israel thlaang thli ! Kai tah tahe toe ah khaw ka sakna dawngah athe atheen mingna thinkaw he Pathen haiah ciim . ” a tina .
44023002	Khawsoeih bawi Ananias lawng Pawl tengah aka pai thlaang thli nala te , ‘ Pawl te a kaa ah bel pingmal uh , ’ a tina .
44023003	Tevengah Pawl lawng ahih nala te , “ Nang , abawk vuut vawngpui , Pathen lawng namah te m'bel malcal seh ! Nang lawngah kai he Phungawl angla awl cek hamla te ah te na ngawl van de kai he bel hamla awl na peek dawngah Phungawl te na phe poen ! ” a tina .
44023004	Pawl tengah aka pai thlaang thli lawng ah te , “ Nang lawngah Pathen kah Khawsoeih Bawi na sal na phaam ! ” a tina u .
44023005	Pawl lawng , “ Ka puei , Israel thlaang thli , ahih he Khawsoeih Bawi ni tite ka ming nawh dawngah ni . Caciim lawngah , ‘ Na thlaang phun ukkung te athela thui boel , ’ tila a thui ta ” a tina .
44023006	Te kah thlaangvaang te Sadusi thlaang tih thlaang vaang te tah Farasi thlaang ni tite Pawl lawng a huh vengah awlcekna Khonsil ah te paang tih , “ Ka puei , Israel thli , Kai he Farasi thlaang pakhat ni , Farasi thlaang thli kah capa ni . Thlaang duek thli tho koep ai tite ngaiuepna ka khueh dawngah ni he ah he awl n'khee u . ” tila a thui .
44023007	He tila a thui coeng khoeng atah Farasi thlaang thli oen Sadusi thli te awl puung u tih pahih la pek u .
44023008	( Sadusi thlaang thli lawngtah thlaang duek thli he koep tho tlaih nawh tih vanthlaang khaw , muithla khaw awm nawh tila a thui u ; tede Farasi thlaang thli lawngtah te ang thli boeih te awm tangtang tila a tangna u . )
44023009	Ahimi kah awlpuungna awl te san tare hang tih Farasi thlaang timkah cangpueikung khatsut te pai u tih : “ He kah thlaang dawngah he a thawlhna khat khaw ka hu u nawh ! Muithla pakhat lawngkhaw , vanthlaang lawngkhaw a thui pe thai mai ta ” tila a oelh khaklal u .
44023010	Awlpuungna te solaan tare hang tih Pawl te petpet a doek u hau mai ai ti tih lakueng u . Tedawngah raalkap thli te thlaangping tengla a tuih tih , ‘ Pawl te ceh puei u langtah raaltoetna vawngup la khuen uh ’ a tina .
44023011	Te kah khawyiin ah te Bawipa tah Pawl tengah pai tih , “ Rih boel ! Jerusalem ah he kai ham sausi la na pai angla Rom khawpui ah khaw he tila na pai hun ai . ” a tina .
44023012	Avuen mincang atah Judah thlaang khatsut te tun huh u tih , khaw a khaan u . Ahimi lawngah Pawl te ngawn thlan roekk atah caak awkk khaw caak nawh hamla awl a taap u .
44023013	He tila khaw aka khaan thlaang thli te sawmlii thlai awm u .
44023014	Tecoengah ahimi lawng khawsoeih ahaamca thli oen Judah thlaang ahaamca thli tengla cet u tih , “ Kaimi lawng Pawl he ka ngawn u thlan khui roekk tah thaihu khat khaw caak nawh ham athe ka phoei u tih awl ka taap u poen .
44023015	Tedawngah nangmi oen Khonsil ahaamca thli lawng ahih kawng te acek aneh la doet tare ham aka ngaih angla te sa u langtah nangmi tengah Pawl te avan khuen u thai ham Rom raalbawipa te yaak sak uh . He la he avan pha thlan ah ngawn hamla oepsoehla ka awm u ai ” tila a thui pe u .
44023016	Tede Pawl ngannu kah a capa lawng te tila a teeng u kawng te a yaak ; raaltoetna vawngup la cet tih Pawl tengah a thui pe .
44023017	Tecoengah Pawl lawng raalbawi pakhat te a khue tih , “ Raalbawipa tengla cadawng he cet puei , pakhat khat thui pe ham a khueh cawini ” a tina .
44023018	Raalbawi lawng ahih te raalbawipa tengla a ceh puei tih , “ Thongtla Pawl lawng , ‘ he kah cadawng lawng he nang tengah awl thui ham a khueh , ceh puei , ’ a ti dawngah kavan law puei ” a tina .
44023019	Raalbawipa lawng a kut ah a mawt tih atloela a ceh puei , “ Kai tengah n'tu awl thui ham na khueh ? ” a tina .
44023020	Ahih lawngah , “ Khonsil ah aka thuum thlaang thli lawng , Pawl kawng he acek aneh la ming heet ham aka ngaih angla te sa u silang Pawl te Khonsil ah van khuen thuk ham thangvuen ah bih hamla Judah aana khuehkung thli a kaw vai u poen .
44023021	Ahimi awl te ngaai pe boel ; metihtiah thlaang sawmlii thlai lawng thuh u tih ahih te a mah u . Ahimi lawng Pawl te a ngawn thlan khui caak awkk khaw caak nawh ham awl a taap u poen . Ahimi lawng sai hamla oepsoehla awm u poen tih nang kah awl ni doek a lamtoen u poen ” a tina .
44023022	Raalbawipa lawng , “ Ka tengah navan thui he a-u khat tengah khaw thui boel . ” a tina tih cadawng te koep a tuih .
44023023	Tecoengah raalbawipa lawng raalkapbawi pahih te a khue tih , “ Raalkap yahnih , marang raalkap sawmsarih , cai aka pawm raalkap yahnih te khue langtah n'tu yiin khawnoek pakua ah Sisaria la ceh ham kamthlah oepsoeh uh .
44023024	Pawl lawng a cit ham marang pakhat ah roekbah pe langtah ram ukbawi Filik tengla ading asuekla pha sak uh ” a tina .
44023025	Tecoengah raalbawipa lawng adangkah angla ca a thut tih a pat :
44023026	“ Klaudias Lisias lawng Hinyah koei ram ukbawi Filip tengah ca kavan pat :
44023027	Judah thlaang thli lawng he kah thlaang he a tuuk u tih a ngawn dalh u . Ahih he Rom thlaang ni tila ka ming u dawngah raalkap thli oen ka cet u tih ka thlawn u .
44023028	Ahimi lawng thawlh a peel u te ming ham ka ngaih tih amami kah awlcekna Khonsil la ka ceh puei .
44023029	Ahih lawngah duekna koei oen thongtlaakna koei khat khaw sai nawh tite ka huh ; ahih he thawlh a peel u tah amami kah phungawl kawng alam ni .
44023030	Ahih he ngawn hamla a teeng u tite ka yaak vengah , nang tengah tuih pahoei ham ka poek . Ahih he taya aka cawi hue te nang tengah taya cawi ham ka thui pe poen . Na sa ding seh . ” tila a thut pe .
44023031	Raalkap thli lawng a thui pe angla te a sai u . Ahimi lawngah te yiin ah te Antipatris toela Pawl te a ceh puei u .
44023032	Avuen hin atah cai aka pawm raalkap thli oen raalkap yahnih te tah raaltoetna vawng up la meel u tih marangcit raalkap thli lawng Pawl te poe a ceh puei u .
44023033	Ahimi lawngah Sisaria te a pha u atah ram ukbawi te ca a peek u tih ahih kut ah Pawl te a tloeng pe u .
44023034	Ram ukbawi lawng ca te a tae coeng atah Pawl nala te , ‘ Nang he ame ram kah ’ tila a doet . Cilicia ram kah thlaang ni tite a ming coeng atah ,
44023035	Ahih lawngah , “ Nang te taya aka cawikung thli avan pha u vengah nang kah lumlai he kavan thui badai ” a tina . Tecoengah Pawl te ram ukbawi amah kah yungimpui ah khueh tih raalkap thli lawng toet hamla awl a peek .
44024001	Khawhin hin ngaa a awm coeng atah Khawsoeih Bawi Ananias tah Judah thlaang khatsut hue oen thlaangcal Tertullas oen haih Sisaria la cet u . Ahimi te ram ukbawi Filik tengla cet u tih Pawl te taya a cawi u .
44024002	Pawl te a khue u tih thlaangcal Tertullas lawng adangkah angla thawlhpeelna te a thui : “ Hinyah koei ram ukbawi ! Nang lawngah cuihna oen nan mawt u dawngah roeproeina asanhlang la awm tih ram theenna ham ah tlaih pan ham angoena boeih te na tlaih poen .
44024003	Ame huen ah khaw te tila na sai dawngah kaimi ka awmngaih tih kan uem u tangkiik .
44024004	Nang kah atue atang te asan-hlang hawna ham ka ngaih nawh , tede atoila ka thui he na hutung hamla reenna kavan bih .
44024005	Kaimi lawng he kah thlaang he thlaang teekyaakkung la ka huh u : ahih lawng he dilai pum kah Judah thlaang thli tengah awlpuungna a sai tih Nazarin bu kah mawtkung la awm ,
44024006	Tempal bok-im khaw hok-aih hamla a yawm vengah te ka tuuk u . ( Kaimi lawng kamami kah Phungawl angla awl cek ham ka kamthlah u ,
44024007	tede raalbawipa Lisias law tih ahih he kaimi kut dawngkah a rot .
44024008	Tecoengah ahih he taya aka cawikung thli te nang tengla law ham awl a peek . ) He kah thlaang he nang lawng awl na doet atah kaimi lawng thawlh ka peel boeih te namah lawng na ming badai . ” a tina .
44024009	Judah thlaang thli lawng-khaw ruek kawhuui u tih thawlh a peel he asoeng tang tang ni tila a thui u .
44024010	Ram ukbawi lawng Pawl te awl thui ham noekna a peek tih Pawl lawngah , “ Nang tah he thlaangphun sawah kum san hlang awlcekkung la na awm poen tite ka ming , kamah phungtuna awl he na haiah nan thui sak dawngah ka awmngaih .
44024011	Jerusalem la Pathen bok ham ka cet , hin ha thlaihih pateng awm nawh hun tite nang lawng na ming thai ai .
44024012	Tempal bok-im khuiah thlaang pakhat khat oen ka tawh ka thaam u khaw , khawpui khui ame ang huen ah khaw , Sinakok bok-im khuiah khaw , kai lawng thlaangping ka ceemtuh tite Judah thlaang thli lawng hu manawh .
44024013	Tahe ah ahimi lawng ka sawah thawlhpeelna he asoengna tangtang te nang tengah van thui u tang manawh .
44024014	Ka sai tangtang tila nang tengah ka thui tah he ni : Ahimi lawng soeng nawh a ti u , Lawngpui te ka vai tih kamami patuer hue kah Pathen te ka bok . Tede kai lawngkhaw Mosi kah Phungawl oen tawngha thli kah cabu dawng a thut boeih te ka tangna . Thlaangthe khaw , thlaang theen khaw , duekna kalawng tho koep ai tite ahimi angla kai lawngkhaw ka ngaiuep van .
44024015	Ahimi lawngah thlaang boeih he thlaangdoeng oen thlaangthawlh khaw duekna kalawng tho ai tila Pathen ah ngaiuepna a khueh u te ang van ni kai lawngkhaw ka khueh van .
44024016	Tedawngah Pathen oen thlaanghing haiah athetheen mingna kawpoek ciim khueh hamla ka sai thai khui tah ka sai poepa .
44024017	Kum san hlang Jerusalem kalawng athlana la awm coengah ka thlaangphun thli hamla tangka thak ham , luciik nawn hamla te la te ka cet .
44024018	Bokna siing angla ciimcaihna te ka sai boet coengah Tempal bok-im khuiah luciik thawthuengna ka sai vengah kai he ahimi lawng n'huh u . Tevengah te ka tengah thlaangping khaw awm nawh , awlpuungna khaw awm nawh .
44024019	Tede , te ah te Asia ram kalawng aka law Judah thlaang khatsut tah awm ; ahimi lawng kai he oelhtaih ham a ngaih u atah tayacawi hamla amami man nang tengah a law u ham awm de ta .
44024020	Tetih atah he kah aka awm thlaang hue lawngah Khonsil ahaamca thli haiah ka pai vengah kai lawng ka sai thawlh a huh u te van thui u seh .
44024021	Kai lawng ahimi haiah ka pai vengah : ‘ Thlaangduek thli he tho koep ai tila ka tangna dawngah tihin ah nangmi lawng taya nan cawi u he . ’ tila ka thui pakhat bueng he nawh atah atloe a awm atah van thui u seh . ” a tina .
44024022	Filik lawngtah lawngpui a ti u te a ming heet dawngah awl thuina te a toeng sak tih , ahimi nala , ‘ Raalbawipa Lisias avan pha vengah nangmi kah Lumlai he kavan tloek badai . ” a tina .
44024023	Ahih lawng Pawl aka toet raalkapbawi te ahih he atheenla toet , tede ahoerpoengla awm sak langtah angoe angaih thli te khaw a paya thli lawng pe seh . ’ a tina .
44024024	Khawhin meyoeh yun nuem a awm coeng atah Filik he a yu Judah nu Drusilla oen va law hih . Ahih lawng Pawl te a khue tih Pawl lawng Jesuh Khrih ah oengna kawng a thui te a hutung hih .
44024025	Tede Pawl lawngah theenna kawng , mah oen mah kuemsuemna kawng oen Awlcekna Khawhin a lawna kawng te a thui vengah Filik lawng caalla a rih tih , “ Tahe tah cet de ne . Ka hoeng vengah kan khue sak koep badai . ” a tina .
44024026	Te ah te ahih lawngah Pawl lawng he tangka m'peek ai tila a ngaiuep , tedawngah ni ahih lawng Pawl te a khue sak poepa tih awl a thui puei .
44024027	Khaw kum hih a awm coeng atah Filik te Porcias Fitas lawng avan thaw tih ram ukbawi la awm . Filik lawng Judah thlaang thli te a kaw hoe sak ham a ngaih dawngah Pawl te thong khuiah poe a khueh .
44025001	Fitas te hin thum a awm coeng atah te ram la te avan pha tih Sisaria kalawng Jerusalem la cet ,
44025002	te ah te khawsoeih ahaamca thli oen Judah thlaang mawtkung thli lawng Pawl thawlh a peelna te a thui u .
44025003	Pawl te lawngpueng ah ngawn ham khawkhanna a khueh u dawngah ahih te Jerusalem la khuen pe ham Fitas tengah reenna a bih u .
44025004	Fitas lawng , “ Pawl he Sisaria thong khuiah awm , kai khaw tela te yue ka meel koep ai .
44025005	Namami kah mawtkung thli he kai ka ceh vengah law u selang tah te kah thlaang lawng te thawlhpalhna a sai atah taya cawi u seh ” a tina .
44025006	Fitas te ahimi tengah khawhin reet nuem , hin ha nuem awm tih tecoengah Sisaria la te cet . Avuen hin atah awlcekna ah ngawl tih Pawl te van law puei uh a tina .
44025007	Pawl te avan pha atah Jerusalem kalawng aka law Judah thlaang thli lawng Pawl te a veel khoep u tih thawlh broela a pup u , te tila thawlh a pup u te soeng tang tang tila ahimi lawng thui u thai nawh .
44025008	Tecoengah Pawl lawng amah phungtuna awl te a thui : “ Kai lawngah Judah thlaang thli kah Phungawl te khaw Tempal bok-im khaw , Rom sengpahrang sangluel sawah khaw thawlhpalhna ka sai nawh . ” a tina .
44025009	Tede Fitas lawng Judah thlaang thli kah haitheen peek te a ngaih dawngah Pawl nala te , “ Jerusalem la cet tih he kah lumlai he ka haiah thui ham na ngaih aw ? ” a tina .
44025010	Tevengah Pawl lawng , “ Sengpahrang sangluel kah awlcekna yungim ah ni thui ham ka ngaih . Namah lawng na ming angla Judah thlaang sawah thawlhpalhna ka sai nawh .
44025011	Kai lawng phungawl te ka phe tih pakhat khat ka sai dawngah duekna koei dantatna te awm kawinih loeih hamla kavan bih manawh . Tede ahimi kah thawlh peelna he asoeng nawh atah a-u lawngkhaw kai he ahimi kut ah pe thai manawh . Sengpahrang sangluel tengah ayuu ka khaan ai . ” a tina .
44025012	Tecoeng atah Fitas lawng amah kah khawkhankung thli oen a doet u coeng atah , “ Sengpahrang sangluel tengah ayuu khaan ham na ngaih dawngah ahih tengla na cet ai . ” a tina .
44025013	Te kalawng a awm khueng coeng atah Sengpahrang Akrippa oen Berni tah Fitas tengah uemna awl thui pe ham Sisaria la cet hih .
44025014	Te ah te khawhin san hlang a awm hih coeng atah Fitas lawng Pawl kawng te sengpahrang tengah a thui pe : “ He ah he Filik lawng thong a thlaak pakhat awm ,
44025015	Jerusalem la ka ceh veng te ah Judah thli kah khawsoeih ahaamca thli oen Judah thlaang ahaamca thli lawng thawlh a peel u tih ahih te dan tat ham ka tengah avan bih u .
44025016	Tede kai lawngah , taya a cawi u thlaang pakhat te taya cawikung thli oen haitang u tih thawlh a peelna boeih dawngah amah oen amah phungtuna awl a thui thlan atah a-u khat khaw thlaang kut ah peek hamla Rom thlaang thli kah phung alam nawh ni ka tina .
44025017	Tecoengah he la he ahimi a law u vengah uelh muehla avuen hin ah awlcekna yungim ah ka ngawl tih te thlaang te ka khue sak .
44025018	Ahih taya aka cawi hue te pai u tih a thui u , tede ka poekna angla athe arana khat khaw peel u tangtang nawh .
44025019	Ahimi boeih lawng awlpuungna a thui he tah amami kah bokna kawng oen aka duek tangte Jesuh aka miingna thlaang kawng te mai ni ; tede Pawl lawngtah ahih te hing tila a thui .
44025020	He kah awlpuungna kawng he metila awlceet ka yaak thai lah ai tite ka ming nawh , tedawngah Pawl te Jerusalem la cet tih thawlhpeelna thli he te ah te thui sak ham na ngaih aw ka tina .
44025021	Tede Pawl lawng ayuu akhaan ; ahih lawngah amah te atheenla toet ham oen ah amah kah lumlai te Sengpahrang sangluel lawng awl van tloek seh tila a bih . Tedawngah Sengpahrang sangluel tengla tuih thlantoe ahih te atheenla toet ham awl ka peek . ” a tina .
44025022	Akrippas lawng Fitas nala te , “ Ahih kah awl thui te kamah lawng yaak rep ham ka ngaih a tina . Fitas lawngah , “ Thangvuen ah na yaak badai ” a tina .
44025023	Avuen khawhin atah Akrippa oen Berni tah a bawilen phawlip oen ruep-awm tangkiik la thoekcau u heet tih raalbawi thli oen khawpui khuikah mawtkung ahaamca thli oen ah rangpui tunna impui la te haih kuun u . Fitas lawng awl a thlaw a peek tih Pawl te avan law puei u .
44025024	Fitas lawng , “ Akrippa Sengpahrang oen he ah aka awm boeih Judah thlaang boeih boeih , he kah aka awm lawngkhaw , Jerusalem ah aka awm lawngkhaw , he kah na huh u thlaang he kai tengah taya a cawi u . Ahimi lawng , ahih he hingpaa nawh ni tila paang u .
44025025	Tede ahih lawngah duekna koei dantat ham tangtang a sai khat khaw ka hu nawh . Tede amah lawngah Sengpahrang sangluel tengah ayuukhaan ham a ngaih tih te la te tuih hamla ka poek poen .
44025026	Tede ahih kawng he Sengpahrang sangluel tengah acek aneh la ca thut ham ka khueh nawh . Tedawngah he ah he nangmi boeih oen awlpui la Sengpahrang Akrippa haiah kavan law puei ! Ahih kah lumlai he thuikhaan coeng atah cathut koei khat khaw awm ai aw ka ti mai dawngah ni .
44025027	Metihtiah thongtla thlaang pakhat taya a cawina akawng alam te atheenla tueng sak ohla tuih ham tah alawng-ala awm nawh . ” tila a thui .
44026001	Akrippa lawng Pawl nala te , “ Namah kawng te na thui thai poen . ” a tina . Pawl lawng a kut te a phawh , tecoengah adangkah angla amah oen amah phungtuna awl te a thui :
44026002	“ Sengpahrang Akrippa ! Tihin na haiah , Judah thlaang thli kah thawlh peelna boeih dawngah kamah oen kamah ka phungtu u he yotheen tang poen ni tila ka poek .
44026003	He tila ka poek he nang lawngtah Judah thlaang thli kah phung oen awlpuungna te atheenla na ming dawngah ni . Tedawngah lunghoeihla ka awl thui he na hutung ham reenna kavan bih .
44026004	Kai he ka camaw veng kalawng metila ka awm ka ih ti he Judah thlaang boeih lawng a ming u . Kai he lamhacuek ah kamah ram khuiah khaw ka sak tih tecoengah Jerusalem ah ka awm te ahimi lawng a ming u .
44026005	Ahimi lawng kai he asan hlang m'ming u poen , acuekca veng kalawng kai tah kamami kah bokna ben ah arai koek Farasi thlaang pakhat la ka awm te a ngaih u atah a thui u thai .
44026006	Tahe veng awlcek ham he ah ka pai he tah Pathen lawng kamami kah patuer hue tengah awlkamna a sai ngaiuepna te ka khueh van dawngah ni .
44026007	Te ngaiuepna te tah kamami thlaangphun paha thlaihih lawng yiin , daai Pathen a bok u vengah dang hamla a ngaiuep u te ni . Hinyah kap Bawipa , te kah ngaiuepna kawngah ni Judah thlaang thli lawng kai he taya n'cawi u !
44026008	Pathen lawng thlaangduek a thawh sak ti he he kah aka awm thlaang thli lawng n'tu kawngah tangna ham awm nawh na ti u ?
44026009	Nazaret khaaw kah Jesuh kawng te oelhtaih thai khui tah ka sai ai tila kamah roe lawngah kaw ka poek .
44026010	Jerusalem ah te tila te ka sai . Kai lawng khawsoeih ahaamca thli tengkah saithaina aana te ka dang tih Pathen kah thlaang yahawh hlang mai te thong ah ka thlaak ; Ahimi te a ngawn u vengah khaw ngawn ham roe la kai lawng ka ngaih puei van .
44026011	Sinakok bok-im ah khaw ahimi te dan ka tat sak u tih amami kah oengna te hoett sak hamla ka yawm . Ahimi sawah ka thin sa soeh tih ahimi te heemtek hamla ram tloe kah khawpui toela ka pan .
44026012	“ Te tila ka kamthlah dawngah khawsoeih ahaamca thli tengkah awlpeekna aana oen Damaskas khaaw la te ka cet .
44026013	Hinyah kap Bawipa , te tila hingthuntaang lawngpueng ka ceh vengah , khawmik lak ah aka aang ngaai aangna pakhat lawngah kamah khaw , ka cet haih thlaang thli khaw vaan kalawng n'thue rawngtheng u .
44026014	Kaimi boeih te dilai ah ka tlim drek u tih , ‘ Sawl , Sawl ! N'tu kawngah kai he nan heem nan tek aih ca ? Vaitaw taal lawngah amah khuehkung kah cungpoelh te a peh atah a tam doetthloet angla namah oen namah te nganbawh na pe u khoeng ’ tila Hebru awl la avan thui te ka yaak .
44026015	Kai lawngah , ‘ Bawipa , nang te a-u ? ’ ka tina . Tevengah Bawipa lawng , ‘ Kai tah nang kah heem atek Jesuh ni .
44026016	Tede tho langtah pai hang lah . Nang he kamah kah tuihyoeihthlaang la khueh ham na tengah ka phumpho . Tihin ah kai nan huh he khaw hailamben kah kan huh sak ham koei te khaw thlaangtloe tengah aka thui ham ni .
44026017	Kai lawngah nang he Israel thlaang thli kut dawng kalawng khaw , Gental thlaang tengah khaw kan tuih vetih ahimi kut dawng kalawng khaw kan thlawn ai .
44026018	Nang lawng ahimi te a mik na daai sak vetih yiinna kalawng aangna la , Seitan kah tharana khui kalawng Pathen tengla na mang sak ai , te dengah ni ahimi lawng kai he oengna rang oen ah thawlh khawdawp ngaaina te a khueh u vetih Pathen kah thlaangtuek thli tim ah ahuen amawl a dang u van ai ’ tila avan thui ” a tina .
44026019	“ Tedawngah , Sengpahrang Akrippa , vaan kah huhthlaam ka huh te ngailaakna muehla ka awm ma-nawh .
44026020	Lamhacuek la Damaskas oen Jerusalem ah , tecoengah Judia ram pum oen Gental thlaang boeih tengah ahimi lawng thawlhna te yut u tih Pathen benla a mang u hamla , ahimi lawng a thawlh yutna te tueng sakna thaihu sai hamla ka phawng pe .
44026021	He kawng dawngah ni Judah thlaang thli lawng Tempal bok-im ah ka awm vengah te n'tuuk u tih ngawn hamla a yawm u .
44026022	Tede tihin toe ah Pathen lawng n'bawm , tedawngah thlaang yitt thlaangbo nangmi boeih haiah he ka pai tih awl ka thui . Tawngha thli oen Mosi lawng a thui oepsoeh aka thoeng ham koei thaihu te ni kai lawng ka thui :
44026023	te tah Judah thlaang thli oen Gental thlaang thli tengah thlawnna aangna te phawng hamla , Messiah lawng patang a khang coengah duekna kalawng lamhacuek aka tho koep thlaang la awm ai a ti te ni ka thui . ” a tina .
44026024	Te tila Pawl te amah oen amah a phungtu u vengah Fitas lawng , “ Pawl na cuih taal poen ! Cuihna asangsang na cangna lawng ng'ngau sak poen . ” a tina .
44026025	Pawl lawngah , “ Bawipa , ka ngau moenih ! Aka soeng awltak ni ka thui .
44026026	Sengpahrang Akrippa ! Nang lawng he kah thaihu kawng he na ming dawngah ni na tengah tong-aa ohla ka thui . He tah ahuep ahel , akel acawng ah aka thoeng thaihu nawh tih he ang thli boeih he nang lawng na ming tangte poen ni tite ka tangna .
44026027	Sengpahrang Akrippa , tawngha thli kah ca thut te na tangna aw ? Nang lawng na tangna tite ka ming ! ” a tina .
44026028	Akrippa lawng Pawl nala te , “ Kai he atue soetca khuiah khrihca la ka coengg sak thai ai tila na poek aw ? ” a tina .
44026029	Pawl lawngah , “ Atue soetca ah khaw , asan hlang ah khaw , he kah thiirui he tah thui muehla nang oen tihin ah ka awlthui aka hutung nangmi boeih he kai angla awm van ham Pathen tengah ka thangthui ! ” a tina .
44026030	Tecoeng atah sengpahrang khaw , ram ukbawi khaw , Berni oen atloe boeih te tho u tih ,
44026031	a ceh u coeng atah ahimi khat oen khat lawngah , “ He kah thlaang lawng he duekna koei oen thongtlaakna koei khat khaw sai nawh de ni . ” tila a thui u .
44026032	Te atah Akrippa lawng Fitas nala , “ Sengpahrang sangluel tengah ayuukhaan nawh kawinih he thlaang he thlah hamla awm de ni . ” a tina .
44027001	Kaimi he Itali ram la tuisangphaw oen ceh ham awl a khueng u coeng atah , “ Sengpahrang sangluel kah Raalkapbu ” a ti u Rom raalkapbu kah raalbawi Julias kut ah Pawl oen atloe thongtla khat sut te a peek u .
44027002	Asia ram kah tuisangphaw duemdawngna roekk ah aka cet tawm Adramitiam khaaw kah tuisangphaw pakhat dawngah ka luui u tih te oen ah ka cet u . Macidonia ram Tesalon khaaw kah Aristarkas khaw kaimi oen haih ka cet u .
44027003	Avuen atah Sidon ka pha u . Julias lawng Pawl te a reen dawngah a paya thli tengla a ceh sak tih angoe te avan peek u .
44027004	Te kalawng kaimi ka cet u de khawthlii lawng n'haang khoep u dawngah yilh uepna ben Saipras tuisanglak ben ka lawng ka cet u .
44027005	Tecoengah Cilicia oen Pamfilia ayaawnna tuueng tuitunlii ah te ka law u phai tih Licia peng kah Mira khaaw te ka pha u .
44027006	Te ah te Alekzandria kalawng aka law Itali ram la aka cet ham koei tuisangphaw pakhat te raalbawi lawng a huh tih te dawngah te n'luui sak u .
44027007	Khawhin sanhlang ahiing ayaaila ka cet u tih aboetna atah ahar abat la Nidas khaaw te ka pha u . Te ben kalawng ah ceh hamla yilh lawng m'maam khoep u tih yilh uepna ben Krit tuisanglak ben kalawng ka cet u tih Salmon Ngocou tengah te poet ka cet u .
44027008	Tuikeeng ah te poe ka cet u tih Tuisangphaw duemna Huen theen a ti u te ahar abat la ka pha u . Te tah Lasea khawpui kalawng thla aih tlaih nawh .
44027009	Te ah te asan hlang ka cam u tih Thawlh thlamna Khawhin khaw athloei poen dawngah tuisangphaw oen khawlawng thla ceh ham arih awm poen . Tedawngah Pawl lawng ahimi te ngaithuenna awl a thui pe :
44027010	“ Nangmi u , he kalawng ah mami khawlawng ceh he arih ham awm tangkiik tila ka huh ; thaihu thaiha khaw , tuisangphaw khaw , hingna toe khaw sungduehna awm khuengdeng ai . ” a tina .
44027011	Tede raalbawi lawng tuisangphaw kungmah oen aka mongkung kah awl te a ngaai tih Pawl kah awlthui tah tula khaw toeh pe nawh .
44027012	Te kah tuisangphaw duemna huen te sikding khui puet ah awm ham theen nawh ; tedawngah thlaang yahawh lawngah a coeng thai atah Finik la te cet ngala tih te ah te sikding khui puet awm ham a ngaih u . Finik he tah Krit tuisanglak kah tuisangphaw duemna huen la awm tih khawtlaak akakk ben oen khawtlaak aluen ben la te maang .
44027013	Akakk ben kalawng yilh te hiip hiip law tih amami kah kamthlahna angla coeng thai ai a ti u dawngah thiilungdue te a doek u tih Krit tuisanglak te ayoeii rep la poe ka hawng u tih ka cet u .
44027014	Tede raih a awm coeng atah , “ Khawcuuk Aluen ben khawthlii ” a ti u te tuisanglak ben kalawng ah thlii khuengdeng .
44027015	Tuisangphaw te khawthlii lawng avan haang tih khawthlii tim ah tuisangphaw te hoei tloel la awm poen , tedawngah ka thlah sut u tih khawthlii lawng a yawng aroeh mai poen .
44027016	Kauda tuisanglak ayiitca akaak ben te ka pha u atah khawthlii te avan oel tih hoeikhang . Te ah te tuisangphaw dawngkah lowng te ahar abat la ka soem ka sai u .
44027017	Ahimi lawngah lowng te ahanla a thooeng u coeng atah tuisangphaw dawngah rui oen a ven haih tih rap a piin u . Libia tuikeeng tuidang kah divin langdai te a tawh moek hau ai a ti u dawngah baiyaan te a doek u tih tuisangphaw te khawthlii lawng a khuenna roekk ah a ceh sak u .
44027018	Thlipui te a thawh toengtoeng dawngah avuen atah tuisangphaw dawngkah thaihu te thoem a voeih u .
44027019	Athum hin atah tuisangphaw dawngkah a hawna pawmcunghaiha thli te khaw thoem a voeih u .
44027020	Khawhin sanhlang khawmik khaw , aisi thli khaw , ka hu u tlaih nawh , khawthlii te duem nawh tih atlawhla thlii toengtoeng . Aboetna atah ka deem u hun ai tila ka ngaiuep u tlaih nawh poen .
44027021	Te kah thlaang thli te caak awkk khaw caak mueh la asanhlang a awm khiing u poen dawngah Pawl lawng ahimi nala te , “ Nangmi u , ka awl thui te nangmi lawng navan ngaai u kawinih Krit tuisanglak kalawng ah te n'cet u nawh vetih he tila sung adeuhna oen arai asa he n'tawng u nawh sui .
44027022	Tede tahe ah na kaw boet sak u boel ! Nangmi khuikah a-u khat khaw ha-ata manawh ; tuisangphaw bueng ni n'sung ai .
44027023	Metihtiah n'thlem yiin ah kai he a thlaang la khuehkung , kai lawng ka bok Pathen kah vanthlaang te ka tengla law tih ,
44027024	‘ Pawl , lakueng boel ! Sengpahrang sangluel haiah na pai ngaikhoek ai . Pathen he na sawah atheen dawngah nang oen aka cet haih thlaang boeih kah hingna te a thlung poen ’ tila avan thui .
44027025	Tedawngah nangmi lawng na kaw boet sak u boel ! Metihtiah kai tah Pathen te ka uepna khak tih a thui angla te coengg ngai ai .
44027026	Tede tuisanglak pakhat khat kah tuikeeng ah ngoen tah n'khoe ngai badai ” a tina .
44027027	Hin ha thlailiina yiin atah kaimi te Meditarenian tuitunlii yunyan ah thlipui lawng n'yawng u . Yiinthuem tang yun atah tuisangphaw dawngkah biibikung thli lawng lan benla voehvoeh yoeii poen tite a ming u .
44027028	Tedawngah ahimi lawng tuitahna dawngah thaihu rih te a baang u tih a thlaak thuk vengah tuilii te pe yakhat pakul dung tila a ming u ; a awm bawt coengah ahimi lawng a tah koep u vengah pe sawmkua dung tila a ming u .
44027029	Tuisangphaw lawng lungsong a sut hau ai a ti u dawngah tuisangphaw kah ahu ben kalawng thiilungdue palii te a thlaak thuk u tih thangthuina oen khawthaih ka ring u .
44027030	Te vengah te tuisangphaw dawngkah biibikung thli lawng tuisangphaw te ceh taak sut ham a yawm u ; ahimi lawngah a hai ben kalawng thiilungdue aka thlaak angla te sa u tih lowng te tui dawng la a thlaak u .
44027031	Tede Pawl lawngah raalbawi oen raalkap thli tengah a thui pe tih , “ Tuisangphaw dawngah biibikung thli a awm nawh atah na loeih u tang manawh ” a tina .
44027032	Tedawngah raalkap thli lawng lowng piinna rui te a tloek tih lowng te tuidang la a thlaak dingkang .
44027033	Khaw thaih tawm atah ahimi boeih te caak awkk te caak hamla a thui pe tih , “ Nangmi buhmueh buhpawng la na awm u te tahe tah hin ha thlailii law poen , he veng khui puet ah n'tu khat khaw na ca u nawh .
44027034	Na hinglung thloetna ham caak awkk ca u de . Na luu dawngkah samthaam pakhat pateng ha-ata manawh . ” a tina .
44027035	He tila a thui pe coengah Pawl lawng takawi te thoem a lawh tih ahimi haiah Pathen tengah awmngaih awl a thui , takawi te a eh tih a caak .
44027036	Ahimi tah a ngaai mawng u tih caak awkk khaw a caak u .
44027037	Tuisangphaw dawng aka awm boeih te thlaang yahnih sawm sarih paruk ka awm u .
44027038	Thlaang boeih lawng caak awkk te ahahla a caak u coeng atah tuisangphaw te a yaanghoep betna ham sangvut cang boeih te tuitunlii ah batt a voeih u .
44027039	Khaw athaih hang atah tuisangphaw dawngkah bii aka bi thlaang thli lawngah ame hue kah tuitunlii keeng ti khaw ming u nawh de tuitunlii acaawng ben ah langdai te a huh u tih acoengg thai atah te ah te tui aboenna ah tuisangphaw te duem sak ham a poek u .
44027040	Tedawngah thiilungdue a kiingna rui thli te a tloek u tih tuilii ah a thlaak u , tecoengah tuisangphaw hoei-alena tapaih piinna rui te a thlam u . Tecoengah tuisangphaw te yilh lawng a khuen thaina ham tuisangphaw a hai ben ah baiyaan te a tai u tih langdai benla te cet u .
44027041	Tede tuisangphaw lawng divin langdai a tawh tih tingtai sut ; tuisangphaw a hai ben tah divin a tawh moek tih a tat thai tlaih nawh vengah te ahu ben te tah tuiphu tuilet lawng avan deng tih rek phawngg poen .
44027042	Thongtla thlaang thli te tui yo vetih lan la heeng boeih ai a ti dawngah raalkap thli lawng ngawn hamla kamthlah u .
44027043	Tede raalbawi lawng Pawl te deem sak ham a ngaih tih te tila sai nawh ham a khaang pe . Lamhacuek ah tui aka yo thai hue te tuisangphaw dawng kalawng sungpung tih lan la tui yo ham awl a peek ;
44027044	Thlaangtloe hue lawngtah thingdeep khaw , tuisangphaw dawng-kah aka tlot thingboeng thingdeep te khaw ka tuuk u tih ahimi hu ah te ka yo u . He tila he kaimi boeih tah ading apuek la lan ka pha u .
44028001	Kaimi boeih asuengcala lan ka pha u atah te kah tuisanglak te Malta tuisanglak tila ka ming u .
44028002	Te kah aka awm khawkung thlaang thli lawng kaimi te n'reen tangkiik u . Khaw tlan tih khaw sik , ahimi lawng hai avan toeih u tih hai ka aawm u .
44028003	Pawl lawng thing pok at a lawh tih a toeih , tevengah hailing a yaak tih ruul pakhat te co , a kut te a lengven pe tih hoer bat .
44028004	Te kah khawsakung thlaang thli lawng Pawl kut ah ruul a bat te a huh u vengah , “ Ahih he thlaang aka ngawn cawi ni , tuitunlii dawng kalawng loeih de Khaw lawngah hing sak manawh ” tila a thui u .
44028005	Tede Pawl lawng ruul te hai dawngah a khek tih nganbawh khaw ya nawh .
44028006	Ahimi lawngtah phiing kueng ai , tihnawhtah tlim pahoei vetih duek ai tite ni a ring u mai poen . Tede asanhlang a ring u coeng atah ngan bawh tehca khaw a yaak nawh te a huh u veng atah ahimi te a kawpoek thawleng u tih , “ Ahih he pathen ni ” tila a thui u .
44028007	Te kalawng ayoeica ah tuisanglak ukkungbawi Pubilia kah lo te awm . Ahih lawng kaimi te beroep lopaangla n'khue u tih khawhin hin thum khui kaimi te buh n'kok u .
44028008	Pubilia kah ana pa te tlo tih ral , thimthe khaw tlo . Pawl te ahih a awmna la te cet , a kut te a sawah a tloeng pe coeng atah hoeih .
44028009	He tila a awm te a yaak u veng atah tuisanglak kah thlaangtlo te law u tih boeih hoeih u .
44028010	Ahimi lawng kutdo moen m'peek u , ka ceh u vengah khaw lawngpueng ah kaimi kah angoe koei thaihu te tuisangphaw dawng avan khueh u .
44028011	Thla thum coeng atah , Alekzandria kalawng aka law , te kah tuisanglak ah sikding khui puet aka awm “ Pathen Caphee ” a ti u tuisangphaw oen ka cet u .
44028012	Sirakas khawpui te ka pha u tih hin thum ka cam u .
44028013	Te kalawng ka cet u tih Rekium khawpui te ka pha u . Avuen hin atah akakk ben kalawng khaw thlii tih hin hih khuiah Puteoli khawpui ka pha u .
44028014	Te ah te oengca thli awm u tih ahimi te yarh khat tah awm puei hamla n'ceel u . Te kalawng tah Rom khawpui la ka cet u .
44028015	Rom khawpui kah oengca thli lawng kaimi kawng te a yaak u vengah Appias khawpui kah Thaihu yoeihna oen Reh-im Pathum a ti u khawpui toe ah te n'do u . Pawl lawng ahimi te a huh vengah Pathen tengah awmngaih ciil a thui tih a tha la khuek awm .
44028016	Rom khawpui te kaimi ka pha u atah Pawl te raalkap pakhat lawngah a toet tih amah poek ah awm thai na te a peek u .
44028017	Hin thum a awm coengah Pawl lawng te kah aka awm Judah thlaang mawtkung thli te tun a khue . Ahimi te a tun u atah , Pawl lawng ahimi nala te , “ Ka puei Israel thlaang thli , kai lawngah mami Judah thlaang puei khaw , mami kah patuer hue teng kalawng n'dang u phung khaw ka oelh ka taih nawh de Jerusalem thongim ah n'thlaak u tih Rom thlaang thli kah kut dawngah m'peek u .
44028018	Kai he Rom thlaang thli lawngah awldoetna a khueh u coeng atah kai lawngah duekna koei thaihu khat khaw ka sai nawh te a huh u tih thlah ham a ngaih u .
44028019	Tede Judah thlaang thli lawngah kai he thlah ham te ngaih u nawh , ka thlaangphun thli te thawlh peel ham nawh de , sengpahrang sangluel tengah thui khaan nawh atah coeng thai nawh .
44028020	He dawng mai ah ni nangmi oen huh u tih thui hamla kan khue u . Kai he thiirui oen he tila n'khih u he tah Israel thlaang thli lawng a ngaiuep u tih a ring oel u thlaang kawng dawngah ni . ” a tina .
44028021	Ahimi lawngah , “ Nang kah kawng alam he Judia ram benkah capat khat khaw ka hu u nawh , te ben kalawng awlthang aka van khuen khaw , nang kawng te athela aka thui boenhui khat khaw law nawh .
44028022	Tede peng tawm ah he bu he athela a thui u dawngah namah kah poekna te kaimi lawng yaak ham ka ngaih u . ” a tina .
44028023	Tedawngah ahimi lawng Pawl oen khawhin a tuntah u tih thlaang broe te tuntahna khawhin ah Pawl a pahna im la te cet u . Mincang kalawng thlemben toe Pathen ram kawng awlthang te a thui pe , tecoengah tawngha thli kah cathut oen Mosi Phungawl khuikah te athoel alaang pe tih Jesuh kawng te ahimi lawng a yaakming na ham a thui pe .
44028024	Thlaang khatsut lawngtah ahih kah awl thui rang oen a yaakming u de thlaangtloe hue lawngtah tangna nawh .
44028025	Ahimi te oelh u khiing tih Pawl lawng he awl pakhat he a thui pe coeng atah meel u ; a thui pe awl tah : “ Ciim Muithla lawng tawngha Isaiah rang oen ah na patuer hue tengah a thui te soeng tangtang !
44028026	Ahih lawng a thui tah , “ Cet langtah he kah thlaang thli he thui pe lah : Na yaak u vetih na hutung u suide , na yaakming u tangtang manawh ; Nangmi lawng na bueh u vetih na dan u suide na hu u tang manawh ,
44028027	metihtiah he thlaangphun thli kah thinkaw lungbui tah mong sut tih ahimi lawng a haa te a buem khoep tih a mik khaw a yiin khoep u . Te tila sai u nawh kawinih ahimi kah mik lawng a huh sui tih a haa thli lawng a yaak sui , ahimi kah thinkaw lawng a yaakming sui tih Ka tengla va meel koep u sui , ahimi te ka hoeih sak sui , ’ tila Pathen lawng a thui te ni ” a tina .
44028028	Pawl lawng awlcuina la a thui tah : “ Tedawngah Pathen kah thlawnna awlthang tah Gental thlaang thli te a peek poen tite ming uh . Ahimi lawng a hutung u ai ! ” a tina .
44028029	( Pawl lawng he awl he a thui coeng atah Judah thlaang thli te awlpuung kaa caan doe ah meel u . )
44028030	Pawl lawng im a vat tih kum hih khui te ah te awm . Amah tengla aka law boeih te atheenla a do .
44028031	Ahih lawng thincakna oen yalpawla Pathen Ram kawng te a thui tih Bawipa Jesuh Khrih kawng te a cang puei .
45001001	Khrih Jesuh kah tuihyoeihthlaang , Pathen lawng Awlthang Theen phawng hamla n'tuek tih n'khue celtuih Kai Pawl lawng ca kavan pat .
45001002	Te Awlthang Theen tah yan veng kalawng Pathen lawngah tawngha thli rang oen awl a kam tih Caciim dawngah a thut tangte te ni .
45001003	Te tah Pathen Capa mami kah Bawi Jesuh Khrih kawng te ni . Thlaanghing pumsa ben atah ahih he Devid cadil la awm .
45001004	Pathen la a awmna oen ciimna ben atah huham tharana oen duekna kalawng a thawhna rang oen ah Pathen Capa la a awm te a tueng sak .
45001005	Ahih rang oen Pathen lawng celtuih la awmna m'peek tih thlaangphun boeih lawng oengna oen awlngaaina a khueh thaina ham oen ah mawt ham kai he n'tuih .
45001006	Te kah Rom khawpui ah aka awm nangmi khaw Jesuh Khrih kah a koe la awm ham Pathen kah khuena ah na thuum u van .
45001007	Tedawngah Pathen lawng a lungna tih a thlaang la coengg ham a ceel Rom khawpui ah aka awm nangmi boeih tengah he ca he kavan pat . Pathen oen Bawipa Jesuh Khrih kah lungvatna oen ngaimawngna tah nangmi tengah awm hawn seh .
45001008	Dilai pum ah nangmi kah oengna kawng te a yaak boeih u poen dawngah Jesuh Khrih rang oen Pathen tengah lamhacuekla awmngaih ciil ka thui .
45001009	A Capa kawng Awlthang Theen te ka thinkaw lungbui boeih oen ka thui tih a bii ka bi he soeng tila Pathen tah kai kah sausi la awm . Ka thangthui roekk ah nangmi kan poek yoeyah te Pathen lawng a ming .
45001010	Pathen kawngaihna a awm atah vai at mai khaw nangmi tengla law ham Pathen tengah ka bih .
45001011	Metihtiah nangmi oen muithla ben yotheenna te veel haih tih tharana awm sak ham ka ngaih dawngah nangmi te huh ham ka ngaih tangkiik .
45001012	Ka thuingaihna tah kai kah oengna lawng nangmi te bawm ham tih nangmi kah oengna lawng kai he bawm patoeng ham ni .
45001013	Ka maya manau boeih , he he van ming u lah , nangmi tengla law ham ka kamthlah taitu poen de thaihu pakhat khat lawng n'kang poepa . Atloe Gental thlaang tim ah kawthawna ka khueh sak angla nangmi tim ah khaw kawthawna aka khueh awm sak ham ka ngaih tangkiik .
45001014	Metihtiah thlaangphun boeih tengah laiba ka khueh ; Thlaang cuih oen thlaang cuih nawh tengah khaw , cathoem oen cathoem nawh tengah khaw bii bi ham laiba ka khueh .
45001015	Tedawngah ni Rom khawpui ah aka awm nangmi tengah khaw Awlthang Theen phawng ham ka ngaih tangkiik .
45001016	Awlthang Theen tah ka uepna rapsaat ; aka tangna thlaang boeih thlawnna hamla Pathen kah tharana ni . Lamhacuekla Judah thlaangphun ham tih tecoengah Gental thlaangphun hamla khaw awm .
45001017	Pathen lawng thlaanghing he metila thlaangdoeng la a khueh tite Awlthang Theen lawng a tueng sak . “ Pathen lawng thlaangdoeng la a khueh thlaang te lawngtah oengna oen hing ai . ” tila Caciim lawng a thui angla te doengna tah acuekca veng kalawng aboet toe oengna rang oen ni .
45001018	Pathen kah thinsana lawngtah thlaanghing boeih kah athe-arana oen thawlhna boeih te a oel tih vaan kalawng va tueng poen . Te athe-arana lawng awltak te yaakming thai nawh ham a kang khoep .
45001019	Thlaanghing lawng Pathen he ming thai koei la awm ti he aciimla a tueng poen dawngah Pathen lawng ahimi te dan a peek ; metihtiah Pathen amah roe lawng a tueng sak ni .
45001020	Pathen lawngah dilai a suen cuek veng kalawng huh thai nawh la aka awm dungyan a tharana oen dungyan Pathen la a awmna tah aciimphanla tueng poen . Pathen kah thaihu sai dawngah ahimi lawng a huh thai . Tedawngah thlaanghing lawng a thawlhna te thuh phah thai manawh .
45001021	Ahimi lawng Pathen te a ming u de thangpawm koeila thangpawm u nawh , awmngaih ciil khaw thui u nawh . Ahimi kah poekna boeih tah apoeila coengg , a lung mong sut u tih yiinna oen betoet .
45001022	Ahimi lawng te ka cuih ti u , tede ahimi tah cuih u nawh .
45001023	Dungyan aka hing Pathen te bok ohla aka duek thai koei thlaanghing , va oen ramsa oen ah aka cawlh thaihu hing oen aka lo u kutsai mueime te lat a bok u .
45001024	Tedawngah Pathen lawng te ang thlaang hue te amami kawngaih tuiileh kap thaihu sai ham a peek tih khat oen khat sawah yahpawh koei thaihu a sai u .
45001025	Ahimi lawng Pathen kawng awltak te thailatna awl oen a thaw u . Saikung Pathen te bok ohla a sai thaihu te a bok u tih bii a bi pe u . Saikung Pathen te ni thangpawm yoeyah ham a awm : Amen .
45001026	Tedawngah Pathen lawng thlaang-hing he yarau pawh koeila aka awm pumsa cuk-halhna dawngah a thlah phaam sut . Hutaa hue lawng pateng khaw asoeng akam awmna ham koei hutaa phung te asoeng nawh la a hawna u tih khat oen khat thawlhna a sai u .
45001027	Tih van toengtoengla tawngpa hue lawngkhaw asoeng akam la hutaa oen pawlneengna te a hoett tih pumsa cuk-halhna dawngah tawngpa lawng khat oen khat yahna koei thaihu the thawlhna a sai u dawngah thaihu the a sai phu te ahimi lawng a dang u van .
45001028	Pathen kawng cuihna taktak te thlaanghing lawng a thinkaw khuiah khueh ham a ngaih u nawh dawngah aciimcaih nawh thinkaw lungbui khueh ham Pathen lawng a thlahphaam . Tedawngah sai koei nawh athe thaihu a sai u .
45001029	Ahimi tah soeprep athe-arana athe thaihu cungkuem , apueh ngaihna , thawlhna oen betoet u tih uett-eena , thlaang ngawnna , tawhsina , thailatna , kawnehna oen be u .
45001030	Rengse kawkhah phukhue awl thuina , khat oen khat thuitheetna , Pathen thina , thekhana , oekthloenna , halangna , athe sai ham poekna thli oen ah nu apa awl khaw ngaai u nawh .
45001031	Khawboe ramlang theen u nawh , awlkaa cak u nawh , thlaangtloe sawah reenna , lungna khueh u nawh .
45001032	He tila aka hing thlaang thli tah duek ham awm tila Pathen phungawl lawng a thui te a ming u . Tede he ang thaihu amami kah sai bueng ohla thlaangtloe lawng a sai u te khaw a kawtlaak puei u .
45002001	Tedawngah ka paya , a-u nang khaw thlaangtloe sawah awl na cek vengah namah oen namah te na thlipdah u thai nawh . Metihtiah thlaangtloe awl na cek vengah ahimi angla nang lawngkhaw thawlhna na sai van dawngah namah oen namah ni awl na cek u .
45002002	He tila thaihu the aka sai thli Pathen lawng awl a cek vengah asoeng thaihu a sai tite na ming u .
45002003	Tede ka puei , thlaang lawng thaihu the a sai tih awl na cek vengah nang lawng awl na cek thlaangtloe angla namah khaw na awm van . Pathen kah awlcekna kalawng ka loeih ai tila na poek aw ?
45002004	Tihnawhtah Pathen kah alentloe reenna , khawdawp ngaaina , kawdawna thli te tula khaw na sak u nawh aw ? Pathen kah lungvatna te thawlh yutna ham lawngpui nuehkung ni tite ataktangla na ming u .
45002005	Tede nangmi tah na thin thah u tih thawlh na yut u nawh : tedawngah Pathen kah thinsana oen aka doeng awlcekna Khawhin a pha vengah namami kah dantatna abo tare ham ni na sai khoeng u .
45002006	Pathen lawng thlaang boeih te amami kah a sai taring ah kutdo a peek ai .
45002007	Thlaang khatsut lawng thaihu theen te a sai u tih ruep-awmna , hinyahna oen dungyan hingna te a tlap u ; ahimi te Pathen lawng dungyan hingna te a peek ai .
45002008	Thlaang khatsut lawngtah amami ham bueng a poek u tih asoeng thaihu te a hoett , thaihu the saina te a vai u ; Pathen lawng thinsana oen thinlingna te ahimi sawah a hok pe ai .
45002009	Athe-arana aka sai boeih lawng khawdeng lungmana oen patang tlawhna te a dang u ai , Lamhacuekla Judah thli lawng a dang vetih Gental thli lawngkhaw a dang van ai .
45002010	Tede thaihu theen aka sai boeih tengah Pathen lawng ruep-awmna hinyahna oen ngaimawngna a peek ai . Lamhacuekla Judah thlaang hue lawng a dang vetih Gental hue lawngkhaw a dang van ai .
45002011	Pathen lawngtah thlaang boeih avanpila awl a cek ai .
45002012	Gental hue lawng Mosi kah Phungawl khueh u nawh ; a thawlh u atah phungawl ohla ha-ata u . Judah hue lawng Phungawl a khueh ; A thawlh u atah Phungawl angla awlcekna a dang u .
45002013	Thlaanghing he Pathen haiah thlaangdoeng la a awmna tah Phungawl te yaakna rang oen nawh tih Phungawl lawng sai a ti te saina rang oen ni .
45002014	Gental hue lawng Phungawl khueh u nawh ; Tede Phungawl khueh u nawh mai cakhaw Phungawl lawng sai a ti te lungbui cuihna oen a sai veng roekk-ah ahimi ham Phungawl la awm .
45002015	Phungawl lawng sai a tite a thinkaw ah thut la awm poen tila amami kah khawboe ramlang lawngah a tueng sak . Amami kah poekna lawngah meveng ah nuem tah ahimi te a pai puei vengah soeng tila amami kah athetheen pekbona thinkaw oen a tueng sak .
45002016	Tedawngah Awlthang Theen ka phawng angla awlcekna Hin ah Pathen lawng Jesuh Khrih rang oen thlaanghing boeih kah ahuepla poekna thli te awl a cek ai .
45002017	Tetih atah nangmi Judah hue metila ? Judah thlaangphun la ka awm tila namah oen namah na ti u ; nangmi tah phungawl te na uepna u tih Pathen te na oekthloenna ;
45002018	Pathen lawng nangmi sai sak ham a ngaih te na ming u tih aka soeng te tuek ham khaw Phungawl dawngkah na cang u poen ;
45002019	Mikpum thli te lawngpui nuehkung , yiinna khuikah thlaang thli ham aangna la ka awm na ti u ;
45002020	Thlaang halang thli thuituenkung oen n'tu khaw aka ming nawh thlaang thli cangpueikung la ka awm na ti u ; Phungawl dawngkah aka soep cuihna oen awltak te aka khueh la na ngaai u .
45002021	Thlaangtloe tah na cang puei u , n'tu kawngah namah oen namah tah na thuituen u nawh ? “ Huen boel ” tila phung tah na thui u ; namami tah na huen u aw ?
45002022	“ Samphaih boel ” na ti u ; namami tah na samphaih u ? Kutsai pathen tah na tuii na leh u ? tede kutsai pathen bok-im kah thaihu te na rot mangkhak u ?
45002023	Pathen kah phungawl ka khueh na ti u tih na oekk u van , tede phungawl na phe u tih Pathen te yah na bai u ?
45002024	Caciim lawngah , “ Nangmi Judah thlaang thli kawng dawngah Gental thlaang lawng Pathen te thaang athe sak , ” tila a thut .
45002025	Nangmi lawng Phungawl na vai u atah yahhuivuen na reet u te aphu awm tang tang , tede Phungawl te na vai u nawh atah yahhuivuen aka reet nawh oen na lo u .
45002026	Yahhuivuen aka reet nawh Gental thlaang lawng Phungawl lawng a kuek te a vai atah Pathen lawng yahhuivuen a reet angtoekla poek nawh ai aw ?
45002027	Tedawngah Judah thlaang thli , Phungawl khaw thut tangte la na khueh u tih yahhuivuen khaw na reet u poen de Phungawl te na phe u dawngah Gental thlaang thli tah pumsa ben ah yahhuivuen reet nawh mai cakhaw Phungawl te a vai u dawngah ahimi lawng nangmi te thawlh n'peel u poen ai .
45002028	Ataktang atah a-u nuem Judah thlaang taktak tih yahhuivuen aka reet tangtang ? Ahan atah Judah thlaang la awm tih yahhuivuen reetna te pumsa ah sai la a awm atah Judah thlaang tangtang nawh ni .
45002029	Akhuiben ah Judah thlaang la awm tih thinkaw khuiah yahhuivuen aka reet te ni Judah thlaang tangtang a miingna . Te ngoen tah kut oen thut Phungawl kah bii saina nawh tih Pathen Muithla kah bii bina ni . Te ang thlaang te tah thlaanghing ben kah nawh tih Pathen benkah thangtheenna aka dang thlaang ni .
45003001	Tetih atah Judah thlaang lawng Gental thlaang lak ah a hoeikhangna awm bet aw ? Yahhuivuen reetna te pakhat mai khaw aphu awm aw ?
45003002	Asoep arepla hoeikhangna awm . Lamhacuek ah Pathen lawng awlthang theen Judah thlaang thli a kuem sak .
45003003	Tede Judah thlaang thli khatsut hue lawng uep-awm nawh la a awm atah metila a awm ai ? Pathen khaw ahimi tengah uep-awm nawh la awm van ai aw ?
45003004	Tih nawh ni , Thlaang boeih lawng hoem awl thui mai cakhaw Pathen tah soeng tih uep-awm la awm toeng toeng . Caciim lawng , “ Awl na thui vengah na awlthui te soeng tila na tueng sak vetih awlcek la na awm vengah taya cawina te na taa ai , ” tila a thui .
45003005	Tede nangmi kah thaihu the saina dawngah Pathen kah thaihu sai a soeng te a tueng sak atah metila a awm ai ? Pathen lawng mami te thawlh m'peel tih dan n'tat atah Pathen he soeng nawh n'ti ai aw ? ( Thlaanghing poekna oen thui atah ) .
45003006	Tetih nawh ni ; Pathen he doeng nawh kawinih metila dilai awl a cek thai ai ?
45003007	Tede kai kah doengna nawh lawng Pathen kah doengna te aciimla a tueng sak rang oen Pathen te ruep-awmna a peek tare atah metila kai he thawlh peel la ka awm khak ai ?
45003008	Tedawngah , “ thaihu theen a tuengna hamla thaihu the sai u sih ” n'ti u nawh kai ? Tetih roe la awl na thui tite khatsut hue lawng thawlh n'peel u tih ka thaang a the sak u . Te ang thlaang hue te thawlh peel tuueng la a awm dawngah thawlh peel la awm ai .
45003009	Tetih atah mami Judah thlaang ta Gental thlaang lak ah bet atheenna n'tu aka awm ? Atheen tloe moenih ! Aciimphanla ka tueng sak tangte angla Judah thlaang oen Gental thlaang khaw avan at la thawlhna tharana huiah boeih awm u .
45003010	Caciim lawng tila a thui , “ Thlaangdoeng a-u khat khaw awm nawh ;
45003011	thlaangcuih pakhat khaw awm nawh , Pathen aka tlap khat khaw awm nawh .
45003012	Thlaang boeih lawng Pathen te a mangthawng taak ; ahimi boeih tah lawngpui a hang u poen ; doengna aka sai khat khaw awm nawh , pakhatca khaw awm roe nawh .
45003013	Ahimi kah awl tah duekna koei thailatna oen betoet ; a laai dawng kalawng athe hoem awl thoeng ; ahimi kah huikaa khui lawng rih koei saringrup awl ruul sue angla va thoeng ;
45003014	ahimi kah awlthui tah kawsi awlkha runkhuen pansi awl oen be .
45003015	Ahimi tah thlaang nganbawh yaak sak ham oen ngawn tih thip hamla tah a tat loe thakbat u ;
45003016	a cehna roekk-ah rawkna oen patang raina a thoeng sak u .
45003017	Ahimi lawng ngaimawngna lawngpui te ming u nawh .
45003018	Pathen rih ham roe te ahimi lawng ming u nawh ” ti .
45003019	Phungawl khuiah aka awm awl soeprep he Phungawl huiah aka awm thlaang boeih sawah hawna ham ni tite tahe ah m'ming u , te tila a awm te tah thlaang boeih lawng peelnangna te a toeng tih dilai pum he Pathen kah awlcekna huiah a phana ham ni .
45003020	Phungawl vaina rang oen Pathen haiah a-u khat khaw thlaangdoeng la awm nawh . Phungawl kah bii sai tah thlaang lawng thawlhna a sai te ming sak ham mai ni .
45003021	Tede , tahe ah Pathen lawng thlaanghing he amah oen haih thlaangdoeng la a khuehna lawngpui tah a tueng sak poen . Te kah doengna te Mosi kah Phungawl oen tawngha thli lawng sausi a deng u de phungawl oen tuhkai u nawh .
45003022	Jesuh Khrih te oengna rang oen Pathen lawng thlaangdoeng la a khueh . Khrih aka tangna boeih hamla doengna te Pathen lawng a sai dawngah a-u tengah khaw alangna roe awm nawh :
45003023	thlaanghing boeih lawng thawlhna a sai u dawngah Pathen teng kalawng athlathloeila awm u poen .
45003024	Tede , Pathen kah ayoe peek reenna kutdo Jesuh Khrih mami boeih loeihsakkung rang oen thlaang boeih he thlaangdoeng la a khueh .
45003025	Pathen lawng Jesuh Khrih he a thisen rang oen thawlh khawdawp ngaaina saikung la a khueh tih te khawdawp ngaaina tah Jesuh Khrih oengna rang oen ni . Pathen lawng he tila thawlh khawdawp ngaaina a sai he tah a doengna te tueng sak a ngaih dawngah ni . Yan veng atah a kaw daw tih thlaanghing thawlhna te hu nawh angla awm ;
45003026	tede , tahe tue veng atah amah kah doengna te a tuengna ham thlaanghing thawlhna te a pho sak . He-tila Pathen lawng amah thlaangdoeng la a awmna a tueng sak tih Jesuh aka oeng boeih tah thlaangdoeng la a khueh .
45003027	Tedawngah he kawng dawngah oekthloenna koei awm aw ? Awm roeroe nawh ? N'tu kawngah ? Phung-awl n'vai u dawngah aw ? Nawh ni ! Mami lawng n'tangna dawngah ni .
45003028	Thlaanghing he Pathen lawng thlaangdoeng la a khueh he phungawl vaina rang oen nawh tih oengna rang oen ni .
45003029	Pathen he Judah thlaang thli bueng kah Pathen la awm aw ? Gental thlaang thli kah Pathen la tah awm nawh aw ? Gental thlaang thli kah Pathen la khaw awm .
45003030	Pathen tah pakhat ni , Judah thlaang khaw a oengna rang oen thlaangdoeng la a khueh tih Gental thlaang khaw a oengna rang oen thlaangdoeng la a khueh .
45003031	Tetih atah , oengna oen Phungawl he hoett la awm ti ngaihna aw ? N'hoett moenih , Phungawl te n'cak sak dai ni .
45004001	Tetih atah mami kah patuer Abraham kawng he metila n'thui lah ai ? ahih lawng n'tu nuem a tawng ?
45004002	Thaihu theen saina rang oen Pathen haiah doengna dang kawinih oekthloen ham koei la awm suide , tede Pathen haiah oekthloenna koei n'tu khaw awm nawh .
45004003	Caciim lawngah , “ Abraham lawng Pathen te a tangna tih a oengna rang oen Pathen lawng ahih te thlaangdoeng la a khueh ” tila a thui .
45004004	Bii aka bi tah thapang a dang , te thapang te kutdo tila poek ham awm nawh . A thatlawh phu ni a dang .
45004005	Tede biibina ohla a oengna dawngah pangtung tih thlaangthawlh te thlaangthawlh nawh la aka toehkung Pathen te aka tangna tah a oengna te Pathen lawng doengna la a khueh pe .
45004006	Biibina khat khaw thuum muehla Pathen lawng thlaangdoeng la a pawm thlaang pakhat kah awmngaihna te Devid lawng a thui vengah a thui-ngaihna tah he tila awm :
45004007	“ Athe saina te khawdawp a ngaai pe tih thawlhthlahna aka dang tah yotheen aka dawng ni .
45004008	“ Bawipa lawng a thawlhna te thawlhna la a toeh pe nawh thlaang tah yotheen aka dawng ni .
45004009	Devid lawng a thui yotheenna he yahhuivuen aka reet hue ham bueng aw ? Moenih ta ! Yahhuivuen aka reet nawh hue hamla khaw awm . Caciim n'thui tangte angla , “ Abraham lawng Pathen te a oeng tih a oengna rang oen ahih te Pathen lawng thlaangdoeng la a pawm . ”
45004010	Te tila Pathen lawng Abraham thlaangdoeng la a pawm te Abraham lawng yahhuivuen a reet coengah aw ? a reet thlan ah aw ? Yahhuivuen a reet coengah nawh tih a reet thlan ah ni .
45004011	Abraham lawng thlaangdoeng la a awm coengah yahhuivuen a reet , ahih kah yahhuivuen reet he tah a oengna rang oen Pathen lawng thlaangdoeng la a pawm te a tuengna ham miknoek ni . Tedawngah yahhuivuen reetna ohla Pathen a oengna rang oen Pathen lawng thlaangdoeng la a pawm thlaang boeih kah Muithla ben ah Abraham tah Pahaam la awm .
45004012	Ahih tah yahhuivuen aka reet hue kah Pahaam la khaw awm toengtoeng , metihtiah yahhuivuen reet bueng ohla Abraham lawng yahhuivuen a reet thlan vengah oengna oen a hing angla ahimi lawng oengna oen ah a hing u van dawngah ni .
45004013	Pathen lawng Abraham oen a cadil thli tengah dilai he nang kah koeva la awm ai , tila awl a kam vengah Abraham lawngah Phungawl a vai dawngah moenih ta , tede ahih lawng a tangna tih Pathen lawng thlaangdoeng la a pawm dawngah ni .
45004014	Pathen awlkam he Phungawl aka vai hue lawng paang thai kawinih thlaanghing kah oengna he a hong la awm vetih Pathen kah awlkam tah apoeioep la ni a awm ai .
45004015	Phungawl lawngtah Pathen thinsana avan khuen , phungawl a awmna nawh huen atah phungawl eekna khaw awm van nawh .
45004016	Tedawngah te kah awlkamna tah oengna dawngah akung asut tih Abraham cadil boeih tengah Pathen kah ayoe peek kutdo la awm , phungawl aka vai hue ham bueng nawh tih Abraham angla aka oeng thli boeih khaw awm van . Metihtiah Abraham tah Muithla ben ah mami boeih kah Pahaam la a awm dawngah ni .
45004017	Caciim lawng , “ Nang tah nam tawm thlaangphun kah Pahaam la kan sai poen ” tila a thui angla awm . Tedawngah he awlkam he tah Pathen haiah theen tih Abraham lawng a oeng Pathen tah thlaangduek thawhsakkung oen awm nawh te awmsakkung ni .
45004018	Abraham lawng ngaiuep ham n'tu khaw a awm nawh maiah pateng a oeng tih a ngaiuep dawngah “ Nam tawm thlaangphun kah Pahaam la coeng , ” Caciim lawng , “ Na cadil aisi yoeh la yahawh ai , ” tila a thui .
45004019	Abraham tah a kum yakhat cup tawmca poen tih thlaangduek angla a pumsa a awmna oen Sarah khaw ca-anau cuun thai tlaih nawh koeila a awm kawng te a poek khuep vengah a oengna tah yok roeroe nawh .
45004020	A oengna te hoett sut nawh tih Pathen kah awlkam te khaw uepvoet baal nawh ; a oengna tah tharana oen be tih Pathen te a thangpawm .
45004021	Ahih lawngtah Pathen lawng awl a kam coengthloeih te a sai ngaikhoek ai tila a tangna mangkhak .
45004022	Tedawngah Abraham tah a oengna rang oen Pathen lawng thlaangdoeng la a pawm .
45004023	“ Ahih tah thlaangdoeng la a pawm ” ti he Abraham bueng ham a thut tila awm nawh .
45004024	Jesuh Khrih mami Bawipa duekna kalawng koep aka thawhsakkung te oengna rang oen thlaangdoeng la a pawm mami ham khaw a thut van .
45004025	Mami kah thawlhna phu ah ahih tah duek tih Pathen oen mami roeproeina ham a thawh sak koep .
45005001	Tahe ah tah oengna rang oen mami tah Pathen lawng thlaangdoeng la n'khueh u poen tih mami kah Bawipa Jesuh Khrih rang oen Pathen oen ah n'roep u poen .
45005002	Ahih lawngtah oengna rang oen mami he Pathen kah lungvatna khuila n'kuun puei u poen , te lungvatna khuiah tahe n'awm u . Tedawngah Pathen bawilenna n'bur haih u ai tila ngaiuepna oen n'tha thlue u .
45005003	Raina n'tawng vengah khaw tha n'thlue sak u , metihtiah raina lawngah uehthaina m'peek tila m'ming u tih ,
45005004	uehthaina lawngah Pathen kaw tawngna oen Pathen kaw tawngna lawngah ngaiuepna a thoeng sak tite m'ming u .
45005005	Pathen lawng a lungna te mami thinkaw khuiah Pathen amah kah kutdo Ciim Muithla oen ah avan toi poen dawngah he ngaiuepna lawng mami he kawpoek boet sak nawh .
45005006	Mami lawng n'tu khaw n'sai thai nawh vengah Pathen lawng atue atang a nuen tih mami thlaangthawlh hamla Khrih Jesuh tah duek .
45005007	Thlaangdoeng pakhat hamla thlaang pakhat duek ham rai tangkiik . Thlaang theen ham tah aka duek ngam khaw awm mai ai .
45005008	Tede , thlaangthawlh la n'awm vengah Khrih tah mami ham a duekna oen Pathen lawng mami he metila n'lungna tite a tueng sak poen .
45005009	Amah kah thisen oen tahe atah mami he Pathen oen ah n'roep u poen . Ahih rang oen Pathen kah thinsana kalawng metihtlukla n'thlawn tare ai !
45005010	Mami tah Pathen kah raal la ni n'awm u , tede a Capa duekna rang oen mami he paya laikoei la n'sai poen . Tahe atah Pathen kah paya laikoei la n'awm u poen dawngah Khrih hingna lawng mami he metihtlukla n'thlawn tare ai .
45005011	Te bueng nawh tih tahe ah Pathen kah paya laikoei la mami saikung mami kah Bawipa Jesuh Khrih rang oen Pathen kah thaihu sai dawngah n'awmngaih u .
45005012	Thawlhna tah thlaang pakhat rang oen he dilai ah law tih ahih kah thawlhna lawng duekna avan khuen . Metihtiah thlaang boeih tah a thawlh dawngah thawlhna phu ah thlaangphun boeih te duekna lawng a khuk .
45005013	Phungawl a awm thlan ah dilai dawng thawlhna awm poen ; tede phungawl a awmna nawh huen ah thawlhna te thawlh la toeh pe nawh .
45005014	Tede Adam dung veng kalawng Mosi dung toe ah duekna lawng thlaanghing boeih te a uk , Adam lawng Pathen kah awlpeek te vai nawh tih a thawlh angla aka thawlh nawh thlaang thli khaw duekna lawng a uk boeih . Adam tah aka law ham koei thlaang pakhat te huhsakna ni .
45005015	Tede thlaang pahih te vai ahih nawh ; metihtiah Pathen kah ayoe peek kutdo tah Adam kah thawlhna oen lo u nawh , te thlaang pakhat kah thawlhna dawng maiah thlaang yahawh duek ti he tah soeng ta-ngak . Tede Pathen kah lungvatna tah , te thlaang kah athe-arana lak ah apueh ngaaila bo tih tetih van toengtoengla thlaang pakhat Jesuh Khrih lungvatna rang oen thlaang yahawh ham aka thoeng Pathen kutdo tah bo tare ai .
45005016	Pathen kah ayoe peek kutdo oen thlaang pakhat kah thawlhna tah lo u nawh . Thlaang pakhat a thawlh coengah awltloekna tah “ Na thawlh ” ti he ni ; tede thawlhna yahawh sawah atingtawkk nawh kutdo aka law tah “ Na thawlh nawh ! ” tila awltloekna he ni .
45005017	Thlaang pakhat kah thawlhna rang oen duekna lawng uk ham akung a tongnan ti he soeng tangtang . Te cakhaw thlaang pakhat Jesuh Khrih kah sai tah metihtlukla a bo ngaai . Pathen kah asoepbir lungvatna aka dang thlaang boeih tah ayoela amah oen roeproei u tih Khrih rang oen a hing khuiah taana oen hing u ai .
45005018	Tedawngah thlaang pakhat kah thawlhna dawngah thlaang boeih tah thlaangthawlh la awm , tetih van angla thlaang pakhat kah adoeng saina rang oen thlaang boeih a loeih sak tih ahimi te hingna a peek .
45005019	Thlaang pakhat kah awlngaaina nawh lawng thlaang boeih te thlaangthawlh la a coeng sak , tetih van angla thlaang pakhat kah awlngaaina rang oen thlaang boeih te Pathen lawng thlaangdoeng la a khueh ai .
45005020	Phungawl he tah thawlhpalhna a puungna ham ni , tede thawlhna apuungna huen ah Pathen kah lungvatna khaw puung tare .
45005021	Tedawngah thawlhna lawngtah duekna te a hawna tih a uk , tetih van angla doengna lawngtah Pathen kah lungvatna oen a uk tih mami kah Jesuh Khrih rang oen mami te dungyan hingna benla n'ceh puei u .
45006001	Tetih atah metila n'ti u lah ai ? Pathen kah lungvatna apuungna tare ham thawlhna te n'sai poepa ai aw ?
45006002	Te tih moenih ! Thawlhna ah n'duek u poen , metila thawlhna dawngah n'awm khuep thai ai ?
45006003	Khrih Jesuh oen pumkhatla awmna dawngah mami baptisma n'dang vengah te a duekna ah baptisma n'dang haih poen tite ataktangla na ming u .
45006004	Tecoengah mami baptisma n'dang vengah mami tah ahih oen up haih la awm tih a duekna ah n'duek haih u , Khrih tah Pa kah ruep-awmna huham lawng duekna kalawng a thawh sak koep angla mami khaw hingna athaai oen hingna van ham ni .
45006005	A duekna ah amah oen n'duek haih atah a thawhna ah amah oen n'tho haih van ai .
45006006	Mami kah hing ruem te Jesuh Khrih oen thinglam dawngah khiing haih la awm poen tite m'ming u . Te tila a khiing haih he tah thawlhna oen aka be pumsa hing ruem te phe boeih tih thawlhna sal la awm tlaih nawh ham ni .
45006007	Metihtiah mami n'duek vengah thawlh tharana khui kalawng n'loeih u .
45006008	Khrih oen mami n'duek haih veng kalawng mami khaw amah oen n'hing haih van ai tila n'tang na .
45006009	Khrih tah duekna kalawng tho koep poen tih duek koep tlaih manawh tite m'ming u , duekna lawng a sawah ukna aana khueh roe tlaih manawh .
45006010	Te tila Khrih tah a duek poen dawngah thawlhna lawng a sawah huham khueh tlaih nawh ; Tahe a hingna he tah Pathen oen pawlneengna ah hing poen .
45006011	Tetih van angla nangmi lawngkhaw thawlhna ah thlaang duek la ka awm u tih Khrih Jesuh rang oen ah Pathen oen pawlneengna khuiah ka hing u poen tila poek uh .
45006012	Nangmi lawng na pumsa ngaihna te vai hamla aka duek thai nangmi pum te thawlhna lawng uk tlaih boel seh .
45006013	Tecoengah na pumvaang ame ang mai te khaw thaihu the saina ah hawna hamla thawlhna ah pe u tlaih boel . Te lak atah duekna kalawng hingna ah n'thawh sak koep angla doengna sai ham na pum boeih te Pathen te pe u hawn .
45006014	Thawlhna he nangmi kah bawi la awm tlaih boel seh ; metihtiah nangmi tah phungawl khuiah na awm u tlaih nawh tih Pathen lungvatna khuiah na awm u poen .
45006015	Tetih atah mami he phungawl huiah n'awm tlaih nawh tih Pathen lungvatna huiah n'awm u dawngah thawlhna n'sai ai aw ? N'sai manawh !
45006016	Thlaang pakhat khat kah awl te ngaai pe ham na pum na peek vengah te a awl na ngaai pe bawi kah sal la na awm tite ataktangla na ming u , tetih angla thawlhna awl te na ngaai u atah thawlhna sal la na awm u tih thawlhna phu tah duekna ni ; tetih van toengtoeng la Pathen awl na ngaai u atah , te awlngaaina phu tah nangmi te thlaangdoeng la n'khueh ai .
45006017	Tede Pathen te uem u lah ! Anoekbuet atah nangmi he thawlhna sal la na awm u de , tahe tah cangpueina dawngah na huh awltak na dang u te na thinkaw lungbui tak oen na vai u poen .
45006018	Nangmi tah thawlhna kalawng na loeih u poen tih doengna sal la na awm u poen .
45006019	( Nangmi lawng yaakmingna pumsa ben ah na khueh u nawh dawngah yaakming thai koei tihinhang kah awl ka hawna ) N'cui veng atah nangmi lawng athe sai hamla aciimcaih nawh oen athe-arana ah na pum te sal la na peek u rapcaat . Tetih van la tahe tah aciimcaih saina hamla na pum te doengna sal la pe u rapcaat loeih .
45006020	Nangmi tah thawlhna sal la na awm u vengah te doengna khui kalawng na loeih u .
45006021	Tahe ah nangmi lawng na yah puei thaihu na sai u te hoeikhangna awm aw ? Te thaihu thli kah aphu tah duekna ni !
45006022	Tede tahe tah nangmi he thawlhna kalawng na loeih u poen tih Pathen kah sal la ni na awm u poen , Nang kah hoeikhangna tah na hingna te amah tengah na peek biit tih aphu tah dungyan hingna te ni .
45006023	Thawlh phu tah duekna ni . Tede Pathen kah ayoe peek kutdo tah mami Bawipa Jesuh Khrih oen pumkhatla awmna dawngah dungyan hingna te ni .
45007001	Maya manau thli , nangmi lawng yuvaa la awmna phung he acek aneh la na ming u poen dawngah nangmi tengah ka thui ham koei he khaw na ming u badai . Thlaanghing he a hing khui bueng ni yuvaa la awmna phung lawng a uk .
45007002	Thuina maiah , vaa aka sa hutaa pakhat he a vaa a hing khui bueng ni yuvaa la awmna phung lawng a piin . A vaa te a duek atah yuvaa la a awmna hih phung kah piinna kalawng loeih poen .
45007003	Tedawngah te hutaa lawng a vaa a hing hun maiah thlaangtloe vaana kawinih te hutaa te samphaih n'ti ai . Tede a vaa te a duek coeng atah te hutaa tah thlaanghoeng la a awm poen dawngah vaa a sak atah samphaih miingna tlaih nawh .
45007004	Maya manau thli , nangmi khaw te tila na awm u van . Nangmi tah Khrih kah pum vaang la na awm u poen dawngah Phungawl kah ukna khuiah hingna te na hoett u poen . Mami he Pathen kah biibina ah aphu aka awm la coeng ham tahe atah duekna kalawng aka tho koep Khrih kah thlaang la na awm u poen .
45007005	Thlaanghing pumsa ngaihna oen n'hing u vengah Phungawl lawng a bawnghorh dawngah thawlh sai ngaihna lawng mami pum khuiah bii a bi tih mami te n'duek sak .
45007006	Tede tahe tah Phungawl kah piinna thong khuiah te n'duek u poen dawngah Phungawl dawng kalawng n'loeih u poen . Tahe atah ca oen a thut phungawl lawngpui ruem ah bii m'bi u tlaih nawh tih Muithla ben kah lawngpui thaai ah ni bii m'bi u poen .
45007007	Tetih atah Phungawl amah roe he thawlh n'ti u thai ai aw ? Thawlh n'ti thai manawh ! Tede thawlhna he aka mingsakkung tah Phungawl ni . Phungawl lawng , “ Thlaang kah thaihu naai boel , ” tila van thui nawh kawinih thaihu naaina ti he ka ming manawh .
45007008	Tede he tila thawlhna lawngtah awlpeek dawngah bii a bi tih ka pumsa dawngah ngaihna soeprep te a bawnghorh , Phungawl a awmna nawh atah thawlhna he aka duek thaihu ni .
45007009	Kai kamah roe he n'cui vengah Phungawl ohla khaw ka sak , tede awlpeek te a law vengah tah thawlhna lawng hing tih kai tah ka duek .
45007010	Hingna aka pe ham koei awlpeek lawng he duekna avan thoeng puei lat .
45007011	Thawlhna lawng atue theen a dang tih awlpeek te a hawna vetkat tih n'thai n'latna ; te awlpeek oen kai te ng'ngawn .
45007012	Tedawngah Phungawl tah ciim tih awlpeek khaw ciim , doeng tih theen .
45007013	Tetih atah athe thaihu lawng Kai ham duekna avan thoeng sak ti ngaihna aw ? Tetih moenih . Te tila aka thoeng sak te tah thawlhna ni ; Thawlhna lawng thawlhna tangtang la a awmna te a tuengna ham atheen thaihu te a hawna tih kai ham duekna te avan khuen . Tedawngah thawlhna he mueirihtamyiin thawlhna ni tila awlpeek rang oen tueng tare .
45007014	Phungawl he muithla ben thaihu ni tite mami lawng m'ming u ; tede kai tah thawlhna tengla sal angla a yoeih thlaang ni .
45007015	Kai lawng ka sai he ka yaakming nawh ; sai ham ka ngaih te ka sai nawh tih ka ngaih nawh dai te ka sai lat .
45007016	Sai ham ka ngaih nawh te ka sai vengah Phungawl te soeng tila ka kawtlaak puei van .
45007017	Tedawngah he thaihu aka sai tangtang he kai nawh tih ka khuiah aka awm thawlhna te ni .
45007018	Ka khuiah he thlaanghing la ka coenggna ah atheen awm nawh tila ka ming . Ka khuiah atheen sai ngaihna awm mai cakhaw atheen te ka sai thai nawh .
45007019	Sai ham ka ngaih atheen te ka sai nawh ; sai hamla ka ngaih nawh athe te lat ka sai .
45007020	Kai lawng sai ham ka ngaih nawh te ka sai atah , te aka saikung tah kai tlaih nawh tih ka khuiah aka awm thawlhna lawng ni a sai tite thui ka ngaih .
45007021	Tedawngah he phungawl lawng bii a bi tila ka ming : atheen sai ham ka ngaih vengah kai lawngtah athe bueng te ka tuek .
45007022	Ka khui benkah thlaanghing lawngtah Pathen kah phungawl dawngah te awmngaih .
45007023	Tede ka pum khuikah phungawl tloe lawng bii a bi he ka ming , te phungawl te tah ka thinkaw lawng a ngaih phungawl te aka oel mangkhak awm . Te phungawl lawngah ka pum khuiah bii aka bi thawlhna phungawl khuiah thongtla angla te n'sai .
45007024	Ngaihang khawbing la ka awm mah aw ! Duekna la aka ceh puei he kah ka pum dawng kalawng a-u lawng n'thlawn lah ai ?
45007025	Mami Bawipa Jesuh Khrih rang oen thlawnna saikung Pathen te uem u lah ! Tedawngah ka coenggna tangtang tah he ni : Kamah ben atah ka thlaanghing coenggna lawngah thawlhna phungawl te a vai vengah ka kawpoek bueng oen Pathen phungawl te ka vai thai .
45008001	Tahe tah Khrih Jesuh oen pumkhatla aka awm thli ham tah thawlh awlcekna awm tlaih nawh .
45008002	Metihtiah Khrih Jesuh oen pumkhatla hingna ah mami aka ceh puei Muithla kah phungawl lawng duekna oen thawlhna phungawl khui kalawng mami te n'loeih sak poen .
45008003	Thlaanghing pumsa a tha ayoek dawngah Phungawl lawng a sai thai nawh te Pathen lawng a sai . Thlaanghing pumsa ah aka awm thawlhna te a Capa avan tuihna rang oen a phe poen . Thawlhna taa hamla thlaanghing kah thawlhna pumsa angla va law .
45008004	Pathen lawng he tila a sai he tah thlaanghing pumsa ngaihna angla nawh tih Muithla ngaihna angla aka hing mami pum dawngah Phungawl lawng akuek doengna te asoepna ham ni .
45008005	Amami kah pumsa ngaihna angla aka hing thlaang tah pumsa ngaihna lawng a thinkaw te a uk . Muithla kah ngaihna angla aka hing thlaang tah Muithla ngaihna lawng a thinkaw te a uk .
45008006	Pumsa ngaihna ah khawsak phu tah duekna ni . Muithla ngaihna ah khawsak phu tah hingna oen ngaimawngna ni .
45008007	Tedawngah thlaanghing lawng amami pumsa ngaihna angla a awm a tah Pathen raal la awm ; ahimi lawng Pathen kah phungawl te vai nawh , ahimi lawngah vai khaw vai thai roe nawh .
45008008	Amami kah pumsa ngaihna aka vai thli lawngtah Pathen te a kaw hoe sak thai nawh .
45008009	Tede nangmi tah thlaanghing pumsa ngaihna ah na awm u nawh , Pathen Muithla nangmi khuiah ataktangla a awm atah Muithla kawngaih angla na awm u . A-u khaw Khrih Muithla aka khueh nawh tah Khrih amah koe la awm nawh .
45008010	Tede Khrih te nangmi khuiah a awm atah thawlhna dawngah na pum te duek mai cakhaw nangmi tah Pathen oen na roep u poen dawngah nangmi kah muithla tah hing .
45008011	Jesuh te duekna kalawng aka thawh sak Pathen Muithla te nangmi khuiah a awm atah , Khrih te duekna kalawng aka thawh sak Pathen Muithla nangmi khuiah a awm dawngah nangmi kah aka duek ham koei pum te hingna a peek van ai .
45008012	Tedawngah maya manau hue , mami lawng sai ham koei n'khueh u , tede mami kah thlaanghing pumsa ngaihna angla hing ham awm nawh .
45008013	Nangmi lawng thlaanghing pumsa ngaihna angla na hing u atah na duek u ai ; tede nangmi lawng thawlhna na sai thli te Muithla oen na ngawn atah na hing u ai .
45008014	Pathen Muithla lawng a mawt thlaang thli tah Pathen kah ca-anau la awm .
45008015	Metihtiah Pathen lawng m'peek u Muithla tah nangmi te sal la coengg sak ham oen ah birih ngaihuet sak ham nawh tih ; te Muithla lawngtah nangmi te Pathen kah ca-anau la sai ham ni . Te Muithla kah tharana rang oen Pathen te , “ A Pa ! a Pa ! ” tila n'khue thai .
45008016	Mami he Pathen amah kah ca-anau la n'awm tite thui ham Pathen kah Muithla amah roe te mami kah muithla oen tuhkai haih hih .
45008017	Mami tah amah kah ca-anau la n'awm u veng kalawng a thlaang hue ham a khueh pe kam-awm yotheenna te n'dang van ai . Pathen lawng Khrih ham a khueh pe te mami lawngkhaw m'paang van ai ; metihtiah Khrih kah patangraina te n'cuut u atah , mami lawng amah kah ruep-awmna te khaw m'paang van ai .
45008018	Tahe veng mami kah patang palai khangna he hai benkah mami tengah aka thoeng ham koei ruep-awmna oen ah nuehtah koei nawh ni tila ka poek .
45008019	Pathen lawng a ca-anau thli tengah a tueng sak ham koei te a thaihu suen boeih lawng ngaiuep tangkiik oen a lamtoen u .
45008020	Pathen lawng a thaihu suen boeih te apoei apit la awm ham dan a peek . Te tila a awm he thaihu suen thli amami kah kawngaih dawngah nawh tih Pathen amah kawngaih ni . Tede ngai-uepna tah awm hun .
45008021	Te ngaiuepna tah hin at vengah ngoen a thaihu suen boeih lawngah rawkna koei sal piinna kalawng loeih vetih Pathen ca thli kah loeihna ruep-awm te a dang u van ai .
45008022	Tecoengah a suen thaihu lawng tahe tue toe ah camoe awm tawm vengkah a tlawh angla tlawhna oen kopaang u tite mami lawng m'ming u .
45008023	Te tila a suen thaihu bueng lawngah kopaang u nawh , Muithla te lamhacuek Pathen kutdo la aka dang mami pum he loeih sak ham aka ring mami boeih khaw kawdaang ah ng'kopaang u van .
45008024	Metihtiah ngaiuepna oen thlawn la n'awm u . Tede mami lawng n'ngaiuep u te n'huh atah tete ngaiuepna tangtang moenih . Mik huh tangte te a-u lawng a ngaiuep nooek kai ?
45008025	Tede mik huh nawh te n'ngaiuep u atah mami lawng kawdaw oen n'ring u .
45008026	Te tila mami tha a yoek dawngah mami bawmcem hamla Muithla tah va law . Mami lawng metila thangthui ham koei ti khaw m'ming u nawh dawngah awl oen thui thai nawh kopaangna oen Muithla lawng mami ham Pathen tengah avan bih .
45008027	Mami kah thinkaw aka ming Pathen lawng Muithla kah kawpoek te khaw a ming ; metihtiah Muithla lawngtah Pathen amah kah kawngaih angla a thlaang thli yuengah a bih pe dawngah ni .
45008028	Pathen lawngtah amah aka lungna thli ham oen amah lawng a kamthlahna angla a khue thlaang thli lawng atheenna ham thaihu boeih he a sai pe tila m'ming u .
45008029	Pathen lawng a tuek tangte thlaang thli te amah Capa angla a coenggna ham a thloekcala a thloeng , te tila a sai he tah amah aka oeng thlaang yahawh tim ah a Capa te ahaamkoek camiing awmthang la awm sak ham ni .
45008030	Tedawngah Pathen lawng athloekla a thloeng thlaang thli te a khue ; te tila a khue thlaang thli te amah oen a roep u sak tih a ruep-awmna te khaw a paang sak .
45008031	Tetih atah he kawngah he n'tu nuem mami lawng n'thui thai ai ? Pathen lawng mami he m'pai puei atah a-u lawng mami he n'raalna ai ?
45008032	Pathen lawng a Capa khueh duen pateng haih ohla mami ham m'peek ! Mami hamla a Capa pekung lawng soeprep boeih he ayoela mami peek muehla awm ai aw ?
45008033	Pathen lawng a tuek thlaang te a-u lawng thawlh a peel thai ai ? Pathen amah lawngah na thawlh nawh a tina poen .
45008034	Tedawngah ahimi te a-u lawng thawlh a peel thai ai ? Khrih Jesuh lawngkhaw thawlh peel manawh ; Ahih tah duek , tede tho koep , Pathen bantang ben ah ngawl tih mami hamla reenna avan bih .
45008035	Tedawngah a-u lawng mami he Khrih kah lungna dawng kalawng m'pekbo thai ai ? Raina , heemtekna , khawkhana , khawdengna , mueirihtamyiin duekna lawngah m'pek thai ai aw ?
45008036	Caciim lawngah , “ Nangmi kawngah kaimi tah mueirihtamyiin duekna oen ah saringrupla khawyungkhun ka awm u ; Ngawn ham a teeng mangkhak tuu angla kaimi he ka awm u ” tila a thui angla awm tangtang .
45008037	N'tu lawngkhaw , pek thai manawh , he ang raina thaihu thli boeih he mami aka lungnakung rang oen mami lawng n'taa boeih ai .
45008038	Metihtiah n'tu thaihu lawngkhaw amah kah lungna dawng kalawng m'pekbo thai manawh tite aciimphanla ka ming : duekna oen hingna lawngkhaw , vanthlaang thli oen vaan kah ukkung thli tha-awm tharana lawngkhaw , tahe kah atue atang oen hailam ben atue-atang lawngkhaw ,
45008039	dilai sawah aka awm thaihu , dilai dangah aka awm thaihu lawngkhaw mami kah Bawipa Jesuh Khrih rang oen Pathen kah lungna dawng kalawng , a thaihu suen boeih khuikah me ang lawngkhaw m'pek thai roe manawh .
45009001	Awltak tang ka thui ; Khrih kah thlaang la ka awm tih hoem awl ka thui nawh . Ciim Muithla lawng a uk athe atheen ka mingna lawngkhaw hoem awl ka thui nawh te a ming .
45009002	Ka thlaangphun ka thi ka sa la aka awm thli hamla ka kaw the tangkiik tih ka thinphatna lawng boet nawh .
45009003	Ahimi hamla atheen koei atah kai lawng Pathen kawsi yawkk tih Khrih oen pek u ham pateng ka ngaih ngaai .
45009004	Ahimi tah Pathen thlaangtuek ni : a ca la a khueh tih ahimi tengah a ruep-awmna te a tueng sak . Ahimi tengah awlkamna te a sai tih Phungawl thli te a peek u , ahimi lawng aka soeng bokna te a khueh u , Pathen kah awlkamna te a huh u ,
45009005	Ahimi tah Hebru thlaangphun cuunkung patuer miingthang thli kah cadil la awm u , thlaanghing ben atah Khrih pateng ahimi kah a phun ni . Soeprep boeih ukkung Pathen tah yoeyahla a thaang theen hawn seh ! Amen .
45009006	Israel thlaang thli he apumboeihla Pathen thlaangtuek la a awm aih nawh dawngah Pathen awlkam tah apoei-oep poen ni tila ka thui ngaihna nawh ni . Metihtiah Israel thlaang boeih he khaw Pathen kah thlaang boeih aih nawh ni .
45009007	Abraham cadil hue khaw apumboeihla Pathen cadil la awm boeih aih nawh . Pathen lawng Abraham te , “ Kai lawng awl ka kam cadil nauha te Isak rang oen ah na khueh ai , ” a tina .
45009008	A thuingaihna tah thlaanghing phung mailai oen cuun la aka awm ca-anau boeih he Pathen kah ca-anau la awm luem nawh . Pathen awlkam heet angla a cuun ca-anau te ni cadil nauha taktak la a khueh .
45009009	Pathen lawng awl a kam tah , “ Atue atang a tluep vengah kava meel koep vetih Sarah lawng capa a cuun ai , ” a tina te ni .
45009010	Tecoengah , he bueng nawh hun , Rebekka capa rawi lawngkhaw mami kah patuer Isak te ni anna pa na hih van .
45009011	Tede capa pakhat a tuek te tah amah kah mengtengna te asoepna ham ni ; tedawngah Pathen lawng Rebekka te , “ Ahaamca lawng anoca kah bii a bi pe ai , ” a tina . He awl he tah ahih rawi boeinau te a cuun thlan vengah a thui ni , ahih rawi lawng athe atheen n'tu khat khaw a sai hih thlan ah ni a thui ; tedawngah Pathen kah tuekna he tah amah kah khuena dawngah akung asut tih ahih rawi boeinau kah saina dawngah nawh ni .
45009013	Caciim lawng , “ Jakob tah ka lungna tih Esau tah ka thina , ” a ti angla ni .
45009014	Tetih atah Pathen he tuueng-aleng roe nawh n'ti thai ai aw ? N'ti manawh .
45009015	Metihtiah Mosi tengah , “ Kamah lawng ka ngaih te ka reen vetih ; kamah lawng ka ngaih te tah ka thintlawhna ai , ” tila a thui .
45009016	Tedawngah soeprep he mami thlaanghing kawngaih oen saina dawng nawh tih Pathen kah reenna rang oen ni .
45009017	Pathen lawng Iyipt sengpahrang nala , “ Kai kah tharana huham oen ah dilai pum ah ka miing aka thang sak ham roe la nang tah sengpahrang la kan khueh , ” tila caciim lawng a thui .
45009018	Tedawngah Pathen lawng amah ngaih te tah a reen tih amah lawng a ngaih te tah a thin a haam sak mai poen .
45009019	Tede nangmi tim kah thlaang pakhat mai lawngah , “ He tila a awm oh atah a-u lawngah Pathen kawngaih te a oelh ataih thai ai , ” na ti u mai ai .
45009020	Ka paya , nang ta a-u la na awm aih tih Pathen te awl na thung ngam ? Dilai am lawng ambawpkung te , “ N'tu ah he tila nan sai , ” tila doet nawh .
45009021	Ambawpkung lawngah amlai te a lawh tih amah ngaih angla a sai thai tih amlaiboeng pakhat te am pahih la a sai tih pakhat te tah awmthoet ah hawna am mailai oen ah pakhat te tah tuisii-am la a sai .
45009022	Tetih van la te Pathen thaihu sai khaw awm . A thinsana oen a tharana te tueng sak ham a ngaih , tede ahih kah thinsana a yawkk dawngah rawk tih phe ham koeila aka awm thli sawah thinsan kawdawna a khueh .
45009023	Tecoengah amah kah aka soep ruep-awmna te tueng sak a ngaih tih amah kah reenna aka dang mami sawah a ruep-awmna te avan toi , mami he a ruep-awmna dang hamla a roek a bah tangte poen ni .
45009024	Mami tah a thlaangkhue la ng'awm u , Judah thlaangphun timkah bueng nawh tih Gental thlaangphun timkah khaw a khue .
45009025	He tah Hosi cabu khuiah a thui te ni : “ Ka thlaang la ka awm nawh thli te ‘ Ka thlaang , ’ ka tina ai . Ka lungna nawh thlaangphun te , ‘ Ka lungna thlaangphun , ’ ka tina ai .
45009026	‘ Nangmi tah ka thlaang la na awm u nawh ' a tina huen roe ah nangmi tah aka hing Pathen kah ca-anau thli ni a tina ai , ” tila a thui .
45009027	Israel thlaangphun kawngah Isaiah lawng , “ Israel thlaangphun he tuitunlii keengkah divinlai yoeh maila pateng yahawh cakhaw ahimi timkah thlaang a yawlca bueng lawng ni thlawnna a dang ai ;
45009028	Metihtiah , dilai he amah kah athe atheenna angla Bawipa lawng awl a cek yue ai , ” tila a thui .
45009029	He veng thlan ah Isaiah lawng , “ Tharakoek Bawipa lawng mami kah cadil nauha khatsut te thlung nawh kawinih mami he Sodom angla n'coengg vetih , Gomorrah angla ni ng'awm poen ai ” tila a thui oepsoeh poen .
45009030	Tedawngah kaimi lawng ka thui tah Pathen oen roeproei ham aka yawm nawh Gental thlaangphun lawngah oengna rang oen ah Pathen oen roeproei u poen ;
45009031	Tede Pathen oen roeproeina hamla phungawl aka tlap khiing Pathen kah thlaangphun lawngah roepna te dang u nawh .
45009032	N'tu ah a dang u nawh ? Ahimi lawng oengna dawngah pangtung nawh tih amami kah saina te a uep apaangna dawngah ni . Te tila “ Ploengna lungto dawngah ploeng u tih ,
45009033	Caciim lawngah , “ Bueh lah ! Zaion ah lungto pakhat ka khueh , te lungto lawng thlaang thli te a ploeng sak vetih , te lunghiim lawngah ahimi te a tlim sak ai . Tede a-u khaw ahih te a tangna atah yaraula awm tlaih manawh , ” tila a thui .
45010001	Maya manau thli , ka thlaangphun lawng thlawnna dang u seh tila thinkaw tak oen ka ngaih tangkiik ! Ahimi ham metihtlukla Pathen tengah ka thangthui .
45010002	Ahimi lawng a thinkaw te Pathen a peek tangtang tila nangmi tengah ka thui rapcaat thai ; tede ahimi kah thinkaw a peek he cuihna taktak dawngah kung asut moenih .
45010003	Pathen lawng thlaang he me ang along a-im oen amah oen ah a roep u sak ti he ahimi lawng ming u nawh , amami kah lawngpui te sai ham a yawm u dai , tedawngah Pathen lawng amah oen thlaanghing roepna a sai lawngpui te paang u nawh .
45010004	Jesuh Khrih lawng Phungawl te aboet sak poen dawngah a-u khaw aka tangna thlaang boeih tah Pathen oen roeproeina a dang poen .
45010005	Mosi lawngtah Phungawl vaina rang oen Pathen oen ah roepna kawng te a thut : “ A-u khaw Phungawl lawng sai a tite aka sai boeih tah hing ai , ” ti .
45010006	Tede Caciim lawng , oengna rang oen Pathen oen ah roeproeina kawng a thui tah tila ni : “ Nang lawngah , a-u nuem vaan la aka luui hang ai ? ’ tila namah oen namah te doet u boel , ” ( te tah Khrih te aka rum puei ham tila thuingaihna ni . )
45010007	“ A-u nuem celkhui khaw la aka cet thuk ai ? tila khaw ti boel ? . ( te tah Khrih te duekna kalawng thawh sak ham tila thuingaihna ni . )
45010008	A thui awl lawngtah , “ Pathen awl tah na tengah awm , na huui na kaa dawngah na thinkaw khuiah awm ” a tite tah kaimi lawng ka phawng u oengna awlthang he ni .
45010009	Jesuh tah Bawipa ni tila na phawng u tih Pathen lawngah ahih te duekna kalawng a thawh sak koep tila thinkaw oen na tangna u atah thlawn la na awm ai .
45010010	Metihtiah mami lawng oengna rang oen Pathen oen ah roeproeina n'huh ; kaa oen m'phawng tih thlawnna n'dang u .
45010011	Caciim lawng , “ A-u khaw amah aka tangna boeih tah yarau yahdengla awm manawh ” ti .
45010012	Metihtiah Judah oen Gental thlaangphun pekthlena a awm tlaih nawh dawngah thlaang boeih thuum poen ; Pathen tah thlaang boeih kah Bawipa la awm tih amah te aka khue boeih tah yotheen kawthawina yahawh hlang a lun thil .
45010013	Caciim lawng , “ A-u lawngkhaw bawmna a ngaih dawngah Bawipa te a khue atah thlawnna a dang ai , ” tila a thui angla te awm tangtang .
45010014	Tede ahimi lawng a tangna nawh atah bawmna dang ham metila a miing te a khue thai ai ? Ahimi lawng awlthang te a yaak nawh atah metila a tangna thai ai ? Awlthang te a thui nawh atah metila ahimi lawng a yaak thai ai ?
45010015	A thuikung laipai te tuih la a awm nawh atah metila awlthang te a phawng ai ? Caciim lawng , “ Awlthang Theen van khuenkung laipai thli kah a khow tah theen tangkiik hlang mah aw ! ” tila a thui angla awm tangtang .
45010016	Tede thlaang boeih lawng Awlthang Theen te do u nawh . Isaiah amah lawngkhaw , “ Bawipa , kaimi lawng ka phawng u awlthang he a-u lawng a tangna ? ” tila a thui .
45010017	Tedawngah oengna tah awlthang yaakna dawng kalawng va law tih awlthang tah Khrih te thuina dawng kalawng va law .
45010018	Tede awldoet ka ngaih tah : ahimi lawng awlthang he ya u nawh tangtang aw ? A yaak u ta ; Metihtiah Caciim lawng , “ Ahimi kah paang awl lawng dilai pum ah thaang khok tih ahimi awl tah dilai boetna toe kheng a pha , ” tila a thui .
45010019	Koep kan doet lah ai : Israel thlaang-thli lawng yaakming u nawh aw ? Lamhacuekla awl aka thung ham tah Mosi amah ni . Ahih lawng , “ Ka thlaangphun te uett-ee hamla , thlaangphun la toeksam nawh te ka hawna vetih , thlaang ngau paathuu phun rang oen ka thlaangphun te a thin ka sa sak ai , ” tila a thui .
45010020	Tong-aa ohla Isaiah lawng thincakla a thui tah , “ Kai aka tlap nawh thlaang thli lawng ng'huh u ; Kai he aka thoel-alang nawh thlaang thli tengah ka phumpho pe , ” tila a thui .
45010021	Tede Israel thlaangphun kawng oen tuhkaila tah , “ Awl ngaai nawh tih ceem raal la aka tho thlaang thli te do hamla khawyungkhun kut ka son , ” tila a thui .
45011001	Tetih atah Pathen lawng a thlaang thli te a hoett poen aw ? Hoett roe roe nawh ! Kai kamah khaw Israel thlaang , Abraham cadil , Benjamin phun ni .
45011002	Pathen lawng acuekca kalawng a tuek tangte a thlaang thli te hoett sut nawh . Caciim dawngkah awl , Elijah lawngah Israelca thli sawah a kaw a lawna nawh Pathen tengah a thui te nangmi lawng na ming u :
45011003	Elijah lawng , “ Bawipa , nang kah tawngha thli te a ngawn u tih nang kah bokna-thaang khaw a phe boeih u ; kai bueng he ka deem de , kai khaw ngawn ham n'teeng u ” a tina .
45011004	Pathen lawng n'tu awl a thui pe ? “ Baal pathen rawlrap aka bok nawh thlaang thong sarih kamah hamla ka paih hun ” a tina .
45011005	Tetih toeng la ni tahe khaw a awm : Pathen lawng a lungvatna dawngah a tuek tangte ayawl tah awm van hun .
45011006	Pathen kah tuekna tah ahimi kah saina dawngah nawh tih amah kah lungvatna dawngah ni kung asut . Pathen kah tuekna he thlaanghing kah saina dawngah kung asut atah ahih kah lungvatna te lungvatna tangtang la awm manawh .
45011007	Tetih atah metila a awm ? Israel hue lawng a tlap te hu u nawh . Pathen lawng a tuek ayawlca bueng lawng ni a huh ; atloe hue tah a haa pang malhtalh tih Pathen kah khuena awl te ya nawh .
45011008	Caciim lawngah , “ Pathen lawng ahimi kah thinkaw oen lungbui te a mong sak ; tihin toe ah ahimi lawng hu thai nawh tih ya thai u nawh , ” tila a thui angla awm tangtang .
45011009	Tecoengah Devid lawng , “ Amami kah poei khuiah tu selang dong dawngah man u seh ; Ahimi te ploeng u selang dan tat u seh ! .
45011010	Ahimi lawng a huh thaina nawh ham a mik thli te pum sak selang ; patang raina thalrih phueih uett ah a uen te khun roepsoet u seh , ” tila a thui .
45011011	Tetih atah awl kan doet u lah ai : Judah thlaang thli lawng a tlim u vengah rawk poe taktak poen aw ? A rawk tang aih moenih . Ahimi lawng a thawlh u dawngah Gental thlaang thli tengah thlawnna te va law . Tedawngah Judah thlaang thli lawng uett-eena ahimi sawah a khueh u .
45011012	Judah thlaang thli kah thawlhna lawng dilai ah yotheen kam-awmna yahawh avan khuen tih ahimi kah sung-adeuhna lawng Gental hue hamla yotheen kam-awmna yahawh hlang avan khuen . Tecoengah Judah thlaang yahawh lawng asoepcala a thuum u van veng atah yotheen kam-awmna te metihtlukla asoep tare ai !
45011013	Tahe tah Gental thlaang thli nangmi tengah awl kavan thui . Gental hue nangmi tengah celtuih la ka awm khui roekk tah bii ka bina dawngah ka thangpawm u ai .
45011014	Ka thlaangphun thli te uett-eena thinkaw a khueh sak he tah thlaangvaang mai khaw thlawn thaina ham ni .
45011015	Metihtiah ahimi te hoett sut la a awm vengah thlaangtloe boeih te Pathen kah raal la awmna kalawng a paya laikoei la a sai . Tedawngah ahimi Judah thlaangphun te a do koep veng atah metila a awm tare ai ? Thlaangduek thli ham hingna la coengg ai .
45011016	Takawi lamhacuek la thluem at te Pathen teng a nawn atah takawi boeih amah koe la awm poen ; tecoengah thingkung ayung te Pathen tengah na nawn poen atah a beek-athleeng boeih te ahih kah akoe la awm poen .
45011017	Olif thingkung a liing u a beek thli khatsut te a tloek u tih te kah thingngaw dawngah te olif thingkung rawlrap a beek thli te oen a cong u . Te tila nangmi Gental thlaangphun khaw olif thing rawlrap angla na awm u tih , tahe tah Judah thlaangphun thli kah muithla ben hingna tharana te na bawn u van poen .
45011018	Tedawngah olif thingbeek tloek poet angla aka awm thli te huhsit u boel . Metila nangmi lawng na oekthloen thai lauh ? Nangmi tah a beek mai ni ; nangmi lawng akungpui te na cawm na cah moenih , nangmi te ni akungpui lawng n'cawm u .
45011019	Tede nangmi lawng , “ Kaimi awmna hamla ni a beek thli te a tloek ” na ti u mai ai .
45011020	Te ngoen tah soeng tangtang . Ahimi lawng a oeng u nawh dawngah a tloek tangtang , nangmi tah na oeng u dawngah na awmna huen ah te na awm u . Tede he kawngah oekthloen u boel lang rih lat u hawn .
45011021	Thingkung kah a beek tangtang la aka awm Judah hue pateng Pathen lawng a thlung nawh atah nangmi te n'thlung ai tila na poek aw ?
45011022	He ah he Pathen kah thlaang reenna kaw a poekna oen rih koei la a awm te n'huh u . Aka tlim thli ham tah rih awm tangkiik tede nangmi te tah n'reen u , nangmi lawng a reenna khuiah na awm u poe atah reenna kaw avan poek ai , tede na awm u nawh atah nangmi khaw tloek poet la na awm u van ai .
45011023	Judah thlaangphun lawng a oengna nawh paihuen te a ceh taak u atah acuek kah a awmna paihuen ah te a khueh koep ai , Pathen lawngtah khueh koep thaina nawl a khueh .
45011024	Nangmi Gental thlaang thli tah , ramhum ah amah poek aka po olif thingkung dawngkah a beek thli a tloek poet tih olif thingkung tang dawngah a cong tlap oen na lo u . Judah thlaang thli tah olif thingkung tang oen lo u tih olif thingkung tang dawng-kah a tloek poet a beek thli te akungpui tang dawngah cong koep hamla Pathen ham tah yoeica mai .
45011025	Ka maya manau thli , nangmi lawng ka cuih ka hoe heet poen tila na poek u nawh ham nangmi te ming sak ka ngaih awlhuep pakhat awm . Te awlhuep tah he ni . Israel thlaang thli a thin a haam khaklal he aboet toe ham nawh ni , Gental thlaang thli Pathen tengah asoepcala apha thlan khui ham bueng ni .
45011026	Tecoengah Israel thlaang boeih thlawn la a awm na ham tah he tila ni . Caciim lawng , “ Zaion kalawng Thlawnkung tah law vetih Jakob cadil thli kah athe arana boeih te a voeih ai .
45011027	Ahimi kah thawlhna te ka lawh pe boeih vengah he awlkamna he ahimi oen ka sai ai , ” tila a thui .
45011028	Awlthang Theen a hoett u dawngah Judah hue tah Pathen kah raal la awm u . Te tah nangmi Gental thlaang thli theenna ham ni . Tede Pathen kah tuekna ben atah ahimi tah amami kah patuer thli rang oen Pathen kah paya laikoei la awm u .
45011029	Pathen lawngtah a tuek thlaang thli oen yotheen kam-awm a peek thlaang thli kawngah a kawpoek thloet nawh .
45011030	Nangmi Gental thli lawng anoekbuet atah Pathen awl te na ngaai u nawh , tede tahe ah Judah thlaang thli lawng a awl a ngaai pe u nawh dawngah nangmi lawng Pathen reenna te na dang u .
45011031	Tetih van angla nangmi lawng na dang u reenna te ahimi lawngkhaw Pathen reenna te tahe ah a dangna u van ham Judah thli lawng tahe toe ah Pathen awl te ngaai pe u nawh .
45011032	Pathen lawng thlaang boeih he awl ngaai nawh thongtla thlaang la a sai he tah ahimi boeih tengah a reenna te tueng sak ham a ngaih dawngah ni .
45011033	Pathen tah len kueng tangkiik mah aw ! A cuihna oen a mingna tah dung tangkiik mah aw ! A awltloekna he a-u lawng a thuicaih thai ai ? A thaihu sai along a-im he a-u lawng a yaakming thai lek ai ?
45011034	Caciim lawng , “ Bawipa kah thinkaw te a-u lawng a ming ? a-u lawngah poekna a peek thai ?
45011035	Ahih lawng sah koep hamla a-u lawngah thaihu a peek ? ” tila a thui angla te awm .
45011036	Thaihu boeih he amah lawng a sai , thaihu boeih amah rang oen awm tih amah ham ni . Pathen tengah ayoeyahla ruep-awmna awm hawn seh ! Amen .
45012001	Tedawngah maya manau thli , Pathen lawng mami he n'reen tangkiik dawngah amah bii bina ah amah kah kawtlaak la aka hing luciik angla na pum te Pathen tengah nawn uh tila nangmi te kan ceel u . He tah aka soeng bokna tih nangmi lawng na peek ham koei bokna te ni .
45012002	He dilai khawsak siing angla khaw sa u tlaih boel , tede Pathen lawng nangmi thinkaw a khui ben te asoepbirla van thaw pan hawn seh . Te atah aka theen thaihu , aka soep thaihu oen amah kawtlaak te nangmi lawng na ming u thai ai , he tah Pathen amah kawngaih ni .
45012003	Pathen kah lungvatna kutdo ka dangna rang oen he awl he nangmi boeih tengah ka thui : Namah oen namah te atuueng aleng lak ah asang la poek u aih boel . Te lak atah Pathen lawng oengna m'peek taring ah namah oen namah te nainawng u lah .
45012004	Mami lawng pum pakhat dawngah abeek yahawh n'khueh u tih , he a beek thli lawng bii atloe tloe rip a khueh u .
45012005	Tetih van la mami khaw thlaang yahawh mai de Khrih ah pumkhatla awmna rang oen pumkhatla n'coengg tih pum dawngkah abeek tloe tloe he pakhat oen pakhat a tuhkai u van angla mami khaw khat oen khat m'pha u boeih .
45012006	Tedawngah kutdo aphun tloetloe n'dang rip u tah Pathen kah peek lungvatna kutdo n'dang taring ah hawna u sih . Pathen kah awl te thui thaina kutdo te n'dang u atah oengna n'khueh taring ah hawna ham awm ;
45012007	thlaangtloe ham bii bi koei atah bi ham awm ; cang puei koei atah cang puei ham awm ;
45012008	Thlaang te thapeek koei atah tha peek ham awm ; khuehtoen thaihu te thlaangtloe rekra koei atah moeihoeihna oen rekra ham awm . Saithaina aana te n'dang atah bii yawm ham awm ; thlaangtloe tengah thintlawhna tueng sak ham koei atah reenna oen tueng sak ham awm .
45012009	Nangmi kah lungna te thinkaw tak oen na lung u ham awm . Athe te thina uh , atheen te phoeih mangkhak uh .
45012010	Pakhat oen khat Khrihca maya manau angla lung u the lang thinkaw tak oen ah pakhat oen khat hinyahna te tueng sak uh .
45012011	Na tha rang sak uh , tha-ngak la awm u boel . Bawipa bii te na thinkaw tak oen bi uh ;
45012012	Na ngaiuepna na khuehna dawng teah na tha thlue sak uh ; raina na tawng u vengah thinsan kawdaw oen awm u lang thangthui yoeyah uh .
45012013	Khrihca na puei na paw thli kah a voetna ah te dodan u lang na im ah kamyin te pah sak uh .
45012014	Nangmi heemtekkung thli ham Pathen tengah kam-awm yotheenna bih pe uh ; Oe , yotheen kam-awmna bih pe uh ; tapvoep u boel .
45012015	Awmngaih thlaang thli tengah awmngaih u van . Rungrah oen aka awm thlaang thli tengah rap u van .
45012016	Pakhat oen pakhat roeproei patoeng uh . Oekthloen u boel ; tede huhsit koei bii te khaw bi uh . Namah oen namah te thlaangcuih la poek u boel .
45012017	Nangmi sawah thlaang lawng athe a sai atah ahih te athe oen thung u boel . Thlaang boeih lawng theen tila a poek te sai hamla yawm .
45012018	Thlaang boeih oen roeproeicala awm ham soeprep boeih te acoengg thai khui sai u lah .
45012019	Ka puei thli mevengah khaw luu lo u boel , te lak atah Pathen thinsana lawng sai ngoen seh . Caciim lawngah , “ Kai lawng luu ka lo ai , kai lawngah kut ka thung ai , Bawipa lawng ti , ” tila a thui .
45012020	Te tih atah , “ Na raal te a bung a pawng atah buh van cah , tui a halh atah tui van awkk sak ; he tila na saina oen ah nang lawng ahih te yah na bai poen ni ” tila caciim lawng a thui angla te sai uh .
45012021	Nangmi te athe lawng n'taa boel seh ; Atheen saina oen athe te taa hamla yawm uh .
45013001	Thlaang boeih lawngah ram ukbawi thli te hinyah uh , metihtiah Pathen kah hatlaakna a awm nawh atah ukkung bawi khaw awm nawh tih tahe vengkah ukkung thli khaw Pathen lawng a khueh ukkung hue ni .
45013002	A-u khaw tahe vengkah ukkung thli aka oel khak tah Pathen kah awlthlaw te aka oelkung ni , a-u khaw te tila aka sai te tah amah sawah awlcekna a thoeng sak ai .
45013003	Theenna aka sai hue lawngtah ukkung bawi thli he rih hamla awm nawh , tede athe aka sai thli lawng ni rih ham a awm . Nang lawng aana khuehkung thli te rih ohla awm ham na ngaih atah theenna te sai lah , nang te ahih lawng n'koeh ai .
45013004	Metihtiah ahih tah Pathen kah tuihyoeih-thlaang tih nang ham theenna aka sai hamla ni . Tede nang lawng athe te na sai atah ahih te rih hawn , Metihtiah dantat thaina aana te a khueh tangtang . Ahih tah Pathen kah tuihyoeih-thlaang la awm tih athe-arana aka sai boeih sawah Pathen yuengah dantatna aka thoengsakkung ni .
45013005	He kah akawng alam dawngah nang lawng ukkung thli kah awl te ngaai peh , Pathen kah dantatna na rih u dawngah a awl ngaai pe mai ohla athe atheen pekbona kawpoek theen oen a awl ngaai pe uh .
45013006	Mangmu na peek u khaw he kawngah ni , metihtiah ukkung thli lawng bii a bi u te Pathen ham ni a bi .
45013007	Tedawngah ahimi na peek ham koei te tah pe uh ; namah kah pumpakla peek ham koei mangmu oen kaawn-ava phu mangmu te khaw pe u langtah ahimi boeih te mik-hai yahna lang hinyah uh .
45013008	A-u tengah khaw laiba khueh u boel , nang lawng laiba na khueh tah khat oen khat lung u ham he ni . A-u khaw a thlaangpuei te a lungna atah Phungawl te a vai poen .
45013009	Phungawl lawngah , “ Samphaih boel , thlaang ngawn boel , huuen boel , thlaang kah thaihu naai boel , ” a ti boeih oen ah he thloei kah atloe awlpeek boeih tah , namah oen namah te na lungna u van angla na imbe te lungnah , ” a tina dawngah te cui boeih poen .
45013010	Thlaang pakhat te na lungna atah meveng khaw a sawah athe te na sai roe manawh ; tedawngah Phungawl boeih asoepla vaina he tah lungna ni .
45013011	Nangmi lawng he tah na sai u ham awm , metihtiah nangmi ham na ihduhna kalawng hinghang hamla atue avan pha poen tila na ming u . Metihtiah mami he thlawn la awmna ham atue atang tah mami lawng oengna n'khueh cuek vengkah lak ah tahe ah yoeii tare poen .
45013012	Yiinna tah boet tawm poen , khaw daai hang poen ai . Yiinna thaihu sai te toeng u poen silang tah aangna khuiah raal kahna awva te lo u sih .
45013013	Hingthun khawse ah aka awm thlaang thli angla mami lawng akoeih avaihla hing u sih , khawpaw rang au la awm u boel , yuuruui buh hah oen awm tlaih u boel , hutaa tawngpa thawlhna , boethe halangna awm boel seh , tawhsina oen uett-eena awm boel seh .
45013014	Bawipa Jesuh Khrih kah awva te lo uh , na pumsa kah thawlh sai ngaihna oen thawlhna kah kawkhuekna te toeng u loeih .
45014001	Oengna ben ah tha aka yoek thlaang thli te van do u lah , tede ahimi kah pumpakla a poek akawng alam dawngah ahimi oen oelhtaih u boel .
45014002	Thlaang pakhat lawngtah a oengna oen me ang khaw a caak boeih , tede oengna tha aka ra nawh lawngtah tawi-an bueng te a caak .
45014003	Soeprep aka ca thlaang lawngah te tila aka ca nawh te huhsit hamla awm nawh ; soeprep aka ca thlaang te khaw tawi-an bueng aka ca thlaang lawngkhaw huhsit van boel seh . Metihtiah Pathen lawng ahih te a do poen .
45014004	Nang ta a-u la na awm aih tih thlaangtloe kah tuihyoeihthlaang te awl na cek thai ? Te tuihyoeihthlaang lawng a bi thai , bi thai nawh tila awl-khuengkung tah amah kah Bawipa te ni . Ahih lawng a bi thai ai , metihtiah Bawipa lawng a bi sak thai ai .
45014005	Thlaang khatsut lawng atloe khawhin boeih lak ah khawhin hin at te awlpui bet la a poek , atloe pakhat lawngtah khawhin boeih he vai u tila a poek . Pakhat rip lawng a thinkaw ah a soengna te khueh seh .
45014006	A-u khaw , khawhin hin at te alue koek la a poek atah Bawipa te a hinyahna ni . A-u lawngkhaw soeprep boeih a caak atah Bawipa te a hinyahna ni . Metihtiah ahih lawng caak awkk dawngah te Bawipa tengah awmngaih ciil a thui . Caak awkk te aka yeh khatsut lawngkhaw Bawipa te hinyahna la a yeh van tih Bawipa tengah awmngaih ciil a thui .
45014007	Mami tim ah he a-u khaw mah ham bueng n'hing nawh tih mah ham bueng la n'duek nawh baal .
45014008	Mami lawng hing atah Bawipa ham n'hing u tih , duek ah khaw Bawipa ham ni duek u . Tedawngah mami tah n'duek ah khaw seh , hing ah khaw seh Bawipa kah thlaang ni .
45014009	Metihtiah thlaang duek oen thlaanghing boeih kah Bawipa la awm ham Khrih tah duek tih tho koep poen .
45014010	Tedawngah nangmi tawi-an bueng aka ca thli lawng n'tu hamla na maya manau te na coel khuep u ? Tetih atah nangmi acungkuem aka ca lawng n'tu ah na maya manau te na hep na hap u ? Mami boeih he Pathen haiah m'pai vetih amah lawng awl n'cek ai .
45014011	Metihtiah Caciim dawngah , “ Kai tah aka hing Pathen la ka awm tangtang van angla Thlaang boeih lawng ka haiah khuklu oen cuengkueng ai , Kai he Pathen ni tila a phawng u ai , tila Bawipa lawng ti , ” tila a thui .
45014012	Tedawngah mami boeih lawngah mah kah saina boeih te Pathen haiah m'phawng ai .
45014013	Tedawngah pakhat oen pakhat coelna he toeng u poen sih . Te lak atah , na maya manau a tlimna ham oen thawlhna khuiah a tlaakna koei te metuek khaw sai nawh ham tha huer uh .
45014014	Bawipa Jesuh oen pumkhatla awmna lawngah aciimphanla m'ming sak tah amah poek ah aciimcaih nawh caak awkk he a awm moenih ti he ni ; tede thlaang pakhat lawngah khatsut caak awkk te caih nawh tila a poek atah te caak awkk tah ahih ham ciim-acaih nawh .
45014015	Nang lawng caak awkk pakhat khat oen na maya manau te a kaw na hoe sak nawh atah , te tah lungna dawngkah aka thoeng saina tlaih nawh ni . Ahih hamla Khrih tah a duek dawngah nang kah caak awkk oen ahih te tlim sak boel .
45014016	Nangmi lawng theen na ti u te miing the dangna hamla coeng sak boel .
45014017	Metihtiah Pathen kah Ram tah caak awkk dawng awm nawh tih Ciim Muithla kah peek doengna , ngaimawngna oen awmngaihna dawngah ni a awm .
45014018	He tila Khrih kah bii te aka bi lawngtah Pathen te a awmngaih sak tih thlaang lawngkhaw a koeh .
45014019	Tedawngah ngaimawngna taktak aka thoeng sak thaihu thli oen khat oen khat thara sak koei bawmcemna te mami lawng mengteng yoeyah ham awm .
45014020	Caak awkk dawng maiah Pathen kah sai tangte te phe u boel . Caak awkk boeih he caak koei ni , tede thlaang pakhat khat thawlhna ah aka tlim sak koei caak awkk he tah thawlhna ni .
45014021	Asoeng thaihu sai ham tah , na maya manau aka tlim sak thaihu saina , meh caakna , misuryuu awkkna te na kuemsuem u ham awm .
45014022	He kawng tah namah lawng na tangna angla te awm selang tah Pathen oen namah laklaw kah tuhkaina la khueh hawn . A-u khaw soeng a ti angla pakhat khat te a sai tih thinkaw a ciim atah yotheen aka dawng ni !
45014023	Tede caak awkk te a caak vengah ngaithliwhna a khueh atah Pathen lawng ahih te dan a tat ai . Metihtiah ahih lawng a sai te oengna dawngah akung a sut nawh dawngah ni . Thaihu boeih he oengna dawngah akung a sut nawh atah thawlhna ni .
45015001	Mami oengna tha aka ra hue lawngah amami kah thalrih phueih ham tha aka yoek thli te talawng takai ham awm . Mami lawng mah bueng kah ngaikhuekna te sai ham awm nawh .
45015002	Te lak ah , mami kah maya manau lawngah theenna koei , oengna ah a roengna koei te mami boeih lawng sai ham awm .
45015003	Metihtiah Khrih lawngkhaw amah kah ngaikhuekna te sai nawh . Te lak ah , Caciim lawng , “ Nang salphaamna awl te ka sawah tla poen , ” a ti angla te awm .
45015004	Caciim dawngah a thut soeprep boeih tah mami he cangpueina ham oen toelthaamna ham ni . Te tila a thut te tah , Caciim lawng mami m'peek uehthaina oen thincakna rang oen ah mami lawng ngaiuepna te khueh ham ni .
45015005	Khrih Jesuh kah lawngpui huh sakna te na vaina rang oen thinkaw khat la khueh thai ham ueh-thaina oen thincakna kungmah Pathen lawngah nangmi te n'bawmcem hawn seh .
45015006	Te atah nangmi boeih lawng thik at la awlkaa pakhat la te mami Bawipa Jesuh Khrih kah ana Pa oen Pathen te na thangpawm thai ai .
45015007	Khrih lawngah nangmi n'do van angla Pathen kah ruep-awmna a tuengna ham nangmi khat oen khat do u van lah .
45015008	Tedawngah nangmi tengah kavan thui tah Judah thlaang thli yuengla Khrih tah tuihyoeihthlaang la coengg , Te tah Pathen lawng ahimi kah patuer thli tengah awl a kam te asoepna ham oen ah Pathen tah uep-awm ni tite tueng sak ham tih ,
45015009	Gental thlaangphun lawng-khaw Pathen amah kah reenna te a thangpawmna thai ham ni . Caciim lawngah , “ Tedawngah Gental thlaangphun tim ah nang te kan thangpawm ai , Nang koehna laa ka sa ai ” tila a thui .
45015010	A thui koep baal tih , “ Gental thlaangphun Pathen kah thlaang thli oen awmngaih u lah . ”
45015011	Koekthoek ah , “ Gental thlaang boeih lawng Bawipa te thangpawm uh ; thlaang boeih lawng Bawipa te thangpawm uh , ” tila a thui .
45015012	Tecoengah Isaiah lawng , “ Jesi kah cadil pakhat law ai ; ahih tah Gental thlaangphun uk hamla law vetih ahimi lawng ahih dawngah ngaiuepna a khueh u ai , ” tila a thui .
45015013	Ciim Muithla tharana oen nangmi kah ngaiuepna te roep poepa ham ngaiuepna kungpui , Pathen lawngah amah te na oengna rang oen awm-ngaihna oen ngaimawngna boeih oen ah nangmi te abetoetla n'toi hawn seh .
45015014	Maya manau thli : Nangmi tah theenna oen na be u , Cuihhoena na khueh u tih pakhat oen pakhat na cang puei patoeng u thai tite kamah roe lawng atheenla ka ming .
45015015	Tecakhaw , he capat dawngah kan ming sak koep ham ka ngaih akawng alam khatsut te raltheenla oen ka thut . Ka raltheenna tah Pathen lawng Gental thlaangphun ham bii aka bi la ,
45015016	Khrih Jesuh kah tuihyoeihthlaang la awmna te m'peek dawngah ni . Gental thlaangphun lawngah Pathen kah do koei luciik la a awmna ham oen ah Ciim Muithla rang oen Pathen tengah nawn koei thaihu la awmna ham Pathen tengkah , Awlthang Theen ka phawng vengah he khawsoeih angla bii ka bi .
45015017	Tedawngah Khrih Jesuh oen pumkhat-la awmna rang oen Pathen bii ka bi he ka pawmsang u .
45015018	Gental thlaangphun te mawt ham oen Pathen awl te a ngaaina u ham awlkaa oen khawseh , saina oen khawseh ,
45015019	kawpoek rai saina oen khawseh , kawpoek rai tharana oen khawseh , Pathen Muithla tharana oen khawseh , Khrih kah a sai bueng te ni raltheenla ka thui ai .
45015020	Ka kamthlahna poepa tah Khrih kawng a yaakna nawh ahuen amawl ah Awlthang Theen phawng ham he ni , thlaangtloe lawngah imtuung a sut tangte sawah im sak ham nawh ni .
45015021	Caciim lawngah , “ Ahih kah akawng te aka thui noek nawh hue lawng a huh u vetih aka ya noek nawh thli lawng a yaakming u ai , ” tila a thui angla te awm .
45015022	He dawngah ni nangmi tengah law heem te kanghalh la ka awm poepa .
45015023	Tede , tahe atah he peng yunyan ah bii ka coeng poen tih nangmi tengah law hamla kum yahawh hlang ka cai puet angla ,
45015024	tahe tah nangmi tengah ka law thai poen ai tila ka ngaiuep . Sping ram la yin ka ceh vengah nangmi oen huh u ham ka ngaih tih nangmi tengah kawlkalh ka cam coengah tela te ceh ham tah nan bawm u ham ka ngaih .
45015025	Tede tahe tah kawlkalh ah Jerusalem khawpui la ka cet de silang te kah Pathen thlaang thli ham bii ka bi pe de ai .
45015026	Macidonia ram oen Akhaia ram kah Khrihcabu lawng Jerusalem ah aka awm Pathen thlaang thli timkah khawdeng lungma thli te kawthawh oen bawm hamla awl a tloek u tih thaihu peek a khueh u .
45015027	Te tila awltloekna a khueh u te tah amami kah kawthawh oen ni ; tede ataktang atah ahimi lawng-khaw , khawdeng thli bawm ham te a sai koei bii van ni . Judah thlaangphun lawng Muithla ben kah yotheenna te Gental hue tengah arek ara van angla Gental hue lawngkhaw amami kah thaihu thaiha yotheenna a dang te oen Judah thlaangphun te a bawm van ham awm .
45015028	He bii he ka coeng tih ahimi ham a cawi pe tangka boeih te ahimi kut ah ka tloeng pe boeih coengah Sping ram la ka cet vetih nangmi tengah ka law pahoei ai .
45015029	Nangmi tengla ka law vengah Khrih kah yotheenna asoepbir oen ka law ai tila ka ming .
45015030	Maya manau thli , mami Bawipa Jesuh Khrih oen Muithla kah peek lungna oen ah kai hamla kamah oen haih Pathen tengah thinkaw thluembuekcala thangthui ham kan ceel u .
45015031	Judia ram kah aka oeng nawh hue teng kalawng ading asuekla ka awmna ham oen Jerusalem ah bii ka bi te , te kah aka awm Pathen thlaang thli lawng awmngaih oen a do thaina ham thangthui u lah .
45015032	Tedawngah Pathen kawngaih atah awmngaih oen nangmi teng ka law vetih nangmi tengah kamyin la ka law he kawhoena oen thadueng thaai dangna la awm ai .
45015033	Mami ngaimawngna kungpui Pathen tah nangmi boeih tengah awm hawn seh . Amen .
45016001	Kenkhria khaaw kah Khrihcabu ah bii aka bi mami kah ngannu Fibi te nangmi tengah ming sak ham ka ngaih .
45016002	Pathen thlaang thli tah pakhat oen khat na do tueng van angla Bawipa miing oen ah ahih te do u lang angoe boeih te nangmi lawng van bawm uh ; ahih tah thlaang yahawh ham paya theen la awm tih kai hamla khaw awm van .
45016003	Khrih Jesuh kah bii bina dawngah bii bi haih Priscilla oen Akuila te kavan toei .
45016004	Ahih rawi lawng kai hamla duek ngam hih . Ahih rawi te ka uem tangkiik , kai bueng nawh tih Gental Khrihcabu boeih lawngkhaw a uem u .
45016005	Ahih rawi im ah aka pum Khrihcabu te khaw kan toei u . Asia ram ah Khrih aka oeng lamhacuek , ka lungna ka paya Epenetas khaw kan toei .
45016006	Nangmi ham bii aka yawm Meri khaw ka toei .
45016007	Andronikas oen Junias te khaw ka toei , ahih rawi tah kai oen thong aka tla haih Judah thlaangphun ni . Ahih rawi te celtuih thli lawngkhaw atheenla a ming u . Kai lak ah lamhala Khrihca la aka awm hih ni .
45016008	Bawipa oen pawlneengna ah ka lungna paya theen Ampliatas khaw kan toei .
45016009	Khrih kah bii dawngah biibipuei Urbanas oen ka lungna paya Stakhis khaw kan toei hih .
45016010	Khrih ah uep-awm Apellis khaw kan toei . Aristobulas imkhuikaw khaw kan toei u .
45016011	Kamah kah Judah thlaangphun Herodion oen Nasisas imkhuikaw Khrihca maya manau khaw kan toei u .
45016012	Bawipa bii aka bi Traifina oen Traifosa khaw kan toei hih tih , Bawipa ham bii yahawh ngaai aka bi ka lungna ka paya Persis khaw kan toei .
45016013	Bawipa kah bii dawngah tha aka huer Rutas oen kai he a ca angla dodankung a manu te khaw kan toei hih .
45016014	Asinkritas , Flekon , Harmis , Patrobas , Harmas , ahimi oen ah aka awm haih atloe Khrihca maya manau boeih te kan toei u .
45016015	Filolokas oen Julia , Nirias oen a ngannu Olimpas oen ah ahimi oen aka awm haih Pathen kah thlaang boeih te kan toei u .
45016016	Nangmi pakhat oen khat maya manau angla toei u lah . Khrih kah Khrihcabu boeih lawng nangmi te n'toei u .
45016017	Maya manau thli : pekbona aka thoeng sak thli oen oengna te aka thumhang sak oen ah nangmi lawng na cang u tangte cangpueina aka oelh-taih thli te ngaithuen ham kan uen u : Ahimi teng kalawng thloeng uh .
45016018	Metihtiah te ang thaihu aka sai hue te tah mami Bawipa Khrih kah bii aka bi nawh ni , amami kawngaih ni a sai u . Ahimi lawngah awlding awltheen oen koehna awl oen ah tu khaw aka ming nawh thlaang-thli te athai alatna u .
45016019	Nangmi lawng awlthang theen dawngah ueppang koeila na awm u te thlaang boeih lawng a yaak u , tedawngah he kawngah he nangmi sawah ka kaw hoe tangkiik . Nangmi te theenna ben atah thlaangcuih la awm ham , tede athe ben atah tu khaw aka ming nawh angla awm sak ham ka ngaih .
45016020	Mami kah ngaimawngna kungpui Pathen lawngah Seitan te nangmi kah khowtang ah a neet yue poen ai . Mami Bawipa Jesuh kah lungvatna tah nangmi tengah awm hawn seh .
45016021	Kai oen biibipuei Timote lawng nangmi te n'toei u ; Judah phun ka paya Lucias , Jason oen Sosipater mi khaw kan toei u .
45016022	He capat aka thut pe kai Tertias lawngkhaw nangmi te Khrihca thli kah toeina angla kan toei .
45016023	Kai dodankung oen ka pahna imkung Kaias khaw nangmi te Khrihca thli kah toeina angla kan toei .
45016024	Mami Bawipa Jesuh Khrih kah lungvatna tah nangmi boeih sawah awm hawn seh . Amen .
45016025	Pathen te thangtheen sak u sih ! Awlthang Theen dawngkah angla , kai lawng ka phawng Jesuh Khrih kawng oen yan veng san broela a thuh a elh awltak awlhuep avan phawng te oen ah Pathen lawng nangmi te na oengna dawngah acakla m'pai sak thai ai .
45016026	Tede , tahe ah te kah awl tah tawngha thli kah cathut rang oen avan pha sak poen ; thlaang boeih lawng awltak te a oeng tih a vai thaina ham dungyan Pathen kah awlpeek rang oen thlaangphun boeih tengah a phawng poen .
45016027	Pakhat bueng la aka awm tih cuihna boeih oen aka soep Pathen tah Jesuh Khrih rang oen dungyan toe ruep-awmna awm hawn seh ! Amen .
46001001	Pathen kawngaihna oen Khrih Jesuh kah celtuih la awm ham khue la aka awm Kai Pawl oen mami kah manau Sostenes lawng -
46001002	Pathen kah thlaangciim la awm ham khue la aka awm tih Jesuh Khrih oen tuhkaina rang oen ah amah kah a koe la aka awm Kawrin khaaw kah Pathen Khrihcabu , mami oen ahimi kah Bawipa la aka awm Jesuh Khrih te a bok tih khaaw tawm ram tawm ah aka awm thlaang thli tengah khaw , naangmi tengah khaw ca kavan pat u :
46001003	Mami kah Pa Pathen oen Bawi-pa Jesuh Khrih lawng lungvatna , ngaimawngna te nangmi m'pe u hawn seh .
46001004	Khrih Jesuh rang oen lungvatna te nangmi m'peek dawngah Pathen tengah awmngaih awl ka thui poepa .
46001005	Metihtiah Khrih oen pumkhatla awmna rang oen ah awlcal thingkaa oen thoemthai cuihna boeih ah khaw soeprep boeih ah na bawireng soeh u poen .
46001006	Khrih kawng awlthang te nangmi kaw khuiah acakla awm poen tih ,
46001007	mami kah Bawipa Jesuh Khrih te na lamtoen u vengah he yotheen kam-awmna pakhatca khaw avoetna na khueh nawh .
46001008	Mami Bawipa Jesuh Khrih khawhin ah cawttbauh kap awm nawh hamla amah lawng aboet toela nangmi te n'cak sak ai .
46001009	A Capa Jesuh Khrih mami Bawipa oen pawlneeng haih hamla khuekung Pathen tah uep-awm ni .
46001010	Maya manau thli , mami Bawipa Jesuh Khrih kah saithaina aana oen nangmi boeih tengah reenna kavan bih u , nangmi tim ah pekbona a awmna nawh ham awlthui kaalai dawngah na kaw vai u sak . Poekna pakhat , mengtengna pakhat oen ah awm uh .
46001011	Maya manau thli nangmi tim ah tawhsina awm tih Khloe kah imkhuikaw thlaang pakhat lawng avan thui .
46001012	Ka thui ngaih tah he ni : Nangmi pakhat rip lawngah athloek athloekla na thui u . Pakhat lawngah “ Kai tah Pawl kah hubang ni ” ti tih atloe khat lawngah , “ Kai tah Apollos kah hubang ni , ” ti , atloe khat lawngah , “ Kai tah Piter hubang ni , ” ti tih atloe khat lawng , “ Kai tah Khrih hubang ni . ” tila a thui u ti he ni .
46001013	Khrih he bu la pekbo u aw ! Nang ham thinglam dawngah Pawl aw aka duek ! Nangmi he Pawl kah hubang la awm ham aw baptisma na dang u ?
46001014	Krispas oen Kaias bueng nawh atah nangmi tim kah a-u khat khaw baptisma ka peek nawh dawngah Pathen te ka uem tangkiik .
46001015	Tedawngah kamah kah hubang la awm ham baptisma ka dang tila a-u khat lawngkhaw thui thai manawh .
46001016	( Aw , Stetanas oen a imkhuikaw te baptisma ka peek ; tede atloe baptisma ka peek te ka ming nawh . )
46001017	Khrih lawngah kai he baptisma aka pe hamla n'tuih nawh . Thinglam dawngah Khrih kah duekna te ahongla a coenggna nawh ham thlaanghing kah cuihna te hawna ohla Awlthang Theen thui hamla ni n'tuih .
46001018	Metihtiah thinglam dawngah Khrih kah duekna kawng awlthang he ha-ata lii thlaang thli hamla tah awlpoei la awm de , mami thlawn la aka awm lii hue ham tah Pathen kah tharana ni .
46001019	Caciim lawngah , “ Thlaangcuih thli kah Cuihna te ka phe vetih thoemthaina aka khueh thlaang thli kah mingna te khaw ka hoett pe bangtlang ai . ” tila a thui .
46001020	Tedawngah thlaangcuih thli te mela a awm ai ? Thoemthaina aka khueh thlaang thli te mela a awm u ? He dilai han kah calthai thli mela a awm u ? He dilai dawngkah cuihna he tah ngau-athuuna ni tite Pathen lawng a tueng sak poen !
46001021	Thlaanghing lawng amah kah cuihna oen Pathen te a ming thaina nawh ham amah lawng a cuihna oen a sai poen . Kaimi lawng ka phawng , “ ngau-athuuna ” a ti u awlthang he aka tangna thlaang te thlawn hamla Pathen lawng awl a khueng .
46001022	Judah thlaang thli lawng kawpoek rai miknoekna te a ngaih u tih Krik thlaang thli lawngtah cuihna te a tlap u .
46001023	Kaimi lawngah thinglam dawngkah a ngawn u Khrih te ka phawng u tih te awlthang te Judah thlaang thli ham tah tlimna lungto la awm tih Gental thlaang thli ham tah awlpoei la awm ;
46001024	tede Gental thlaang khaw , Judah thlaang khaw seh Pathen lawng a khue thlaang thli ham tah te awlthang te tah Pathen kah cuihna oen tharana la aka awm Khrih te ni .
46001025	Metihtiah Pathen kah ngau-athuuna tah thlaanghing cuihna lak ah apuehla cuih ngaai tih Pathen kah thayokna he tah thlaanghing kah tharana lak ah a tha ra ngaai .
46001026	Maya manau thli , Pathen lawng nangmi n'khue vengah metila na awm u tite tahe ah poek u lah . Thlaanghing kah huhna atah nangmi he thlaangcuih khaw , huham tharana aka awm thlaang khaw , hinyah koei thlaang khaw yoehca mai ni na awm u .
46001027	Thlaangcuih thli te yah pawh sak ham dilai lawngah n'tu tamu nawh la a poek te Pathen lawng a tuek tih huham tharana aka khueh thlaang thli te yah phueih sak ham dilai lawng tha aka ra nawh thlaang la a poek te a tuek .
46001028	Dilai lawng awlpuila a poek te phe hamla dilai lawng dapsitla a huh thlaang , thlaangnuih pariing la aka awm , thlaang la khaw a toehtham nawh thlaang te Pathen lawngtah a tuek noeng roe ni .
46001029	He ngoen tah Pathen haiah a-u khaw oekthloen u thai nawh ti ngaihna ni .
46001030	Tede nangmi tah Pathen lawng Khrih Jesuh oen pumkhatla n'awm sak poen tih Pathen lawng Khrih he mami kah cuihna la avan sai poen . Ahih rang oen ah mami tah Pathen oen roeproeina awm poen ; mami tah Pathen kah a thlaangciim la n'coengg u tih mami he n'loeih sak poen .
46001031	Tedawngah Caciim lawng , “ A-u khaw oekthloen u ham a ngaih atah Bawipa kah thaihu sai dawngah oekthloen u seh , ” tila a thui .
46002001	Maya manau thli , nangmi tengah Pathen kah awlhuep awltak te phawng hamla ka law vengah te yaakming ham aka rai awllung thli oen cuihna awl te ka hawna nawh .
46002002	Metihtiah nangmi oen n'awm haih u vengah te awlpuila thinglam dawngah Jesuh Khrih kah a duekna kawng nawh atah soeprep boeih te hilh bangtlang tih thui tlaih nawh ham thinkaw ka melh rap poen .
46002003	Tedawngah nangmi teng ka law vengah te ka tha yoek sut tih rihna oen ka thuen ,
46002004	Nangmi kan cangpueina oen awlthuina dawngah thlaanghing kah cuihna calthaina oen ka phawng nawh tih Pathen Muithla kah tharana oen ni ka phawng .
46002005	Tecoengah nangmi kah oengna he thlaanghing cuihna dawngah akung te sut u nawh tih Pathen tharana dawngah ni akung te a sut u .
46002006	Te cakhaw muithla ben ah poekna aka soep thlaang thli teng atah cuihna awl te ka thui pe . Tede te awl te tah he dilai dawngkah cuihna nawh ni , he dilai ukkung thli kah aka khum tharana te nawh ni .
46002007	Kai lawng ka phawng cuihna te tah Pathen kah cuihna awlhuep thlaanghing tengah pho sak ohla thuh khak la aka awm tih dilai a suen thlan veng kalawng mami kah ruep-awmna ham avan khueh tangte cuihna te ni .
46002008	He dilai ukkung thli a-u khat lawngkhaw cuihna he ming u nawh . Ahimi lawng ming u kawinih ruep-awmna Bawipa te thinglam dawngah ngawn u manawh .
46002009	Tede Caciim lawng a thui angla , “ A-u lawng vaikhat khaw hu nawh tih ayaak nooek nawh , a-u lawngkhaw coengg thai ai tila poek nooek nawh te amah aka lungna thlaang thli hamla soeprep te Pathen lawng a roek a bah pe poen , ” tila a thui .
46002010	Tede a awlhuep te amah Muithla rang oen ah mami he Pathen lawng m'ming sak poen . Muithla lawngtah soeprep boeih Pathen kah kamthlahna adungkoek thuh elh la aka awm te pateng khaw pheng a tlap .
46002011	Thlaang pakhat kah a kawng alam he amah khuiah aka awm a muithla bueng lawng ni a ming ; tetih van angla Pathen kawng he khaw Pathen Muithla bueng lawng ni a ming .
46002012	Mami lawng he dilai dawngkah muithla te n'dang u moenih ; Pathen lawng mami m'peek boeih te mingna ham Pathen lawng avan tuih Muithla te ni mami lawng n'dang u .
46002013	Tedawngah Muithla aka khueh thlaang thli tengah muithla ben awltak ka thuicaih u vengah he thlaanghing cangpueina awl oen te thui thai la awm nawh tih Muithla kah cangpueina awl oen ni ka thui .
46002014	A-u khaw Muithla aka khueh nawh te tah Pathen Muithla dawng kalawng aka law kutdo te dang thai manawh . Te ang thlaang lawngtah yaakming thai tang manawh ; ahih hamla tah apoeila ni a awm , metihtiah Muithla ben kah kutdo thli te tah Muithla bueng oen ni ming thai la a awm .
46002015	Muithla aka khueh thlaang lawng atah soeprep boeih kah aphu te apek abo thai , tede ahih te tah a-u khat lawngkhaw pekbo thai nawh .
46002016	Caciim lawngah , “ Bawipa thinkaw te a-u lawng a ming ? A-u lawngah ahih te poekna a peek thai ai ? ” tila a thui . Tecakhaw kaimi tah khrih kah thinkaw te ka khueh u .
46003001	Maya manau thli , atak tang atah Muithla aka khueh thlaang thli tengah awl ka thui angla nangmi teng atah ka thui thai nawh ; he dilai thlaang thli angla Khrihca oengna dawngah camaw angla ni nangmi tengah awl kavan thui .
46003002	Nangmi lawng buh haam na caak u thai thlan dawngah suuktui ni kan tuul u hun ai . Tahe ah pateng khaw buh haam na ca u thai thlan hun ,
46003003	metihtiah nangmi tah tahe toe he dilai thlaang thli angla ni khaw na sak u hun . Nangmi tim ah uett-eena awm tih khat oen khat na tawh na thaam u vengah te nangmi tah dilai thlaang la na awm u tih dilai phung la khaw na sak u tite tueng sak nawh aw ?
46003004	Nangmi lawngtah , “ Kai tah Pawl kah hubang ni na ti u tih akhat lawngah , “ Kai tah Apollos kah hubang ni , ” tila na thui u te he dilai thlaang angla na sai u nawh aw ?
46003005	Ataktang atah Apollos he a-u ? Pawl he ta a-u ? Kaimi he tah nangmi lawng Pathen te na tangna u hamla mawtkung Pathen kah thlaang thli mai ni . Kaimi lawngah Bawipa lawng sai hamla m'peek bii te ni ka bi u .
46003006	Kai lawngah ati-amu te ka tue tih Apollos lawng tui a suep , tede athing aka po sak tah Pathen ni .
46003007	Amu-ati tuekung oen tuisuepkung te awlpui nawh ni . Athing aka posakkung Pathen ni awlpui .
46003008	Amu-ati tuekung oen tuisuepkung tah alakloena awm nawh ; A bina taring ah Pathen lawng kutdo rip a peek ai .
46003009	Metihtiah kaimi he tah Pathen ham bii aka bi haih la ka awm u tih nangmi te tah Pathen kah lo la ni na awm u . Nangmi tah Pathen kah impui la khaw na awm u .
46003010	Pathen kah peek kutdo te ka hawna tih im sak aka thoem tangkiik angla bii ka bi tih lungdang ka suem , te sawah te thlaangtloe lawng im a sak . Tede metila ka sak u tite a-u khaw ngaithuen rip u seh .
46003011	Metihtiah Pathen lawngtah Jesuh Khrih pakhat bueng te ni lungdang la a suem tih atloe lungdang te suem thai koei la awm tlaih nawh .
46003012	Thlaang khatsut lawngtah te kah lungdangsuem sawah sui oen khaw , ngun oen khaw , lungto phutlo oen khaw impui te a sak u mai ai ; thlaangtloe hue lawngtah thing oen khaw , khawpawl oen khaw , caangying oen khaw a sak mai ai .
46003013	Ahimi pakhat rip kah biibi thoemthaina te tah Khrih Khawhin ah tueng peng vetih n'huh ai . Metihtiah te Khawhin atah thlaang boeih kah biibi te hai oen ah a tueng sak ai ; hai oen ah a noek adak vetih thoemthaina taktak te tueng ai .
46003014	Lungdangsuem sawah a sak im lawngah hai te a khoeng atah imsakung lawng kutdo a dang ai .
46003015	Tede a-u khaw im a sak te a ung thloep atah ahih tah sung ai ; tede amah ngoen tah hai dawngkah aloeih atah thlawn la awm ai .
46003016	Nangmi tah Pathen tempal bok-im la na awm u tih Pathen Muithla nangmi kaw khuiah a awm te ataktang la na ming u !
46003017	Tedawngah a-u lawngkhaw Pathen kah tempal bok-im te a phe atah Pathen lawng ahih te a phe van ai . Metihtiah Pathen kah tempal bok-im tah ciimcaih tih nangmi roeroe he ahih kah tempal bok-im la na awm u .
46003018	A-u khaw amah oen amah te thai alat u boel seh . Nangmi tim kah a-u lawngkhaw amah oen amah te he dilai siing angla thlaangcuih la a poek u atah thlaangcuih tang tang la a awm thaina ham thlaangngau-paathuu la coengg seh .
46003019	Metihtiah he dilai lawng cuihna tila a poek te Pathen mik huh atah a poei-oep mai ni . Caciim lawngah “ Pathen lawngtah thlaangcuih thli te amami kah dongtung dawngah a man sak . ” tila a thui ,
46003020	tecoengah atloe caciim lawngah , “ Bawipa lawngtah thlaangcuih thli kah poekna he apoeioep ni tila a ming ” tila te a thui baal .
46003021	Tedawngah a-u khaw thlaanghing kah saithaina akawng alam dawngah oekthloen u ham awm nawh . Ataktang atah soeprep boeih he nangmi kah koe-ava la ni a awm :
46003022	Pawl , Apollos oen Piter khaw , he dilai khaw , duekna oen hingna khaw , tahe san he khaw , hai ben kah aka law koei san khaw seh he thli boeih he nangmi kah koe-ava ni ,
46003023	Nangmi tah Khrih kah koe-ava la na awm u tih Khrih tah Pathen koe la awm .
46004001	Nangmi lawngah kaimi he Pathen kah awlhuep awltak khoembelkung , Khrih kah tuihyoeih-thlaang la nan poek u ham awm .
46004002	Te ang tuihyoeih-thlaang ham awlpui pakhat tah a bawipa tengah uep-awm la awm ham te ni .
46004003	Tahe ah nangmi lawngkhaw , thlaangtloe lawngkhaw kai kah kawng he thlaanghing siing angla na thui u atah n'tu la khaw ka ngaai mai nawh ; kamah lawng pateng khaw ka thui thai nawh .
46004004	Ka kawpoek tah ciim acaih ngoen ta , tede te tila ka thui te ka thawlh nawh tila thuingaihna nawh ni . Bawipa khat bueng lawng ni ka sawah awl a cek thai ai .
46004005	Tedawngah atue a pha thlan ah nangmi lawng a-u khaw awl cek u boel . Hukhueng awlcekna tah Bawipa a law vengah ni a awm hun ai ; ahih lawngtah thlaanghing thinkaw ah ahuepla a poek thli te a pho sak vetih yiinna khuikah awlhuep thli te aangna dawngah a tueng sak ai . Teveng atah thlaang boeih lawng amah kah a taring ah Pathen kah koehna te a dang ai .
46004006	Maya manau thli , nangmi kah theenna hamla he ang boeih he Apollos oen kamah he nuehtahna la ka hawna tih kavan thui . He tila ka thui he tah , “ Phung-alam te pooeng voelh boel ” tila a thui te nangmi lawng na mingna ham ni . Nangmi a-u khat lawngkhaw pakhat te tah koeh pakcal boel langtah atloe pakhat te tah thuitheet soeh aih boel .
46004007	Nangmi te thlaangtloe lak ah asangluelh la a-u lawng n'sai ? Na khueh soeprep boeih he Pathen peek nawh aw ? Na khueh na toen u te ayoe peek kutdo nawh angla metila na oekthloen u thai ?
46004008	Nangmi lawng na ngoe soeprep boeih te na khueh tang tang u poen aw ? Na bawi na len u tangtang aw ? Kaimi tah sengpahrang la ka coengg u nawh de nangmi ta sengpahrang la na coengg u poen aw ? Nangmi oen haih kaimi khaw sengpahrang la coengg thaina ham nangmi te sengpahrang la na coengg u tangtang ham ka ngaih .
46004009	Metihtiah kaimi celtuih thli he rangpui haiah ngawn ham koei thlaang , dilai oen vaan kah vanthlaang thli oen thlaangphun boeih lawng dan mailai ham a hukhueng koek la Pathen lawng n'khueh tila ni ka poek poen .
46004010	Kaimi he Khrih hamla thlaangngau la ka awm u ; tede nangmi tah Khrih oen pumkhatla awmna rang oen ah thlaangcuih la na awm u ! Kaimi tah ka tha yoek sut , tede nangmi tah na tha ra u ! Kaimi tah thlaang kah hep-ahap la ka awm u , nangmi tah hinyah koei la na awm u !
46004011	Tahe vengah khaw buhpawng tuihalh oen ka rera u ; hinaak himbai pawn sawi ka buen ka naak u ; thlaang lawngah kaimi n'tam u ; ahuen atloe tloe la ka pooeng reroe u ;
46004012	thatlawh thaboep la bii ka bi u tih ka buen ka naak u . Thlaang lawng n'tap-voep vengah yotheen kam-awmna oen ka phuehsawm u ; thlaang lawng n'heemtek vengah sut ka duen pe u ;
46004013	Thlaang lawng thekha la n'sai vengah awlding oen ka thung pe u . Kaimi tah he dilai kah kawhnot vaiking la ka awm u ; Tahe toe khaw he dilai ah thlaang kah tuiilehkap thlaang la ka awm u !
46004014	Nangmi he yah sak hamla ka ngaih dawngah nawh tih ka lungna ca-anau angla toelthaam ham ka ngaih dawngah ni kavan thut .
46004015	Metihtiah nangmi kah Khrihca khawsakna dawngah doenkung thli thongha na khueh u mai cakhaw na Pa tah pakhat bueng ni na khueh u . Metihtiah Khrih Jesuh oen pumkhatla na hingna dawngah Khrih Awlthang Theen nangmi tengah kavan khuenna rang oen na pa tah kai ni .
46004016	Tedawngah kai kah khawboe ramlang he na oett u hamla kan ceel u .
46004017	He tila ka kamthlah u dawngah ni Timote he kavan tuih , ahih tah Khrihca khawsakna dawngah ka lungna uep-awm ka capa ni . Ahih lawng atah kai lawng ka vai tih peng tawm khrihcabu tengah ka cang puei Khrih Jesuh oen pumkhatla awmna dawngah hingna athaai atungpui te avan thui koep ai .
46004018	Thlaang khatsut lawngtah kai lawng nangmi te n'hill adawng tlaih manawh tila na poek u tih na oekk u .
46004019	Tecakhaw Bawipa lawng a ngaih atah nangmi tengla yue ka law vetih te kah aka oekthloen u thlaang thli lawng a thui awl bueng muehla huham tharana a khueh u te khaw kamah lawng ka huh ai .
46004020	Metihtiah Pathen Ram he tah awlhong paikaa mai nawh tih huham tharana ni .
46004021	Nangmi tengah cungpoelh oen aw ka law ai ? tih nawh atah lungna , kawdawna oen aw ka law ai ? Ame ang na ngaih u ?
46005001	Nangmi tim ah te lukih thlaang thli lawng pateng khaw a yahna koei rih awm tangkiik mai hutaa tawngpa thawlhna awm tila ka yaak . Thlaang pakhat lawngtah a manuthawn oen ip haih tila avan thui u !
46005002	Tedawngah metila nangmi na oekk u thai dai lauh mai ? Tetih ohla nangmi tah na kaw the u vetih te ang thaihu aka sai thlaang thli te namami kah bu khui kalawng na hek u ham awm de ta .
46005003	Kai he ka pum ngoen tah nangmi oen ah athla hlang la ka awm de thinkaw oen tah nangmi tengah ka awm ; tedawngah nangmi tengah aka awm angla rih awm thaihu aka sai thlaang thli sawah mami kah Bawipa Jesuh Khrih miing oen ah awl ka cek poen . Nangmi thik at la na pum u vengah te mami oen aka awm haih Bawipa Jesuh kah tharana rang oen ah ka thinkaw oen nangmi tengah ka awm .
46005005	Bawipa khawhin ah a muithla lawng thlawnna a dangna ham a pum te phe hamla te thlaang te Seitan kut ah pe uh .
46005006	Nangmi lawngah na oekthloen u ham awm roe nawh ! Nangmi lawngah , “ Tawlru yoehca lawng ta-ekk hawl at te a rawi sak . ” a ti awl te na ming u .
46005007	Nangmi lawngah aciimthlaula na awmna u ham thawlhna tawlru ruem te hoett uh . Te atah tawlru aka thuum nawh takawi thaaithikla na awm u ai , te tila nangmi na awm tangtang tite ataktangla ka ming . Metihtiah mami kah Kaantaak Poei te oepsoeh la awm poen , mami kah Kaantaak Poei tuuca Khrih te Luciik la thawthueng u poen tih mami kah Kaantaak Poei sai ham oepsoeh la awm poen .
46005008	Tedawngah mami kah Kaantaak Poei te thawlhna tawlru ruem oen athe-arana te thuum ohla tawlru aka thuum nawh takawi , aciim acaih awltak takawi oen ah sai u sih .
46005009	Nangmi tengah kavan thut ca-pat dawngah te thlaanghalh paadak thlaang thli oen pawlneeng nawh ham kavan thui poen .
46005010	Te tila ka thui te thlaanghalh paadak thlaang , apueh asawm aka ngaih thlaang , thlaanghuuen paacaan thlaang thli , kutsaimuei aka bok thlaang thli oen pawlneeng u boel tila ka thuingaihna nawh ni . Te ang thlaang thli teng kalawng thloeng u sih ti mai kawinih he dilai he ceh taak ngala ham ni a awm poen ai .
46005011	Ka thuingaihna tah khrihca la ka awm ti van de thlaanghalh paadak , apueh asawm aka ngaih moek , kutsaimuei aka bok , thlaang thuitheet thlaang , yuuruui thlaang , thlaanghuuen paacaan thlaang la aka awm hue oen ah pawlneeng haih u boel tila ka thuingaihna ni . Te ang thlaang oen tah caak awkk ham pateng ngawl haih u roe boel .
46005012	Ataktang atah Khrihcabu khuiah aka awm nawh thlaang thli awlcek ham te kai kah biibi nawh ni . Ahimi te Pathen lawng awl a cek ai . Tede namami bu khuikah thlaang thli te tah nangmi lawng awl na cek ham koei nawh aw ? Caciim lawngah , “ Namami bu khuikah thlaangthe thli te hek uh . ” tila a thui de lah koen .
46006001	Nangmi khat oen khat Khrihca paya oen awlpuungna a awm vengah lumlai te Pathen thlaang thli thui sak ohla metila lukih thlaang awlcekkung thli tengla na ceh u ?
46006002	Pathen thlaang thli lawngah dilai he awl a cek ai tite na ming u nawh aw ? Te tila te dilai he awl cek hamla na awm u maiah lumca laaica mai te awl na tloek thai u nawh aw ?
46006003	Mami lawng vanthlaang thli te awl cek ham awm tite na ming u nawh aw ? Tedawngah he dilai hing khuikah thaihu tah awlcek tare ham awm ta !
46006004	Te ang lumlai te a awm atah Khrihcabu oen aka betpha u nawh thlaang tengla te na cet u vetih na thui sak u ai aw ?
46006005	Na yak u nawh aw ! Khrihca pueipaw khat oen khat laklaw ah awlpuungna a awm vengah lumlai aka thui thai namami bu khuiah thlaangcuih pakhat tah awm macawi .
46006006	Khrihca khat oen khat taya na cawi u tih oengca la aka awm nawh thlaang te lumlai na tloek sak u aroeh mai !
46006007	Nangmi lawng upadi oen tuhkaina ben ah awlpuungna na khueh u dawngah te na dok dingri poen tite a tueng sak . Ka dok poen na ti u mai kawinih namami ham theen nawh ai aw ? Na thaihu van rot batt u cakhaw nangmi ham theen bet nawh ai aw ?
46006008	Tetih ohla nangmi lawngtah namami kah maya manau pakhat teng mai ah khaw athe ara te lat na sai u tih pakhat kah thaihu te na rot pe u !
46006009	Pathen Ram te thlaangthe lawngtah paang manawh tite ataktangla na ming u ta . Namami oen namami te thailat u khoeng boel : Thlaanghalh paadak thli , kutsaimuei aka bok thlaang thli , samphaih thlaang thli , hutaa puei oen tawngpa puei oen ah aka thawlh thlaang thli ,
46006010	thlaang kah thaihu aka rot thli , apueh asawm aka ngaih moek thlaang thli , yuu aka ruui thlaang thli , thlaang aka theet thli , thlaanghuen thli tah a-u khaw Pathen Ram te pang manawh .
46006011	Thlaang khatsut tah te tila te thoem na awm u . Tede nangmi tah na thawlhna avan ciim sak poen ; Nangmi ngoen tah Pathen tengah na tlungmu u poen ; Bawipa Jesuh Khrih rang oen Pathen kah Muithla rang oen ah nangmi tah Pathen oen na roeproei u poen .
46006012	Thlaang khatsut lawngah , “ Kai lawngtah me ang thaihu khaw ka sai thai ” na ti u . Na sai thai u ngoen ta , tede nangmi hamla soeprep boeih he theen luem nawh . Kai lawng me ang thaihu khaw ka sai thai tila ka thui thai van ta , tede kai tah me ang thaihu lawngkhaw sal la n'sai thai manawh .
46006013	Thlaang khatsut lawng atah “ Caak awkk he bungpui hamla awm tih bungpui he tah caak awkk hamla ni . ” na ti u . Soeng mai ngoen ta ; tede Pathen lawngtah aboetna te a pha sak bok ai . Thlaanghing pum he cuk-halh thawlhna ah hawna ham nawh ni , Bawipa biibina ah hawna ham ni , Bawipa lawng ni pum he a cawm acah .
46006014	Pathen lawng Bawipa te duekna kalawng a thawh sak tih mami khaw amah kah huham tharana oen n'thawh sak van ai .
46006015	Nangmi kah pum he tah Khrih kah pum vangg ni tite na ming u . Kai lawngah Khrih kah pum vangg te ka lawh vetih pum yooei thlaanghalhnu la ka sai ai aw ? Ka sai roe manawh !
46006016	Pum yooei thlaanghalhnu tengah tabaw thlaang te tah ahih oen pumtaksa pakhatla awm tite na ming u nawh aw ? Caciim lawngah , “ Ahih rawi tah pumtaksa pakhat la awm ai , ” tila aciimphanla a thui .
46006017	Tede Bawipa oen aka tuhkai u thlaang tah muithla ben ah Bawipa oen pumkhatla awm .
46006018	Cuk-halh thawlhna te kuemsuem uh . Atloe thawlhna lawngtah thlaang kah a pum te rawk sak aih nawh ; tede cuk-halh thawlhna aka sai thlaang lawngtah amah pum roe te a thawlh sak poen .
46006019	Nangmi kah pum te tah namami kaw khuiah aka awm Pathen kah peek Ciim Muithla a awmna tempal bok-im ni tite na ming u nawh aw ? Nangmi tah namami kah koe la na awm u nawh tih Pathen kah koe la ni na awm u ;
46006020	nangmi te aphu oen ni n'lai u . Tedawngah na pum te Pathen kah ruep-awmna ham hawna uh .
46007001	Ka tengah capat oen nan doet u akawng alam te tahe ah kavan thui ai . Tawngpa pakhat he yu lawh muehla a awm te theen .
46007002	Tede cuk-halh thawlhsaina ayahawh aih dawngah tawngpa boeih lawng yu a khueh ham theen tih hutaa boeih lawngkhaw vaa a khueh ham theen .
46007003	Tawngpa lawng vaa pakhat la a awmna te soep sak selangtah hutaa lawngah yu pakhat la awmna te soep sak seh , te tila te pakhat kah ngoena dawngah pakhat lawng ngai-khuekna pe seh .
46007004	A yu lawngah amah pum kah bawi la awm nawh , tede a pum kah bawi tah a vaa te ni ; tetih van angla a vaa lawngah amah pum kah bawi la awm nawh tih a pum kah bawi tah a yu te ni .
46007005	Nangmi lawng kawlkalh thangthuina ham ah kawvaina na khueh u atue bueng te nawh atah namami khat oen khat kah ngaihna te thana u boel ; tecoeng atah na awm nooek la te awm koep uh . Te atah na kuemsuem thai u vetih Seitan kah suek-halhna te na taa u thai ai .
46007006	He tila kavan thui he awlpeek aana angla ka thui nawh , tede nangmi kawngaihna vai angtoekla ni ka thui .
46007007	Atak tang atah nangmi boeih he kai angla na awm u atah ka ngaih ngaai ; tede thlaang boeih lawngah Pathen tengkah kutdo lakloe te rip a khueh u .
46007008	Tahe ah a yu , a vaa aka khueh nawh thlaang thli oen huhai patal la aka awm thlaang thli tengah kavan thui tah kai angla namah bueng poe na awm u atah namami ham theen bet ai .
46007009	Tede namami kah ngaihna te na kuemsuem thai u nawh atah na yu lo u lang vaa sa uh . Cuk-halh hurthok la awm lak atah yu lawh vaa sak te theen bet .
46007010	Yu khueh , vaa khueh thlaang thli ham thui hamla awlpeek ka khueh , te tah kamah tengkah nawh tih Bawipa kah awlpeek ni : A yu lawngah a vaa te maa boel seh ;
46007011	tede a vaa te a maa atah vaa sak tlaih ohla poe awm seh , tetih nawh atah a vaa oen ah roep hih koep seh ; a vaa lawngkhaw a yu te thlaak roe boel seh .
46007012	Thlaangtloe hue tengah kavan thui tah ( kamah lawng ni ka thui , Bawipa lawng nawh ni ) : Khrihca tawngpa pakhat lawng oengca la aka awm nawh a yu te a khueh tih a yu lawngah ahih oen awm poe ham a ngaih atah thlaak boel seh .
46007013	Tecoengah Khrihca hutaa pakhat lawng oengca la aka awm nawh thlaang te a vaana tih a vaa lawngah ahih oen awm poe ham a ngaih atah maa boel seh .
46007014	Metihtiah oengca la aka awm nawh a vaa te a yu oen tuhkaina rang oen ah Pathen lawng a do tih oengca la aka awm nawh a yu te Khrihca a vaa oen tuhkaina rang oen ah Pathen lawng a do . Tetih nawh kawinih a ca thli te lukih ca anau thli angla awm u hau ai ; tede te tila a awm u dawngah ahimi te Pathen lawng a do poen .
46007015	Te cakhaw oengca la aka awm nawh thlaang pakhat lawngah Khrihca a yu mai khaw , a vaa mai khaw maa ham a ngaih atah maa mai seh . He ang kawng atah Khrihca a yu lawng mai khaw , a vaa lawng mai khaw yalpawla sai seh . Nangmi ngaimawng ngaitoe la awm ham ni Pathen lawng n'khue u .
46007016	Khrihca la aka awm hutaa nang , ka vaa he ka thlawn thai manawh tite metila na thui thai ? Khrihca la aka awm tawngpa nang ka yu he ka thlawn thai tlaih manawh tite metila na thui thai ?
46007017	A-u khaw Bawipa lawng kutdo a peek tih Pathen lawng a khue vengkah angla te a awm u ham awm . He tah Khrihcabu boeih ah ka cang puei phung-alam ni .
46007018	Yahhuivuen aka reet thlaang te Pathen lawng a khue atah yahhuivuen reet la a awmna miknoekna te hoett boel seh ; yahhui-vuen aka reet nawh thlaang te Pathen lawng a khue atah yahhui vuen te reet han boel seh .
46007019	Metihtiah yahhuivuen reet oen reet nawh te n'tu la khaw coengg nawh ; Pathen kah awlpeek vai he ni awlpui la a awm .
46007020	Thlaang boeih lawngah Pathen lawng n'khue u vengkah angla te awm uh .
46007021	Pathen lawng nang n'khue vengah sal la aw na awm ? N'tu poei aih nawh ; tede loeih ham atawng aleeng atah loeih ham sai .
46007022	Metihtiah Bawipa lawng a khue Sal pakhat he Bawipa kah thlaangcuem la awm poen ; tetih van angla thlaangcuem a-u khaw Khrih lawng a khue atah ahih kah saltamnaa la ni a awm .
46007023	Pathen lawng nangmi te aphu oen n'lai poen dawngah thlaanghing kah saltamnaa la te awm u boel .
46007024	Maya manau thli , nangmi te amah lawng n'khue coeng vengkah na awm u angla te pakhat rip lawng Pathen oen pawlneeng uh .
46007025	Tahe ah thlaanghoeng la aka awm thli kawng ca thut oen nan doet u te kavan thui ai . Bawipa tengkah awlpeek tah ka khueh nawh , tede Bawipa kah reenna rang oen uep-awm thlaang pakhat la ka awm van angla ka poekna he kan peek u .
46007026	Tihin hang kah raina he poek vengah tawngpa hue ham tah tahe veng-kah angla a awm u atah theen bet tila ka poek .
46007027	Na yu na lawh poen aw ? Tetih atah na yu oen te pek hih boel . Na yu na lawh thlan atah na yu tlap hanlan boel .
46007028	Tede na yu na lo mai cakhaw thawlhna na sai moenih ; hutaa thlaanghoeng lawng vaa sa mai cakhaw thawlhna a sai moenih . Tede yu aka lo , vaa aka sa thlaang thli lawng hin roekk ah a tawng u patang raina dawng kalawng nangmi te loeih sak hamla ka ngaih dawngah ni .
46007029	Maya manau thli , ka thuingaihna tah he tila ni : atue san hlang awm hang tlaih manawh , tedawngah tahe kalawng tah yu khueh thlaang lawngah yu khueh nawh thlaang angla awm seh ;
46007030	aka rap thlaang thli lawng kawthe nawh thlaang angla awm seh ; aka nui thlaang thli te kawhoe nawh thlaang angla awm seh ; thaihu aka lai thlaang thli lawng a lai thaihu te ka koe nawh ni a ti angla te awm seh ;
46007031	dilai thaihu aka hawna thlaang thli lawngah aka hawna nawh angla awm u seh . Metihtiah he dilai he tahe vengkah angla asan awm tlaih manawh .
46007032	Nangmi he lakuengna kalawng loeih sak hamla ka ngaih . Yu aka lo nawh thlaang pakhat lawngtah Bawipa kah kawhoe bueng te a yawm dawngah Bawipa bii dawngah te ngaithuen .
46007033	Tede yu aka lo thlaang lawngtah a yu te awmngaih sak ham a ngaih tih dilai thaihu dawngah nguenthuen ;
46007034	Tedawngah ahih te kawngaihna pahih lawngah a doek . Vaa aka sa nawh hutaa , tihnawhtah hulaa cuem lawngtah a pum oen muithla pahih bok la peek ham a ngaih dawngah Bawipa kah bii dawngah nguenthuen ; tede vaa aka khueh hutaa tah a vaa te kawhoe sak ham a ngaih dawngah dilai thaihu dawng nguenthuen .
46007035	Nangmi te bawm ham ka ngaih dawngah ni he he kavan thui . Kai lawng nangmi te khaang khak hamla ka yawm nawh . Te lak ah aka doeng tih aka soeng te nangmi sai sak ham ka ngaih tih atloe-abang awm tlaih ohla Bawipa kah bii dawngah namah oen namah te na peek u ngala ham ni .
46007036	Yuvaa hih hamla a kang tangte te yuvaa nawh ham a poek atah he tila awm seh : tawngpa lawng hutaa te yuna ham tuueng aleng nawh tila a poek de , te kah hulaa a ngaihna te tlo aih tih yuna ham a poek atah a ngaihna angla yuvaa hih seh . He dawngah thawlhna awm nawh .
46007037	Tede te tila sai ham ngah ngah tongnolh muehla tawngpa lawng yu lawh nawh ham a kaw a melh rap tih a ngaihna a thinkaw te a taa thai tih sai ham koei te anepla a poek heet ngoen poen atah te hutaa te a yuna nawh ah theen .
46007038	Tedawngah a kang tangte hutaa te aka yuna thlaang lawngah thaihu theen ni a sai , tede akang tangte te aka yuna nawh thlaang lawng atheen ngaai te a sai .
46007039	Vaa aka sa hutaa pakhat he a vaa te a hing khui atah hoerpoengla awm nawh ; tede a vaa te a duek atah amah kawngaih tawngpa te ahoerpoengla a vaana thai , tede ca tah a vaa te Khrihca la a awm atah theen .
46007040	Tecakhaw a awm noek angla amah bueng a awm atah awmngaih bet ai . Te tah kamah kah poekna ni , kai khaw Pathen Muithla ka khueh tila ka poek .
46008001	Kutsaimuei tengah a nawn u caak awkk kawng cathut oen nan doet u te tahe ah kavan thui ai . Ahimi lawngah , “ Mami boeih he cuihhoena n'khueh , ” tila a thui u te soeng ngoen . Te cakhaw te ang cuihhoena lawngtah thlaang te a oekk athloen sak tih a halang sak , tede lungna lawngtah thlaang te asoem asai tih a roeng sak .
46008002	A-u khaw ‘ Ka ming van poen ’ tila aka poek u lawngah a ming ham koei te ming tangtang nawh .
46008003	Tede Pathen aka lungna thlaang te tah Pathen lawng a ming .
46008004	Tedawngah kutsaimuei tengah a nawn caak awkk kawngah te : kutsaimuei he tah aka awm tangtang nawh thaihu yuengah a khueh u tite mami lawng m'ming u ; Pathen pakhat bueng ni a awm tite mami lawng m'ming u .
46008005	Vaan ah khaw dilai ah khaw “ pathen thli , ” a ti u te awm mai cakhaw , tecoengah “ pathen thli ” oen “ bawipa thli , ” awm moen mai cakhaw ,
46008006	mami ham tah Pathen pakhat bueng ni a awm , ahih tah soeprep boeih saikung la awm tih ahih hamla mami tah n'hing u ; tecoengah Jesuh Khrih Bawipa pakhat bueng te awm , ahih rang oen ah soeprep tah sai la awm tih ahih rang oen mami he n'hing u .
46008007	Tede thlaang boeih lawng awltak he ming u nawh . Thlaang khatsut tah tihin toe ah kutsaimuei bokna lawng a ceeng khak poen dawngah te ang caak awkk te a caak u vengah kutsaimuei kah buh , an la te ahimi lawng tahe toe ah a poek mangkhak u hun ; ahimi kah athe athetheen mingna thinkaw te a tha yoek sut tih te kah caak awkk lawng ahimi te ciim acaih sak nawh tila a poek u .
46008008	Tecakhaw caak awkk lawngah Pathen oen mami tuhkaina te roeng sak nawh ; mami lawng n'ca nawh cakhaw mami kah sungna khat khaw awm nawh , mami lawng n'ca oe cakhaw mami ham athawnna khat khaw awm nawh .
46008009	Tede nangmi kah yalpawna lawng oengna tha aka yoek thlaang thli te thawlhna khuiah a tlimna la a coeng hau nawh ham ngaithuen uh .
46008010	Thuina mai ah athe atheen pekbona thinkaw tha aka yoek thlaang pakhat lawngah nangmi ‘ Cuihhoena ’ aka khueh hue lawng kutsaimuei bokna tempal khuiah na caak na awkk u te hu kawinih kutsaimuei tengah a nawn u caak awkk te caak ham thapeek angla awm nawh ai aw ?
46008011	Tedawngah tha aka yoek thlaang na maya manau , Khrih lawng a duek thil thlaang thli te nangmi kah ‘ Cuihhoena ’ lawngah te a rawk sak poen ai !
46008012	He tila te Khrihca maya manau thli sawah thawlhna na sai u tih athe-theen pekbona thinkaw tha aka yoek thlaang thli te boengha na caak sakna rang oen Khrih sawah thawlhna na sai la awm .
46008013	Tedawngah caak awkk lawng maya manau thli te a thawlh sak atah maya manau thli thawlhna dawngah a tlim u nawh ham luciik sa te metuek ah khaw ka ca koep tlaih manawh .
46009001	Kai he yalpaw thlaang nawh aw ? Kai lawngah mami kah Bawipa Jesuh te ka hu nawh aw ? Nangmi he ta , Bawipa dawngah kai kah biibi phu athaih apaai thli nawh aw ?
46009002	Thlaangtloe lawng atah kai he celtuih pakhat la poek u nawh mai cakhaw nangmi lawngtah celtuih la nan poek u . Metihtiah Bawipa oen pum-khatla na hing u dawngah kai he celtuih pakhat van ni tite nangmi lawngah na tueng sak u .
46009003	Kai he thlaang kah coel-acaa la ka awm vengah kamah oen kamah ka phungtuna tah he ni :
46009004	Bii ka bi dawngah he caak awkk te ka dang van ham tuueng nawh aw ?
46009005	Kai lawngah atloe celtuih thli oen Bawipa kah a manau oen ah Piter mi angla yin ka cehna ah Khrihca la aka awm yu-aca te ka ceh puei thai van nawh ai aw ?
46009006	Barnabas oen kai bueng lawngah aw ka hingna ham bii ka bi hih ai ?
46009007	A-u lawng nuem amah tangka oen raalkap bii a bi ? Lotoen thlaang a-u nuem a lo khuikah misur thaih te caak ohla aka awm ? Tuudoen a-u nuem amah kah tuu suuktui te awkk muehla aka awm ?
46009008	Kai lawngah he ang thli he hin roekk kah huhna oen nuehtahna ka thui nawh , metihtiah Phungawl lawngkhaw hetih toeng toeng la ni a thui .
46009009	Mosi kah Phungawl dawngah , “ Vaitaw taal pakhat te caang na tiil sak vengah a kaa te khuem pe rap boel ” tila a thui . Pathen lawng vaitaw taal kawng aw a thui ?
46009010	Te tila a thui te kaimi he thuingaihna tang tang nawh aw ? Kaimi ham ni a thut . Laithawl aka sai thlaang oen caang aka aat thlaang lawngah a huh ham tuueng caangthaih te a ngaiuep tih a bi u .
46009011	Kai hih lawngah muithla caangti te nangmi tim ah ka tuh poen . Nangmi tengkah thaihu apuung ataai te kaimi lawng ka ah u te yahawh aih aw ?
46009012	Thlaangtloe lawng nangmi tengkah te ang thaihu te dang hamla a ngaiuep u atah kaihih lawngah yahawh ngaai te ka ngaiuep nawh ai aw ? Tede kaihih lawng te tila saithaina te ka hawna hih nawh . Khrih kawng Awlthang Theen lawngpui ah kanghalh-na khat khaw a awmna nawh ham soeprep boeih ah ka ueh hih .
46009013	Tempal bok-im khuiah bii aka bi lawng Tempal bok-im kah caak awkk te a dang u van tih bokna-thaang dawngah luciik buulna aka nawn thlaang lawngkhaw luciik sa te thoem a bawn van tite na ming u .
46009014	Tetih van angla awlthang theen aka thui thlaang thli lawngkhaw awlthang theen phawngna dawng kalawng bung-khuutna dang hamla Bawipa lawng a khueh .
46009015	Tede he saithaina he khatca khaw kai lawng ka hawna nawh , te ang sai thaina te kamah ham tahe ah ka ngaih dawngah ca kavan thut moenih . Te lak atah duek lamha ka ngaih ngaai ! Ka thangpawmna u he a-u lawngkhaw awl poeila a sai ham te ka ngaih nawh !
46009016	Awlthang Theen ka thui dawng maiah ka thangpawm u ham awm nawh . Atak tang atah awlthang theen phawng ham roe la ni awl m'peek . Kai lawng awlthang theen ka phawng nawh kawinih metihtlukla kai ham mueirihtamyiin la a awm !
46009017	Kamah lawngah bii he ka tuek tih ka bi kawinih aphu dang hamla ka ngaiuep suide ; he bii he bi hamla Pathen lawng m'peek dawngah ka bi ham koei roe la ka bi .
46009018	Te atah thapang n'tu ka dang ? Ka bii phu te tah thapang lawh ohla Awlthang Theen ka phawng thaina oen awlthang theen bii ka bi dawngah kamah ham dang koei te ka bih nawh he ni .
46009019	Kai tah a-u kah saltamnaa la khaw ka awm nawh , kai tah thlaangcuem ni ; tede thlaang yahawh te ka doek thaina ham kamah oen kamah thlaang boeih kah sal la ka awm .
46009020	Judah thlaang thli tengah bii ka bi vengah ahimi te lawh thaina ham Judah thlaang angla ka awm ; tecoengah Mosi kah Phungawl huiah aka awm thlaang thli tengah bii ka bi vengah ahimi te lawh thaina ham , Phungawl huiah ka awm tlaih nawh de aka awm angla te ka awm van .
46009021	Tetih van la te Judah thlaang thli kah Phungawl dau ah aka awm Gental thlaang thli te lawh thai ham ahimi angla ka awm . He tila ka awm he Pathen kah phungawl te ka vai nawh ka tila thuingaihna moenih ; ataktangla Khrih kah phung awl huiah ka awm .
46009022	Oengna tha aka yoek thlaang thli tengah bii ka bi vengah ahimi te lawh thaina ham ahimi tha aka yoek sut angla ka awm . Metila khaw acoengg thai khoem atah avaang athal mai khaw thoem ka thlawn ai nuem ka ti dawngah thlaang boeih tengah ahimi angla ka awm van .
46009023	He ang thli boeih he awlthang theen kawngah ni ka sai , awlthang theen dawngkah yotheen kam-awmna te rek-ara thaina ham ni .
46009024	Loehlang heengna poei ah thlaang yahawh lawngah loeh u de pakhat lawng ni kutdo a dang tite na ming u . Tedawngah kutdo huh hamla heeng u lah .
46009025	Loehlangna hengna poei ah thuum ham aka ngaih boeih lawngah atlawh hlangla amah oen amah phep u , aka cak poe nawh raipai lumuek te dang hamla te tila a sai u ; tede mami lawngtah tlumtloei thai nawh dungyan aka cak poe te dang hamla ni n'sai u .
46009026	Tedawngah kai tah mengtengna lansak te pha ham adoengla ka heeng phaat ; thoekna poei ah kut thluem oen thlaang phak phak aka thoek thlaang angla ni ka awm .
46009027	Thlaangtloe te loehlangna ah thuum ham ka ceel coengah loehlangna ah kamah he n'thoek hau nawh ham ka pum he atlawhla ka phep oepsoeh .
46010001	Maya manau thli , Mosi hu aka vai mami kah patuer thli tengah thaihu aka thoeng te na poek u hamla ka ngaih . Ahimi boeih te muui lawngah a thiing khoep tih Tuitunlii Seen ah te ading asuekla kaa u thai .
46010002	Ahimi lawngah Mosi kah hubang la muui oen ah tuitunlii khuiah baptisma a dang u .
46010003	Ahimi boeih lawng muithla takawi te a caak u tih ,
46010004	muithla tui te a awkk u . Ahimi oen haih aka cet muithla lungnu dawngkah tui te a awkk u ; te lungnu te tah Khrih amah te ni .
46010005	Tede ahimi tim kah thlaang yahawh sawah Pathen tah a kaw hoe nawh , tedawngah ahimi kah rawkk te divinlangre ah a darh u khonghak .
46010006	Te ang thli boeih te tahe ah mingna miknoek la awm . Ahimi lawng thaihu the te a ngaih u angla mami lawngtah ngaih nawh ham ;
46010007	ahimi timkah thlaang vaang lawng kutsaimuei te a bok u angla mami lawngtah bok nawh ham ngaithuen sakna ni . Caciim lawngah , “ thlaang thli lawng caak awkk hamla poei ah te ngawl u tih yuu awkkna , cuk-halh thawlhna poei la te a coengg sak u . ” tila a thui .
46010008	Ahimi timkah thlaang vangg lawng hutaa tawngpa thawlhna a sai u van angla mami lawngtah sai ham awm nawh , te tila a sai u dawngah thlaang thongkul thongthum hin at ah duek drek u .
46010009	Mami lawng Bawipa te noekdak hamla awm nawh , thlaang vangg lawng te tila a sai u dawngah ruul lawngah a tuk dingkang tih duek u .
46010010	Thlaangvaang lawng angla te mami lawng a caitoek ham awm nawh , te tila a caitoek u dawngah ahimi te Duekna Vanthlaang lawng a ngawn u .
46010011	Te kah thaihu boeih ahimi tengah aka thoeng te thlaangtloe thli kah noekna ham oen mami kah ngaithuenna ham ni ahimi lawng a thut . Metihtiah atue aboet tawm vengah he mami n'hing u dawngah ni .
46010012	A-u khaw acakla ka pai ngoen tila aka poek thlaang lawngah a tlim thawlh nawh ham ngaithuen seh .
46010013	Nangmi sawah aka law noekna te thlaang boeih tengah aka thoeng noekdakna van mai ni . Tede Pathen tah awlkam cak tih nangmi lawng na taa thai nawh toe atah noekna te van thoeng sak aih manawh ; nangmi tengah noekdakna avan pha vengah ueh thaina ham tharana te m'peek vetih loeihna hamla lawngpui avan roek ai .
46010014	Tedawngah ka lungna ka puei thli , kutsaimuei te bok u boel ;
46010015	Nangmi tah kaw aka poek thai thlaang la na awm u dawngah ni kavan thui u ; kavan thui he namami lawng pekthlee uh .
46010016	Mami lawng Pathen tengah awmngaih ciil n'thui tih Bawipa Thlembuh veelna ah boengloeng n'hawna tih te khui-kah misurtui n'awkk te Khrih thisen dawngah mami n'cuutna ni . Tecoengah mami lawng takawi te n'eh tih n'caak u te mami lawng Khrih pum dawngah cuutna ni .
46010017	Takawi thluem at awm tih , te takawi thluem at te n'cuut u dawngah mami he thlaangmi la tah yahawh mai cakhaw pumkhatla ni n'awm u .
46010018	Israel thli te poek u lah ; Luciik la a nawn te aka ca boeih tah Pathen kah bokna-thaang dawngah biibina ah te thuum u .
46010019	He tila ka thui he kutsaimuei , tihnawhtah kutsaimuei tengah a nawn caak awkk te atheenna khaw awm van tila ka thuingaihna aw ?
46010020	Tetih nawh ni ! Kai lawng ka thui ngaihna tah he ni . Lukih thli kah bokna-thaang dawngah Luciik thawthuengna te tah raai thli tengah a nawn u ni , Pathen tengah a nawn nawh ni . Nangmi te raai thli oen tuhkai sak ham te ka ngaih nawh .
46010021	Nangmi lawngah Bawipa kah boengloeng oen raai kah boengloeng te khaw na aw renten thai nawh vetih Bawipa kah caboi oen raai thli kah caboi te khaw vai at la na veel thai manawh .
46010022	Mami lawng Bawipa te thatlai sak ham n'ngaih u aw ? Ahih lak ah tha-awm thara ngaai la aw m'mah oen m'mah he m'poek u ?
46010023	Ahimi lawngah , “ Me ang thaihu khaw kaimi lawng sai thai koei ni , ” ti u . Soeng ngoen ta , tede soeprep boeih sai he tah theen luem nawh . “ me ang thaihu khaw kaimi lawng sai thai koei ni . ” ti u , tede soeprep boeih he hoeikhangna awm luem nawh .
46010024	A-u khaw amah kah theenna ham bueng te tlap boel selang thlaangtloe kah theenna te khaw tlap seh .
46010025	Athetheen mingna kawpoek cawm-aam dawngah awl doet re muehla meh dawr kah a yoeih meh boeih te badipla ca u hawn .
46010026	Metihtiah Caciim lawngah , “ Dilai oen dilai dawng aka awm thaihu boeih he Bawipa koe ni . ” tila a thui .
46010027	Oengca la aka awm nawh thlaang lawng buh pan la n'khue tih na ceh atah awl kaa doet muehla na haiah avan toen boeih te kammueh la ca hawn .
46010028	Tede thlaang pakhat khat lawngah , “ He tah kutsaimuei tengah a nawn u luciik thawthueng sa ni , ” a ti atah aka thuikung kah athetheen mingna kawpoek acaihna ham te kah caak awkk te ca mai boel ,
46010029	Athe atheen mingna kawpoek ka ti te nangmi kah kawpoek nawh tih thlaang kah kawpoek ni ka ti . Thlaang khatsut lawngah , “ Te tih atah thlaangtloe kah athe atheen pekbona kawpoek lawng ka yalpawna he n'tu hamla avan kang khak ai ?
46010030	Kai lawng caak awkk , hamla Pathen tengah awmngaih awl ka thui tih te kah awm ngaih awl ka thuina caak awkk kawngah te a-u lawng kai he athela a thui ai ? tila nan doet u mai ai .
46010031	Theen ngoen ta , na sai boeih te khaw , na caak na awkk te khaw seh apum boeih la Pathen ruep-awmna ham sai uh .
46010032	Judah thlaang khaw , Gental thlaang khaw , Pathen Khrihcabu khaw , awlpuung kaacaan thuitheetna a awmna nawh ham te tila te na khawsakna te awm sak uh .
46010033	Ka sai angla sai u van ; ka sai boeih he thlaang boeih kah kawhoena ham ni ka yawm , kamah ham theenna te ka poek nawh tih thlawnna te a dangna u thai ham thlaang boeih kah theenna te ni ka poek .
46011001	Tedawngah kai lawng Khrih kah khawboe ramlang te ka oett van angla nangmi lawngkhaw kai kah khawboe ramlang he oett u van lah .
46011002	Nangmi lawng kai he nan poek khuep u tih na kut dawngah kan peek cangpueina te na vai u dawngah kan koeh u .
46011003	Tede nangmi te ming sak ham ka ngaih tah Khrih tah tawngpa boeih kah a luu la awm , a vaa he tah a yu kah a luu la awm tih Pathen tah Khrih kah a luu la awm ti he ni .
46011004	Tedawngah tawngpa lawngah rangpui lawng Pathen a bokna ah a thangthui vengah khaw , Pathen awlthang a phawng vengah khaw a luu te a muui atah Khrih te thaang a the sak .
46011005	Tecoengah hutaa pakhat lawngah rangpui lawng Pathen a bokna ah a thangthui vengah khaw , Pathen awlthang a phawng vengah khaw a luu te a muui nawh atah a vaa te thang a the sak ; te ang te tah luu-ngong hutaa oen atloe-abangna awm nawh .
46011006	Hutaa lawng a luu te a muui nawh atah a sam te luu-ngawng la vawkk ngala seh . Hutaa ham tah sam vawkk khaw , luu-ngawng khaw yahna koei la a awm dawngah hutaa lawng a luu muui seh .
46011007	Tawngpa he tah Pathen kah muei-asam oen ruep-awmna te tuengsakkung la a awm dawngah tawngpa lawng a luu muui hamla ngoe nawh .
46011008	Metihtiah tawngpa he hutaa pum dawngkah sai nawh tih hutaa ni tawngpa pum dawngkah a sai .
46011009	Tawngpa he hutaa hamla sai nawh tih hutaa he ni tawngpa hamla a sai .
46011010	Tedawngah vanthlaang thli te hinyahna la hutaa he a vaa kah ukna aana khuiah awm tite tuengsakna ham hutaa lawng a luu te muui seh .
46011011	Tecakhaw Bawipa ah mami hingna dawngah hutaa he amah poek ah tawngpa ohla awm thai nawh tih tawngpa khaw amah poek ah hutaa mueh la tah awm thai nawh .
46011012	Metihtiah hutaa he tawngpa dawngkah a sai , tetih van angla tawngpa khaw hutaa lawng ni a cuun van ; soeprep boeih he a sai tih aka awmsakkung tah Pathen ni .
46011013	Hutaa he rangpui lawng Pathen a bokna ah a luu a muui muehla Pathen tengah a thangthui te hutaa pakhat ham roeproei aw tite namami lawng poek uh .
46011014	Dilai khawsakna dawngah tawngpa lawng asanla sam a thlung te ; yaraula awm tih ,
46011015	tede hutaa lawng sam asanla a thlung te a thlaang theenna la awm . A sam sanhlang te a luu muina ham ni a peek .
46011016	Tede a-u lawngkhaw he kawngah awl oelh ham a ngaih atah kaimi lawngkhaw , Pathen Khrihcabu thli lawngkhaw , Pathen bokna ah phung alam atloe khueh thloei nawh .
46011017	He tila kavan thui u vengah he nangmi te kan koeh thai nawh , metihtiah nangmi lawng Pathen bok ham na pum u te atheenna lak ah athe ni a thoeng sak ngaai .
46011018	Lamhacuek ah nangmi lawngah Pathen bok ham na pum u vengah te bu la pekbona awm tila te ka yaak tih te tah soeng mai cawini ka ti .
46011019	( Asoengna ben ah aka awm thlaang thli te aciimla huhna ham ah nangmi tim ah pekbona a awm te soeng mai . )
46011020	Nangmi lawngah thik at la na pum u vengah nangmi lawng na caak na awkk u te Bawipa Thlembuh nawh ni .
46011021	Metihtiah na caak u vengah te namah kah buh an te na caak na awkk u tih khatsut tah a bung a pawng vengah khatsut tah yuu te ruui u poen .
46011022	Nangmi lawng na caak na awkk na ham im na khueh u nawh aw ? Te tila na awm u te Pathen kah Khrihcabu te yah bai ham na ngaih u tih voetna aka awm thlaang thli te yahpawh sak ham na ngaih u aw ? He kawngah he nangmi tengah kai lawng n'tu avan thui ai tila na ngaiuep u ? Nangmi te kan koeh ai aw ? Kan koeh roeroe nawh mue !
46011023	Metihtiah Bawipa teng kah ka huh te ni nangmi te patoeng kan cang puei u . Thlaang kut ah a peekna yiin ah te Bawipa Jesuh lawng takawi te a lawh tih ,
46011024	Pathen tengah awmngaih awl a thui coengah takawi te a eh tih , “ He tah ka pum ni , nangmi ham ni . Kai he poe nan mingna poepa u ham he tila sai uh . ” tila a thui .
46011025	Te tih van angla thlembuh a caak u coeng khoeng ah boengloeng te a lawh tih , “ He boengloeng he tah ka thisen oen ka cak sak Pathen kah awlkam paipi athaai ni . Nangmi lawng na awkk u veng roekk ah kai he nan ming poena ham sai uh . ” tila a thui .
46011026	He kah thuingaihna tah takawi te na caak u veng roekk ah , boengloeng dawngkah te na awkk u veng roekk ah amah a law thlantoe Bawipa kah duekna te na phawng u tila thuingaihna ni .
46011027	Tedawngah amah te hinyahna ohla pakhat khat lawng Bawipa kah takawi te a caak tih a boengloeng dawngkah te a awkk atah Bawipa kah pum oen a thisen sawah thawlhna ni a sai .
46011028	Tedawngah thlaang boeih lawng lamhala amah oen amah te noem acai u seh , tecoengah takawi te ca selang tah boengloeng dawngkah te khaw aw seh .
46011029	Metihtiah takawi te a caak tih boengloeng dawng-kah te a awkk vengah Bawipa kah pum a thuingaihna te a ming nawh atah amah sawah awlcekna te a caak a awkk haih .
46011030	Tedawngah ni nangmi thlaang yahawh tengah tlawhnat la thoeng tih thlaang yahawh hlangla na duek u lawt .
46011031	Mami lawng m'mah oen mah te lamhala n'noem acai u atah Pathen kah awlcekna mami sawah van pha manawh .
46011032	Tede mami tah he dilai oen phe haih nawh hamla Bawipa lawng mami he awl n'cek tih dan m'peek u .
46011033	Tedawngah maya manau thli , nangmi lawng Bawipa Thlembuh veel hamla thik at la na pum u vengah pakhat oen khat riing uh .
46011034	Tecoengah te tila na pum u vengah te Pathen kah awlcekna ah na phana u nawh ham bungpawng thlaang a awm atah amah im ah buh ca seh . Atloe abang thli ngoen tah kamah ka law vengah kavan thui u badai .
46012001	Ciim Muithla kutdo kawng cathut oen nan doet u te tahe ah kavan thui ai . Maya manau thli , he kawngah he awltak na ming u hamla ka ngaih .
46012002	Nangmi lukih la na awm u vengah te hingna aka khueh nawh kutsaimuei bokna lawnghang na vai u te na ming .
46012003	Nangmi ming sak hamla ka ngaih tah Pathen Muithla lawng a mawt thlaang a-u khat lawngkhaw “ Jesuh te kawsi yawkk seh . ” ti nawh vetih Ciim Muithla lawng a mawt thlaang nawh atah a-u khat lawngkhaw “ Jesuh tah Bawipa ni , ” tila thui tang manawh .
46012004	Muithla benkah kutdo he aphun atloetloela awm , tede te kutdo te Muithla pakhat lawng ni a peek .
46012005	Biibina he lawngpui atloetloela awm , tede Bawipa pakhat kah bii te ni m'bi u .
46012006	Bii bina ham thoemthaina atloetloela awm , tede ating atawkk la bii bina ham thoemthaina te Pathen lawng ni a peek .
46012007	Thlaang pakhat rip kaw khuiah Muithla a awm te lawngpui atloetloela tueng tih te tah thlaang boeih kah theenna ham ni .
46012008	Muithla lawng thlaang pakhat te cuihna oen aka betoet awlthang te a peek tih thlaang pakhat te tah mingna oen abetoet awlthang te Muithla lawng a peek .
46012009	Te kah Muithla pakhat te lawng ni thlaang pakhat tengah oengna a peek tih atloe pakhat teng atah thlaangtlo hoeih sak thaina huham tharana te a peek .
46012010	Thlaang pakhat teng atah kawpoek rai saithaina huham tharana te Muithla lawng a peek tih atloe teng atah Pathen awlthang thui thaina kutdo te a peek ; tecoengah atloe khat teng atah kutdo thli he Muithla ben kah aka law aw , Muithla ben kah aka law nawh aw tite pekbona ham thoemthaina te a peek . Thlaang pakhat teng atah mingnawh awl cal hamla thoemthaina te a peek tih atloe pakhat teng atah mingnawh awl te thuicaih thaina te a peek .
46012011	Tede he thaihu boeih he aka saikung tah Muithla pakhat lawng ni a sai ; amah kawngaih la thlaang pakhat rip te kutdo atloetloe a peek .
46012012	Khrih tah pum dawngah a beek thli moen aka awm pum pakhat oen lo u . Pum te a beek thli atloetloe moen awm de pum tah pakhat ni .
46012013	Tetih van angla mami boeih he tah Judah oen Gental thlaang khaw , sal oen thlaangcuem khaw , Muithla pakhat lawng pum pakhat dawngah baptisma m'peek tih awkk koeila Muithla pakhat te ni mami m'peek u .
46012014	Pum he a beek pakhat bueng oen sai nawh tih a beek yahawh hlang oen a sai .
46012015	Khow lawngah , “ Kai tah kut la ka awm nawh tih pum dawngah ka thuum nawh , ” ti kawinih , te tila a ti dawngah pum dawngkah a beek la a awmna te toeng sak manawh .
46012016	Tecoengah haa lawngah , “ Kai tah mik la ka awm nawh tih pum dawngah ka thuum nawh ” ti kawinih te tila a thui dawngah pum dawngkah a beek la a awmna te toeng sak manawh .
46012017	Pum boeih he mik la awm biit kawinih metila awl te n'yaak thai ai ? Tecoengah haa bueng la awm boeih kawinih abaw-ava te metila huuem thai ai ?
46012018	Tede Pathen lawngtah pum dawngkah a beek thli he amah lawng a khueh ngaihna ah atloetloela a khueh .
46012019	Pum he a beek pakhat bueng la awm kawinih pum la te awm thai manawh !
46012020	Te tila te a beek tah awm moen mai de pum tah pakhat ni .
46012021	Tedawngah kut lawngah mik te , “ Nang he kan ngoe nawh ” tina thai nawh . Luu lawngah khaw khow nala te , “ Nang he kan ngoe nawh . ” tina thai nawh .
46012022	Atak tang atah tha aka khueh nawh angla aka awm pum dawngkah a beek thli muehla tah coengg thai nawh ;
46012023	Mami lawng a phu aka awm nawh la m'poek u a beek thli te mami lawng awlpuila thabuei thabahna ngaai u ; pum dawngkah huh theen nawh a beek thli te n'thoei n'caam u ,
46012024	aka theen tangte a beek thli te tah thoei acaam hamla ngoe nawh . Te kah a beek thli lawng hinyahna te a dang tarena ham te tila te Pathen amah lawng pum he te tila a sai .
46012025	Tedawngah pum dawngah he pekbona awm nawh , a beek atloetloe lawngah khat oen khat kah theenna te a sai u .
46012026	Pum dawngkah a beek pakhat lawng nganbawh a yaak atah a beek boeih nganbawh a yaak puei u ; a beek pakhat te thangpawm la a awm atah atloe boeih lawng a awmngaih puei u .
46012027	Nangmi boeih tah Khrih kah pum la na awm u tih a beek la rip na awm u .
46012028	Khrihcabu khuiah he ang thli boeih he Pathen lawng a khueh ; lamhacuek ah celtuih he a khueh , pahihna ah tawngha thli a khueh tih a pathumna ah cangpueikung thli te a khueh ; tecoengah kawpoek rai aka sai thlaang thli te a khueh tih thlaangtlo hoeih sak thaina aka dang thlaang thli , thlaang aka bawmcemkung thli , thlaang uktemkung thli oen ming nawh awl aka cal thlaang thli lawng a thoei u .
46012029	Ahimi te celtuih la awm boeih nawh , tawngha la khaw awm boeih nawh tih cangpueikung la khaw awm boeih u nawh . Thlaang boeih lawng huham tharana khaw khueh rip nawh tih
46012030	thlaangtlo hoeihsakna khaw , ming nawh awl cal khaw , ming nawh awl te thuicaih thaina khaw khueh rip u nawh .
46012031	Tedawngah awlpui ngaai kutdo dawngah na thinkaw te khueh uh . Te ang thli boeih lak ah atheen koek te kavan thui ai .
46013001	Kai lawngah thlaanghing kah awlcawm awlcee oen vanthlaang awl pateng ka cal thai cakhaw lungna ka khueh nawh atah ka awl-thui he curumngang la awl aka riing mong oen tlaklak awl angla ni a awm mai .
46013002	Kai lawngah thlaang kawthawhna awl te thui thaina kutdo te ka khueh cakhaw ; kai lawngah cuihna boeih ka khueh tih awlhuep boeih te yaakming thaina ka khueh cakhaw , kai lawngah tlaang sawm thoeih sak thaina oengna boeih te ka khueh cakhaw lungna ka khueh nawh atah kai he ahong la ni ka awm .
46013003	Kai lawngah ka khueh thaihu boeih he khawdeng harah te ka rek ka ra boeih mai tih ka pum he luciik la thawthueng ham ka pe mai cakhaw lungna ka khueh nawh atah kai dawngah atheenna roe awm nawh .
46013004	Lungna lawngtah khawdawp a ngaai tih reenna a khueh ; lungna lawngtah uett-eena khaw , halangna khaw , Oekthloenna khaw khueh nawh ;
46013005	lungna tah khawboe the nawh , amah ham bueng poek nawh , a thin toi nawh ; lungna lawngtah thlaang kah thawlhpalhna te poek khuep nawh ;
46013006	lungna tah athe dawngah awmngaih nawh tih awltak dawngah awmngaih .
46013007	Lungna tah a kaw boet nawh tih oengna , ngaiuepna a khueh , a thin san tih a kaw daw .
46013008	Lungna tah dungyan toela cak . Tawngha awl te thui thaina awm cakhaw kawlkalh ah boeih ai ; ming nawh awl cal thaina awm cakhaw boet ai ; cuihhoena awm cakhaw khum kang ai .
46013009	Metihtiah mami kah cuihhoena kutdo oen tawngha awl thui thaina he avaang athal mai ni ;
46013010	tede asoepbirna te avan pha veng atah avaang athal la aka awm boeih he tah ha-ata boeih ai .
46013011	Camaw la ka awm veng atah camaw angla awl ka thui , camaw angla ka kaw thlawp tih camaw angla kaw ka poek ; tahe atah tawngpataang la ka awm poen tih camaw moeiboe te ka hawna tlaih nawh .
46013012	Tahe ah mami lawng thaihu n'huh u he tah thlalang dawngah arui araila muei ame aka tueng angla ni a awm ; vuenvai ah ngoen tah haitang heet la n'hu poen ai . Tahe ah kai lawng ka ming he avaang athal mai ni ; Pathen lawng kai m'mingna he asoepbir van angla vuenvai ah ngoen tah asoepcala ka ming van ai .
46013013	Awlpui thaihu pathum awm : te tah oengna , ngaiuepna oen lungna he ni , he thli boeih khuiah lungna he abokoek ni .
46014001	Tecoengah lungna he hawna ham yawm u lah . Muithla ben kah kutdo dawngah na thinkaw te khueh uh , awlpuila Pathen awlthang phawngna kutdo te khueh hamla yawm uh .
46014002	Ming nawh awl aka cal thlaang pakhat lawngah thlaangtloe tengah awl thui nawh tih Pathen tengah ni a thui , metihtiah ahih awl te a-u lawngkhaw yaakming pe nawh . Ahih lawng Muithla kah huham tharana rang oen awlhuep awltak te ni a thui .
46014003	Tede Pathen kah awlthang te aka phawng lawngtah thlaangping tengah bawmcemna awl , thapeekna awl , thloepthloeina awl te a thui .
46014004	Ming nawh awl la a cal te tah amah bueng lawng ni a hoeikhangna , tede Pathen awlthang a thui te tah khrihcabu boeih lawng a hoeikhangna .
46014005	Nangmi boeih he ming nawh awl la cal sak ham ka ngaih ; tede Pathen awl phawngna te na khueh u ham ka ngaih ngaai . Metihtiah Pathen awlthang aka phawngkung tah ming nawh awl aka cal lak ah aphu awm ngaai . Khrihcabu kah hoeikhangna hamla a awl thui te aka letkung a awm nawh atah aphu awm nawh .
46014006	Tedawngah maya manau thli , nangmi tengla ka law vengah mingnawh awl la ka cal kawinih nangmi hamla kai he hoeikhangna awm ai aw ? Awm tang manawh ! Pathen tengkah awlphawng pakhat mai khaw , cuihna mai khaw , tawngha kah awlthang mai khaw , cangpueina mai khaw kavan khuen nawh atah nangmi ham hoeikhangna awm nawh .
46014007	Hingna aka khueh nawh riingding thaihu phiviit khaw , tingtoeng khaw a awl te atheenla a thoeng nawh atah lum-alaa te me ang a tum u tite metila thlaang lawng a ming thai ai ?
46014008	Pengsara aka tum lawngkhaw acairaula a tum nawh atah a-u ceem tloek ham a kamthlah ai ?
46014009	Tetih van angla ming nawh awl oen ah mingtungplau nawh la awlthang na thui u te a-u lawngah nangmi kah awl thui akawng alam te a yaakming ai ? Nangmi kah awl te yilh dawngah ni a ha-ata mai ai !
46014010	Dilai dawngah awl lakloe moen awm tih te awl boeih te a thuingaihna aka awm nawh awl khat khaw awm nawh .
46014011	Tede kai lawng ka yaakming nawh awl thuikung thlaang te kai ham tah thlaangphun tloe la awm tih kai khaw ahih ham tah thlaangphun tloe la ka awm van .
46014012	Nangmi lawngah muithla kutdo te khueh hamla na thinkaw a thluembuek u van angla atloe boeih lak ah khrihcabu roengna aka bawm thai ngaai te khueh ham yawm uh .
46014013	Tedawngah ming nawh awl aka cal thlaang lawngah amah kah awl thui kutdo te thuicaih thaina ham thangthui seh .
46014014	Metihtiah he tila ka thangthui vengah ka muithla tah thangthui ngoen de ka thinkaw tah te dawngah te awm nawh .
46014015	Tetih atah me tih ka ti ai ? Kai lawng ka muithla oen ka thangthui vetih ka thinkaw oen khaw ka thangthui ai ; ka muithla oen laa ka sak vetih ka thinkaw oen khaw laa ka sak ai .
46014016	Nang lawng muithla bueng oen Pathen teng awmngaih awl na thui vengah nangmi kah pumna ah aka thuum van thlaang thoet mailai lawngah nangmi kah awmngaih ciil thui thangthuina ah te metila “ Amen ” tila a thui thai ai ? Nangmi kah awl thui te ahih lawng a ming moenih ta .
46014017	Nangmi kah awmngaih ciil thui thangthuina te theen hlang cakhaw thlaangtloe hamla hoeikhangna awm nawh .
46014018	Nangmi boeih lak ah ming nawh awl la yahawh ngaai ka cal dawngah Pathen ka uem tangkiik .
46014019	Tede khrihcabu lawng Pathen a bokna ah ming nawh awl oen athong asang thui lak ah thlaangtloe cangpueina ham tah yaakming thai awllung lung ngaa te ka thui bet dai ai .
46014020	Maya manau thli , kawpoekna dawngah camaw angla awm u boel ; the-arana nawh ben atah camaw la awm uh , kawpoekna ben atah poekna aka soep lungcuih thlaang la awm uh .
46014021	Caciim dawngah , “ Awl lakloe aka cal thlaang thli rang oen ah , ka thlaangphun thli tengah awl ka thui ai . Thlaangphun tloe thli kah hui-kaa oen ah awl ka thui pe ai , te pateng khaw ka thlaangphun thli lawng ka awl he hutung u nawh baal hun ai , tila Bawipa lawng a thui . ” tila te a thut .
46014022	Tedawngah ming nawh awlcal kutdo he tah oengca la aka awm nawh thlaang thli ham noekna ni , oengca la aka awm thlaang thli ham nawh ni , Pathen awlthang phawngna kutdo he tah oengca thli kah noekna ni , oengca la aka awm nawh thlaang thli ham nawh ni .
46014023	Tecoengah khrihcabu lawng khat la kang na pum u tih thlaang boeih lawng ming nawh awl la na cal pluep vengah te thlaang thoet mailai khaw tihnawhtah oengca la aka awm nawh thlaang te va kuun mai kawinih nangmi te cuih taal thlaang thli ni ti nawh ai aw ?
46014024	Tede nangmi boeih lawng Pathen kah awlthang na phawng u vengah oengca la aka awm thlaang khaw , thlaang thoet mailai khaw pakhat khat te va kuun mai kawinih awl a yaakna rang oen a thawlhna te ahih lawng a ming ai . A yaak awl boeih lawng a thinkaw te a phoel pe vetih ,
46014025	ahuepla a poek boeih te a tueng pe pheng ai , tecoeng atah buekuep vetih Pathen te a bok van vetih , “ Nangmi tim ah he Pathen awm tangtang ! ” tila te a thui van ai .
46014026	Maya manau thli ka thuingaihna tah he tila ni . Nangmi lawngah Pathen bok hamla na pum u vengah te pakhat lawngtah laa sak hamla na khueh , pakhat lawngtah cang puei ham na khueh , pakhat lawngtah Pathen tengkah awlphawng thui ham na khueh , pakhat lawngtah ming nawh awl oen awlthang thui ham na khueh tih pakhat lawngtah ming nawh awl thuicaih thaina te na khueh u mai ai . Soeprep boeih te Khrihcabu hoeikhangna ham sai uh .
46014027	Mingnawh awl oen thui ham aka ngaih te a awm atah yahawh koek ah pahih lawng aw , tih nawh atah pathum lawngah pakhat coeng pakhat thui u selang tah pakhat khat lawngah awl te thuicaih pe seh .
46014028	Tede te ah te awl aka let thai thlaang pakhat khaw a awm nawh atah ming nawh awl la aka cal thlaang te awm duem mai selang tah amah bueng Pathen tengah thui mai seh .
46014029	Thlaang pahih lawng aw , nawh atah pathum lawng aw Pathen awlthang te a thui vetih ahimi kah awl thui te atloe hue lawngah asoeng oen asoeng nawh khaw nai-anawng u seh .
46014030	Tede pumna ah aka ngawl thlaang pakhat lawngah Pathen tengkah awlthang a dang te thui ham a khueh atah awl aka thui lii te toeng sak ham awm .
46014031	Thlaang boeih lawng thuituenna awl te a yaak tih tharana te a dangna ham nangmi boeih lawng pakhat coeng pakhat Pathen awlthang te phawng uh .
46014032	Pathen awlthang phawng ham kutdo aka dang awlthuikung lawngah a kuemsuem u ham awm .
46014033	Metihtiah mami he khawpaw rang-au la awm ham Pathen lawng ngaih nawh , roeproeina oen ding asuek la awm sak ham ni a ngaih .
46014034	Khrihcabu boeih ah Pathen thlaang thli kah awm ih van angla pumna ah te hutaa lawng ading asuekla awm u seh . Ahimi te awl thui sak boel ; Judah thlaang thli kah Phungawl lawngah a thui angla ahimi te teemkung la awm u boel seh .
46014035	Ahimi lawngah thaihu pakhat khat kawng te ming ham a ngaih u atah a vaa thli te im ah doet adap u seh . Khrihcabu pumna ah hutaa pakhat lawng awl a thui he yaraula awm .
46014036	Pathen kah awl he nangmi teng kalawng aw a law ? Nangmi teng bueng ah aw avan pha ?
46014037	Thlaang pakhat lawngah amah oen amah Pathen kah laipai la ka awm tila khaw , muithla ben kah kutdo ka khueh tila khaw a poek atah nangmi tengah ca kavan thut he Bawipa kah awlpeek ni tite ming seh .
46014038	Tede ca kavan thut he n'tula a sak nawh atah ahih te n'tula khaw ngaai u van boel .
46014039	Tedawngah maya manau thli , Pathen awlthang phawng ham te ngaih ngaai u lah , tede ming nawh awl cal te khaw khang u boel .
46014040	Thaihu soeprep boeih he along a-im ah anep-anoeila sai ham awm .
46015001	Maya manau thli , Nangmi tengah kavan phawng Awlthang Theen , nangmi lawng na do u tih oengna ah acakla na paina u te tahe ah nangmi ming sak koep ham ka ngaih .
46015002	Te tah nangmi tengah kavan phawng awlthang theen te ni . Nangmi lawng acakla na phoeih khak u atah te kah awlthang theen rang oen nangmi thlawnna na dang u , te tih nawh atah nangmi kah oengna te ahong la ni a awm .
46015003	Kai lawng ka dang tih nangmi kan peek patoeng he tah awlpui tangkiik ni , te tah Caciim dawngah a thut angla Khrih tah mami kah thawlhna dawngah ni a duek ;
46015004	tecoengah a up u tih Caciim dawngah a thut angla athum hin ah tho koep ;
46015005	Piter tengah te phumpho tih tecoengah celtuih paha thlaihih tengah te a phumpho pe .
46015006	Tecoengah a hubang thli ya-ngaa thlai tengah vai at a phumpho pe , thlaang vangg tah duek u poen , akuum ngaai tah hing u hun .
46015007	Tecoengah Jeem tengah a phumpho coengah celtuih boeih tengah te a phumpho pe .
46015008	Hukhueng atah thangyah angla aka awm kai thlaangtueng thlaangtaa nawh tengah khaw phumpho van .
46015009	Metihtiah celtuih boeih khuiah kai tah cawmthawk nawh koek la ka awm , kai lawng Pathen khrihcabu te ka heem ka tek dawngah celtuih ti ham pateng ka koeih nawh .
46015010	Tede Pathen lungvatna rang oen tahe kah ka awm angla he ka awm tih lungvatna m'peek te khaw apoei-oepla ka khueh van nawh . Atloe celtuih hue lak ah kai tah apuehla bii ka bi ngaai , tede kai lawng ka bi ti ham awm nawh tih ka tengkah Pathen lungvatna lawng ni a bi .
46015011	Tedawngah kai teng kalawng aka law te khaw , ahimi teng kalawng aka law te khaw , he ni kaimi boeih lawng ka phawng u tih he ni nangmi lawng na tangna u .
46015012	Tahe vengah he Khrih tah duekna kalawng tho koep tite kaimi lawng kavan phawng u lal maiah nangmi timkah thlaang khatsut lawng thlaangduek he tho koep tang manawh na ti u thai ?
46015013	Tete asoeng tangtang atah Khrih he tho nawh ti ngaihna ni .
46015014	Khrih he duekna kalawng a thawh koep nawh atah kaimi lawng phawng ham koei n'tu khaw ka khueh u nawh vetih nangmi lawngkhaw tangna ham koei n'tu khaw awm van manawh .
46015015	Thlaangduek thli thawhkoepna awm nawh tite soeng taktak kawinih Khrih he thawh sak koep manawh , Khrih he duekna kalawng tho koep tite kaimi lawng ka thui u dawngah kaimi tah Pathen kawng hoempaw aka thui la ni ka awm u poen ai .
46015016	Metihtiah thlaangduek he tho nawh kawinih Khrih khaw tho manawh .
46015017	Tecoengah Khrih a thawh koep nawh atah nangmi kah oengna te khaw thailatna mailai la awm vetih tahe toe ah mami thawlhna khuiah na ha na taa lii u hun .
46015018	Tecoengah Khrih ah aka duek oengca thli khaw ha-ata boeih ti ngaihna poen ni .
46015019	Khrih ah mami kah ngaiuepna he tihin hang hingkhui bueng hamla theen doek kawinih vawva mai poen ni , dilai dawngah mami lak ah he tamreen tamvaih thlaang a-u khaw awm tlaih nawh .
46015020	Tede awltak tah duekna kalawng Khrih a thawh he tah duekna khuiah aka ip muelh thlaang thli ham khaw thawhkoepna aamahkhan la awm .
46015021	Metihtiah thlaang pakhat rang oen duekna he va law , tetih van angla duekna kalawng thawhkoepna he khaw thlaang pakhat rang oen va law .
46015022	Metihtiah Adam oen tuhkaina rang oen ah thlaang boeih he duekna lawng a khuk dulh , tetih van angla Khrih oen tuhkaina rang oen thlaang boeih he hingna ah tho koep ai .
46015023	Tede thlaang boeih he amah kah aitleng lawng a pha vengah tho rip ai ; lamhacuek ah Khrih he tho poen , tecoengah amah a law vengah amah kah thlaang thli te tho ai .
46015024	Tecoeng atah atue boetna te a pha poen ai ; Khrih lawngah ukkung muithla the boeih , ukna aana khuehkung thli oen huham tharana boeih te a taa vetih Pa Pathen tengah Ram ukna te a peek ai .
46015025	Metihtiah raal boeih te a taa tih amah khowtang ah a khueh thlanatah Khrih lawngah a uk ai .
46015026	Hukhueng koek taa ham raal te tah duekna ni .
46015027	Metihtiah Caciim lawng , “ Pathen lawng soeprep boeih he amah khowtang ah a khueh ” tila a thui . “ Thaihu boeih ” ti vengah Khrih khowtang ah soeprep khuehkung Pathen amah he tah thuum nawh ti he tah ciim ngoen .
46015028	Tede soeprep boeih he Khrih kah ukna huiah a khueh coeng atah soeprep boeih ahih khowtang ah khuekung Pathen kah ukna huiah a Capa amah he awm van vetih thaihu cungkuem soeprep boeih te Pathen lawng a uk poen ai .
46015029	Tetih atah thlaangduek yuengla baptisma aka dang thlaang thli te ta metila a awm ai ? Ahimi lawng n'tu a ngaiuep u tih a sai u ? Thlaangduek thli he tho nawh tite khatsut hue kah thui angla asoeng tangtang atah n'tu hamla ahimi lawngah thlaangduek hamla baptisma te a sai u kai ?
46015030	Te atah , mami lawng ta , n'tu ham khawhin roekk ah rih awm patang raina he n'khang khiing u ?
46015031	Maya manau thli , kai tah khawhin roekk ah pacil pahaai duek thlipit la ka awm poepa ! Nangmi he tah mami kah Bawipa Khrih Jesuh oen pum khat la awmna ah ka pawmsangna la na awm u dawngah he tila ka thui ni .
46015032	Kai lawngah thlaanghing pumsa ngaihna ben oen ah he Efesa khaaw ah “ Satluung thli ” oen ka khoelh u mai kawinih n'tu ka dang ai ? Tede thlaangduek thli he hingna ah a thawh pai atah , “ Thangvuen ah n'duek u poen ai , ca u silang tah aw u sih , ” tila a thui angla te awm u van sih aw !
46015033	Ngau-athuu u boel , “ Thlaangthe lawng thlaang theen a poeih ” ti de lah koen .
46015034	Na thinkaw te caihpan sak u langtah thawlhna te toeng u loeih . Khatsut lawngtah Pathen khaw na ming u nawh tih yak uh ka ti dawngah ni tila ka thui .
46015035	Thlaang pakhat lawngah , “ Metila thlaangduek he hingna ah a thawh koep ai ? Me ang pum araw la a awm ai ? tila awldoetna awm mai ai .
46015036	Nangmi thlaangngau hue ! Nang lawng dilai dawngah caangti na tuh vengah a duek nawh atah a thing po thai nawh .
46015037	Nang lawngah caangti mai khaw , khatsut atloe amu-ati mai khaw na tuh vengah amu-ati ni na tuh , athing aka roeng hang tangte na tuh moenih ta .
46015038	Pathen lawng te kah amu-ati te amah kawngaih la akung te acoeng sak ; ati-amu boeih te amami kah akung te rip a peek .
46015039	Tecoengah aka hing boeih kah asa-ataai he vai u rip nawh ; thlaanghing lawng asa-ataai phun tloe a khueh , ram sa lawng phuntloe a khueh , va lawng phun tloe a khueh tih nga lawngkhaw phun tloe a khueh .
46015040	Tecoengah vaan benkah pum awm tih dilai benkah pum khaw awm ; vaan benkah pum lawng a khueh a thlaang theenna te atloela awm tih dilai ben kah pum lawng a khueh a thlaang theenna te atloela awm .
46015041	Khawmik lawng amah kah a thlaang theenna a khueh , thla lawngkhaw a thlaang theenna atloe a khueh tih aisi thli lawng a thlaang theenna alakloe a khueh ; tecoengah aisi khuiah pateng khaw a thlaang theenna a phunphun alakloe rip a khueh u .
46015042	Thlaangduek thli khaw hingna ah a thawh koep u vengah he tila ni a awm van ai . Pum he up la a awm vengah aka duek thai la awm tih , a thawh koep vengah aka duek thai nawh la awm .
46015043	Pum he vui la a awm vengah te a thlaangthe tih a tha khueh nawh , a thawh koep vengah tah a thlaang theen tih a tha ra .
46015044	Pum he vui la a awm vengah dilai pumsa la awm tih a thawh koep veng atah muithla benkah pumsa la awm ai . Dilai , pumsa khaw awm tih muithla ben kah pumsa khaw awm .
46015045	Metihtiah Caciim lawngah , “ Lamhacuek tawngpa Adam te thlaanghing la a sai . ” ti , tede hukhueng Adam te tah hingna pekung Muithla ni .
46015046	Muithla benkah pum he lamhacuek la law nawh tih dilai ben kah pum he ni aka law , tecoengah ni muithla ben kah pum he a law hun .
46015047	Adam lamhacuek te dilai a sai tih dilai dawng kalawng va law ; Adam apabena tah vaan kalawng ni a law .
46015048	Dilai koe la aka awm thlaang tah dilai oen a sai thlaang te oen ah lo u tih vaan kah thlaang tah vaan kalawng aka law thlaang oen ah lo u .
46015049	Dilai oen a sai thlaang kah muei asam oen ah mami n'khuk adah u van angla vaan ben thlaang kah muei-asam oen ah te mami n'khuk adah u van ai .
46015050	Maya manau thli ka thuingaihna tah thi-asa oen a sai pum lawngah he Pathen Ram te paang thai manawh , tecoengah aka duek thai lawngah aka duek thai nawh te khueh thai manawh .
46015051	Awlhuep awltak he hutung u lah : Mami he boeih n'duek u manawh , tede hukhueng koek pengsara te a tum vengah kawlkalh mikkhah palap ah n'thaw u poen ai .
46015052	Metihtiah pengsara te a tum veng atah thlaang thli te tho u vetih metuek ah khaw duek u tlaih manawh , mami boeih he n'thaw pan u poen ai .
46015053	Metihtiah a rong-ing la aka awm thai he rong-ing thai nawh la thaw u pan vetih aka duek thaihe aka duek thai nawh la pan thaw u poen ai .
46015054	Tedawngah rong-ing thai koei la aka awm te rong-ing thai koei nawh la pan thaw u vetih duek thai la aka awm te duek thai nawh la a thaw u pan veng atah , ” Duekna te a phe poen ; Taana tah soepbir poen ! ”
46015055	“ Duekna , mela muem na taana te a awm ? Duekna , mela nuem na tharana sue te a awm ? ” tila caciim lawng a thui te atak tang la thoeng poen ai .
46015056	Duekna lawng tharana sue te thawlhna dawng kalawng a dang tih thawlhna lawngah tharana te Phungawl dawngkah a dang .
46015057	Tede mami kah Bawipa Jesuh Khrih rang oen mami taana pekung Pathen tengah thangtheenna awm hawn seh !
46015058	Tedawngah ka lungna maya manau thli , paihuen net lang acakla pai uh . Bawipa kah bii na bi u te metuek ah khaw apoei-oepla awm nawh tih ahong-ahii nawh ni tite na ming u dawngah Bawipa bii na bina dawngah te tokthlue poepa uh .
46016001	Judia ram ah aka awm Pathen thlaang thli bawmna hamla tangka cawi ham kawng ca navan thut te tah : Galati peng kah khrihcabu thli tengah ka thui pe angla te sai u van .
46016002	Yarh roekk kah lamhacuek khawhin ah nangmi pakhat rip lawngah tangka na dang taring ah ayawl ayet khaw tungsep uh ; te atah kai ka law vengah tangka cawi ham ngoe tlaih manawh .
46016003	Kai ka law coengah nangmi lawng na tuek thlaang thli te awl uenna ca ka peek vetih ahimi te nangmi kah kutdo thak hamla Jerusalem la ka tuih ai .
46016004	Kai khaw ceh van hamla angoena a awm atah ahimi oen kamah he haih ka cet u ai .
46016005	Macidonia ram he hiil-adawng ham a awm dawngah Macidonia ram hiil-adawng coengah ni nangmi tengla ka law hun ai .
46016006	Nangmi tengah te ka awm khiing la koeih mai , sikca khui puet tah ka awm maila koeih , tecoengah ka ceh ngaihna ah yin la koekthoek ka cehna ham te nan bawm u thai ai tila ka ngaiuep .
46016007	Nangmi tengah kawlkalh ah pah tih nangmi te huh doek ham mai tah ka ngaih nawh ; Bawipa lawngkhaw akhan atah nangmi tengah asan hlang awm ham ka ngaiuep .
46016008	Efesa khaaw ah he pentikos khawhin toe ah ka awm ai .
46016009	Kai he aka oelhtaih thlaang yahawh awm de , he ah he bii bi thaina atue theen awm .
46016010	Nangmi tengla Timote he avan pha vengah a awmdamna nawh hamla nangmi lawng atheenla ngawlh pai puei uh , ahih he kai angla Bawipa kah bii ni a bi .
46016011	Nangmi a-u khat lawngkhaw ahih te dapsit la van hu u boel , ngaimawng ngaitoela yin la thoeng thoeng cet tih ka teng avan pha koep thaina hamla bawmcem uh , kai oen maya manau thli lawng ahih avan pha koep ham te ka ngaiuep u .
46016012	Tecoengah manau Apollos kawng tah : atloe maya manau thli oen haih nangmi tengah ceh hamla ka thui pe poepa de tahe veng atah coengg thai thlan ai tila a poek . Te cakhaw a hoeng atoeih vengah law badai .
46016013	Ngaithuen huertue uh , oengna dawngah acakla pai uh , na thin cak sak uh , na tha thloet u boel .
46016014	Na sai boeih te lungna oen sai uh .
46016015	Nangmi lawngah Stefanas oen a imkhuikaw te na ming u ; Ahimi tah Akhaia khaw ah lamhacuek khrihca la awm u tih Pathen thlaang thli ham bii bina dawngah tlungmu u ,
46016016	he ang thlaang thli kah mawtna te vai u lang bii aka bi thlaang boeih oen bawng-yawng u langtah bii bi uh .
46016017	Stefanas , Fotunatas oen Akhaikas mi he a law u dawngah ka awmngaih . Nangmi na awm u nawh ah khaw ahimi lawng n'hilh u sak .
46016018	Nangmi te na kaw avan hoe sak u van angla te kai khaw ka kaw avan hoe sak u . He ang thlaang thli he tah koeh ham awm .
46016019	Asia ram khuikah khrihcabu thli lawng nangmi te n'toei u ; Akuila , Priscilla oen ahimi im ah aka pum khrihcabu lawng nangmi te n'toei u .
46016020	He kah aka awm maya manau boeih lawng n'toei u . Nangmi khat oen khat maya manau angla aciim kuttuukna oen toei uh .
46016021	Kai Pawl lawngah voemtoeina ca he kamah kut roeroe oen kavan thut .
46016022	Bawipa te aka lungna nawh thlaang tah kawsi yawkk seh ! Marana tha . Kaimi Bawipa , law hawn loeih !
46016023	Bawipa Jesuh kah lungvatna tah nangmi boeih sawah awm hawn seh .
46016024	Kai kah lungna he Khrih Jesuh ah aka awm nangmi boeih sawah awm seh .
47001001	Pathen kawngaihna rang oen Khrih Jesuh kah celtuih la aka awm kai Pawl oen mami kah manau Timote lawng Kawrin khaw kah Pathen khrihcabu oen Akhaia peng pum ah aka awm Pathen thlaang thli tengah ca kavan pat u .
47001002	Mami na Pa Pathen oen Bawi-pa Jesuh Khrih lawng lungvatna ngaimawngna te nangmi m'pe hawn seh .
47001003	Mami Bawipa Jesuh Khrih kah ana Pa oen Pathen , thlaang reenkung mami na Pa , bawmcemna boeih a lawna kungpui Pathen te thangpawm u sih .
47001004	Raina phun soeprep aka tawng thlaangtloe te bawm thaina ham mami kah raina boeih ah amah lawng mami he m'bawm , te tila thlaangtloe te mami lawng m'bawm vengah Pathen tengkah n'dang u bawmna te n'hawna .
47001005	Mami lawngah Khrih kah patang khangna te n'dang u van angla Khrih rang oen ah mami lawng Pathen kah bawmna alentloe te khaw n'dang u van .
47001006	Kaimi lawng patang ka khang u atah nangmi te bawmna ham oen thlawnna ham ni ; kaimi lawng bawmna ka dang atah nangmi lawngkhaw kaimi angla bawmna te na dang u van vetih kaimi kah patang khangna , te ang van te nangmi lawngkhaw kawdawna oen ah na ueh thaina ham tharana te m'peek u .
47001007	Tedawngah nangmi sawah ka ngaiuep-na te tah cak ; kaimi kah patang khangna te nangmi lawng na khang u van tih kaimi lawng ka dang u bawmna te khaw na dang u van .
47001008	Maya manau thli , Asia peng ah kaimi lawng ka tawng u te nangmi ming sak hamla ka ngaih u . Kaimi sawah thalrih avan khueng u te bo aih tih arih aih tangkiik dawngah hing ham pateng ka ngaiuep tlaih nawh poen .
47001009	Kaimi he duek sak hamla awl a tloek u poen tila ni ka poek u . Tede he tila a awm he tah mami lawng mah oen mah te uepna ohla , thlaangduek aka thawh sak Pathen te uepna ham ni .
47001010	Nangmi lawngah kaimi he thangthuina oen nan bawm u van angla , rih awm tangkiik duekna kalawng kaimi he amah lawng n'thlawn tih hailam ben ah khaw n'thlawn baal hun ai .
47001011	Tedawngah nangmi lawng kaimi ham na thangthui poepa u te Pathen lawng avan thung vetih kaimi he yotheenna n'peek ai , thlaang yahawh lawng a awl a huer u vetih kaimi ham awmngaih ciil a thui u ai .
47001012	Kaimi lawng ka thangpawmna u tah he dilai dawng hing vengah awlpuila nangmi oen tuhkaina ah he thlaanghing kah cuihna nawh tih Pathen kah lungvatna huham tharana oen ah Pathen kah peek thinkaw ciimna oen thinkaw doengna oen ah ukna he athe atheen pekbona thinkaw oen m'ming sak he ni .
47001013	Ca kavan thut u he tah nangmi lawng na tae thai tih na yaakming thai koei ni kavan thut .
47001014	Tede tahe ah nangmi lawng kaimi nan ming u he tah avaang-athal mai ni , nangmi lawng kaimi he asoep heet la nan ming u ngai ai tila ka ngaiuep , mami kah Bawipa Jesuh Khawhin atah nangmi lawng na thangpawmna u tah kaimi vetih , kaimi lawngkhaw ka thangpawmna u tah nangmi van ai .
47001015	He ang thli he ka tangna khaklal dawngah nangmi lawng yotheenna arepla na dangna u ham lamhacuekla nangmi tengah yin hamla ka kamthlah .
47001016	Judia ram ka ceh vengah nangmi tengkah bawmna ka dangna ham ah Macidonia la ka ceh ah te nangmi tengla ka law silangtah ka mel ben ah khaw ka law koep ai tila ka kamthlah .
47001017	He tila kamthlah he thinkaw coep-hoeh la aw a awm kai ? Ka kamthlah vengah he mah ham bueng poekna thinkaw khueh tih , “ Oeih , oeih ” ti oen ah , “ Moenih , moenih ” tila vai at maiah aka thui la ka awm aw ?
47001018	Pathen tah uep-awm la awm tih awltak a thui angla nangmi tengkah ka awlkam he khaw , “ Oeih , ” ti oen ah , “ Nawh ni ” tila kawpoek thlumthle awl nawh ni .
47001019	Metihtiah , Silas , Timote oen kamah lawngkhaw nangmi tengah kavan phawng u Pathen Capa Jesuh Khrih te tah “ Oeih ” ti oen ah , “ Nawh ni ” tila thlumthle awl aka thui nawh ni . Tetih ohla ahih tah Pathen kah , “ Oeih ” tina ni .
47001020	Metihtiah ahih tah Pathen awlkam boeih dawngah “ Oeih ” tina ni . Tedawngah Jesuh Khrih rang oen Pathen kah ruep-awmna ham mami lawng , “ Amen ” , tila n'thui u .
47001021	Kaimi oen nangmi he thik at la a sai tih Khrih oen ah pumkhatla aka hing sak tah Pathen amah ni ; mami he athloekla aka thloeng tih ,
47001022	amah koe la awmna miknoekna te mami sawah a deng tih mami ham a toen oepsoeh boeih te aamahkhanna ham mami thinkaw ah Ciim Muithla pekung tah Pathen amah ni .
47001023	Pathen tah kai ham sausi la awm , amah lawng ka thinkaw a ming ! Kawrin khaaw la law nawh ham kaw ka poek he tah nangmi na sa a suengna ham ni .
47001024	Nangmi lawng me ang na tangna ham koei tite nangmi tengah thui ham ka yawm u nawh ; nangmi tah oengna dawngah acakla na pai u tite kaimi lawng ka ming . Tedawngah namami kah awmngaihna ham ni nangmi oen bii m'bi haih u .
47002001	Tedawngah nangmi na kaw kavan the sak koep nawh hamla nangmi tengah law nawh ham thinkaw ka melh poen .
47002002	Metihtiah nangmi te na kaw kavan the sak kawinih kai he ka kaw aka hoe sak a-u aka awm hun oh ai ? Kai lawng kaw kavan the sak nangmi bueng lawng ni kaw navan hoe sak u .
47002003	Tedawngah ni ca ka thut tih nangmi tengla kavan pat . Kai he kaw aka hoe sak nangmi lawng kawtheboepla na awm u lak atah nangmi tengah law nawh hamla te ka ngaih . Metihtiah kai ka awmngaih atah nangmi boeih khaw na awmngaih u van tite ka ming .
47002004	Nangmi tengah lakuengna oen thinphatna oen ah mikphi oen ni ca te ka van thut . Kai lawng mengtengna tah nangmi te kawthe sak ham nawh tih nangmi boeih te kai lawng metihtlukla kan lungna tite ming sak ham ni .
47002005	Tahe ah a-u lawngkhaw thlaang pakhat khat te kaw a the sak atah kai bueng he ka kaw the sak nawh tih nangmi tim kah thlaang khatsut te khaw kaw avan the sak van . ( He tila ka thui he tah ahih te atlawh khathlakla sai ham ka ngaih nawh dawngah ni . )
47002006	Nangmi thlaang yahawh lawng ahih dan na tat u te khoek poen .
47002007	Ahih te a kaw the malcal tih kawmoetkawma la a awmna nawh ham tahe atah nangmi lawng a sawah khawdawp na ngaai u vetih tha na peek u ham awm poen .
47002008	Nangmi lawngah ahih na lungna tangtang te ming sak uh tila reenna kavan bih u .
47002009	N'hu vengkah nangmi tengah ca kavan pat te tah noekdakna na tawng u vengah metihtlukla acakla na pai tih kan thuituenna awl te vai ham oepsoeh la na awm aw tite ming ham ka ngaih dawngah ni .
47002010	Nangmi lawng thlaang pakhat khat kah thawlh a sai te khawdawp na ngaai pe u atah , kai lawngkhaw khawdawp ka ngaai pe van . Metihtiah khawdawp ka ngaai vengah khawdawp ngaai ham thaihu te a awm tangtang atah nangmi rang oen ah Khrih haiah khawdawp ka ngaai .
47002011	Te tila khawdawp n'ngaai u he tah Seitan lawng mami he n'taa boel seh tila n'ngaih dawngah ni ; metihtiah Seitan kah kamthlahna boeih te mami lawng m'ming u .
47002012	Khrih kawng Awlthang Theen te thui hamla Troas khaaw ka pha vengah , bawipa lawng te ah te bii bi ham lawngpui avan roek te ka huh .
47002013	Tede mami kah manau Titas te ka huh nawh dawngah ka lakueng tangkiik . Tedawngah te kah aka awm thlaang thli te sadingla ne ka tina tih Macidonia la poe ka cet .
47002014	Tecakhaw Pathen tengah thang-theenna awm hawn seh ! Metihtiah Khrih oen pumkhat la awmna rang oen ah Khrih kah taana ah aka cet thlaangping tim ah thongtla thlaang angla Pathen lawng mami he m'mawt u . Khrih kawng mingna te riimtuui baw angla ram tawm ah a puungna ham mami he Pathen lawng n'hawna .
47002015	Tedawngah mami tah Khrih lawng Pathen tengah a nawn baw aka tuui riimtuui oen n'lo u , te riimtuui tah thlawn la aka awm lii thlaang tengah khaw , aka auh lii thlaang thli tengah khaw a pha .
47002016	Aka auh lii thlaang thli hamla tah te riimtuui te ahimi aka ngawn , baw aka the duekna la awm tih thlawn la aka awm thlaang thli ham tah , te riimtuui te hingna aka pe baw aka tuui riimtuui la awm . Tedawngah he ang bii he a-u lawngah a bi thai ai ?
47002017	Kaimi tah Pathen kah awl te aphu aka awm nawh thaihu thaiha la aka sai thlaangtloe hue oen ka lo u nawh ; tede Pathen lawng kaimi he n'tuih u dawngah , Khrih kah tuihyoeihthlaang la ka awm u van angla Pathen haiah te thinkaw ciimna oen ka thui .
47003001	He tila ka thui he kamami kawngah mah oen mah koeh koep angla awm ai aw ! Thlaangtloe khatsut angla kaimi lawngah nangmi peek hamla , tihnawhtah nangmi tengkah lawh hamla mingpueina cathut ka ngoe u aw ?
47003002	Nangmi he kaimi kah cathut la na awm u poen . thlaang boeih lawng ming ham oen ah tae hamla kaimi kah thinkaw lungbui ah thut la na awm u .
47003003	He ca he tah Khrih amah lawng a thut tih kaimi tah daakphuei mai ni tite aciimla tueng . He ca he tah catui cahaang oen thut nawh tih , aka hing Pathen kah Muithla oen a thut ni , lungpeel dawngah thut nawh tih thlaanghing lungbui ah ni a thut .
47003004	Kaimi lawng he tila ka thui ngam he tah Khrih rang oen Pathen te ka uepna u dawngah ni .
47003005	He bii he kaimi lawng ka bi thai tila thui ham koei n'tu khaw awm nawh . Kaimi lawng bi thaina ka khueh he tah Pathen teng kalawng ni a law ;
47003006	awlkam thaai bii he kaimi aka bi sak thai tah Pathen amah ni . Te awlkam thaai te tah ca oen thut la aka awm phungawl nawh tih Muithla te ni . Ca oen a thut phungawl lawngtah duekna te a thoeng sak tih Muithla lawngtah hingna te a peek .
47003007	Phungawl te lungpeel dawngah ca la a tarik tih peek la a awm vengah Pathen kah ruep-awmna te tueng . Mosi mik-hai dawngkah aka aang rawngtheng te yum khap u thuk poen de , aangna te atak aih hun dawngah Israel thlaang thli lawng ahih te rangpatang la bueh thai nawh . Duekna aka thoeng sak Phungawl pateng khaw te tila ruep-awmna oen a law atah ,
47003008	Muithla kah biibina ruep-awm tare tah metihtlukla a lentloe tare ai !
47003009	Thlaanghing awlcekna avan khuen te te tila ruep-awm tangkiik atah thlawnna akavan khuen bii saina te tah metihtlukla ruep-awm tare ai .
47003010	N'cui veng kah aka aang tangkiik ruep-awmna te tah tahe vengkah aka aang ruep-awmna lawngah a thue rawngtheng poen dawngah khum poen n'ti ai .
47003011	Metihtiah atue soetca khuiah aka cak pateng khaw tetih aih la ruep-awmna a khueh atah dungyan aka cak ham koei lawngtah metihtlukla ruep-awmna te a khueh tare ai .
47003012	Mami lawng he ang ngaiuepna n'khueh u dawngah n'thin cak u .
47003013	Kaimi tah Mosi angla ka awm u nawh , Mosi lawng a mik-hai dawngkah aangna yum khap u tih a khum yip te Israel thlaang thli lawng a huh nawh ham ah a mik-hai te bailoeng oen a dah khoep .
47003014	Ahimi kah thinkaw tah khai u khoep tangtang tih tihin toe ah khaw awlkam ruem cabu te a tae u veng roekk ah a thinkaw tah te kah bailoeng lawng te a khuk toengtoeng hun . Thlaang he Khrih oen a tuhkai u deng bueng ah ni te bailoeng te a thlih hun .
47003015	Tihin toe ah pateng khaw Mosi kah Phungawl te a tae u veng roekk ah ahimi kah thinkaw te bailoeng lawng a dah hun .
47003016	Tede te tah thlih thai la awm , Mosi kawng te caciim lawng , “ Mosi lawng Bawipa benla a mang vengah a bailoeng te a thlih , ” tila a thui .
47003017	Tahe ah he awl dawngah , “ Bawipa ” a ti he tah Muithla ti ngaihna tih ; Bawipa Muithla awmna huen atah loeihna awm .
47003018	Tedawngah mami boeih tah mik-hai aka dah khoep tlaih nawh dawngah Bawipa kah ruep-awmna te aka tueng sak thlaang poen ni ; te ruep-awmna tah Muithla la aka awm Bawipa teng kalawng law tih mami he amah oen aka lo u ruep-awm tare la n'sai .
47004001	Pathen lawng reenna oen he kah bii he bi hamla kaimi m'peek dawngah kaimi tah ka kaw boet nawh .
47004002	Kaimi lawng ahuepla thaihu sai boeih oen yarau saina boeih te ka hoett u poen ; kaimi lawng thailatna ka sai u nawh , Pathen kah awl khaw asoeng a kam nawh la ka thui u nawh . Kaimi tah Pathen mik huh ah awltak aangna dawngah ka hing u tih thlaang boeih kah athetheen mingna kawpoek te atheenna ham kamami oen kamami he phep u ham ka yawm u .
47004003	Kaimi lawng ka phawng u awlthang theen he thuh la a awm atah aka auh lii thlaang thli ham ni thuh la a awm ai .
47004004	He dilai kah raaibawi pathen lawng ahimi kah thinkaw te yiinna khuiah a khueh dawngah ahimi lawngah tangna u nawh . Ahih lawngah Pathen oen aka lo u tangtang Khrih kah ruep-awmna kawng Awlthang Theen dawng kalawng aka thoeng aangna , ahimi sawah aka vangg aangna te huh nawh ham a dah khoep .
47004005	Kaimi lawng kamami kawng he ka thui u nawh ; kaimi lawng Jesuh Khrih tah Bawipa ni tila ka thui u tih Khrih hamla kaimi he nangmi kah tuihyoeihthlaang la ka awm u .
47004006	Khrih kah mik-hai dawngah aka aang Pathen kah ruep-awmna te ming thaina ham mami kah lungbui khuiah amah kah aangna te aka vaang sak Pathen oen ah “ Yiinna khui kalawng aangna te vaang ai ! ” tila aka thui te atloe nawh tih Pathen amah toeng toeng ni .
47004007	Tede Pathen tengah saithaina asang koek te awm tih mami tengah awm nawh tite a tuengna ham Muithla ben ro thaihu khuehkung mami he tah dilai-am mailai la ni n'awm mai .
47004008	Mami lawng patang raina tah n'tawng poepa de n'rek tang tang aih nawh ; alak avai atah kawpoek cawm-am sut de kawpoek boet dingri aih nawh ;
47004009	raal-asa broela awm de , paya khatca khaw khueh muehla tah n'awm aih nawh ; mami he nganbawh tah broela n'yawkk sak u poen de a duek tah n'duek u aih nawh .
47004010	Mami kah pum dawngah amah kah hingna te a tueng thaina ham Jesuh kah duekna te mami kah aka duek thai pum dawngah n'khuen poepa .
47004011	Mami kah aka duek thai pum dawngah amah kah hingna te a tueng thaina ham Jesuh hamla mami lawng hingkhui puet ah duek thlipit la n'awm u poepa .
47004012	He kah thuingaihna tah kaimi pum dawngah he duekna lawng bii a bi de , nangmi pum dawng atah hingna lawng bii a bi .
47004013	Caciim lawngah , “ Ka tangna tih ka thui ” ti . Te ang oengna thinkaw oen ah te kaimi lawng ka tangna u dawngah ka thui van .
47004014	Bawipa Jesuh te duekna kalawng hingna ah aka thawh sak Pathen lawngah kaimi khaw Jesuh oen haih n'thawh sak vetih nangmi oen thik at la amah haiah te n'kuun puei ai tila mami lawng m'ming u .
47004015	He ang thli boeih he tah nangmi hamla ni , Pathen lungvatna lawng thlaang yahawh tengah a pha tare van angla Pathen ruep-awmna hamla ahimi lawng awmngaih ciil a thui khaw yahawh van ai .
47004016	He tila a awm dawngah metuek vengah khaw kaimi tah ka kaw boet nawh . Mami kah pumtaksa he voehvoeh ah tlum ahonn ngoen cakhaw , mami kah muithla hingna tah hin at coeng hin at athaaila coengg tare hang .
47004017	Tecoengah mami lawngah raina tehca kawlkalh ah n'tawngna lawngah he , he kah raina lak ah abo ngaai dungyan ruep-awmna te apueh asawmla m'peek ai .
47004018	Metihtiah mami lawngah mik huh thai thaihu te miktakna nawh tih mik huh nawh thaihu te ni m'miktakna . Mik huh thaihu tah kawlkalh ni a cak , tede mik huh nawh thaihu tah yoeyahla cak .
47005001	He dilai dawngah mami kah awmna mami pum riim-im he phe la awm atah , mami awmna ham Pathen amah kah sai dungyan aka cak im , vaan ah avan khueh ai tila mami lawng m'ming u .
47005002	Tahe vengah he vaan kah im te oen ah mami lawng thoekcau u hamla n'ngaih tangkiik dawngah n'kopaang u ;
47005003	te im oen ah thoekcau la n'awm u atah mami he pumtliing la n'awm manawh .
47005004	He dilai riim-im ah mami n'awm vengah he thekhana yawkk oen n'kopaang u ; te tila kopaang he tah mami kah he dilai n'pum he hoett hamla n'ngaih dawngah nawh ni , tede aka duek thai thaihu he hingna oen thawleng ham vaan benkah pum te khueh hamla n'ngaih u dawngah ni .
47005005	He tila thawleng ham roekbahkung tah Pathen amah ni . Mami ham avan khueh avan toen boeih te aamahkhanla Muithla te mami m'peek u .
47005006	Tedawngah mami lawng thincak oen n'awm u poepa . He pumtaksa im dawngah mami n'awm khui roekk atah Bawipa kah im oen ah n'thla u tite m'ming u .
47005007	Metihtiah mami kah hingna ham tah oengna he awlpui la awm , mik huh he awlpui nawh ni .
47005008	Mami tah thincak oen n'awm u tih pumtaksa he ceh taak tih Bawipa oen im ah awm haih hamla te n'ngaih u .
47005009	Tedawngah mami lawng he kah pumtaksa im ah n'awm ah khawseh , ke kah im ah n'awm u ah khawseh , atloe boeih lak ah amah te awmngaih sak ham ni n'ngaih u .
47005010	Metihtiah mami boeih he amah lawng awl cek ham Khrih haiah te m'pha boeih ai . Pumtaksa la hing vengah a the khaw , atheen khaw soeprep saina taring ah ating-atawkk la rip n'dang u ai .
47005011	Bawipa he rih ham awm tite thui-ngaihna ka ming u , tedawngah kaimi lawng thlaangtloe te ceel hamla ka yawm u . Pathen lawng kaimi he anep heet la m'ming tih nangmi lawngkhaw na thinkaw oen kai he atheen heet la nan ming u cawini tila ka ngaiuep .
47005012	Nangmi tengah kamah kah theenna te tueng sak koep hamla ka yawm u nawh ; kaimi kawngah nangmi lawng na phoek-thloerna u ham ni ka yawm u . Te dengah ni thlaanghing khawboe ramlang te bueh ohla asaw ahan kah thlaanghing khawboe te a dan tih aka oekthloen u thlaang thli kah awl te na thung thai u ai .
47005013	Kaimi he ka ngau u tangtang kai aw ? Ka ngau u oh atah Pathen ham ni . Ka ngau u nawh atah nangmi ham ni .
47005014	Thlaang boeih hamla thlaang pakhat duek tih ahih kah a duekna ah te thlaang boeih duek van tite m'ming u dawngah Khrih kah lungna lawngah mami he n'uk poen .
47005015	Khrih lawngah thlaang boeih hamla a duek he tah thlaanghing lawng a hing khuiah amah ham bueng la hing tlaih ohla ahimi ham duek tih aka tho koep thlaang hamla te hing ham ni .
47005016	Tedawngah tahe atah kaimi lawng a-u khat khaw thlaanghing siing oen ah alan atang ka thlit u tlaih nawh . N'hu veng atah Khrih he khaw thlaanghing siing angla alan atang ka thlit u de tahe atah te tila ka sai u tlaih nawh .
47005017	A-u khaw Khrih oen a tuhkai u coeng atah , ahih tah thlaang thaai poen ni ; a hing ruem tah khum tih athaaila hing poen .
47005018	He ang thli boeih he Pathen lawng ni a sai ; a raal la aka awm mami he Khrih rang oen Pathen lawng a paya la n'sai u tih thlaangtloe te khaw a paya la sai van ham mami he bii tungpui m'peek .
47005019	Kaimi lawng ka thui u awlthang tah Pathen lawng Khrih rang oen thlaang boeih te amah kah paya la a sai ti he ni . Pathen lawng ahimi kah thawlhna te cayin cabu khuiah khueh pe tlaih nawh ; ahimi te amah paya la a saina awlthang theen te kaimi he m'peek .
47005020	Tedawngah kaimi lawng Khrih yueng la awl ka thui u ; Pathen amah lawng nangmi te n'ceel angtoekla ni kaimi lawng kan ceel u . Nangmi lawngah Pathen kah raal la awmna kalawng a paya la awm u loeih tila kaimi lawng Khrih yueng ah kan ceel u .
47005021	Khrih tah a thawlhna awm nawh , tede amah oen pumkhatla awmna rang oen Pathen kah doengna te mami lawng paang thai van ham mami hamla ahih te Pathen lawng mami kah thawlhna te a paang sak .
47006001	Tedawngah kaimi tah Pathen oen bii aka bi haih la ka awm u dawngah Pathen kah lungvatna aka dang nangmi lawng te lungvatna te apoeila coeng sak u boel tila reenna kavan bih u .
47006002	Pathen awlthui he hutung u lah : ‘ Nangmi te kan reenna atue atang a pha vengah nangmi awl te ka hutung poen ; nangmi te thlawnna khawhin a pha vengah kan bawm u ” tila a thui . Hutung u lah ! Pathen kah reenna te dangna atue tah tahe poen ni ; tihin he thlawnna khawhin poen ni !
47006003	Kaimi kah biibi he a-u lawngkhaw a cawtt abauh ham te ka ngaih u nawh dawngah a-u kah lawngpui ah khaw kanghalhna khat khaw ka khueh pe u nawh .
47006004	Te tila te sai ohla khawdeng mingna , raina , patang khangna boeih he kawdaw thinsan oen ka ueh u tih soeprep boeih ka saina dawngah Pathen kah tuihyoeihthlaang la ka awmna te ka tueng sak u .
47006005	Kaimi he cungpoelh oen n'bawh u , thong ah n'thlaak u tih rangpui kah awlpuung kaacaan la saina te ka yawkk u . Kaimi he duemdawng ohla bii n'bi sak u tih ih mueh ih naai la , buh mueh buh pawng la n'khueh u .
47006006	Kaimi lawng thinkaw ciimna , cuihhoena , kawdawna , reenna oen ah khaw , Ciim Muithla rang oen ah , lungna tang tang oen ah khaw ,
47006007	awltak awlthang te phawngna oen , Pathen kah huham tharana oen ah Pathen kah tuihyoeihthlaang la ka awmna te ka tueng sak u . Kaimi lawng raal teekna ham khawseh , kamami pum thloetna ham khawseh , doengna te awva angla ka hawna u .
47006008	Kaimi lawng hinyahna khaw ka tawng u tih thekhana khaw ka tawng u ; sal-aphaamna khaw ka tawng u tih koehna khaw ka tawng u . Kaimi he thlaangthaipalat la n'ngaai u de awltak ka thui u ;
47006009	a-u lawngkhaw a ming nawh thlaang angla n'sai u de , thlaang boeih lawng m'ming u ; thlaang duek angla n'poek u de , nan huh u angla ka hing u hun . Dan tah n'tat u de n'ngawn u nawh ;
47006010	Kaw avan the sak u de ka awmngaih u yoeyah ; kaimi khawdeng thlaang angla ka awm u de , thlaang yahawh te ka bawi sak u , thaihu khat khaw khueh nawh angla ka awm u de , atak tang atah kaimi lawng soeprep ka khueh ka toen u .
47006011	Kawrin khaaw kah ka lungna ka paya thli ! Nangmi tengah acairaula kavan thui u poen ; kaimi lawng lungbui thawhka akaula kavan awng u poen .
47006012	Kaimi lawng nangmi ham thinkaw thawh kavan khai khoep nawh ; Nangmi lawng ni kaimi ham na thinkaw thawh na khaih khoep u .
47006013	Tahe ah nangmi he kamah kah ca anau thli angla awl kavan thui u : Nangmi tengah thinkaw ka khueh u van la te kaimi tengah khueh u van lah . Na lungbui thawhka te akaula van awng uh !
47006014	Nangmi lawng aka oeng nawh thlaang thli oen avan at la bii te bi haih ham yawm u boel , te tila bii haih ham te coeng thai nawh . Metila aka soeng oen ah aka soeng nawh te a yok u haih thai ai ? Metila aangna oen yiinna te a awm haih thai ai ?
47006015	Metila Khrih oen Raaibawi te a kaw a vai hih thai ai ? Aka oeng thlaang pakhat lawng aka oeng nawh thlaang pakhat oen ah a khueh haih n'tu aka awm ?
47006016	Metila Pathen kah tempal bok-im te aka oeng nawh kutsai mueime oen a roep hih thai ai ? Metihtiah mami tah aka hing Pathen kah tempal bok-im ni ! Pathen amah lawngah , “ Kai lawngah ka awmna im te ka thlaang thli oen ka sak vetih ahimi tim ah ka awm ai ; Kai tah ahimi kah Pathen la ka awm vetih ahimi te kai kah thlaang la awm u ai , ” ti .
47006017	Tedawngah Bawipa lawng , “ Nangmi lawng ahimi te ceh taak u lang ahimi teng kalawng athloekla thloeng uh . Nangmi lawng aka ciim nawh te ahimi oen sai haih u boel , te atah nangmi te kan do ai .
47006018	Kai tah nangmi kah na pa la ka awm vetih , nangmi tah ka canu oen capa la na awm u ai , tila Thara koek Bawipa lawng a thui , ” ti .
47007001	Ka lungna paya thli , he awlkam boeih he mami tengah ni a sai . Tedawngah pumtaksa khawseh , muithla khawseh , aka ciim sak nawh soeprep boeih dawng kalawng mami he ciimcaih u silang Pathen hinyahna oen aciimsuekla hing u sih .
47007002	Nangmi thinkaw khuiah kaimi hamla ahuen van khueh u van lah . Kaimi lawng a-u khaw ka thena u nawh ; a-u khaw ka rawk sak u nawh , a-u kah thaihu khaw atuueng nawh la lawh ham ka yawm u nawh .
47007003	He tila ka thui he nangmi te sal-aphaamna ham ka thui moenih ; kaimi lawngah nangmi oen duek haih hing haih hamla ka thinkaw ah kan tleng-elh u tite n'hu vengah kavan thui u poen .
47007004	Nangmi te kan uep kan pangna tangkiik ; Nangmi kawngah ka pawmsang u ! Kaimi lawng raina soeprep ka tawng cakhaw thincak oen ka awm ; Awmngaih kawhoena oen ka betoet .
47007005	Macidonia ka pha u vengah pateng khaw , ading asuek la ka awm u nawh . Khaw tawm ah raina awm , thlaangtloe hue oen tawhsina awm , ka kaw khuiah thluep ka luekueng .
47007006	Tede kawmoetkawma la aka awm thlaang thli te thathlue thakaw la aka awm sak Pathen lawngah kaimi tengah aka law Titas rang oen tha avan thlue sak .
47007007	Titas a law dawngah kaimi he awmngaih sak te bueng nawh tih ahih te nangmi lawng tha navan peek u dawngah khaw ka awmngaih u . Nangmi lawng kai he huh hamla na ngaih u tangkiik , metihtlukla na kaw a the u tih nangmi lawng kai he nan pai puei u tite Titas lawng kaimi tengah avan thui tih tahe ah ka awmngaih tare ngai .
47007008	Metihtiah ka capat lawngah nangmi te na kaw van the sak mai cakhaw te capat te kavan thut dawngah ka kaw the nawh . Te capat lawng kawlkalh ah nangmi na kaw avan the sak te ka ming vengah ngaaithe laat la ka awm .
47007009	Tede , tahe tah ka awmngaih poen , nangmi te kaw kavan the sak dawngah nawh tih na kawthena lawng nangmi te thinkaw avan thaw dawngah ni . Te kawthena te Pathen lawng ni a hawna , kaimi lawng nangmi te nganbawh kan peek aih moenih .
47007010	Pathen lawng ahawna kawthena lawngtah thlawnna ah aka ceh puei thinkaw thawna a thoeng sak tih te ang kawthena dawngah yutlawina ngoe nawh ! Tede thlaanghing kah kawthena mai atah duekna te a thoeng sak .
47007011	Nangmi kah kawthena te Pathen lawng metila a hawna tite ming u lah : nangmi te tha avan thlue sak poen ; na thawlh u nawh tite tueng sak ham metihtlukla na kaw a thluembuek u ! Na thin sa u , na lakueng u , nan ngaai tangkiik u poen , doengna te sai ham na ngaih u poen ; sai thawlhna te dan peek ham oepsoehla na awm u ! He thaihu boeih dawngah he nangmi tah thawlhpalhna awm nawh tite namami lawng na tueng sak u poen .
47007012	Tedawngah te kah capat nangmi tengah ka thut te tah thlaang pakhat kah thawlhna , tihnawhtah , thlaang pakhat kah saithawlhna dawngah kavan thut nawh ni . Pathen mik huh ah kaimi ham ataktang la nangmi lawng pum na peek u tite tueng sak ham ni kavan thut .
47007013	Te tah kaimi kah tha-awmna ni . He dawng bueng ah ka tha thlue u nawh ; Nangmi boeih lawng Titas te navan bawm u , a kaw navan hoe sak u tih ahih kah kawhoena lawngah kaimi he kaw avan hoe sak tare !
47007014	Kai lawng nangmi kawng te ahih tengah ka oekthloenna u poen , nangmi lawng kai he tha nan the sak u nawh . Kaimi lawng nangmi tengah awltak te ka thui yoeyah u tih te tila Titas tengah ka oekthloen u te khaw soeng .
47007015	Ahih kah thuituenna awl te ngaai hamla nangmi te oepsoehla na awm u tih nangmi lawngah ahih te rihna oen na thuen u tih lakueng lalapla na do u te a poek vengah nangmi n'lungna te tlo tare .
47007016	Nangmi te kan uepna rapcaat thai poen dawngah ka awmngaih tangkiik .
47008001	Maya manau thli , Macidonia ram kah khrihcabu boeih ah Pathen lungvatna lawng bii a bi te nangmi ming sak hamla ka ngaih u .
47008002	Ahimi tah patang khangna oen noekdak la awm u , tede ahimi tah awmngaih u tangkiik mai , amami ngoen khawdeng u mai de peekna ben atah a moeihoeih u tangkiik .
47008003	Ahimi lawng a peek thai koei lak ah pateng khaw yahawh ngaai a peek u tite nangmi tengah ka thui thai .
47008004	Judia ram ah aka awm Pathen thlaang thli bawmna ham ah ahimi khaw bawmna a thawh ham koei te m'pe u van tila amami kawthawh oen reenna avan bih u .
47008005	He tila a sai u he kaimi lawng ka ngaiuepna lak ah yahawh khuengdeng ! lamhacuek ah amami te Bawipa tengah pe u ; tecoengah Pathen kawngaih la kaimi tengah atheenla pe u .
47008006	Tedawngah he bii he tongnankung Titas te he bii he bi poe hamla , lungna awlpui bii he a coeng toe ah nangmi te bawm ham ahih te ka ceel u .
47008007	Nangmi tah oengna , awlthuina , cuihhoena , thlaangtloe bawm ngaihna thinkaw , kaimi nan lungna thinkaw oen ah te na bawi u tangkiik mai . Tedawngah ni he lungna bii dawngah khaw thinkaw aka tho thlaang la na awm u van ham ka ngaih u .
47008008	Kai lawngah phung-alam khat khaw kavan sai nawh . Tede thlaangtloe kah bawm ngaihna thinkaw a thawh te ka thui he tah nangmi kah lungna te ataktang aw tite ming ham ka ngaih dawngah ni .
47008009	nangmi lawng mami Bawipa Jesuh Khrih kah lungvatna te na ming u ; ahih tah bawi soeh mai de nangmi kah theenna ham khawdeng thlaang la coengg , he tila khawdeng la a awmna oen ah nangmi te kuirang thlaanglen la coengg sak ham a ngaih dawngah ni .
47008010	Nangmi lawng n'hu kum ah bii na tongnan sut u te tahe atah na coeng u poen kawinih theen ai tila ka poek . He bii dawngah he bi ham bueng ohla bi hamla ngaihna ben ah khaw thinkaw aka tho cuek la na awm u .
47008011	Tedawngah bii te toeng ohla bi u langtah coeng u loeih ! Nangmi lawng bii na tong cuek vengkah angla bii coeng ham ah khaw na kaw thawh sak u langtah tahe vengah na khueh toen taring oen ah te bi uh .
47008012	Nangmi lawngah peek ngaihna thinkaw a thawh atah , na khuehtoen nawh thaihu ohla , peek hamla na toen nangmi kah kutdo te Pathen lawng a do ai .
47008013	Nangmi te thalrih phueih sak tih thlaangtloe te tah thalrih yaanghoep sak ham ka yawm nawh ; tede tahe vengah he koe-ava yahawh na khueh u dawngah voetna aka awm thli te na bawm ham roe la awm . Tecoengah nangmi khaw voetna a awm u van vengah ahimi lawngkhaw a khueh u atah nangmi te m'bawm van ai . He tila he pahih bok la avan at la na awm hih ai .
47008015	Caciim lawngah , “ Yahawh hlang aka tungsep lawngkhaw toen muep nawh tih , ayawlca aka tungsep lawngkhaw yoehca bueng khueh toen van thloei nawh ” tila a thui .
47008016	Nangmi te bawmcem hamla kaimi lawng thinkaw thluembuek van angla Titas kah thinkaw aka thawh sak Pathen tengah ka awmngaih u tangkiik !
47008017	Kaimi kah ceelna awl a ngaai te bueng muehla nangmi te bawm hamla a kaw tho tangkiik tih amah kawthawh oen nangmi tengah law hamla a ngaih roe poen .
47008018	Ahih oen aka awlthang theen thuina bii a bina dawngah khrihcabu boeih lawng a hinyah tangkiik boenhui pakhat te kaimi lawng kavan tuih ai .
47008019	Te bueng nawh tih Bawipa kah ruep-awmna hamla he kah lungna bii bina dawngah khaw , kaimi lawngah nangmi te bawm ngaihna tueng sakna ah khaw , kaimi oen yin aka cet haih la ahih te khrihcabu boeih lawng a tuek u tih bii a peek u .
47008020	He tila moeihoeihna oen a peek u kutdo he kaimi lawng ka boel ka rai u vengah , cawtbauhna khatca khaw he kawngah a awmna nawh ham ka ngaithuen u .
47008021	Kaimi lawng atah Bawipa kah mik huh bueng ah nawh tih thlaanghing kah mik huh ah khaw aka doeng thaihu te ni sai hamla ka kamthlah u .
47008022	Tedawngah kaimi lawng ahih rawi oen haih ah thlaangtloe boenhui pakhat kavan tuih u ; ahih te kaimi lawng ka noek ka dak khiing u tih bawmcem ngaihna thinkaw a khueh poepa tite ka huh u . Tahe ah khaw nangmi sawah ueppangna a khueh poen tih bawm hamla a tha thlue soeh poen .
47008023	Titas tah kaimi oen biibipuei haih la awm tih nangmi bawm ham kaimi oen bii aka bi haih ni ; ahih oen haih aka law atloe maya manau hue te tah khrihcabu thli kah laipai la awm u tih Khrih te a thaang aka theen sak ni .
47008024	Nangmi kah akawng-alam , kaimi lawng ka phoekthloerna u te ahimi lawngkhaw , khrihcabu boeih lawngkhaw soeng tangtang tite anepla a mingna u thai ham nangmi kah lungna te ahimi tengah tueng sak uh .
47009001	Judia ram ah aka awm Pathen thlaang thli tengah bawmcemna thaihu patna kawng te , ataktang atah kai lawng nangmi tengah capat thut ham ngoe nawh tila ka poek .
47009002	Nangmi lawngah bawm hamla na kaw tho tite ka ming tih , Macidonia ram kah thlaang thli tengah nangmi kawng te ka phoekthloerna poen . “ Akhaia ram kah maya manau thli tah bawmna peek hamla te n'hu kum kalawng ah oepsoeh la awm u poen ” ka tina . Nangmi kah thinkaw thluembuekna lawng ahimi yahawh ngaai te kaw a thawh sak poen .
47009003	Tahe atah maya manau hue he nangmi tengla kavan tuih , he tah nangmi kawngah kaimi lawng ka oekthloenna akawng alam te awlhong mai la a awm nawh ham ka ngaih dawngah ni . Tedawngah ka thui angla te na peek ham koei bawmna oen ah oepsoehla awm uh .
47009004	Tetih ohla Macidonia ram kah thlaang thli te kavan law puei tih nangmi oepsoeh la na awm u nawh te hu u mai kawinih nangmi kah yarau te ngoen thui han boel , nangmi kan uepna u dawngah te kaimi roe he mah metihtlukla yarau la ka awm u ai te !
47009005	Tedawngah nangmi lawng peek hamla na kam u kutdo te coekroek la na toen u ham ah he kah maya manau hue he kaimi ka law thlan ah nangmi tengla kavan tuih oepsoeh ham angoe tila ka poek . Tecoengah kai kavan pha vengah te coekroek la na awm u poen vetih nangmi te amangkhakla a peek sak ti ohla peek ham na ngaih u dawngah ni na peek u tite tueng ai .
47009006	He he hilh u boel ; caangti ayawlca aka tuh lawngtah caangthaih yoehca ni a yuun van ai ; caangti yahawh aka tuh lawngtah caangthaih yahawh a yuun van ai .
47009007	Thlaang boeih lawng amah kaw khuiah a nuen angla te pe seh , haihna thinkaw oen khaw pe boel seh , peek cingcing ham a ti dawngah khaw pe boel seh ; metihtiah Pathen lawngtah awmngaihla aka pe te ni a lungna .
47009008	Tecoengah Pathen lawngtah na ngoena lak ah athloeila m'peek thai tih namami ham na ngoe boeih te na khueh na toen yoeyah vetih thaihu theen na saina boeih dawngah akhoek anoen lak ah a thloeila na dang ai .
47009009	Caciim lawngah , “ Ahih lawngtah moeihoeihna oen khawdeng harah thli te a do-adan ; ahih kah reenna tah dungyan toe cak , ” tila a thui .
47009010	Tecoengah , caangti tuh ham oen buh caak ham pekung Pathen lawng nangmi kah ngoe boeih caangti te m'peek ai ; moeihoeihla na peek u dawngah caangti aka po te athlur atawi sak vetih ” caangvui caangthaih te avan puung sak ai .
47009011	Nangmi lawng moeihoeihla na peek poepa ham ah nangmi te kuirang thlaanglen la n'coeng sak ai . Nangmi kah kutdo peek te kaimi kut dawng kalawng patoeng aka do thlaang thli lawng Pathen te a koeh u ai .
47009012	Metihtiah nangmi lawng he bii he na saina oen ah Pathen thlaang thli kah a voetna dawngah na bawmcemna bueng te nawh tih Pathen tengah awmngaih ciil thuina awl khaw a thoeng sak .
47009013	Nangmi lawng he bii he na bina rang oen ah Khrih kah awlthang theen te acakla na phoeih u tih na pai u thai dawngah khawseh , nangmi lawng thlaangtloe thli oen ahimi te moeihoeihna oen na peek u dawngah khawseh , thlaang yahawh lawngah Pathen te a koeh u poen ai .
47009014	Tedawngah Pathen lawng a lungvatna te acoeih pawk la nangmi tengah avan lun poen dawngah ahimi lawng nangmi te n'thintlawhna vetih nangmi ham thangthui u poen ai .
47009015	Thui lek thuinaa nawh aphu aka tlo amah kah kutdo peek dawngah Pathen teng awmngaih ciil thui u sih .
47010001	Mami oen ng'awm haih veng atah awl kaa khaw thui nawh , athlathloei la a awm atah tluung-athang mai na ti u kai Pawl lawngah Khrih kah boe-ngaaina , kawdawna thinkaw oen ah reenna kavan bih u .
47010002	Nangmi teng kavan pha vengah te tluung-athaang ham koei la n'sai u boel ; kaimi kah bii he dilai pumsa hue-ngaihna thinkaw oen a sai tila aka thui thli te tah awl tlawh oen ka tlung mai ai .
47010003	Kaimi he dilai dawngah ka awm u ti he tah soeng tangtang , tede kaimi lawngah dilai dawngah pumsa hue-ngaihna thinkaw oen raal ka kah moenih .
47010004	Kaimi lawng raal kahna ham ka hawna awva he tah dilai dawngkah awva nawh ni . Asoeng akam nawh awlpuungna te ka phe u ,
47010005	Pathen kah cuihna te kanghalhkung la aka awm oekthloenna boeih boeih te ka phe u ; thlaanghing kah poekna boeih te tamnaa angla ka tuuk u tih Khrih awl te ka ngaai sak u .
47010006	Nangmi lawngah uep-awm tangtang la na awm u te na tueng sak u coeng atah uep-awm nawh la saina boeih te dan tat ham oepsoehla ka awm ai .
47010007	Nangmi lawngtah thaihu boeih te asaw ahan ah ni na dan u . Te ah te pakhat khat lawng amah oen amah te Khrih kah thlaang la ka awm tila aka thui awm aw ? Theen , a awm atah amah kawng te poek koep de lah seh , metihtiah ahih te Khrih thlaang la a awm van angla kaimi khaw ka awm van .
47010008	Bawipa lawngah kaimi m'peek saithaina aana akawng alam te apueh asawmla ka oekthloenna cakhaw ka yak nawh , te kah saithaina aana tah nangmi te phena ham nawh tih nangmi lawng na roengna ham ni .
47010009	Kai lawngah nangmi te capat oen hih-ahuut hamla a yawm tila na poek u ham te ka ngaih nawh .
47010010	Thlaang khatsut lawng atah , “ Pawl lawng he a capat dawngah ngoen tah awl phawh tlo tih akhing awm mai , tede mami oen awm haih veng atah birih sut tih a ralthe , a awl thui khaw alawng-ala awm nawh , ” ti u mai ai .
47010011	Te ang thlaang lawngah a ming ham tah , athlahlang kalawng kavan thut capat oen ah , nangmi tengah ka awm vengah ka sai ham koei te atloe-abangna awm nawh tite ming seh .
47010012	Amah oen amah te asang luelh la aka poek u thlaang hue oen te kaimi tah ka thumvan u nawh tih nuehtah ngam ham khaw ka mueinai u nawh . Ahimi tah ngau tangkiik mah aw ! Ahimi lawngah amami oen amami te tahna hamla amami kah alan-atang te a sai u tih amami kah alan-atang oen ah te nuem-anai u .
47010013	Te cakhaw kaimi kah oekthloenna lawngtah ari-amawng voel te poeng voelh aih manawh ; Pathen lawng kaimi ham bii avan nuenna ari-amawng khuiah ni a awm ai , te kah ari-amawng te tah nangmi tim ah kaimi kah biibina he khaw thuum .
47010014	Nangmi tah te kah ari-amawng khuiah na awm u dawngah Khrih kawng Awlthang Theen te nangmi tengla kavan khuen tih ka law u veng ah te te kah ari-amawng voel ah te kaimi ka cet u nawh .
47010015	Tedawngah Pathen lawng kaimi ham ari-amawng avan helhna voel ah thlaangtloe lawng bii a bina tangte kawngah te ka oekthloen u nawh . Te lak atah Pathen lawng ari-amawng a helhna khuiah te nangmi tim ah bii akau ngaaila ka bi thai u vetih nangmi kah oengna te roeng hang ai ti he ni ka ngaiuep u .
47010016	Tecoengah kaimi lawng nangmi ram voel kah thlaangtloe ram ah te Awlthang Theen ka phawng thai u ai , thlaangtloe kah lo khuiah , bii a saina tangte dawngah te kaimi oekthloen u ham ngoe nawh .
47010017	Tede caciim lawngah , “ A-u lawngkhaw thangpawm u ham a ngaih atah Bawipa kah saina dawngah thangpawm u seh , ” tila a thui .
47010018	Metihtiah Bawipa amah lawng thlaang theen la a pawm te ni a do , amah oen amah aka thangpawm u thlaang te tah do nawh .
47011001	Kai he ka ngau bet cakhaw khawdawp na ngaai u ham ka ngaih . Khawdawp van ngaai u hawn !
47011002	Pathen a thatlai van angla kai khaw ka thatlai van ; Nangmi he Khrih amah bueng oen ah te yuvaa la awm ham kan kang sut hulaa cuem oen na lo u .
47011003	Evi te ruul lawngah asuek ahalh tih athai alatna angla te nangmi khaw na thinkaw thaw u vetih Khrih na uepna khaklal te na toeng u hau ai tila ka lakueng .
47011004	Metihtiah , thlaang pakhat lawng nangmi tengah law tih kaimi lawng ka thui nooek nawh atloe Jesuh te avan thui u vengah nangmi lawng na uemdoeh tih awmngaihla khawdawp na ngaai u . Nangmi lawngah kaimi teng kalawng na dang u Muithla oen awlthang theen oen ah aka vai u nawh muithla oen awlthang te na do u !
47011005	Nangmi lawngah , “ Celtuih ” tangtang na ti u thlaang hue lak ah te soetca khaw ahemla ka ngaai u nawh !
47011006	Kai he awlcal thingkaa tah ka thoem nawh mai ai , tede mingna ben tangtang atah ka voet roe nawh ; He he nangmi tengah acaihla mevengah khaw thaihu soeprep ah kavan tueng sak u poen .
47011007	Pathen Awlthang Theen nangmi tengah kavan thui u vengah te kai lawng aphu kavan bih nawh ; Nangmi te pawmsang hamla ka ngaih tih kamah tah adangla ka awm . Te tila ka awm te thawlh aw ?
47011008	Nangmi tengah bii ka bi vengah atloe khrihcabu thli lawngah kai he m'bawm u . Nangmi bawm hamla kai lawngah ahimi tengkah te ka rot pe n'ti ai ta .
47011009	Tecoengah nangmi tengah ka awm vengah te tangka ka ngoe ah khaw bawmna kavan bih nawh ; Macidonia kah aka law maya manau thli lawngah ka ngoe thaihu boeih te kai ham avan khuen u . N'hu vengkah ka awm angla ni hailam ben ah khaw ka awm ai : Nangmi ham thalrih la ka awm aih manawh .
47011010	He tila ka oekthloenna he Akhaia ram tawm ah a-u lawngkhaw khang khak thai manawh tite ka kaw khuikah Khrih kah awltak oen ah awl ka kam .
47011011	Nangmi te kan lungna nawh dawngah aw he tila ka thui ? Nangmi kan lungna te Pathen lawng a ming !
47011012	“ Celtuih ” la ka awm u van aka ti hue lawngah te , ahimi kah a bi angla kaimi lawngkhaw ka bi thai van tila a oekthloenna thai nawh hamla tahe kah ka sai he poe ka sai ai .
47011013	Te ang thlaang thli te celtuih tangtang nawh ni , ahimi tah celtuih rawlrap thli ni , amami kah biibina kawngah hoem a thui u tih Khrih kah celtuih tangtang angla aka sa u mai ni .
47011014	Te tah kawpoek rai ham awm nawh ! Seitan lawng pateng vanthlaang aka ang rawngtheng angla sa u thai van !
47011015	tedawngah ahih kah tuihyoeihthlaang thli lawngah doengna biibikung angla a sa u te kawpoek rai ham awm nawh . Aboetna atah ahimi lawngah amami kah saina angla ating atawk te a dang u ngaai ai .
47011016	Ka thui koep lah ai : a-u lawngkhaw thlaangngau la m'poek u boel seh . Tede nangmi lawng te tila na poek u atah ka oekthloenna bet van hamla thlaangngau angla te n'do u mai hawn .
47011017	Tahe ah kai lawng ka thui he , Bawipa lawng n'thui sak nawh ni ; Oekthloenna ben atah thlaangngau angla awl ka thui taktak poen .
47011018	Tede thlaanghing kah akawng-alam mailai dawngah te thlaang yahawh lawng a oekthloen u dawngah kai khaw te tila ka oekthloen u van lah ai .
47011019	Nangmi ngoen tah na cuih u , tedawngah thlaangngau thli te awmngaihcala khawdawp na ngaai u thai !
47011020	Nangmi lawng ngoen tah , asoeng nawh la nangmi aka uk thli khaw , nangmi te thailatna tih apueh aka ca thli khaw , namami kah awlthuina dawngah khup lat la aka sai thli khaw , nangmi te huhsit thlaang thli khaw , na mik-hai te aka bel thli khaw , khawdawp na ngaai u thai ngoen ta .
47011021	Te ang thli te sai hamla kaimi tah ka tong-aa sut tih ka dok poen ti ham khaw ka yak sut oh poen ! Tede , thlaangngau angla awl ka thui lah ai , a-u khaw thaihu pakhat khat dawngah a oekthloen u ngam atah kai khaw ka oekthloen u ngam van .
47011022	Ahimi te Hebru thlaangphun aw ? Kai khaw Hebru thlaangphun van ni . Ahimi te Israel thlaangphun aw ? Kai khaw Israel thlaangphun van ni . Ahimi te Abraham kah cadil thli aw ? Kai khaw Abraham cadil van ni .
47011023	Ahimi te Khrih kah tuihyoeihthlaang aw ? tede kai tah ahimi lak ah atheen ngaai tuihyoeihthlaang la ka awm tite thlaangngau angla ka thui ! Kai tah bii rai yahawh ngaai ka bi ; thong ah ka tla poepa , cungpoelh oen voei yahawh hlang la m'bawh u , alak avai atah duek dalh la ka awm .
47011024	Judah thlaang thli lawng cungpoelh oen ah voei sawmthum pakua toe voei nga m'bawh u ;
47011025	Rom thlaang thli lawng cungpoelh oen voeithum n'bawh u ; lungto oen ah vai n'de u . Tuitunlii ah tuisangphaw lawngah voeithum m'plet , voei khat atah daai hin at , yiin yiin at khui puet ah tui dawngah ka awm .
47011026	Khawlawng tloe la yin ka cehna ah tuiliw rih awm ka tawng , thlaanghuuen pacaan thli tengkah , ka thlaangphun Judah thli tengkah , Gental thlaangphun thli tengkah raina rih awm te ka tawng ; ramhum rammawl ah khaw , khawpui khuiah khaw , tuitunlii dawngah khaw , paya thlaangthaipalat thli tengkah khaw , rih awm raina te ka tawng .
47011027	Thatlawh thaboepla bii sai ham koei awm , ih mueh ih naai la ka awm taitu ; buhpawng tuihalh la ka awm poepa ; kuepyingna im khueh mueh la , caak awkk khoeknoen khaw khueh ohla , nakbai khaw khueh ohla ka awm poepa .
47011028	Atloe thli te thui ohla khrihcabu boeih kah hailamben ham kaw ka poek veng roe ah he hin roekk ah thalrih angla n'naam .
47011029	Thlaang pakhat khat a tha a yoek sut vengah kai khaw ka tha poei yoek van ; thlaang khatsut a thawlh vengah kawtheboepla ka awm .
47011030	Kai lawngah ka oekthloen u atah , kamah kah tharana nawh aka tueng sak thaihu dawngah ni ka oekk-thloen u ai .
47011031	Bawipa Jesuh kah Pa oen Pathen tah yoeyahla a miing thangtheenna awm hawn seh ; hoem awl ka thui nawh he amah lawng a ming .
47011032	Damaskas khaaw ka awm vengah kai he tuuk hamla Sengpahrang Aritas kah ram ukbawi lawng khawpui vawng thawhka ah raalkap thli te a khueh .
47011033	Tede kai te vueihang khuiah n'sang u coengah vawngkulh bangbuerh kalawng ah n'thlaak thuk u tih ahih kut dawng kalawng ka loeih .
47012001	Oekthloenna lawng he thaihu theen khat khaw sai nawh de , ka oekk u de lah ai . tede tahe ah Bawipa kah peek huhthlaam oen awlphawng te ka thui lah ai .
47012002	N'hu kum thlailii vengah khrihca thlaang pakhat vaan asang koek la a pawmsang hang te ka ming ( He tila apawmsang hang te a taktang kai aw , tihnawhtah huhthlaam aw ka huh kai , ka ming nawh - Pathen lawng ni a ming ) .
47012003	Ka thui koep lah ai , te thlaang te paradis toela a pawmsang hang te ka ming ( he he ataktang kai nuem , huhthlaam nuem , ka ming toengtoeng nawh - Pathen lawng ni a ming ) , te ah te ahih lawng awl oen thui thai nawh awl te a yaak , te tah thlaanghing kah hui-akaa lawng thui thai nawh .
47012005	Tedawngah te thlaang kawng te ka oekthloenna lah ai . Tede , kamah kah ka tha ayoekna te aka tueng sak thaihu nawh atah , kamah kawng alam dawng atah ka oekk u manawh .
47012006	Kai lawng oekthloen ham ka ngaih atah thlaangngau la tah ka awm aih manawh , metihtiah awltak ni ka thui ai . Tede ka oek u manawh , metihtiah ka saina he a huhna oen ah ka awlthui a yaakna lak ah asangla kai he a poek u hamla ka ngaih nawh .
47012007	Tede kawpoekrai thaihu yahawh hlang ka huh dawngah oekthloenna oen pawmsangna kanghalhna ham aka tlo tangkiik nganbawh te ka pumsa dawngah m'peek , te tlawhna lawngah Seitan kah laipai angla bii a bi tih oekthloenna dawng kalawng kai he bawhna ham oen kanghalhna hamla a hawna .
47012008	He kawngah he Bawipa tengah voeithum ka thangthui tih tlawhna he avan lawh hamla ka bih .
47012009	Tede ahih lawngah , “ Kan lungvatna tah nang hamla khoek , metihtiah nang na tha a awm nawh vengah kai kah huham tah a tha ra ngaai ” tila awl avan thung . Tedawngah Khrih kah huham tharana lawng kai he n'thlipdah tite mingna ham kamah kah tharana nawh voetna dawngah ka oek u tih ka awmngaih tare poen .
47012010	Khrih rang oen atah ka tha a yokna dawngah , thekhana dawngah , raina dawngah , heemtekna oen patang khangna dawngah ka awmngaih poen . Metihtiah ka tha a awm nawh vengah ni ka tha a ra .
47012011	Thlaangngau angla ni ka thawh ka tat poen he - nangmi lawng kai he nan ngau sak u . Nangmi lawngah ni kai hamla ngaikhuekna na van sai u ham a awm de . Kai he metila khaw ka awm aih nawh de nangmi lawng “ Celtuih ” na ti u thlaang hue lak ah te soetca khaw ka heem thloei nawh .
47012012	Celtuih pakhat la ka awmna te nangmi tengah kawdaw thinsanna oen kawpoekrai miknoekna , kawpoekrai thaihu yahawh hlang saina oen ka tueng sak poen .
47012013	Khrihcabu atloe boeih lak ah metila nangmi te athe-eep la kan sai ? Tangka oen nan bawm u ham kavan bih nawh bueng te de lah koen ? Te tila thuum van nawh hamla kan sai u dawngah reenna oen khawdawp van ngaai u mai hawn .
47012014	Tahe avoeithumna ah nangmi hip hamla te oepsoehla ka awm poen , nangmi tengah n'tu khaw kavan bih manawh . Nangmi kah tangka te ka ngaih nawh tih namami te ni kan ngaih u . Ataktang atah ca-anau thli lawngah a manu oen ana pa te cawmcah nawh , tede nu a pa lawng ni ca-anau thli te a cawm a cah .
47012015	Nangmi bawmna ham tah ka khuehtoen boeih oen ka pum he khaw awmngaihla hawna ham ka ngaih . Nangmi te kan lungduetna dawngah kai nan lungna u te phoen ai aw ?
47012016	Kai he nangmi ham thalrih la ka awm nawh tite namami lawngkhaw soeng na ti u van cawini . Tede khatsut lawngtah , kai lawngah nangmi te kan thaina doelh tih hoem awl oen khup plet la a thai alatna ti u mai ai .
47012017	Metila kan thai kan latna ? Nangmi tengla kavan tuih laipai pakhat khat te hawna oen nangmi kah apueh alawila ka lawh aw ?
47012018	Titas te nangmi tengah ceh hamla ka ceel tih ahih oen haih atloe khrihca maya manau te kavan tuih . Titas lawngah nangmi tengkah apueh alawila a lawh na ti u ai aw ? Ahih oen kai tah mengtengna kawpoek thik at oen moeiboe thik at oen ah bii ka bi hih nawh aw ?
47012019	Nangmi haiah kamami kah thlip adahna hamla a yawm puet tila khaw nan poek u mai ai . Tetih nawh ni ! Khrih lawngah kaimi thui sak hamla a ngaih angla te Pathen haiah ka thui u , ka lungna ka paya thli , kaimi lawng ka sai boeih he nangmi bawmna ham ni ka sai u .
47012020	Tede nangmi teng kavan pha vengah te nangmi huh hamla ka ngaih tih ka ngaiuepna angla te kan hu u nawh hau vetih , nangmi lawngkhaw kai he huh na ngaih ngaiuepna angla te nan hu u nawh hau ai tite ka lakueng . Tawhsina oen uett-eena , thintoina oen mah ham bueng ngaihna , thlaang sal-aphaamna oen theetna , oekthloenna oen awlpuung kaacaanna thli te ka huh hau ai tila ka lakueng .
47012021	Nangmi tengla ka law koep vengah te ka Pathen lawng nangmi haiah yaraula n'khueh hau vetih n'hu vengah aka thawlh thlaang thli oen thinkaw ciimcaihna nawh boeih oen amami kah a sai pumsa hue-ngaihna , hutaa tawngpa thawlhna a yut u nawh dawngah te ka rap hau ai tite ka lakueng .
47013001	Nangmi tengla ka law tih kan hip u ham te tahe kah he a voeithumna la awm ai . Caciim lawngah , “ Thawlh peelna boeih tah sausi thlaang pahih nawh atah , te lak ah yahawh lawngah a khee dengah ni a cak ai ” a ti angla te awm ai .
47013002	Nangmi n'hu vengah thawlhna aka sai thli oen thlaangtloe boeih tengah thui ham ka ngaih : a voeihihna nangmi kan hip vengah te ka thui poen , tede tahe ah athlahlangla ka awm de , ka thui koep ai ; ka law koep vengah ngoen tah a-u khaw dantatna na loeih manawh .
47013003	Khrih lawng kai hawna rang oen awl a thui tangtang aw tila ming ham na ngaih asoengna boeih te na huh ai . Khrih oen nangmi tuhkaina a awm vengah te ahih tah a tha yoek sut nawh ; nangmi tim ah amah tharana ni a tueng sak dai .
47013004	Metihtiah a tha a yoek dawngah thinglam ah ngawn la awm tih duek cakhaw Pathen kah huham tharana oen hing poen . Ahih oen pumkhatla awmna ah mami khaw n'tha yoek u ; tede nangmi oen kaimi tuhkaina tah Pathen kah tharana te ahih kah hingna dawngah mami lawng n'cuut u haih .
47013005	Oengna dawngah na hing oen na hing nawh te mingna hamla namami oen namami te noem acai u langtah noekdak u lah . Khrih Jesuh te nangmi thinkaw ah a awm tangtang te na ming u ai ! A awm nawh tangtang atah noekdakna dawngah na tlim dingri u poen ai .
47013006	Kaimi tah noekdakna dawngah ka tlim u nawh tite nangmi lawng na ming u ai tila ka ngaiuep .
47013007	Nangmi lawng thawlhpalhna te na sai nawh ham Pathen tengah ka thangthui u , kaimi lawng noekdakna te ka taa tite tueng sak ham nawh ni , tede kaimi he aka tlim dingri angla ka awm mai cakhaw nangmi lawngtah asoeng thaihu te na saina ham ni .
47013008	Metihtiah awltak te kaimi lawng ka oel e-tla vetih thaihu khat khaw ka sai manawh , tede awltak ham bueng ni ka tlungmu u dai poen ai .
47013009	Kaimi ka tha a yoek u vengah nangmi tah na tha a ra u dawngah ka awmngaih . Tedawngah nangmi thlaangsoep la na awmna thai ham kaimi lawngkhaw nangmi hamla ka thangthui u .
47013010	Nangmi tengah he capat he athlahlang kalawng kavan thut he , nangmi teng kavan pha vengah te Bawipa kah peek saithaina aana te nangmi sawah atlawh hlang la hawna ka ngaih nawh dawngah ni , te kah saithaina aana tah nangmi te phena ham nawh tih nangmi lawng na roengna ham ni .
47013011	Maya manau thli , tahe atah sading-la anna awm uh ! Thlaangsoep la awm ham tha huer uh ; reenna kavan bihna awl he ngaai u lah ; pakhat oen khat roeproei uh ; ngaimawngna oen awm uh . Te atah lungna oen ngaimawngna Pathen te nangmi tengah awm ai .
47013012	Nangmi khat oen khat aciim mokna oen toei u lah . Pathen thlaang boeih lawng nangmi te n'toei u .
47013013	Bawipa Jesuh Khrih kah lungvatna , Pathen kah lungna oen ah Ciim Muithla kah beroepna tah nangmi boeih tengah awm hawn seh .
48001001	Galati peng kah khrihcabu boeih tengah kai Pawl lawngah ca kavan pat . He kah ka tengah aka awm maya manau boeih lawngah kan toei u . Kai he celtuih la awm ham khuena he tah thlaanghing teng kalawng law nawh tih thlaanghing kah tuih nawh ni ; tede Jesuh Khrih amah te duekna kalawng aka thawh sak Pa Pathen tengkah khuena ni .
48001003	Mami kah Pa Pathen oen Bawipa Jesuh lawngah lungvatna , ngaimawngna te nangmi m'pe hawn seh .
48001004	Mami he tahe vengkah atue the khui kalawng loeih sak ham mami kah Pa Pathen kawngaihna te a vai tih mami kah thawlh dawngah Khrih lawng amah oen amah te pe u .
48001005	Pathen tengah dungyan toela ruep-awmna tah awm hawn seh ! Amen .
48001006	Ka kawpoek rai tangkiik mah aw ! Khrih kah lungvatna oen nangmi khuekung te bawtbet khawlai kawl-kalhca maiah na hoett u tih awlthang theen atloe te na do u .
48001007	Ataktang atah , “ awlthang theen atloe ” awm nawh , tede he tila ka thui he tah , nangmi te ngaihangtum la n'khueh tih Khrih kah awlthang theen te thawveel hamla aka yawm thlaang khatsut a awm dawngah ni .
48001008	Tede kaimi lawngkhaw , vaan kah vanthlaang lawngkhaw , nangmi tengah awlthang theen te van thui u mai cakhaw kaimi lawng ka thui tangte oen aka lo u nawh awlthang theen te aka thui tah hell ah kawsi yawkk seh !
48001009	Kaimi lawng kavan thui u poen de tahe ah ka thui koep ai : nangmi lawng na do tangte awlthang theen oen aka lo u nawh awlthang theen te aka thui tah hell ah kawsi yawkk seh !
48001010	He tila ka thui he thlaanghing kawkhuekna dang ham aka yawm angla ka awm aw ? Te tila dang ham ka yawm nawh ! Pathen kah kawkhuekna te ni ka ngaih . Thlaanghing teng kah mik-hai theen te dang ham ka yawm aw ? kai lawng te tila dang ham ka yawm khiing atah kai he Khrih kah tuihyoeihthlaang la ka awm manawh .
48001011	Maya manau thli , nangmi teng-ah kavan thui awlthang theen he thlaanghing teng kalawng akung tong la awm nawh tite kavan thui u ai .
48001012	Te awlthang theen te kai lawngah thlaanghing tengkah ka dang nawh tih a-u lawngkhaw kai he n'cang puei nawh . Te tah Jesuh Khrih amah lawng ka tengah avan phawng ni .
48001013	Kai lawng Judah bokna dawngah ka tlungmu veng kah ka hingna te nangmi lawng na ming u poen , kai lawng reenna khueh muehla Pathen kah khrihcabu te ka heem ka tek tih amilh amoeng hamla ka sai .
48001014	Judah bokna phung-alam vaina ben ah ka thawnpuei Judah hue lak ah ka cawh ngaai tih mami patuer thli kah awlro te khaw alawnla ka vai ngaai .
48001015	Tede Pathen lawng a lungvatna oen ah ka thang thlan veng kalawng n'tuek poen tih amah kah bii bi hamla n'khue .
48001016	Gental thlaangphun tengah amah kawng Awlthang Theen phawng hamla amah capa te kai tengah avan tueng sak vengah te a-u tengah khaw poekna bih ham ka cet nawh .
48001017	Kai he celtuih la ka awm thlan ah lamhala aka awm thli te huh ham Jerusalem la ka cet nawh . Arabia la te ka cet pahoei tih tecoengah Damaskas la koep ka law .
48001018	Kum thum coeng dengah Piter tengah hin ha thlai-ngaa ka awm .
48001019	Bawipa amah kah a manau Jeem bueng te ka huh tih atloe celtuih a-u khaw ka hu nawh .
48001020	Ka thut boeih he aka soeng ni . Hoem ka thui nawh he Pathen lawng a ming !
48001021	Tecoengah Siria oen Cilicia la te ka cet .
48001022	Tevengah te Judia ram kah khrihcabu thlaang thli lawng kai he pumpakla m'ming u nawh .
48001023	Ahimi lawngah a ming u tah , “ Mami heemtekkung thlaang lawngah te n'cui ah phe ham a yawm oengna te ni tahe atah a thui poen ! ” tila thlaangtloe thli kah awlthui te ni a ming u .
48001024	Tedawngah ahimi lawng kai kawngah te Pathen a thangpawm u .
48002001	Kum ha thlailii coengah Barnabas oen Jerusalem la koep ka cet , Titas khaw ka ceh puei .
48002002	Pathen lawngah na ceh ham awm tila avan thui dawngah ka cet . Mawtkung thli oen pumpakla ka huh u vengah te Gental thlaangphun thli tengah awlthang theen ka phawngna kawng te ka thui pe . N'hu veng kah bii ka bi te khaw , tahe ah bii ka bi he khaw apoeila coengg sak ham ka ngaih nawh .
48002003	Kai oen bii bi haih Titas he Krik thlaangphun la a awm dawngah thlaang khatsut lawngtah yahhuivuen reet sak ham a ngaih u de , a-u lawngkhaw amangkhakla kuek nawh .
48002004	Khrih Jesuh oen pumkhatla mami awmna rang oen loeihna n'khueh u te ming hamla thlaang khatsut tah aka oeng tangtang van angla sa u tih raalyam angla mami bu khuiah ahuepla va kuun u . Ahimi lawngah mami he saltamnaa la te sai ham a ngaih u .
48002005	Tede , nangmi hamla awlthang theen awltak te a sa sueng tih acakna yoeyah ham kaimi lawngah ahimi te kawlkalhca khaw ka thlahphaam u nawh .
48002006	Tede mawtkung ni tila ka poek thlaang hue lawngah te poekna atheen kai he m'pe u thloei nawh . Mawtkung la ka poek thlaang thli te metila awm u mai cakhaw kai ham tah awlpui mai nawh . Metihtiah Pathen lawngtah thlaang he asaw ahan kah huhna oen awl khueng nawh .
48002007	Poekna atheen peek ohla Piter te Judah thlaangphun tengah awlthang theen phawng ham bii a peek van angla te Gental thlaangphun tengah kai lawng awlthang theen phawng hamla Pathen lawng bii m'peek te a huh u dai .
48002008	Piter te Judah thlaangphun ham celtuih la a sai van angla kai khaw Pathen lawngah amah kah tharana oen Gental thlaangphun ham celtuih la n'sai van .
48002009	Mawtkung la ka poek Jeem , Piter oen Johan mi lawngah Pathen lawng biitungpui kai m'peek te acak sak u ; tedawngah ahimi lawng mami boeih he biibipuei ni tila noekna la kai oen Barnabas te kut n'tuuk u . Barnabas oen kai tah Gental thlaangphun tim ah bii bi ham tih amami tah Judah thlaangphun tim ah bii bi hamla ka kaw vai u .
48002010	Ahimi boeih lawng kai tengah reenna avan bih u tah khawdeng thlaang thli te hilh nawh ham ni . Te thaihu te ni sai hamla kai khaw thinkaw a thluembuek van .
48002011	Antiok khaw la Piter a law vengah , rangpui haiah ahih te ka kaana , metihtiah ahih tah aciimphanla a palhna awm .
48002012	Jeem lawngah avan tuih thlaang thli te avan pha thlan veng atah Piter lawng Gental maya manau thli oen ah buh haih a caak u . Tede te thlaang thli te avan pha coeng atah , Gental thlaang thli te yahhuivuen reet sak ham aka ngaih thlaang thli te a rih u dawngah nawng tih Gental thlaang thli oen buh ca haih tlaih nawh .
48002013	Atloe Judah phun maya manau thli khaw riyawp u van tih Piter oen ahula poei nawng u van poen .
48002014	Awlthang theen awltak lawngdoeng ah cet u nawh tila ka ming vengah Piter te rangpui haiah , “ Nang he Judah thlaang balboel tah Gental thlaang angla khaw na sak tih Judah thlaang angla khaw na sa nawh . Tetih atah , metila Gental thlaang thli he Judah thlaangphun angla khaw a sakna ham na yawm mangkhak thai ai ? ” ka tina .
48002015	Mami tah n'cuunna roe ah Judah thlaangphun tangtang tih , “ Gental thlaangthawlh phun ” a ti u te nawh ni .
48002016	Tede thlaanghing he Jesuh Khrih oengna bueng oen ah Pathen oen roeproeina awm tih Phungawl lawng a kuek te saina oen nawh ni tite mami lawng m'ming u . Mami khaw Phungawl lawng a kuek te saina rang oen nawh tih mami lawng Khrih oengna rang oen Pathen oen ah roeproeina a awmna ham Jesuh Khrih te n'oeng u .
48002017	Tecoengah mami lawng Khrih oen pumkhatla awmna rang oen ah Pathen oen roeproeina a awmna ham mami lawng n'yawm vengah he Gental thlaangphun angla thlaangthawlh la n'awm tite n'huh u , tete Khrih khaw thawlh saina ah thuum van ti ngaihna aw ? Te tila ti ngaihna nawh ni !
48002018	Kai lawng ka phe tangte Phungawl kah alawng-a im te ka sak koep atah Phungawl phekung tah kamah ni tite ka tueng sak .
48002019	Tecakhaw Phungawl ben atah Phungawl amah lawng n'ngawn tih ka duek , te tah Pathen hamla te ka hing thaina ham ni . Amah kah thinglam dawngah Khrih oen kai tah ngawn haih la ka awm poen ,
48002020	tedawngah aka hing he tah kai tlaih nawh tih ka khuiah aka hing tah Khrih poen ni . Tahe kah hingna he tah kai n'lungna tih hingna pekung Pathen Capa oengna rang oen ka hing .
48002021	Pathen kah lungvatna te hoett hamla ka ngaih nawh . Tede thlaanghing oen Pathen he Phungawl rang oen roeproeina awm kawinih Khrih kah duekna tah apoei ni tila thui ngaihna ni .
48003001	Nangmi Galati thlaangngau hue ! Nangmi te a-u lawng a sii oen n'phueng u ? Thinglam dawngah Jesuh Khrih kah a duekna te na mikthlaam ah aciimphanla tueng poen !
48003002	He thaihu khat he van thui u lah : Nangmi lawng Pathen Muithla te Phungawl lawng a kuek te na sai u dawngah aw na dang u , tih nawh atah awlthang theen te na yaak tih na oeng dawngah aw na dang u ?
48003003	Metila tila he na ngau u tangkiik aih mai ! Nangmi lawng Pathen Muithla oen na tongnan u tih tahe ah namami kah tharana oen boet sak ham na ngaih u aw ?
48003004	Nangmi lawng na huh na tawng boeih te ahong-ahii la aw a awm kang aih poen ? Ahong-ahii la tah awm boeih nawh !
48003005	Pathen lawng nangmi te Muithla m'peek u tih nangmi tim ah kawpoek rai a sai te , Phungawl lawng a kuek te na sai u dawngah aw , te tihnawhtah awlthang theen te na yaak u tih na tangna u dawngah aw ?
48003006	Abraham lawng a huh a tawng thli boeih te poek u lah ; caciim lawngah , “ Abraham lawng Pathen te a tangna tih Pathen te a oeng dawngah ahih te thlaangdoeng la a khueh ” tila a thui .
48003007	Tedawngah oengna aka khueh thlaang thli he ni Abraham cadil tangtang la a awm ti he nangmi lawng na ming u ham awm .
48003008	Gental thlaangphun he a oengna rang oen ah Pathen amah oen roeproei u poen ai tila a thui sut poen . Tedawngah caciim lawng Abraham tengah Awlthang Theen te a phawng pe poen : Caciim lawngah , “ Thlaangphun boeih he nang rang oen ah Pathen lawng yotheen kam-awmna a peek ai , ” ti .
48003009	Abraham lawng a oeng dawngah yotheenna te a dang ; tedawngah aka oeng boeih tah Abraham angla yotheenna a dang .
48003010	Phungawl vaina dawngah aka pangtung u boeih tah tapvoepna huiah awm u . Caciim lawngah , “ Phungawl cabu dawngah a thut boeih te a-u lawngkhaw a vai nawh atah Pathen kah tapvoepna huiah awm ! ” tila a thui .
48003011	Caciim lawng , “ Thlaang he oengna oen ah Pathen oen roeproeina aka khueh bueng te ni a hing ai , ” a ti dawngah , tahe atah a-u khaw Phungawl vaina rang oen ah Pathen oen roeproeina awm nawh tite aciimla tueng poen .
48003012	Tede Phungawl oen oengna tah tuhkaina awm nawh . Caciim lawngah , “ Phungawl lawng akuek boeih te aka sai boeih tah hing ai ” ti .
48003013	Caciim lawng , “ Thing dawngah a tai thlaang te tah Pathen kah tapvoepna huiah awm , ” tila a thui angla Khrih tah mami hamla tapvoepna kawsi aka yawkk thaang la va coengg tih Phungawl lawng avan thoeng puei tapvoepna dawng kalawng mami he n'tlang poen .
48003014	Khrih lawng tila a sai he tah , Pathen amah lawng Abraham tengah a awlkam yotheenna te Khrih Jesuh rang oen Gental thlaangphun tengah peek ham oen ah mami lawngkhaw oengna rang oen Pathen lawng peek ham awl a kam Muithla te dang van ham ni .
48003015	Maya manau hue , khawhin roekk khawsakna dawngkah nuehtahna khat ah ka thui lah ai , lumlai pakhat dawngah thlaang pahih lawng kawvaina awlkam te a sai hih vengah thlaang pakhat lawng te kah awlkamna te phe thai nawh tih tawm athap thai nawh .
48003016	Pathen lawng awl a kam te tah Abraham oen a cadil tengah ni awl a kam . Caciim lawngah thlaang yahawh thuingaihna awl “ Cadil nauha thli ” tila thui nawh , tede thlaang pakhat bueng thuingaihna awl , “ Cadil nauha ” tila ni a thui tih te tah Khrih ni .
48003017	Ka thuingaihna tah Pathen lawng Abraham oen paipi a sai tih te paipi te vai hamla awl a kam . Kum yalii sawmthum coengah Phungawl he peek la awm tih te lawngah paipi te phe thai nawh tih Pathen awlkam te khaw hoett thai nawh .
48003018	Metihtiah Pathen kah kutdo he Phungawl dawngah pangtung kawinih amah kah awlkam dawngah pangtung thai manawh . Tecakhaw Pathen lawng Abraham te kutdo a peek te tah amah lawng awl a kam dawngah ni .
48003019	Tetih atah Phungawl kah kam-thlahna he ta n'tu kai ? He tah thawlhna he ame ang kai tite tueng sak ham a tawm athap tih te tah awlkamna aka dang Abraham cadil a law thlantoe ah aka cak ham mai ni . Phungawl he tah vanthlaang lawngah laipai thlaang pakhat tengah patoeng avan peek .
48003020	Tede thlaang pakhat bueng lawng bii a bi atah laipai ngoe nawh ; metihtiah Pathen tah pakhat bueng ni .
48003021	Tetih atah Phungawl lawngah he Pathen awlkam te a oelh a taih ti ngaihna aw ? Nawh ni , oelhtaih nawh ! Metihtiah hingna aka pe thai phungawl te thlaanghing lawng dang kawinih te phungawl te vaina rang oen ah Pathen oen thlaanghing boeih he roeproeina awm ai .
48003022	Tede Caciim lawngah , ‘ dilai pumpui he thawlh tharana huiah awm ; tedawngah Jesuh Khrih oengna dawngah akung asut awlkam kutdo te aka oeng thlaang tengah a peek ’ tila a thui .
48003023	Tede , oengna atue atang te avan pha thlan vengah Phungawl lawngah te thongtla thlaang angla ng'uup khak tih n'khawh roep ; te tah oengna te a tueng thlantoe ni .
48003024	Tedawngah oengna rang oen ah Pathen oen mami roeproeina hamla Khrih a law thlantoe Phungawl he mami phungtukung la awm .
48003025	Tahe tah oengna atue atang te avan pha poen dawngah Phungawl he mami phungtukung la awm tlaih nawh .
48003026	Khrih Jesuh ah pumkhatla awmna dawngah nangmi boeih lawng Pathen kah ca-anau la na awm u he tah oengna rang oen ni .
48003027	Nangmi tah Khrih oen pumkhatla awmna dawngah baptisma na dang u poen tih tahe atah Khrih amah hingna oen na khuk na dah u poen .
48003028	Tedawngah Judah oen Gental laklaw ah khaw , saltamnaa oen thlaangcuem laklaw ah khaw , hutaa oen tawngpa laklaw ah khaw pekbona awm tlaih nawh ; nangmi boeih tah Khrih Jesuh oen pumkhatla awmna dawngah pakhatla na awm u poen .
48003029	Nangmi lawng Khrih kah thlaang la na awm u atah nangmi tah Abraham kah cadil nauha la na awm u tih Pathen awlkam te na paang u ai .
48004001	Tede tahe ah ka thui de lah ai ; Capa pakhat , ana Pa kah kaawn-ava ro thaihu aka pang koei te thaihu boeih khuehkung la awm mai cakhaw camaw la a awm veng atah saltamnaa angla ni a awm .
48004002	Camaw la a awm vengah ana pa lawng atue-atang anuen te apha thlantoe atah ahih te doenkung thli oen kaawn-ava oen ah thaihu boeih khoemdoenkung thli lawngah te a tahu tabem u .
48004003	Tetih van angla mami khaw muithla ben ah kawpoeksoepna n'khueh thlan vengah te khawhipuempa aka uk muithla kah saltamnaa la n'awm u .
48004004	Tede aboetna ah atue atang anuen te apha khuek vengah tah Pathen lawng a Capa te avan tuih . Thlaanghing hutaa kah capa angla te law tih Judah Phungawl huiah te khaw a sak ,
48004005	te tah Phungawl huiah aka awm thlaang thli te tlang ham oen ah mami he Pathen kah ca-anau la coengg sak ham ni .
48004006	Amah kah a ca-anau la awmna te a tuengna ham Pathen lawng a Capa kah Muithla te mami kah thinkaw lungbui khuiah avan tuih tih te Muithla lawngah , “ Apa , Apa ” tila paang .
48004007	Tedawngah nangmi tah saltamnaa la na awm u tlaih nawh tih a ca la ni na awm poen . Nangmi tah a ca la na awm u poen dawngah Pathen lawng amah kah ca-anau thli hamla a khueh pe boeih te nangmi m'peek ai .
48004008	N'hu veng atah nangmi lawng Pathen te na ming u nawh tih pathen rawlrap hue kah saltamnaa la na awm u .
48004009	Tede tahe atah nangmi lawng Pathen te na ming u poen , tihnawhtah he tila ka ti ai ta , Pathen lawng nangmi te m'ming u poen , tetih atah n'tu hamla tha aka awm nawh tih tula khaw aka coengg nawh muithla benla te mel koep ham na ngaih u ? N'tu hamla ahimi kah saltamnaa la te awm koep ham na ngaih u ?
48004010	Nangmi lawng khatsut khawhin oen thla , atue-atang oen kum te awlpuila na khueh tih na yeh u .
48004011	Nangmi ham ka lakueng tangkiik mah aw ? Kai lawng nangmi ham ka bi boeih te apoeila awm poen ai aw ?
48004012	Maya manau thli , kai angla na awm u van ham reenna kavan bih u . Kai khaw nangmi angla ni ka awm . Nangmi lawng ka sawah thawlhpalhna na sai u nawh .
48004013	Nangmi tengah awlthang theen ka thui cuek vengah te sading nawh la ka awm tite na ming u .
48004014	Tede kai kah pumsa sadingna nawh te nangmi ham noekdakna la awm cakhaw kai he tula khaw poek ohla na awm u nawh tih nan hoett sut u nawh . Kai he Pathen kah vanthlaang pakhat angla te nan do u tih Khrih Jesuh angla te nan do u .
48004015	Te vengah te nangmi na awmngaih tangkiik u ! Tahe ah me tih na ti u ? Coengg thai kawinih na mik pateng khaw koeih pak tih kai he peek hamla na ngaih u tite ka thui thai .
48004016	Nangmi tengah awltak he kavan thui dawngah tahe tah na raal la ka awm oh poen aw ?
48004017	Thlaangtloe hue lawngah nangmi sawah te thinkaw thluembuek tangkiik u mai , tede ahimi kah poekna te tah theen nawh . Ahimi lawng nangmi sawah thinkaw a thluembuek angla nangmi lawngkhaw ahimi sawah thinkaw thluembuek van ham ah nangmi oen kai he pekbo hamla ahimi boeih lawng a ngaih u .
48004018	Poekna theen oen thinkaw a thluembuek u atah theen khoet ai . Te ang thinkaw thluembuekna te nangmi tengah ka awm bueng vengah nawh tih khueh poepa ham theen .
48004019	Ka lungna ka ca ka nau thli ! Nangmi kah thinkaw ah Khrih moeiboe a awm thlantoe tah hutaa lawng camoe a awm vengah tlawhna a ming angla te ka ming koep hun ai .
48004020	Nangmi sawah kawpoek khaw ka thloet thaina ham tahe vengah he nangmi oen n'awm haih kawinih ka ngaih de ta . Nangmi ham ka lakueng tangkiik mai .
48004021	Phungawl huiah awm ham aka ngaih nangmi te kan doet lah ai : Phungawl lawng a thui te na ya u nawh aw ?
48004022	Phungawl lawng a thui tah Abraham lawng a capa pahih a sak tih pakhat te tah a salnu oen ah a cuun , akhat te tah thlaangcuem hutaa oen a cuun tila a thui .
48004023	A salnu oen a cuun a capa te tah awmthoet kah ca sak mailai la awm , tede thlaangcuem nu oen a cuun a capa te tah Pathen awlkamna rang oen ni a cuun .
48004024	He thaihu he nuehtahna ah yaakming koei la awm : hutaa pahih rawi he awlkam paipi pahih yuengla awm . Hutaa pakhat , Hagar lawngtah a ca thli te saltamnaa la a cuun tih Sinai Tlaang ah a sai paipi nuehtahna yuengah Hagar te awm .
48004025	Hagar tah Arabia ram kah Sinai Tlaang yuengla awm tih ahih tah tahe veng Jerusalem Khawpui khuikah thlaang boeih oen saltamnaa thli nuehtahna la awm .
48004026	Tede vaan benkah Jerusalem khawpui tah ahoerpoengla awm tih ahih tah mami kah nuhaam la awm .
48004027	Caciim lawngah , “ Ca aka yaaw hutaa nang , awmngaih lah ! Nang ca awm tlawhna aka ming nooek nawh , awmngaihna oen vupaang lah ! Metihtiah , a vaa lawng a lunghoel hutaa lawngah a vaa oen aka awm haih hutaa lak ah a ca anau yahawh ngaai a khueh ai ” tila a thui .
48004028	Maya manau thli , Isak angla te nangmi khaw Pathen awlkamna rang oen tahe tah a ca la na awm u .
48004029	Tevengah te thlaanghing siing angla a cuun a capa te lawngah Pathen kah Muithla rang oen a cuun Capa te a heem atek . Tahe khaw te tila ni a awm .
48004030	Tede caciim lawng metila a thui ? “ Salnu oen a capa te ceh sak ; metihtiah , salnu kah capa lawngah thlaangcuem nu kah capa oen ah ana pa te paang haih manawh . ” tila a thui .
48004031	Tedawngah maya manau thli , mami tah salnu kah a ca-anau nawh tih thlaangcuem nu kah a ca-anau thli ni .
48005001	Mami tah n'loeih poen , Khrih lawng n'loeih sak poen ! Tedawngah aka loeih thlaang la na awm u van angla acakla pai u langtah namah oen namah te saltamnaa la coengg koep u boel .
48005002	Hutung u lah ! Kai Pawl lawng kavan thui tah nangmi lawngah na yahhuivuen te reet ham na ngaih u atah nangmi boeih hamla Khrih tah aphu awm nawh ti ngaihna ni .
48005003	A-u lawngkhaw yahhuivuen te a reet atah Phungawl te a pum boeih la a vai ham awm tite ngaithuenna kan peek koep u .
48005004	Phungawl vaina oen ah Pathen oen roeproei hamla aka yawm thli tah namah oen namah Khrih oen na pek u poen . Nangmi tah Pathen kah lungvatna adau benla ni na awm poen .
48005005	Mami lawngah ngaiuep u tah Pathen lawng mami he amah oen roeproeina avan sai ai , mami kah oengna rang oen ah Pathen Muithla kah tharana oen a sai ai tite n'lamtoen u .
48005006	Khrih Jesuh oen mami pumkhatla ng'awm u atah yahhuivuen reet khaw , reet nawh khaw athloeina awm nawh ; awlpui tah lungna oen bii aka bi oengna te ni .
48005007	Nangmi lawng atheenla na sai u ngoen ta ! Nangmi lawng awltak na vai u te a-u lawng n'toeng sak u ?
48005008	Nangmi khuekung Pathen lawngah a sai nawh ni .
48005009	“ Tawlru ayawlca lawng ta-ekk hawl at a rawi sak ” tila a thui u te soeng tangtang .
48005010	Tede nangmi kawngah te tahetoe ka ngaitluep hun . Mami kah hingna Bawipa oen pumkhatla awmna lawngah he nangmi te poekna tloe n'khueh sak tang manawh tila ka ngai a tluep sak tih a-u khawseh nangmi te khup pletla aka sai te tah Pathen lawng dan a tat ai .
48005011	Tede maya manau thli , kai lawngah yahhuivuen reet he angoe khaklal tila ka thui hun atah n'tu hamla thekha heemtekna patang he ka khang khiing kai ? Tete asoeng tangtang atah Khrih kah thinglam kawng ka thuina lawng he raina m'pe manawh .
48005012	Nangmi te akhupplet la aka sai thlaang thli lawngah aboet toela lawngpui te a vai phaat ham ka ngaih de ta ; vai poe u selang tah a til tleh ngala u seh !
48005013	Maya manau thli , nangmi te loeih sak hamla ni n'khue u . Tede , te loeihna te namami kah pumsa hue-ngaihna a dipna ham hawna u boel . Te lak atah lungna oen ah nangmi khat oen khat bawmcem uh .
48005014	Metihtiah Phungawl boeih he , “ Namah oen namah te na lungna u van angla na imbe lovaai te lungna lah ” tila a thui awlpeek pakhat dawngah cui boeih poen .
48005015	Tede nangmi lawngah ramsa aka sann angla na awm u tih khat oen khat te na ngeet u tih na khoelh u atah , an noek mai lah , namami oen namami te na phe u kang poen ai .
48005016	He tila kavan thui u : Na hingna te Muithla lawngah thuinuet selang tah thlaanghing pumsa kah hue-ngaihna dawngah ngaikhuek thindeeng la awm u boel .
48005017	Metihtiah , mami thlaanghing pumsa ngaihna tah Muithla kah ngaihna lawng a oel tih Muithla kah ngaihna te khaw mami kah thlaanghing pumsa ngaihna lawng a oel van . He rawi pahih he tah raal hih tih thui ngaihna tah sai ham na ngaih te na sai thai nawh tina ni .
48005018	Nangmi te Muithla lawng m'mawt atah nangmi tah Phungawl huiah na awm u tlaih nawh .
48005019	Thlaanghing pumsa kah a sai tah tuengkoer mai . Te ang thli te tah hutaa tawngpa thawlhna , tuiilehkap oen boethe halang na ;
48005020	Kutsaimuei bokna oen runkhuenna , thlaang ruunna , khat oen khat thina , tawhsina ; uett-eena , thinsana , loehlangna , athloekla phengterna , bu pekbona ;
48005021	Lung-oena , yuuruuina , yuuruui buh hah oen hutaa tawngpa thawlhna ; oen ah he ang atloe athe thaihu boeih te ni . N'hu vengah kavan thui u poen angla tahe ah koep kavan thui u : he ang thaihu aka sai te tah Pathen kah Ram te pang thai manawh .
48005022	Tede Muithla lawng a thoeng sak tah lungna , awmngaihna , ngaimawngna , kawdawna , reenna , theenna , uep-awmna ,
48005023	boe-ngaaina oen mah oen mah kuemsuemna he ni . He ang thaihu thli oen a kalh u Phungawl awm nawh .
48005024	Tecoengah Khrih Jesuh kah thlaang la aka awm lawngtah amami kah thlaanghing coenggna dawngkah athe ngaihsoehna oen pumsa hue-ngaihna boeih te thinglam dawngah a ngawn poen .
48005025	Muithla lawngah mami he hingna n'peek poen ; ahih lawng mami kah hingna he khaw a mawt ham awm .
48005026	Mami lawngah oekthloen ham awm nawh , khat oen khat te thinsa sak ham awm nawh , khat oen khat uett-ee u ham awm nawh .
48006001	Maya manau thli , thlaang pakhat lawngah thawlhpalhna pakhat te a sai hau atah , nangmi Muithla ah aka awm thlaang thli lawng lawngpui doeng ah na khueh koep ham awm ; te tila na sai vengah te kawdaw thinsan oen na sai u ham awm . Namami khaw suek-halhna ah na thuum u van nawh ham ngaithuen uh .
48006002	Pakhat oen pakhat thalrih phueih te talawng takai u langtah , te tila te Khrih kah phungawl te vai uh .
48006003	A-u khaw , me tih khaw a ti aih tang nawh maiah amah oen amah te asangluepla aka poek u tah amah oen amah ni athailat u khoeng mai .
48006004	Thlaang pakhat rip lawng amah kah saina te noem-acai ham awm . Bii a sai te atheen atah thlaangtloe kah saina oen nuehtah tlaih ohla amah kah saina dawngah oekthloen u thai ai .
48006005	Metihtiah thlaang boeih lawng amah kah thalrih te a phueih rip ai .
48006006	Khrih kah awlthang aka cang thlaang pakhat lawngah thaihu theen a khueh toen boeih te ahih cangpueikung saya te pe lem seh .
48006007	Namah oen namah mai te thailat u boel ; Pathen te a-u lawngkhaw thailatna thai nawh . Thlaang lawngah a tuh van angla a ah ca-ngai ai .
48006008	Thlaanghing lawng amah pumsa ngaihna lo ah caangti te a tuh atah ahih lawng duekna te a ah van ai ; Muithla lo ah caangti te a tuh atah dungyan hingna te a ah van ai .
48006009	Tedawngah theenna te saina ben ah tha the sak u boel sih ; toeng ohla n'sai u atah caangthaih yuunna atue te avan pha badai .
48006010	Tedawngah atue theen n'dang veng roekk ah thlaang boeih tengah theenna te sai u silang tah awlpui ngaaila oengna ben ah mami kah imkhuikaw la aka awm tengah sai u sih .
48006011	Kamah kut roeroe oen calung abohlangla nangmi tengah ca kavan thut he bueh u lah !
48006012	Nangmi te yahhuivuen reet sak ham mangkhakla aka yawm thli te tah asaw ahan kah akawng-alam dawngah oekthloenna tueng sak ham aka ngaih hue mai ni . Tede he tila a sai u he tah ahimi lawngah Khrih thinglam kawngkah heem-atek patang khangna te ahimi lawng khang van nawh ham mai ah ni .
48006013	Yahhuivuen aka reet thlaang thli lawng pateng khaw Phungawl te vai u nawh ; ahimi lawngah yahhuivuen reet sak ham a ngaih u te tah , nangmi lawngah pumsa dawngah noekna a ngaih u tite ahimi lawng oekthloenna thaai ham mai ni .
48006014	Tede , kai tah mami Bawipa Jesuh Khrih kah thinglam bueng ni ka oekthloenna ai ; metihtiah kai ham tah Khrih thinglam rang oen ah dilai he duek poen ; kai khaw dilai ham tah ka duek poen .
48006015	Thlaang pakhat lawng yahhuivuen reet oen reet nawh he awlpui tlaih nawh ni ; thlaang thaai la awm he ni awlpui poen .
48006016	Amami kah hingna dawngah he phung-alam aka vai thlaang thli tengah ngaimawngna oen reenna te awm hawn seh , Pathen thlaang thli boeih tengah khaw awm seh .
48006017	Awlcuina ah : a-u khatca lawngkhaw kai he raina m'pe u tlaih boel , metihtiah ka pum dawngkah boengha-ngaw lawng Jesuh kah saltamnaa la ka awm he a tueng sak poen .
48006018	Maya manau thli , mami Bawipa Jesuh Khrih kah lungvatna tah nangmi boeih sawah awm hawn seh . Amen .
49001001	Pathen kawngaihna oen Khrih kah celtuih pakhat la aka awm kai Pawl lawngah , Khrih Jesuh oen pumkhatla awmna dawngah aka hing tih uep-awm la khaw aka sa Efesa khaaw kah Pathen thlaang thli nangmi tengah ca kavan pat u .
49001002	Mami kah Pa Pathen oen Bawipa Jesuh Khrih lawngah nangmi te lungvatna , ngaimawngna te m'pe hawn seh .
49001003	Mami Bawipa Jesuh Khrih kah ana Pa oen Pathen te koeh u lah sih ! Metihtiah Khrih oen pumkhatla awmna ah vaan ben kah Muithla yotheen kam-awmna soeprep peekna oen mami he yotheenna m'peek u .
49001004	Mami he amah haiah aka ciim tih cawttbauh kap nawh la awm ham , Khrih oen mami pumkhatla awmna rang oen ah amah koe la awm ham ah dilai he a suen thlan vengah , Pathen lawng mami he n'tuek poen . Amah lawng n'lungna dawngah ,
49001005	Jesuh Khrih rang oen mami he a ca la sai ham Pathen tah cai oepsoeh poen , te tah amah kah awmngaihna oen a kamthlahna ni .
49001006	Amah kah ruep-awm lungvatna oen a lungna a Capa dawng kalawng mami he ayoela kutdo m'peek dawngah Pathen te thangpawm u sih !
49001007	Metihtiah Khrih kah duekna rang oen mami n'loeih u , te tah mami kah thawlhna boeih khawdawp a ngaai poen tina ni . Pathen lungvatna tah metihtlukla a bo ,
49001008	ahih lawng mami m'peek te tah lentloe maimah aw ;
49001009	Pathen lawng a cuihna boeih oen a ming athaina oen ah a kamthlahna te a sai tih Khrih rang oen soep sak ham a ngaih ahuep khawkhanna te mami m'ming sak poen .
49001010	Pathen lawng atue akhoek vengah soep sak ham a ngaih tah vaan oen dilai dawngah aka awm soeprep a sai boeih te thik at la cawitun tih Khrih te a luu la khueh sak ham te ni .
49001011	Thaihu soeprep boeih he Pathen kah khawkhana oen awltloekna angla ni boeih a awm ; Khrih oen pumkhatla awmna rang oen ah Pathen lawng amah kah a thlaang la awm ham mami he n'tuek poen , te tah a cuekca veng kalawng amah kah kamthlahna khawkhannna poen ni .
49001012	Tedawngah Khrih ah ngaiuepna lamhacuekla aka khueh mami lawngah Pathen ruep-awmna te thangpawm u sih !
49001013	Te tila te nangmi khaw thlawnna avan khuenkung Awlthang Theen awltak awlthang te na yaak u vengah Pathen thlaang la na awm u poen . Nangmi lawngah Khrih te na oeng u tih amah thlaang la na awmna miknoekna te Pathen lawng nangmi sawah thawhcang a heen poen ; te tah amah lawng awl a kam tangte Ciim Muithla te nangmi m'peekna rang oen ni .
49001014	Muithla he tah Pathen lawng a thlaang thli tengah awl a kam te mami lawng n'dang ngai ai tila aamahkhan la awm tih amah kah thlaang thli tengah loeihna aka soep te Pathen lawng a peek ai tila mami kah ngaitluepna la khaw awm . Mami lawngah amah kah ruep-awmna te thangpawm u lah sih !
49001015	Nangmi lawng Bawipa Jesuh na oengna , Pathen kah thlaang boeih na lungna u kawng te ka yaak cuek veng kalawng ,
49001016	Pathen tengah nangmi ham awmngaih ciil thui he ka toeng nawh . Ka thangthuina dawngah nangmi te kan hilh nawh ,
49001017	mami Bawipa Jesuh Khrih kah Pathen , mami kah ruep-awm m'Pa tengah nangmi te Muithla m'peekna hamla ka bih poepa , te Muithla lawngtah nangmi te n'cuih sak vetih Pathen te nangmi tengah avan tueng sak ai , te atah Pathen te na ming u ai .
49001018	Nangmi te me ang ngaiuep sak ham n'khue tih a thlaang thli hamla a kam pe kawpoek rai yotheen kam-awmna te metihtlukla a yahawh tih ,
49001019	aka oeng mami khuiah bii aka bi a tharana te metihtlukla a bo tite na mingna thai hamla nangmi kah thinkaw te avan awng tih amah kah aangna te na dangna hamla ka bih . Mami kah akhui ben ah bii aka bi tharana he tah ,
49001020	Khrih te duekna kalawng a thawh sak tih vaan ram ah amah kah bantang ben ah a ngawlh sak vengah Pathen lawng a hawna huham tharana te ni .
49001021	Te huen atah vaan kah ukkung boeih , saithaina aana aka khueh boeih , huham tharana boeih oen ah bawi boeih sawah te Khrih lawng a uk . He dilai oen aka law ham koei dilai ah khaw saithaina aana aka khueh miing boeih sawah ahih kah miing tah miinglue koek la awm .
49001022	Pathen lawng soeprep boeih he Khrih kah khowtang ah a khueh tih Khrih tah khrihcabu kah a luu la te a sai , thaihu boeih sawah sawsangkoek Bawi la awm .
49001023	Khrihcabu he tah soeprep boeih aka soepsakkung amah roe te asoepbirna Khrih kah a pum ni .
49002001	Anoekbuet atah nangmi lawng awl na ngaai u nawh tih na thawlh u dawngah muithla ben ah na duek u .
49002002	Te veng tue ah te nangmi lawng dilai han kah athe lawngpui te na vai u ; khawhi dawngah aka awm muithla benkah tharana ukkung awl te na ngaai pe u ; te muithla lawngah te Pathen awl aka ngaai nawh thli te tahe ah a uk .
49002003	Ataktang atah mami boeih he ahimi angla ni ng'awm u van tih mami lawng pumsa ngaihna angla khaw n'sak u , mami thinkaw oen pumsa lawng ahue angaih boeih te n'sai u . Mami khaw m'mah kah awm ih angla te thlaangtloe angla Pathen thinsana aka yawkk ham koei ni .
49002004	Tede Pathen kah reenna tah yahawh tih mami n'lungna te tah abo tangkiik dawngah ,
49002005	Mami lawng awl n'ngaai nawh dawngah muithla ben ah n'duek vengah te Khrih oen haih mami he n'hing sak . Nangmi thlawn la na awm u he tah Pathen kah lungvatna rang oen ni .
49002006	Mami lawng Khrih Jesuh oen pumkhatla awmna rang oen ah vaan ram ah te amah oen haih uktem van hamla mami he amah oen n'thawh sak haih poen .
49002007	He tila a sai he tah Khrih Jesuh dawngah mami ham a lungna avan tueng sak lungvatna tah atloe boeih lak ah bo ngai tite yoeyahla tueng sak a ngaih dawngah ni .
49002008	Pathen kah lungvatna rang oen ah oengna oen nangmi tah thlawn la na awm u . te tah mami kah yawmna oen nawh ni , Pathen kah kutdo ni . Tedawngah a-u khat ca khaw he kawngah oekthloen u ham awm nawh .
49002010	Mami Khrih Jesuh ah pumkhatla awmna rang oen ah thaihu theen sai hamla mami he n'sai poen . Mami lawng sai hamla aroek abah oepsoeh thaihu theen saina oen hing hamla mami he n'sai koep poen .
49002011	Nangmi Gental thlaangphun te Judah thlaangphun lawngah , “ yahhuivuen aka reet nawh thlaang ” ti u . Judah phun lawng amami tah , “ Yahhuivuen aka reet thlaang ” ti u . ( Yahhuivuen reet tite tah pumsa dawngah tueng sak na mai ni ) . N'hu vengah nangmi metila na awm u tite poek uh .
49002012	Tevengah te nangmi tah Khrih oen na thla u . Nangmi tah thlaangphun tloe la na awm u tih Pathen kah thlaangtuek khuiah na thuum u thai nawh . Pathen lawng a thlaang thli tengah a awlkamna dawngah akung asut awlkam paipi oen ah te na bet na pha u nawh tih he dilai dawngah ngaiuepna aka khueh nawh oen Pathen khueh nawh la khaw na sak u .
49002013	Tede tahe tah Khrih Jesuh oen pumkhatla awmna dawngah athlathloeila aka awm nangmi te Khrih kah duekna rang oen amah teng na pha u poen .
49002014	Judah oen Gental thlaangphun he pumkhatla a saina rang oen ah Khrih amah he mami kah roeproeina la awm . Ahimi te a pek abo tih raal la aka coeng sak vawngkulh te amah pum oen a phe poen .
49002015	Judah Phungawl te awlpeek thli oen phung-alam thli te khaw boeih a phe ; te tila a sai te tah amah oen pumkhat la awmna ah thlaangphun pahih te thlaangphun thaai pakhatla sai tih roeproeina te awm sak ham a ngaih dawngah ni .
49002016	Khrih lawngah thinglam dawng a duekna oen ahimi khat oen khat a raal u the te a phe pe ; thinglam oen ah thlaangphun pahih te pumkhat la a sai tih ahimi te Pathen tengla avan law puei koep .
49002017	Tedawngah Khrih tah va law tih Pathen oen athlathloeila aka awm nangmi Gental hue tengah khaw , thlaang boeih tengah ngaimawngna Awlthang Theen te a thui .
49002018	Khrih rang oen ah Judah thlaang khaw , Gental thlaang khaw mami boeih lawngah Muithla pakhat dawng kalawng Pathen haiah m'pha thai u .
49002019	Tedawngah nangmi Gental thlaangphun tah thlaangphun tloe tlaih nawh tih khawlawng thlaang la na awm u tlaih nawh ; tahe ah nangmi tah Pathen thlaang thli oen haih ah ram khui thlaang la na awm u poen tih Pathen imkhuikaw kah thlaang poen ni .
49002020	Nangmi khaw celtuih thli oen tawngha thli lawng lungdang a suem tangte dawngah a sak im la te na awm u van poen tih Khrih Jesuh amah te imkil lungto la awm .
49002021	Ahih tah im pumpui te haih aka caksakkung la awm tih Bawipa tengah nawn la aka awm aciim tempal bok-im la aka roeng sak ni .
49002022	Amah oen pumkhatla awmna rang oen ah nangmi khaw thlaangtloe hue boeih oen a sak haih Pathen lawng amah Muithla oen a awmna im la na coengg u poen .
49003001	He kawngah ni Khrih Jesuh kah thongtla Kai Pawl lawng nangmi Gental thlaangphun ham Pathen tengah ka thangthui .
49003002	Nangmi kah theenna hamla Pathen lawng a lungvatna oen he bii he bi hamla kai m'peek tite ataktangla nangmi lawng na yaak u poen .
49003003	Pathen lawng ahuep ahella khawkhanna a sai te a tueng sak tih kai he m'ming sak poen . ( He kawng he atoila ka thut poen tih ,
49003004	Kai lawng ca ka thut te na tae u atah Khrih kah awlhuep kai lawng ka ming tite nangmi lawng na yaakming u thai ai . )
49003005	Yan veng atah he awlhuep he thlaang thli te ming sak nawh , tede tahe tah Pathen lawng amah Muithla oen amah kah aciim celtuih thli oen tawngha thli tengah a tueng sak poen .
49003006	Te awlhuep tah awlthang theen rang oen Gental thlaangphun lawng Judah thlaangphun oen haih Pathen kah yotheen kam awmna te a dang poen ; ahimi tah pumkhat dawngah aka thuum haih van poen tih Jesuh Khrih rang oen ah Pathen kah awlkam te a dang poen .
49003007	Awlthang theen biibikung la ka awm he Pathen kah kutdo ni , he tah amah kah huham tharana oen a sai tih m'peek ni .
49003008	Kai tah Pathen kah thlaang boeih lak ah huhsit koek la ka awm de , Khrih kah thuilek thuina nawh a bawilenna kawng Awlthang Theen te Gental thlaangphun tengah thui hamla ,
49003009	Pathen lawng ahuepla khaw akhan te metila ataktangla a thoeng hang tite thlaang boeih ming sak ham biitungpui te kai m'peek . Thaihu soeprep Suenkung Pathen lawng n'hu veng atah amah kah awlhuep te a thuh a elh ,
49003010	te tila a thuh te tah khrihcabu rang oen ah vanthlaang ukkung thli oen vaan kah huham tharana boeih lawng Pathen kah cuihna soeprep cungkuem te a mingna ham ni .
49003011	Pathen lawng amah kah dungyan kamthlahna angla a sai tih mami kah Bawipa Khrih Jesuh rang oen a coeng poen .
49003012	Khrih oen pumkhatla awmna dawngah mami lawng oengna oen ah Pathen tengla uepna oen tong-aa ohla n'cet u .
49003013	Tedawngah nangmi ham patang ka khang dawngah na kaw boet sak u mai boel tila reenna kavan bih ; he ang thli he nangmi kah theenna ham boeih ni .
49003014	He kawngah he Pathen haiah khuklu oen ka cuengkueng tih ka buekuep yoeyah ,
49003015	ahih teng kalawng dilai oen vaan ah aka awm imkhuikaw boeih lawng amami kah miing tak te a dang u .
49003016	Nangmi kah akhuiben thinkaw tharana ham amah Muithla rang oen ah a ruep-awm bawilenna dawngkah tharana te nangmi m'peekna ham ka bih tih ,
49003017	oengna rang oen ah nangmi kah thinkaw lungbui ah Khrih lawng a im te sa seh tila ka thangthui . Nangmi lawng lungna dawngah akung na liing tih thlengyung na thlaakna ham khaw ka thangthui ,
49003018	te atah Pathen thlaang thli oen thik at la Khrih kah lungna metihtlukla adung tih asang , akau tih asan tite nangmi lawng na ming u ai .
49003019	Ahih kah lungna te meveng khaw asoepla ming thai koeila awm nawh de , nangmi lawng a lungna te na ming u ngai ai , tedawngah Pathen pumsa soepna boeih oen nangmi na betoet u ham ka thangthui .
49003020	Mami kaw khuiah biibikung a huham tharana rang oen mami kah bihna oen poekna lak ah yahawh ngaai aka sai ,
49003021	Pathen tengah khrihcabu rang oen Khrih Jesuh rang oen ah yoeyahla dungyan toe ruep-awmna awm hawn seh ! Amen .
49004001	Tedawngah , Bawipa bii ka bi dawngah thongtla kai lawngah awl kan uen u : nangmi te Pathen lawng n'khue veng kah a taring van ah te adoengla khaw sa uh .
49004002	Boe ngaai yoeyah uh , amueltuett la awm uh , na kaw daw sak uh . Nangmi lawng lungna te khat oen khat reenna oen tueng sak uh .
49004003	Nangmi te pakhatla aka piin roeproeina oen ah Muithla kah peek pumkhatla awmna te phoeih mangkhak uh .
49004004	Pathen lawng nangmi n'khue vengah te ngaiuepna pakhat a awm van angla pum pakhat oen Muithla pakhat ni a awm .
49004005	Bawipa pakhat , oengna pakhat , baptisma pakhat awm :
49004006	thlaang boeih kah ana Pa oen Pathen pakhat awm tih soeprep boeih kah Bawi , soeprep boeih dawng kalawng bii a bi tih soeprep boeih dawngah awm .
49004007	Mami pakhat rip lawngah Khrih kah peek alakloe kutdo te ating-atawk la ng'khueh u .
49004008	Caciim lawngah , “ Ahih lawng asangna huen la a luui hang vengah , raal lawng a khawh khak thlaang thli te a ceh puei ; thlaang thli te kutdo a peek ” tila a thui .
49004009	Tahe ah “ luui hang ” a ti he n'tu a thuingaihna kai ? Thuingaihna tah lamhacuekla dilai ahemna koek ah law thuk ti he ni .
49004010	Tedawngah aka rum thuk oen aka luui hang te tah vai ahih tih vaan asawben avooel la luui hang a ti he tah amah he khawhipuempa ah betoetna ham ni .
49004011	Thlaang he kutdo aka pe khaw amah ni ; Ahih lawngah khatsut te celtuih la a khueh ; khatsut te tawngha la a khueh ; khatsut te awlthang theen thuikung la a khueh ; khatsut te pastor oen cangpueikung la khueh .
49004012	He tila a sai he tah Khrih kah pum te a roengna ham Pathen kah thlaang boeih lawngah Khrihca bii te bi hamla roekbahna ni .
49004013	Tedawngah mami boeih lawng oengna dawngah khaw , Pathen capa mingna dawngah khaw pakhatla te avan-at la ng'awm u ai ; mami lawng poekna aka soep thlaang la ng'awm vetih Khrih kah asoepna tangtang asang koek te m'pha van ai .
49004014	Te atah thlaangtloe te thawlhpalhna benla aka mawt , thlaang thailatna ham suen coplap hoem awl oen ah thlaangthaipalat thli kah cangpueina tuiphu lawng a khuen tih thlihueng lawng a yawng camoe angla te ng'awm u tlaih manawh .
49004015	Mami lawng lungna thinkaw oen awltak thuina oen ah luu la aka awm Khrih dawngah te soeprep ah roeng ham awm .
49004016	Ahih kah khawl-acuuina oen pum dawngkah atloe boeih te a bawlcawm kang tih ruhcong boeih oen pum te tuhkai u haih tih bawmcem u . Tedawngah pum dawngkah atloe boeih lawng a bi ham koei te a sai u tih pum lawngah lungna oen roeng hang .
49004017	Tedawngah Bawipa miing oen nangmi te ngaithuenna kan peek u : nangmi lawng Pathen aka bok nawh lukih thlaang thli angla awm u tlaih boel , ahimi kah poekna tah apoei-oepla awm tih a thinkaw tah khawyiin khoep .
49004018	Ahimi lawngah mingna tehca khaw khueh u nawh tih a thin a haam khaklal dawngah Pathen kah peek hingna te dang ham koei la awm nawh .
49004019	Ahimi lawngah yahna roe khaw khueh u nawh ; thawlhna dawngah amami oen amami te bawl-aneeng u tih kuemsuem u tlaih ohla soeprep te a sai u .
49004020	Khrih kawng na cang u te te tila nawh ni !
49004021	Nangmi lawng ahih kawng te na yaak tangtang u poen tih amah kah hubang la na awm u van angla Jesuh dawngah aka awm awltak te nangmi lawng na cang u poen .
49004022	Tedawngah pumsa ngaihna lawng thailatna oen phe la aka awm na hing ruem te tah hoett u loeih .
49004023	Nangmi kah thinkaw oen lungbui te tah athaai , sai pan la awm ham awm .
49004024	Nangmi lawngah hingna athaai oen ah thoekcau uh , te tah Pathen kah mueisam oen aka lo u la a sai tih aka doeng tih aciim hingna tangtang a tuengna ni .
49004025	Tedawngah hoemthui thlaang awm tlaih boel seh ! Thlaang boeih lawng aka oeng paya laikoei tengah awltak tang te thui seh ; metihtiah mami boeih tah Khrih pum dawngah thik at la aka thuum boeih ni .
49004026	Nangmi na thin a sa atah na thinsana lawng thawlhna khuila m'mawt boel seh , khawyungkhun na thin sa sak boel .
49004027	Seitan te atue theen pe u boel .
49004028	Aka huen lawngah huen-caanna te toeng loeih selang tah amah kah hingna ham adoengla bungkhutna te a dangna ham oen ah khawdeng thlaang te bawmcem thaina ham bii bi seh .
49004029	Awl na thui u vengah awlthe te thui u boel ; thlaang hamla hoeikhangna aka awm tih angoena ah theenna aka thoeng sak , nangmi kah awlthui aka ya hue lawng theenna te a saina ham awltheen te thui uh .
49004030	Pathen kah Ciim Muithla te a kaw the sak u boel ; Metihtiah Muithla te tah , nangmi te Pathen kah thlaang la na awm u tite miknoekna la awm tih Pathen lawng nangmi loeih sakna Khawhin a pha ai tina kah aamahkhan ni .
49004031	Thunkha-thunthlimna , thinso-kawsana , thinsana te hoett u loeih . Pakhat oen khat tlungna oen sal-aphaamna , khat oen khat thina thinkaw awm tlaih boel seh .
49004032	Te ang thli lak atah pakhat oen khat reenna oen komyomna kawpoek te khueh u langtah Pathen lawng Khrih rang oen ah nangmi sawah khawdawp a ngaai van angla te khat oen khat sawah khawdawp ngaai uh .
49005001	Nangmi tah Pathen lawng a lungna a ca anau la na awm u dawngah amah oen lawh u van ham yawm u lah .
49005002	Khrih lawng mami he n'lungna tih a hingna te mami ham abaw aka tuui huihthlutna oen Pathen kawhoena luciik la a nawn u van angla nangmi kah hingna te lungna lawng uk seh .
49005003	Nangmi tah Pathen kah thlaang la na awm u dawngah hutaa tawngpa thawlhna , apueh ngaihna , tuiilehkap aka ciim nawh kawng te nangmi tim ah thui ham pateng khaw awm nawh .
49005004	Yahna koei awl , awlhang kaahang phawhna , awlthe awlkha te nangmi lawng na thui ham koeih tlaih nawh ni . Te lak atah nangmi lawng awmngaihna awl te Pathen tengah na thui u ham awm .
49005005	Nangmi lawng na ming ceet ham tah a-u khaw hutaa tawngpa thawlhna aka sai , tuiilehkap aciim nawh awl aka thui , apueh aka ngaih tah Khrih oen Pathen kah Ram ah adang ham koei te dang manawh tite ming uh ( apueh asawm ngaihna he kutsaimuei bokna pakhat van ni ) .
49005006	Nangmi te awlpoei awlpit oen a-u lawngkhaw n'thailatna boel seh ; he ang kawngah he amah awl te aka ngaai nawh tah Pathen thinsana te a yawkk ai .
49005007	Tedawngah te ang thlaang oen te pawl u roe boel .
49005008	Namami roe khaw n'hu vengah yiinna khui khawsakna ah na hing u poen , tede nangmi lawng Bawipa kah thlaang la na awm u coeng kalawng tah aangna khuiah na awm u poen . Tedawngah aangna khuiah aka awm thlaang angla te khaw sa uh .
49005009	Metihtiah te tila khawsakna lawngtah athaih-apai theenna phun soeprep , doengna phun soeprep oen awltak phun soeprep te a thoeng sak .
49005010	Bawipa kah kawhoena te sai hamla yawm u lah .
49005011	Yiinna khuiah aka awm thlaang thli lawng a sai thaihu , aphu aka awm nawh thaihu te sai u boel . Te ang thaihu te aangna dawngah daih lang tueng sak uh .
49005012	( Ahimi lawngah ahuep-ahella thaihu a sai kawng te thui ham pateng yah ham awm tangkiik ) .
49005013	Thaihu boeih te aangna ah pho sak la a awm veng atah te thli kah acoenggna tangtang te aciimphanla tueng ;
49005014	Metihtiah aciimphanla aka tueng thaihu boeih tah aangna la te thoeng hang . Tedawngah , “ Aka ip thli tho u loeih , duekna dawng kalawng tho uh , Khrih tah na sawah aang poen ai ” tila a thui .
49005015	Tedawngah nangmi lawng khawsak ramsakna dawngah atheenla ngaithuen uh . Tu khaw aka ming nawh thlaang angla awm u boel , thlaangcuih angla awm uh .
49005016	Tahe kah atue khawhin he tah san the la a awm dawngah nangmi lawng atue theen na khueh boeih te atheenla hawna uh .
49005017	Nangmi lawngah thlaangcuih nawh angla awm u boel , Bawipa lawng nangmi sai sak ham a ngaih te dang hamla yawm uh .
49005018	Yuu te ruui u boel , yuu tah nangmi te aka rawk sak khoeng ni , te lak atah Muithla oen betoet u lah .
49005019	Nangmi pakhat oen khat te saam laa dawngkah awl , koehna laa dawngkah awl , laa ciim dawngkah awl oen ah voemtoei uh . Bawipa te na thinkaw tang oen koehna laa , saam laa oen ah thangpawm uh .
49005020	Mami kah Bawipa Jesuh Khrih miing oen ah soeprep boeih dawngah Pa Pathen tengah awmngaih ciil thui yoeyah uh .
49005021	Nangmi lawng Jesuh Khrih te na hinyah u dawngah nangmi pakhat oen khat awl ngaai u lah .
49005022	Yu-aca thli , Bawipa awl te na ngaai u van angla na vaa thli kah awl te ngaai u lah .
49005023	Khrih lawngah khrihcabu sawah aana a khueh angla vaa-aca lawng khaw yu-aca sawah aana a khueh tih Khrih tah amah pum la aka awm khrihcabu kah thlawnkung la awm .
49005024	Tedawngah khrihcabu lawng Khrih kah awl a ngaai angla yu-aca thli lawngah ataktang la a vaa-aca thli kah awl te ngaai seh .
49005025	Vaa-aca thli , Khrih lawngah khrih-cabu te a lungna tih a hingna te a peek angla yuu-aca thli te lungna uh .
49005026	Ahih lawngah he tila a sai , khrihcabu te tui oen aciimla a silh coengah a awl oen Pathen tengah a peek .
49005027	Te tila khrihcabu tah atheenna boeih boeih oen aka awm tih thawlhna aka awm nawh , atloe soepna nawh oen angaw-aha , aru-arii oen cawttbauh aka awm nawh la te amah tengah peek ham angaih dawngah ni .
49005028	Tawngpa hue lawngah amami pum te a lungna u van angla a yu-aca thli te a lungna ham awm . A yu te aka lungna tawngpa tah amah pum te aka lungna thlaang ni .
49005029	A-u lawngkhaw amah pum te thina nawh . Khrih lawngah khrihcabu te a doen acaang tih a cawm acah angla amah pum te thina ohla a doen acaang tih a cawm acah van .
49005030	Metihtiah mami tah amah pum dawngah aka thuum van ni .
49005031	Caciim lawngah “ Tedawngah tawngpa lawng a manu oen ana pa te a ceh taak vetih a yu oen pumkhatla awm ai , ahih rawi tah pakhatla coengg ai ” tila a thui .
49005032	He caciim dawngah aka tueng ataktang awlhuep aka dung te awm tih te tah Khrih oen khrihcabu he thuinuetna ni tila ka yaakming .
49005033	Tede nangmi oen khaw tuhkai u : vaa-aca boeih lawng amah pum te a lungna angla a yu-aca te lungna selang tah yu-aca boeih lawngkhaw a vaa-aca te hinyah van seh .
49006001	Ca-anau thli , na nu oen na pa awl te ngaai uh , te tah nangmi khrihca thli lawng na vai ham koei aka soeng thaihu ni .
49006002	“ Na nu oen na pa te hinyah uh ” a ti he tah lamhacuek awlpeek la awm tih ,
49006003	“ te tila na vai atah nangmi ham soeprep te theen vetih dilai han ah na hinglung vaang ai ” tila a thap .
49006004	Nu-apa thli , nangmi lawng na ca na nau thli te a thinsa sak boel . Te lak atah khrihca moeiboe oen thuituen uh .
49006005	Nangmi sal thli , namami kah thlaanghing bawi thli te birih haitawk oen a awl ngaai pe uh ; Nangmi lawng Khrih kah bii aka bi angla thinkaw tak oen a bii te bi pe uh .
49006006	Ahimi lawng nangmi te bii a bi ti seh tila na ngaih u dawngah ahimi kah mik huh bueng ah te bii sai u boel , tede Khrih kah sal la na awm u van angla Pathen kawngaih la na thinkaw lungbui boeih oen sai uh .
49006007	Thlaanghing kah bii ni ka bi tila poek ohla Bawipa kah bii aka bi angla thathlue thakaw oen bi pe uh .
49006008	Bawipa lawngah thlaang boeih he sal khawseh , thlaangcuem khawseh , amami kah atheen saina dawngah kutdo a peek ai tite poek uh .
49006009	Bawi thli , tetih van la te na sal thli tengah sai u van langtah hih-ahuut oen tluung-athangna te toeng u loeih . Nang oen sal thli lawng vaan ah aka awm , thlaang boeih te avanpila awlcekkung bawi kah thlaang la ka awm tite ming uh .
49006010	Aboetna ah amah kah tha-awm tharana rang oen ah Bawipa oen pumkhatla awmna dawngah na tharana te cak sak uh .
49006011	Seitan kah athe thailatna te padauh thaina ham Pathen kah peek phawlip acungkuem oen ah thoekcau u lah .
49006012	Metihtiah mami lawng thlaanghing te n'teek u nawh tih vaan benkah muithla the kah tharana , ukkung thli , saithaina aana khuehkung thli , tahe yiinna san kah khawhipuempa tharana huham oen ni n'teek u .
49006013	Tedawngah Pathen kah phawlip oen tahe ah thoekcau u lah ! Te ah ni athe khawhin te avan pha vengah nangmi lawng ceemraal thli kah teek-ayakkna kalawng na deem u vetih ceemraal tloekna aboet toe ah acakla na pai poe u ai .
49006014	Tedawngah ngaithuen oepsoeh uh , awltak te cihin angla na hingcen dawng-ah acakla na lah , doengna te kahkawng angla daan langtah ,
49006015	roepna Awlthang Theen phawng hamla ngaithuen oepsoehna te khawmuek angla muek uh .
49006016	Oengna te phring angla pawm yoeyah uh ; metihtiah te phawlip oen Seitan kah kahna haialh pla boeih te na thih u thai ai .
49006017	Thlawnna te thiilumuek angla muek u langtah muithla kah peek , Pathen awl te samsen angla pawm uh .
49006018	He ang boeih he thangthuina oen sai u lang Pathen kah bawmcemna te bih uh . Muithla kah mawtna angla me ang atue atang vengah khaw thangthui uh . Tedawngah ahuertuela awm uh , thathepakla awm u boel ; Pathen thlaang boeih ham thangthui yoeyah uh .
49006019	Kai khaw awl thui hamla oepsoehla ka awm vengah ka thui ham koei awl te Pathen lawng m'peekna ham khaw , raltheenna oen ka thuina ham khaw , awlthang theen kah awlhuep te tueng sak thaina ham ah kai ham khaw thangthui uh .
49006020	Tahe ah kai he thong khuiah ka awm de , he awlthang theen ham laipai la ka awm . Ka thui ham tuueng awlthang theen kawng te raltheen oen ka thuina ham thangthui uh .
49006021	Mami lawng n'lungna manau , Bawipa kah bii kawngah uep-awm la aka awm Taikhikas lawng metila ka awm tite nangmi lawng na mingna u hamla kamah kawng-alam awlthang boeih te avan thui ai .
49006022	Kaimi boeih metila ka awm u tite thui ham oen ah nangmi te tha thlue sak hamla ahih te nangmi tengla kavan tuih .
49006023	Pa Pathen oen Bawipa Jesuh Khrih lawngah khrihca maya manau boeih tengah ngaimawngna oen lungna , oengna te m'pe hawn seh .
49006024	Mami kah Bawipa Jesuh Khrih te aka duek nawh lungna oen ah aka lungna boeih sawah Pathen lungvatna awm hawn seh .
50001001	Khrih Jesuh kah tuihyoeihthlaang Pawl oen Timote lawng , Khrih Jesuh ah pumkhat la aka awm Filipi khaaw kah Pathen thlaang boeih khrihcabu mawtkung hue oen bawmkung boeih tengah ca kavan pat .
50001002	Mami kah Pathen oen Bawipa Jesuh Khrih lawng lungvatna , ngaimawngna te m'pe hawn seh .
50001003	Nangmi kan poek vengah nangmi ham awmngaih awl ka thui poepa ;
50001004	nangmi boeih ham ka thangthui vengah awmngaihna oen ka thangthui ,
50001005	Metihtiah awlthang theen bii bina ah a tong cuek kalawng tahe toe nangmi lawng nan bawm u dawngah ni .
50001006	Tedawngah nangmi tim ah he ang bii theen aka tongkung Pathen lawng Khrih Jesuh Khawhin a pha toe he bii he a bi poe ai tila ka tangna .
50001007	Nangmi he kan thintlawhna ni ! He tila nangmi tengah thinkaw ka khueh he khueh ham tueng roe ni . Metihtiah kai he nangmi lawng nan lungduetna tih tahe thong ka tlaak vengah khaw , awlthang theen te yalpawla ka pai puei tih acakna ham bii ka bi vengah khaw Pathen kah peek bii dawngah he nangmi boeih khaw na thuum u van .
50001008	Khrih Jesuh lungbui dawngkah aka law boeih oen nangmi he kan thintlawhna ka ti vengah he awltak ka thui tih Pathen tah mingpueikung la awm .
50001009	Nangmi lawng atheen koek te na tuek thaina ham , nangmi kah lungna lawng cuihhoena tangtang oen ah nuemnai thaina oen haih a roeng tare hamla ka thangthui .
50001010	Te dengah ni Khrih Khawhin ah ciimna nawh boeih oen thawlhpeelna boeih kalawng na loeih u ai .
50001011	Pathen thangpawmna ham oen a ruep-awmna a tuengna ham Jesuh Khrih bueng lawngah peek thai la aka awm moeiboe theenna tangtang oen nangmi kah hingna te betoet ai .
50001012	Maya manau thli , ka tengah aka thoeng thaihu he awlthang theen a puungna ham aka bawmcem tangtang la coengg ti he nangmi ming sak ka ngaih .
50001013	He kawngah he , sengpahrang impui aka toet raalkapbu boeih oen he kah thlaangtloe boeih lawngah , Khrih kah tuihyoeihthlaang la ka awm dawngah thong ka tlaak he a ming u .
50001014	Tecoengah thong ka tlaakna lawngah he maya manau yahawh ngaai kah Bawipa a uepna te tare acak pe sak , tedawngah ahimi lawng a raal theen tare u tih rih ohla awlthang theen te a thui u .
50001015	Thlaang khatsut lawng atah uet-eena thinkaw oen , khatsut lawngtah tawhthaam ngaihna kawpoek oen Khrih awlthang theen te a thui u tangtang , tede khatsut lawngtah thinkaw ciim oen a thui u .
50001016	Ahimi lawngtah lungna oen a thui u , metihtiah awlthang theen paipueina bii he Pathen lawng kai m'peek te a ming u dawngah ni .
50001017	Thlaangtloe hue lawng atah lungna tangtang oen Khrih kawng te thui u nawh tih amami ham ngaihna kawpoek oen a thui u ; ahimi lawng atah thong ah kai ka awm vengah he kai ham raina te sai tare hamla te a poek u .
50001018	Tete awlpui nawh ni ! Ka awmngaih tangkiik mai ta ; asoeng nawh kawpoek oen khaw , asoeng poekna oen khaw , me tih benla khawseh , Khrih kawng te a thui u mak atah ka awmngaih poepa ai .
50001019	Metihtiah nangmi kah thangthuina rang oen Jesuh Khrih kah Muithla dawng kalawng aka law bawmna oen ka loeih ngai ai tila ka ming dawngah ni .
50001020	Ka ngaihna oen ka ngaiuepna tah bii ka bi he meveng khaw tlawlh nawh ham ni , tede me ang atue atang ah khaw , tahe vengah khaw raltheenna oen betoet tih ka duek ka hing ah khaw , Khrih hinyahna hamla ka pum oen ka hingna boeih peek ham he ni .
50001021	Hingna he n'tu nuem ? Kai ham tah hingna he Khrih ni . Tedawngah kai ham tah duekna he tharana ni .
50001022	Tede kai lawng ka hingna rang oen aphu aka awm bii te ka bi thai koei atah ame ang nuem ka tuek lah ai ka ngaai hang sut .
50001023	He pahih lawngah kai he n'doek . He hingna he ceh taak tih Khrih oen awm haih ka ngaih tangkiik , te tah atheen ngaai thaihu ni ;
50001024	tede ka hing hun kawinih awlpuila nangmi ham tare theen .
50001025	He kawngah he ka uep u , ka hing hun ai tila ka ming . Nangmi lawng oengna dawngah na roengna ham awmngaihna te tawm athap hamla nangmi boeih te kan hing puei hun ai ,
50001026	tedawngah nangmi tengah ka awm koep veng atah Khrih Jesuh ah nangmi kah hingna pumkhatla a awm dawngah kai rang oen ah nangmi lawng mik-hai theenna na khueh u tare ai .
50001027	Tahe ah awlpui tah Khrih kah awlthang lawngah a kuek angla nangmi lawng na hing u ham awm , nangmi tengla ka law thai tih kan huh u vengah khawseh , ka law thai nawh tih kan huh u nawh vengah khawseh , mengtengna pakhat oen acakla na pai u tih awlthang theen oengna dawngah kawngaihna pakhat oen thik at la raal na teek u tite yaak ka ngaih .
50001028	Nangmi lawng na raal te rih u boel ; na thin cak sak uh , te lawngah te ahimi a sung sak vetih nangmi lawng na taa u te a ming sak ai , metihtiah nangmi taana te pekung tah Pathen ni .
50001029	Tedawngah amah te oeng doek ham bueng nawh tih ahih hamla patang khang ham khaw Khrih kah bii te nangmi m'peek u poen .
50001030	Tahe ah nangmi tah raal kahna huen ah kai oen bawngyawng haih thai poen . N'cui vengah kai lawng raal ka teek na huh u te ang te , nangmi lawng na yaak u angla tahe toe ah raal ka teek khiing hun .
50002001	Nangmi Khrih ah na hingna lawng tha a ra sak tih a lungna lawng nangmi kaw te a reem ahaal sak . Nangmi lawng Muithla oen pawlneengna na khueh u tih pakhat oen khat sawah lungna oen reenna te na khueh u .
50002002	Tedawngah nangmi te he tila kan uen , poekna pakhat la khuehna , pakhat oen khat lungna , thinkaw lungbui khat la khuehna oen ah ka awmngaihna te soep sak u lah .
50002003	Nangmi lawngah mah ham bueng poekna , oekthloen ngaihna mai oen ah thaihu khat khaw sai boel , thlaangtloe he nangmi lak ah theen ngaai tila poek poepa langtah pakhat oen khat boe-ngai uh .
50002004	Namami ham bueng te huh thai ohla thlaangtloe ham theenna khaw huh thai van ham awm .
50002005	Khrih lawng a khueh kawpoek te nangmi lawngkhaw khueh ham awm .
50002006	Ahih tah Pathen pumsa oen soep yoeyah , tede Pathen oen avan at la awm ham te yawm mangkhak ham poek nawh .
50002007	He lak atah a khueh boeih te amah kawthawhna oen a hoett tih tuihyoeihthlaang la awmna te a lawh Ahih tah thlaanghing angla coengg tih thlaanghing muei-asam la va tueng .
50002008	Ahih tah boe-ngaai tih duek toela awlngaaina lawngpui te a vai tih thinglam dawngah te duek .
50002009	Tedawngah Pathen lawng ahih te asaw sang koek huen ah a pawmsang tih miing tloe boeih lak ah miing luekoek a peek .
50002010	Tedawngah Jesuh miing hinyah peekna la vaan ah aka awm boeih , lai han ah aka awm oen dilai dangah aka awm boeih lawngah khuklu oen cuengkueng boeih u vetih ,
50002011	Pa Pathen ruep-awmna ham Jesuh Khrih tah Bawipa ni tila boeih a phawng u ai .
50002012	Tedawngah ka lungna ka paya thli , nangmi oen haih ka awm vengah ka awl na ngaai u poepa angla te tahe athla hlang la ka awm vengah khaw , ka awl he na ngaai u ham awlpui koek la awm . Nangmi kah thlawnna asoepna ham birih haitawk oen bii te bi yoeyah uh ,
50002013	metihtiah amah kah mengtengna te vai thai ham oen vai ngaihna thinkaw khueh ham Pathen lawng na kaw khuiah bii a bi poepa .
50002014	Soeprep boeih te caitoek ohla , oelhtaih u muehla sai uh ,
50002015	te tila te he dilai dawngah aka awm thlaangthe thli oen thlaangthawlh thli lakli ah Pathen kah thlaangsoep ca anau angla thawlhna aka awm nawh , aciim acaih thlaang la nangmi tah na awm u ai , hingna awl te ahimi na peek vengah te ahimi tim ah vaan ah aka vaang aisi angla aang u lah .
50002016	Te tila na sai u atah Khrih khawhin ah nangmi rang oen mik-hai theen ka dang ai , metihtiah kai lawng ka yawmna boeih oen ka bi boeih te apoei-oep nawh ni tite na tueng sak ni .
50002017	Nangmi lawng oengna oen na nawn thaihu angla Pathen tengah na nawn u luciik dawngah ka hingna thisen he duei mai cakhaw ka awmngaih vetih nangmi boeih oen haih ka awmngaih ai .
50002018	Tetih van la te nangmi khaw na awmngaih u vetih kai oen haih na awmngaih u van ai .
50002019	Nangmi kawng awlthang te yaakna oen ka tha a thluena ham Bawipa lawng a kawngaih atah nangmi tengla Timote he kavan tuih yue ai tila ka poek .
50002020	Ahih bueng oen ah ka kawpoek cah ahih tih nangmi tengah a ngaai huett tangtang .
50002021	Tlaang tloe hue tah amami kah bii bueng te a khuituuk u , Jesuh Khrih kah bii te bi u nawh .
50002022	Ahih lawngtah bii te a palki tih kai oen Paca angla awlthang theen ham bii ka bi hih te nangmi lawng na ming u .
50002023	Tedawngah kamah kah kawng alam he metila a awm tite ka ming pahoei coeng atah ahih te nangmi tengla kavan tuih ai tila ka ngaiuep .
50002024	Bawipa uepna oen kamah khaw nangmi tengla ka law yue ai tila ka ngaiuep .
50002025	Mami kah manau Epafroditas he nangmi tengla tuih ham angoe tila ka poek , ahih tah kai oen biibipuei , ceem raal aka tloek haih van tih kai he bawmkung la nangmi lawng na van tuih laipai ni .
50002026	Ahih lawng nangmi te n'ngaai tangkiik u tih a sa ding nawh tila na yaak u dawngah te a kaw hoe nawh .
50002027	Ahih tah duek dalh toela tlo tangtang . Tede Pathen lawng a reen , ahih bueng nawh tih kai khaw n'reen van tih ka tengah kawthena bohlang aka law ham koei dawng kalawng ka sa avan sueng sak .
50002028	Tedawngah ni a hih he nangmi tengla tuih ham ka ngaih tangkiik tih , na huh u vengah na awmngaih u vetih kai kah kawthe khaw dip ai .
50002029	Tedawngah nangmi lawng ahih te Bawipa ah boenhui pakhat angla awmngaih oen van do uh . Ahih angla aka awm thlaang boeih te van hinyah uh ,
50002030	metihtiah nangmi lawng nan peek thai nawh bawmcemna te ahih lawng peek hamla , Khrih kah bii dawngah duek khaw maa ohla duek dalh toela bii a bi .
50003001	Maya manau thli , awlcuina ah thui ka ngaih tah Bawipa oen pumkhat la awmna dawngah awmngaih u lah . Acuek ah kavan thut tangte te thut koep he n'tu la ka poei sak mai nawh , he tila kavan thut koep he tah nangmi na deemna ham ni .
50003002	Athe thaihu aka sai thli , pumsa yahhuivuen reetna aka thui mangkhak thlaang thli ui hue te ngaithuen uh .
50003003	Asoeng akam taktak yahhuivuen aka reet tah ahimi nawh tih mami he ni , metihtiah mami lawngtah amah kah Muithla oen ah Pathen n'bok u tih Khrih Jesuh ah pumkhatla awmna hingna dawngah te n'awmngaih u . Mami lawngtah asaw ahan kah saina dawngah uepna n'khueh u nawh .
50003004	Atak tang atah te ang thaihu thli te kai lawngkhaw ka uepna thai van ta . Asaw ahan kah saina te ka uepna thai tila thlaang pakhat khat lawng a poek atah te tila poek ham koei la kai lawng akawng alam yahawh ngaai ka khueh .
50003005	Kai tah hin reetna khawhin ah yahhuivuen reet la ka awm , thlaangphun ben ah Israel thlaang , Benjamin phun , Hebru thlaangciim la ka awm . Judah hue kah Phungawl vaina ben ah Farasi la ka awm ,
50003006	Kai tah ka tha thlue akcak tih khrihcabu te ka heem ka tek . Phungawl dawngkah awlpeek thli te vaina rang oen thlaangdoeng la awmna ben ah kai tah thawlhna roe awm nawh .
50003007	Tede he thaihu boeih he kai ham thaawnna ni tila ka poek koei te tahe tah sungna ni tila Khrih rang oen ah ka poek poen .
50003008	Te thaihu thli bueng nawh tih ; ka Bawipa Khrih Jesuh kah cuihhoena aphu aka awm ngaai rang oen soeprep cungkuem te sungna ni tila ka poek boeih poen . Amah rang oen ah soeprep boeih te ka hoett kang poen ; te ang thli boeih te tah kaw-hnot vaiking la ni ka poek mai poen , Khrih ah ka thawnna ham oen ah ,
50003009	amah oen pumkhatla awmna ham ni . Tahe ah kai lawng Phungawl vaina rang oen thaawnna kamah kah doengna te ka khueh tlaih nawh . Tahe tah Khrih oengna rang oen m'peek doengna , oengna dawngah akung asut Pathen tengkah aka law doengna ni ka khueh poen .
50003010	Kai lawng ka ngaih tah Khrih te ming ham oen ah amah thawhkoepna huham tharana te ming van ham amah kah patang khang te khang van ham oen ah amah angla duek van ham ni .
50003011	Te tila te kamah roe he duekna kalawng hingna ah thawh koep van ham ka ngaiuep .
50003012	He ang thli dawngah he taana ka khueh poen , thlaangsoep la ka awm poen tina nawh ni . Khrih Jesuh lawng amah hamla kai he n'tuuk khak poen tih kai hamla avan khueh kutdo te dang hamla tha ka huer .
50003013	Maya manau thli , kai lawng te ang thli boeih te ka dang poen tila khaw ka poek nawh ; tede kai lawng ka sai pakhat tah ka hu benkah thaihu te hilh tih ka hai ben ah aka awm te pha hamla ka yawm .
50003014	Tedawngah kutdo dang hamla lansak benla te adoengla poe ka heng , te kutdo tah sawben hingna ah Khrih Jesuh rang oen Pathen kah khuena te ni .
50003015	Mami boeih muithla ben ah kawpoek soep la aka awm lawngtah he ang kawpoek he khueh roe hamla awm , tede nangmi timkah thlaang khatsut lawng poekna tloe na khueh u atah te poekna te Pathen lawng nangmi tengah aciimphanla avan tueng sak ai .
50003016	Me tih khawseh , mami lawng tahetoe ah n'vai u phung alam angla te hai benla cet u lah sih .
50003017	Maya manau thli , ka hingna he nangmi lawng oett u lah . Kai lawng nangmi ham kavan khueh oett koei theenna aka vai thlaang thli te dan u lah .
50003018	He kawng he n'hu vengah khaw kavan thui poepa u poen de , tahe ah mikphi oen kavan thui koep : Thinglam dawngah Khrih kah duekna te a hingna oen ah aka raalna thlaang yahawh awm .
50003019	Ahimi tah hell ah a lawngpui boet ai , metihtiah ahimi kah pathen tah amami kah pumsa ngaihna te ni . Ahimi lawngah yahna koei thaihu dawngah te oekthloen u tih dilai thaihu koeva thli bueng he a poek u .
50003020	Tede mami tah vaan ram thlaang la n'awm u tih mami Thlawnkung Bawipa Jesuh Khrih vaan kalawng a law thuk te huerh n'lamtoen u .
50003021	Amah lawngtah mami kah tha aka awm nawh , aka duek thai pum he avan thaw vetih amah kah ruep-awm pum angla avan sai ai , te tila a sai vengah te thaihu soeprep boeih amah ukna huiah aka pha sak huham tharana te a hawna ai .
50004001	Tedawngah ka lungna maya manau thli , kan lungduetna u tih kan ngaai u tangkiik ! Nangmi kawngah ka kaw hoe tih ka awmngaih tangkiik ! Ka lungna maya manau thli , Bawipa dawng na hingna ah te acakla pai uh .
50004002	Eodia oen Sintikhe , reenna kavan bih , Bawipa ah boeinau la na awm hih van angla thinkaw thik-at ham yawm hih .
50004003	Tecoengah , uep-awm biibipuei , thli nangmi lawngkhaw , he hutaa rawi he na bawm u hamla ka ngaih ; metihtiah Klimen oen atloe biibipuei haih , Pathen kah hingna cabu khuiah a miing aka thuum thli boeih oen awlthang theen a puungna ham kai oen haih tha a huer hih tih bii aka bi rawi ni .
50004004	Bawipa oen pumkhatla na awm u dawngah awmngaih poepa u lah . Koep ka thui ; awmngaih u lah !
50004005	Thlaang boeih tengah nangmi kah kawdawna te tueng sak uh . Bawipa tah law yue poen ai .
50004006	Me ang thaihu kawngah khaw lakueng u boel , na thangthui veng roekk ah na ngoe boeih te Pathen tengah bih uh ; amah tengah uemna thinkaw tang oen bih yoeyah uh .
50004007	Te tila na bih atah thlaanghing kah yaakmingna voel ah aka awm Pathen ngaimawngna lawng Khrih Jesuh oen pumkhat la awmna rang oen ah nangmi kah thinkaw oen lungbui te ading-apuek la avan khueh ai .
50004008	Aboetna ah ka boenhui thli , nangmi lawng na thinkaw te aka theen tih thangpawm koei ataktang thaihu , aphu aka awm thaihu , aka soeng tih aciim thaihu , lungna koei thaihu , hinyah koei thaihu oen be sak uh .
50004009	Kai tengkah na cang u tih na dang u te ka awlthui dawngkah khawseh , ka saina dawngkah khaw pahih bokla sai u van . teahtah mami ngaimawngna pekung Pathen te nangmi oen haih awm ai .
50004010	Atue san hlang a awm coengah nangmi lawng kai he nan do nan dan koep u tih bawipa oen ah pumkhatla awmna rang oen ka awmngaih tangkiik . Nangmi lawng kai nan dodanna te na toeng pak u ka ti ngaihna nawh ni , nangmi lawng dodanna te tueng sak ham atue theen na dang u nawh ka ti ngaihna ni .
50004011	Nangmi lawng kai he nan ngaai nan laakna tlaih nawh tila ka poek dawngah he tila ka thui moenih , metihtiah kai tah ka khueh duen oen ka ngaai atluepna thai ham ka cang poen dawngah ni .
50004012	Voetna oen awm khawseh , acoeihpokla khueh toen khawseh me ang nuem tite ka ming poen . Tedawngah ame huen ah khaw , metuek vengah khaw , ka bung ahah ah khawseh , buh mueh la ka awm ah khaw seh , yahawh hlang ka khueh ah khaw , ayawlca ka khueh ah khaw ngaikhuek la awm thai ham he ang ahuep ahel he ka cang poen .
50004013	Khrih kah peek huham tharana oen me ang thaihu khaw taana hamla tharana ka khueh poen .
50004014	Tede raina ka tawng vengah nan bawm u he nangmi kah theenna ni .
50004015	Nangmi Filipi khaaw kah thlaang thli lawng atheencala na ming u , Macidonia kalawng ka cet tih Awlthang Theen ka thui cuek vengah te nangmi khrihcabu bueng lawng ni bawmna nan peek u , nangmi bueng lawng ni ka thawnna oen ka sungna khaw nan talawng u .
50004016	Tesalon khaaw ka awm vengah bawmna ka ngoe vengah te te vaikhat bueng nawh mai bawmna te navan pat u .
50004017	Kai lawng kutdo dang ngaih bueng maiah nawh tih ; nangmi kah cayin cabu dawngah khaw athawnna , apuung ataaina te huh hamla ka ngaih .
50004018	Tecoengah nangmi kah thaihu pat boeih tite kavan thut tih akhoek anoen lak ah yahawh ngaaila navan pat u ! Nangmi kah kutdo boeih te Epafroditas lawng avan khuen tih tahe atah ka ngoe boeih te ka khueh poen . Te ang thli boeih te Pathen lawng a ngaih tih a do luciik , Pathen tengah nawn la aka awm riimtuui angla awm .
50004019	Kai kah Pathen lawng amah kah bawilen kuirangna oen nangmi kah ngoena boeih te Khrih Jesuh rang oen ah m'peek ai .
50004020	Mami kah Pa oen Pathen tengah ruep-awmna tah dungyan toe awm hawn seh ! Amen .
50004021	Khrih Jesuh kah a koe la aka awm , Pathen kah thlaang nangmi pakhat rip te kan toei u . He ah he kai oen aka awm haih boenhui hue lawngkhaw nangmi te n'toei u ,
50004022	He ah aka awm Pathen kah thlaang boeih lawng n'toei u tih awlpuila Sengpahrang sangluel impui ah aka awm thli lawngkhaw n'toei u .
50004023	Bawipa Jesuh Khrih kah lungvatna tah nangmi boeih sawah awm hawn seh .
51001001	Pathen kah kawngaihna oen Khrih Jesuh kah celtuih pakhat la aka awm kai Pawl oen mami kah manau Timote lawng-
51001002	Khrih oen pumkhatla awmna ah uep-awm maya manau Kolosa khaw kah Pathen thlaang thli tengah ca kavan pat : Mami kah Pa Pathen lawng lungvatna ngaimawngna te nangmi m'pe hawn seh .
51001003	Nangmi ham ka thangthui u vengah mami kah Bawipa Jesuh Khrih kah ana Pa tengah awmngaih ciil ka thui u poepa .
51001004	Metihtiah Khrih Jesuh ah nangmi kah oengna Pathen kah thlaang boeih na lungna u te ka yaak u dawngah ni .
51001005	Awlthang Theen asoeng taktak te nangmi teng avan pha cuek vengah ngaiuepna m'peek kawng te nangmi lawng na yaak u . Tedawngah nangmi kah oengna oen lungna tah vaan ram ah nangmi ham a khueh ngaiuepna dawngah akung asut .
51001006	Nangmi lawng Pathen kah lungvatna kawng na yaak cuekca kalawng te lungvatna te ataktangla na ming u veng atah nangmi tim ah apuung ataai van angla te awlthang theen tah dilai pum ah puung khonghak tih yotheen kam-awmna te m'peek .
51001007	Nangmi lawng Epafras teng kalawng Pathen kah lungvatna te na ming u , Ahih tah kaimi lawng ka lungna biibipuei haih kaimi yuengah uep-awm la Khrih kah biibikung ni .
51001008	Muithla lawngah nangmi lungna m'peek te ahih lawng kaimi tengah avan thui .
51001009	Tedawngah nangmi kawng ka yaak cuek veng kalawng nangmi ham ka thangthui poepa u . Amah Muithla lawng m'peek cuihna boeih oen yaakmingna , amah kawngaih mingna oen nangmi na betoetna u ham Pathen tengah ka bih u .
51001010	Tedawngah Bawipa kah ngaihna angla nangmi lawng na ming thai vetih amah kawhoena te na sai poepa u thai ai . Nangmi kah hingna lawng thaihu theen soeprep boeih a sai vetih Pathen mingna dawngah te na roeng u ai .
51001011	Soeprep boeih te thinsan kawdaw oen na ueh thaina ham Pathen ruep-awmna huham dawng kalawng aka law tharana boeih oen n'cak sak u seh .
51001012	Tedawngah a aangna ram ukna khuiah Pathen lawng a thlaang thli ham oepsoehla a khueh thaihu te nang lawng paang thai koei la saikung Pa te awmngaih oen koeh uh .
51001013	Amah lawng mami he yiinna thara huham khui kalawng n'thlawn tih a lungna a Capa ram khuiah ngaimawngla te n'kuun poen ;
51001014	a Capa rang oen mami tah n'loeih u tih mami thawlhna boeih te khawdawp avan ngaai poen .
51001015	Khrih tah huh thai nawh Pathen kah huh thai mueisam ni . Ahih tah a Capa camiing la awm tih a sai thaihu boeih lak ah asangluet la awm .
51001016	Metihtiah Khrih rang oen Pathen lawng vaan oen dilai dawngah aka awm thaihu boeih he a sai , huh thai oen huh thai nawh thaihu boeih , Muithla ben ah tharana thli , bawi thli , ukkung thli oen saithaina aana khuehkung boeih te a sai . Pathen lawng khawhipuempa dawngah aka awm boeih Khrih rang oen Khrih amah ham a sai .
51001017	Khrih tah thaihu soeprep boeih a awm thlan ah awm poen tih amah oen pumkhatla awmna ah thaihu soeprep boeih lawng amami awmna huen te rip a khueh .
51001018	Khrih tah amah kah pum la aka awm khrihcabu kah a luu ni ; Ahih tah pum kah hingna kungpui la awm . Ahih tah camiing la awm tih thaihu boeih dawngah ahih bueng lawng lamhacuekla awmna huen a khuehna ham duekna kalawng a thawh sak poen .
51001019	A Capa lawng amah khuiah Pathen pumsa soepbir a khueh he Pathen amah kah awltloekna rang oen ni .
51001020	Tecoengah Pathen lawng a Capa rang oen khawhipuempa boeih he amah tengla doek koep hamla a ngaih . Pathen lawng a Capa thinglam dawngah a duekna rang oen roeproeina a sai tih vaan oen dilai ah aka awm thaihu boeih te amah tengah a doek koep .
51001021	N'cuiveng atah nangmi lawng athe thaihu thli na sai u tih , na poek u dawngah Pathen oen na thla u .
51001022	Tede tahe tah a Capa kah thlaanghing pumsa la a duekna rang oen Pathen lawng amah paya theen la n'sai poen . Te tila a sai he tah amah haiah nangmi te ciimcaih tih cawttbauh aka kap nawh la lawh ham ni .
51001023	Tedawngah , nangmi lawng thincak oen ayung na pengnelna dawngah te oengna oen acakla pai uh , awlthang theen na yaak vengkah na khueh u ngaiuepna dawng kalawng namah oen namah te thoeihnawng tlaih boel . He awlthang theen he dilai pum kah thlaang boeih tengah a phawng u tih he awlthang theen hamla Kai , Pawl khaw tuihyoeihthlaang la ka awm .
51001024	Tahe ah nangmi ham patang palai ka khangna dawngah he ka awmngaih , metihtiah Khrih lawng amah kah pum la aka awm khrihcabu ham patang khang hamla aka awm hun te asoepna ham ka pumsa patang khangna oen a yueng ka theng pe .
51001025	Tedawngah , Pathen lawng Khrihcabu kah tuihyoeihthlaang la kai he n'khueh poen tih bii m'peek he tah nangmi theenna ham ni . Te bii tah amah kah awlthang asoepla phawng ham te ni ;
51001026	te awlthang te yan veng atah thlaangphun boeih tengah phawng ohla a thuh , tede tahe tah a thlaang thli tengah a phawng poen .
51001027	Pathen kah mengtengna tah thlaang boeih hamla a khueh pe lenna oen ruep-awm tangkiik awlhuep te a thlaang boeih tengah phawng hamla ni . Te awlhuep tah nangmi khuiah aka awm Khrih te ni , thuingaihna tah Pathen kah ruep-awmna te nangmi lawng na khueh u van ai tina ni .
51001028	Tedawngah kaimi lawng thlaang boeih tengah Khrih kawng he ka thui u . Thlaang boeih lawng Khrih oen pumkhatla awmna ah pakhat rip te thlaangsoep la Pathen haiah pha puei ham cuihna boeih oen ngaithuenna ka peek u tih ka cang puei u .
51001029	He bii ka bi vengah he Khrih kah peek , ka khuiah bii aka bi tha-awm tharana te hawna oen ka tho ka tat tih bii rai he ngah ngah ka bi .
51002001	Nangmi ham khaw Laudisia khaaw kah thlaang thli ham khaw , kai he pumpakla aka ming nawh thlaang boeih ham khaw patang palai ruila metila bii ka bi he nangmi lawng na ming u ham ka ngaih .
51002002	He tila ka bi he nangmi lawng raltheenna oen na betoet u vetih lungna dawngah pakhat oen khat beroep u ham , aka soeng yaakmingna lawng a thoeng sak ngaitluep ngaimawngna aka soep te na khuehna u thai ham ka ngaih dawngah ni . He tila nangmi lawngah Pathen kah awlhuep te na ming u thai ai , te awlhuep tah Khrih amah he ni .
51002003	Khrih tah Pathen kah cuihna oen mingna kaawn thuh la aka awm boeih te awngna caabi ni .
51002004	Tecoengah he he kavan thui u , metila asoeng tangkiik angla awm mai cakhaw , aka soeng nawh cal thai oelhtaihna oen nangmi te a-u lawngkhaw n'thaina u boel seh .
51002005	Kai he ka pum tah nangmi oen athlahlangla ka awm de Muithla atah nangmi oen haih ka awm tih nangmi lawng Khrih na oengna dawngah thinkaw melh tih thin at kaw at oen thik at la na pai u te ka huh vengah ka awmngaih .
51002006	Khrih Jesuh te Bawipa la na pawm u poen dawngah amah oen pumkhatla awm uh .
51002007	Amah khuiah na yung te adungla thlaak langtah amah dawngah na hingna te im angla sa u lang nangmi te n'cang puei u poen angla na oengna te cak sak u lah . Tecoengah awmngaih ciil thuina oen betoet uh .
51002008	Tecoengah Khrih tengkah ohla thlaang kah cangpueina patoeng oen khawhipuempa ukkung Muithla teng kalawng ah aka law , aphu aka awm nawh thlaanghing kah cuihna oen a-u lawngkhaw nangmi te sal la n'sai u nawh ham ngaithuen uh .
51002009	Metihtiah Khrih thlaanghing pumsa dawngah Pathen kah pumsa asoepbirla awm tih ,
51002010	amah oen pumkhatla awmna dawngah hingna aka soep te nangmi m'peek u poen . Ahih tah muithla boeih ukkung oen saithaina aana aka khueh boeih sawah sawsang koek la awm .
51002011	Khrih oen pumkhatla awmna dawngah nangmi lawng yahhuivuen-reetna u , thlaanghing kah sai yahhuivuen na reet u nawh tih Khrih kah sai yahhuivuen-reetna oen ni . Te tah he pumsa kah thawlh tharana kalawng loeihna te ni .
51002012	Metihtiah nangmi lawng Baptisma na dang u vengah te Khrih oen haih up la na awm u poen tih duekna kalawng Khrih thawhsakkung Pathen kah huham tharana te nangmi lawng na oengna rang oen ah Khrih oen na tho haih u van poen .
51002013	Yan atah nangmi he phungawl khueh nawh Gental thlaang la na awm u tih namami kah thawlhna dawngah Muithla ben ah na duek u . Tede tahe tah Pathen lawng nangmi te Khrih oen haih ng'hing sak poen . Pathen lawng mami kah thawlhna boeih te khawdawp a ngaai poen .
51002014	Mami kah laiba thutna cabu oen a khuiah aka awm piinna phung te thinglam dawngah biit a hen tih aphe boeih poen .
51002015	Tecoengah Khrih lawng Muithla ukkung hue oen saithaina aana khuehkung hue kah tharana te thinglam dawng a hen boeih tih , rangpui kah huh la a sai , taana oen laam-eetna ah raalkhuen sal angla a mawt .
51002016	Tedawngah nangmi kah na caak oen na awkk kawngah khaw seh , khawhin ciim oen Thla Thaai Poei oen ah Sabbath kawngah khaw seh , a-u lawngkhaw phung-alam van sai boel seh .
51002017	Te ang thaihu thli boeih tah hai ben ah aka thoeng koei mueithlip mai ni ; ataktang tah Khrih ni .
51002018	Huhthlaam sangthloei ka huh ti u tih thlaangtloe lak ah asangla aka ngaai u thlaang thli , asoeng nawh komyomna , m'mah kah pum he phep hamla awm aka ti thlaang thli a-u lawngkhaw nangmi te n'sal'phaam boel seh . Te ang thlaang thli tah thuingaihna tangtang aka awm nawh thlaanghing poekna angla a poek te oen ah oekthloen u .
51002019	Pum kah luu la aka awm Khrih phoeih mangkhak te a toeng u . ( Khrih kah khoemdoenna oen pum lawngah cawmcah u tih ruh-rawng dakda oen tharui lawng a tawm malh coengah Pathen lawng roeng sak ham a ngaih angla te coengg . )
51002020	Nangmi tah Khrih oen na duek haih u tih khawhipuempa kah muithla boeih ukkung teng kalawng na loeih u poen . Teahtah , n'tu ah he dilai hingna angla na hing khuep u ?
51002021	N'tu hamla nangmi lawng “ He he tek boel , tete teng-alai boel , atloe te nen boel , ” aka ti phung alam te na vai u ?
51002022	Te ang phung boeih te tah vai-at hawna coeng atah tula khaw thuumhawm tlaih nawh poen ; te ang thli te thlaanghing kah sai phung alam oen cangpueina ni .
51002023	Vanthlaang amangkhakla bokna , asoeng nawh komyom kawdawna , atlawhhlangla pum patang peekna , he ang phung alam thli he cuihna dawng kalawng aka thoeng angla awm mai ai ; tede pumsa ngaihna te taana hamla tah hoeikhangna tangtang awm nawh .
51003001	Nangmi tah Khrih oen hingna benla na tho haih u poen , tedawngah Pathen bantang ben ah Khrih lawng a bawi ngawlhcoen dawng a ngawlhna huen , vaan ram kah thaihu dawngah na lungbui te khueh uh .
51003002	He dilai sawkah thaihu dawngah thinkaw khueh ohla vaan ah aka awm thaihu dawngah na thinkaw te arapcatla khueh uh .
51003003	Metihtiah nangmi tah na duek u poen tih nangmi kah hingna tah Khrih oen haih Pathen dawngah thuh u poen .
51003004	Nangmi kah hingna tangtang tah Khrih ni , amah a law veng atah nangmi khaw amah oen haih na phumpho u vetih amah kah ruep-awmna te na dang u van ai .
51003005	Tecoengah dilai pumsa ngaihna nangmi kaw khuiah bii aka bi hutaa tawngpa thawlhna , ciimcaih nawh khawsakna , halhna , athe ngaihsoehna , apueh ngaihna , he ang thli boeih he na duek sak ham awm . ( Metihtiah apueh ngaihna he kutsaimuei bokna pakhat van ni )
51003006	He ang thaihu the aka sai tih Pathen awl aka ngaai nawh sawah te Pathen kah thinsana pai ai .
51003007	Anoekbuet ah nangmi kah hingna khaw pumsa ngaihna lawng uktem la a awm vengah namami khaw he ang pumsa ngaihna angla khaw na sak u .
51003008	Tede tahe tah he ang thaihu thli thinsana , thinthena oen thlaang thina boeih te nangmi lawng na hoett boeih ham awm . Thlaang thekhana awl , tapvoepna awlthe awlkha he na hui na kaa dawng kalawng thoeng boel seh .
51003009	Nangmi lawng thlaangruem hingna oen thlaangruem moeiboe te na dul u tih thlaang thaai hingna oen na khuk u poen dawngah pakhat oen khat te thailat u patoeng boel .
51003010	He thlaang thaai hingna saikung Pathen lawng amah mueime oen aka lo u tare ham boet ohla athaai sak poepa . Te tila athai sak he tah nangmi lawng amah te atheenla na mingna ham ni .
51003011	Te tila mingna dawng atah Gental oen Judah , yahhuivuen reet oen reet nawh , thlaangngau paathuu , n'tu khaw aka ming nawh thlaang , sal oen thlaangcuem tila ahimi laklaw ah pekbona awm tlaih nawh ; Khrih tah soeprep tih soeprep dawngah Khrih tah awm .
51003012	Nangmi tah Pathen thlaang la na awm u ; amah lawng nangmi te n'lungna tih amah hamla nangmi te n'tuek . Tedawngah thlaang kah hailam poekna , reenna , komyomna , boe-ngaaina , kawdawna oen ah khukdah u lah .
51003013	Nangmi pakhat oen khat kawlawna nawh a awm atah khat oen khat reen u langtah khawdawp ngaai uh . Bawipa lawng nangmi sawah khawdawp a ngaai van angla nangmi khaw thlaangtloe sawah khawdawp ngaai u van .
51003014	Tecoengah he thaihu boeih sawah lungna oen thap uh , metihtiah lungna lawngtah thaihu boeih he asoepcala pakhatla kang a tingtun tih a roep u sak .
51003015	Khrih kah peek ngaimawngna tah nangmi lawng awltloekna na saina ah nangmi te lawngpui aka tueng sak ham ni ; metihtiah he ngaimawngna khuiah awm haih hamla Pathen lawng pum pakhat dawngah nangmi te n'khue u . Tedawngah awmngaih uh .
51003016	Khrih kah awl acungkuem ah aka soep te nangmi kaw khuiah awm seh . Cuihna aka awm boeih oen nangmi khat oen khat tuukkiik u lang toelthaam uh . Saam laa , Koehna laa oen laa ciim te sa uh ; Na kaw khuikah awmngaihna laa oen Pathen te koeh uh ;
51003017	Pathen tengah Khrih rang oen awmngaihna na thui u angla soeprep boeih na sai khaw , na thui khaw Bawipa Jesuh miing oen sai uh .
51003018	Yu-aca thli na vaa thli kah awl te ngaai uh , te tah Khrih thlaang la na awm u dawngah na sai ham koei ni .
51003019	Vaa-aca thli na yu ruk-awm thli te lungna u lang ahimi te awltlawh oen voemtoei u boel .
51003020	Ca-anau thli , Khrih thlaang la na awm u dawngah na nu oen na pa te yoeyahla hinyah uh , te tah Pathen kah kawngaih ni .
51003021	Nu-apa thli , na ca thli te a thin sa sak u boel , tetih atah ahimi te a kaw boet u hau ai .
51003022	Sal thli aw , soeprep boeih ah dilai hankah na manghai bawi hue kah awl te ngaai pe uh . Nangmi lawng ahimi kah kawtlaakna te na ngaih dawngah a mik-huh bueng ah a awl te ngaai mai ohla Bawipa hinyahna oen ah na thinkaw tangtang oen a awl ngaai pe uh .
51003023	Bii na sai roekk ah thlaanghing ham nawh tih Bawipa ham ni ka bi ti u langtah na thinkaw tangtang oen bi uh .
51003024	A thlaang thli ham a khueh pe kutdo te Bawipa lawng nangmi m'peek ai tite hilh u boel . Bii na bi pe Manghai Bawi tangtang tah Khrih ni .
51003025	Tedawngah a-u khaw athe aka sai boeih tah athe thaihu sai phu te a dang van ai , metihtiah Pathen lawngtah thlaang boeih te avanpila awl a cek dawngah ni .
51004001	Manghai Bawi hue , na sal thli te asoengla , adoengla aphangla , voemtoei uh . Nangmi khaw vaan ram ah Manghai Bawi na khueh u van te hilh u boel .
51004002	Thangthuina dawngah tlungmu u lang , na thangthui u vengah huertuela awm uh . Pathen tengah awmngaih ciil thui uh .
51004003	Te tila na thangthui u vengah Khrih awlhuep phawngthaina ham , Pathen tengkah atue theen ka dang thaina u hamla kaimi ham khaw thangthui u van . Tahe thong ah ka tlaak he khaw awlhuep ka phawng dawngah ni .
51004004	Tedawngah awlthang ka phawng ham koei te aciimphanla ka phawng thaina ham thangthui uh .
51004005	Aka oeng nawh thlaang thli tengah cuihna oen tho tat u lang atue theen na khueh boeih te hawna uh .
51004006	Nangmi kah awlthui boeih te yaak ngaih koei oen thinkaw thluembuek koeila awm selang thlaang boeih kah awl doetna te metila ka thung pe ai tite na ming u ham awm .
51004007	Kaimi lawng ka lungna ka manau , Bawipa kah bii dawngah uep-awm bii bikung , bii aka bi puei Taikhikas lawng kai kah kawng awlthang boeih he avan thui ai .
51004008	Tedawngah nangmi thathluena ham , kaimi kah khawsakna boeih aka thui hamla ahih te nangmi tengla kavan tuih .
51004009	Ahih oen haih Onisimas khaw va law van ai . Onisimas he ka lungna tih ka uepna ka manau , nangmi tim ah aka thuum van ni . He kah thaihu boeih aka coengg hang he ahih rawi lawng avan thui ai .
51004010	Kai oen thong ka tla haih Aristarkas lawngkhaw nangmi te n'toei u ; tecoengah Barnabas kah nganca Mark lawngkhaw nangmi te n'toei u . ( Mark he nangmi tengla a law atah anepla dodan ham kan uenna te na huh u poen )
51004011	Jastas aka miingna Joshua lawngkhaw nangmi te n'toei u . He kah thlaang pathum hue he Judah thlaang , thinkaw a thaw u tih Pathen ram ham kai oen bii aka bi haih thlaang la awm u tih ahimi lawng kai he yahawh hlang n'bawm u .
51004012	Khrih Jesuh kah tuihyoeihthlaang , namami kah paya laikoei Epafras lawng n'toei u . Ahih lawngah thinkaw tak oen nangmi ham thangthui poepa tih nangmi acakla na paina u ham , Khrihca thlaangsoep la na awmna u ham oen ah na oengna te aciimphanla na mingna u ham , Pathen kawngaih te asoepla na vaina u hamla a bih poepa .
51004013	Ahih lawngah nangmi ham khaw Laudisia oen Herapolish khaw kah thlaang thli ham khaw biirai a bi te kamah roe he aka mingkung la ka awm .
51004014	Mami lawng n'lungna Siibawi Luka oen Demas lawngkhaw nangmi te n'toei u .
51004015	Laudisia khaw kah maya manau thli oen Nimfa oen a im ah aka tun Khrihcabu tengah kaimi lawng n'toei u tila van thui pe uh .
51004016	He capat he na tae u coengah Laudisia khaw kah Khrihcabu hue khaw tae sak u van . Tetih van la nangmi lawng na tae ham capat te Laudisia khaw kah maya manau thli lawng nangmi ham avan pat van ai .
51004017	Tecoengah , Arkhipas te , “ Bawipa kah bii dawngah nang m'peek bii te a coeng toe van bi seh tila van thui pe uh . ”
51004018	Pawl lawng kan toei u ti he kamah kut roe oen he capat he ka thut . Thiirui oen n'khih u he van hilh u boel ! Pathen lungvatna nangmi sawah awm hawn seh .
52001001	Pawl , Silas oen Timote lawngah Pa Pathen oen Bawipa Jesuh Khrih kah thlaang la aka awm Tesalon khaw kah khrihcabu tengah ca kavan pat u . A lungvatna , ngaimawngna tah nangmi tengah awm hawn seh .
52001002	Nangmi boeih ham Pathen tengah awmngaih ciil ka thui u poepa tih ka thangthuina u vengah khaw nangmi te kan poek u yoeyah .
52001003	Metihtiah , nangmi lawng na oengna te biibina dawngah na tuengsakna , namami kah lungna lawngah bii ruh m'bi sakna , mami Bawipa Jesuh Khrih ah aka cak ngaiuepna na khueh u te Pa Pathen haiah ka hilh u nawh .
52001004	Maya manau thli , Pathen lawng nangmi n'lungna tih amah kah thlaang la awm ham n'tuek u poen .
52001005	Metihtiah Awlthang Theen te nangmi tengla kavan khuen u vengah awl bueng nawh tih huham tharana oen Ciim Muithla khaw , awltak asoengna te asoepa kavan khuen haih poen . Nangmi tengah ka awm u vengkah kaimi kah khawsakna te na ming u poen ; te tah nangmi lawng na theenna ham ni .
52001006	Nangmi lawng kaimi oen Bawipa kah moeiboe te na oett u , patangraina yahawh hlang na tawng u vengah khaw , Ciim Muithla tengkah aka law awlthang te awmngaih oen na do u .
52001007	Tedawngah nangmi tah Macidonia oen Akhaia khaw kah aka oeng thlaang boeih ham oett koeila na awm u poen .
52001008	Metihtiah nangmi teng kalawng aka cet Bawipa kawng awlthang te Macidonia oen Akhaia ram pum bueng ah nawh tih nangmi lawng Pathen na oengna kawng awlthang lawng te peng tawm ah cet khok poen . Tedawngah kaimi lawng thui ham ngoe tlaih nawh .
52001009	Nangmi tengah kamyin la ka law u vengkah kaimi metila nan do nan dan u kawng te khaw , kutsaimuei te na hoett u tih Pathen te metila na pan u tite khaw , aka soeng tih aka hing Pathen kah bii te bi ham oen ah ,
52001010	Vaan kalawng aka law ham a Capa na lamtoen u te khaw ahimi boeih lawng a thui u . A Capa Jesuh tah duekna kalawng a thawh sak tih aka law ham koei Pathen thinsana kalawng mami loeihsakkung ni .
52002001	Maya manau thli , nangmi tengah yin la ka law te apoei-oep nawh ni tite namami lawng na ming u .
52002002	Tesalon khaaw ah nangmi tengla ka law thlan vengah kaimi he Filipi khaaw ah metihtlukla n'thena u tih raina mai awm cakhaw , amah teng kalawng aka law Awlthang Theen te nangmi tengah thui hamla Pathen lawng kaimi he thincakna m'peek u .
52002003	Nangmi tengah kaimi lawng reenna kavan bih u he asoeng nawh oen kawpoek ciimna nawh oen nawh tih , a-u khaw thailatna ham te ka ngaih u nawh dawngah ni .
52002004	Pathen lawng kaimi he n'noemcai tih ueppang koei , tueng-aleng a ti dawngah Awlthang Theen thui ham bii m'peek u tih amah lawng thui sak ham a ngaih angla te ka thui u . Kaimi lawng thlaang kah kawtawngna te ka yawm u nawh tih kaimi kah poekna noekdakkung Pathen kaw te tawng ham ni ka yawm u .
52002005	Nangmi lawng na ming u angla kaimi lawngah nangmi te koehna awl ka thui u nawh , apueh ngaihmoekna te dahkhoepna awl khaw ka thui u nawh , Pathen tah kaimi kah sausi la awm !
52002006	Kaimi lawng nangmi tengkah khaw , thlaangtloe tengkah khawseh koehna te dang ham ka yawm u nawh .
52002007	Khrih kah celtuih la ka awm u dawngah te ang te nangmi tengah ka thoehtham thai ngoen ta , tede nangmi tengah ka awm u vengah te a manu lawng a ca a nau thli a dawm athlai angla nangmi te kawdaw boe-ngaaina oen kan dawm u .
52002008	Kaimi lawngah nangmi te kan lungduetna dawngah Pathen tengkah Awlthang Theen bueng ohla kamami kah hingna pateng khaw peek hamla te oepsoehla ka awm u . Nangmi te kan lungduetna tangkiik u mai !
52002009	Maya manau thli , kaimi lawng thatlawh thaboepla bii ka bi u te na hilh nawh cawini ! Pathen tengkah Awlthang Theen nangmi teng ka thui vengah te nangmi kah thalrih la ka awm nawh ham yiin , daai bii ka bi u .
52002010	Nangmi oengca thli oen kaimi kah benbaw benpangna he aka ciim , aka doeng tih thawlhpalhna a awm nawh te nangmi khawseh , Pathen khawseh kaimi kah sausi la na awm u .
52002011	Ana pa lawng a ca thli te a dawm a thlai angla nangmi pakhat rip te kaimi lawng kan dawm kan thlai u te na ming u .
52002012	Kaimi lawng nangmi te thathluena awl , ngaimawngna awl kavan thui u tih amah Ram oen ah ruep-awmna te paang hamla nangmi khuekung Pathen awmngaihna koei la na hingna u ham kan thuituen u .
52002013	Kaimi lawngah Pathen tengah awmngaih ciil ka thuina kawng atloe awm hun . Kaimi lawng Pathen awl te nangmi tengla kavan khuen vengah thlaanghing kah awl angla nawh tih , Pathen kah awl angla te na hutung u tih na do u , te tah ataktang ni . Metihtiah aka oeng nangmi tengah Pathen lawng bii a bi .
52002014	Maya manau thli , Judia ram kah Pathen khrihcabu boeih oen Khrih Jesuh kah thlaang thli lawng a tawng u te ang van te , Judah thlaangphun lawng ahimi te a heem a tek van angla nangmi khaw namami ram khui thlaang thli kah heemtekna patang te na khang u .
52002015	Judah thlaang thli tah Bawipa Jesuh oen tawngha thli te a ngawn u tih mami heemtekkung la khaw awm u . Ahimi lawng metihtlukla kaw a the sak ! Thlaang boeih kah raal la awm u .
52002016	Kaimi lawngah thlawnna awl Gental thlaang thli tengah ka thui u te toeng sak hamla ahimi lawng a yawm u . He tila te ahimi lawng thawlh poepa u tih amami kah thawlhna boeih te asoep sak u .
52002017	Maya manau thli , thinkaw lungbui oen tah m'pekbo u nawh de pumtaksa oen kawlkalh ah m'pek u vengah he kan ngaai tangkiik u tih nangmi oen huh u koep ham te ka yawm u !
52002018	Nangmi tengah law koep ham ka ngaih u . Kamah he law koep ham vaikhat cang nawh ka yawm de Seitan lawng n'kang mangkhak .
52002019	Ataktang la , a-u thlaangtloe ohla Bawipa Jesuh a law koep vengah amah haiah taana oen m'pai u vengah tah nangmi he ni kaimi kah ngaiuepna , awmngaihna oen thangpawmna la na awm u ai .
52002020	Kaimi kah ruep-awmna oen awmngaihna tangtang tah nangmi ni !
52003001	Aboetna atah ka kaw tamte u tlaih nawh tih mami bueng he Aaten khaaw ah awm u mai sih tila awl ka khueng u coengah ,
52003002	Khrih kawng Awlthang Theen thuina ah kaimi oen Pathen bii aka bi haih van , mami kah manau Timote te kavan tuih u .
52003003	He ang heemtekna patang na khang u dawngah nangmi a-u khatca khaw hu benla mel koep nawh ham , nangmi te tha thlue sak ham oen ah nangmi kah oengna te cak sak hamla ahih te kavan tuih u . Mami lawng heemtekna patang n'khang he Pathen kah kawngaihna avaang athal van ni tite namami lawng na ming u .
52003004	Nangmi tengah ka awm u vengah te mami lawng heemtekna patang n'khang ai tite kavan thui oepsoeh poen ; ka thui angla thoeng khoet tangtang tite na ming u .
52003005	Tedawngah ni Timote kavan tuih . Ka kaw tamte tlaih nawh tih nangmi kah oengna kawng te ming ham ka ngaih dawngah ahih te kavan tuih . Nangmi te Seitan lawng n'suek u vetih kaimi kah bii boeih te apoeila coengg hau ai tite ka lakueng .
52003006	Tahe ah Timote tah va meel koep poen tih nangmi kah oengna oen lungna kawng awlthang te avan khuen . Kaimi he atheen benla na poek poepa u tih kaimi lawng nangmi te huh kan ngaih u van angla nangmi lawngkhaw kaimi he huh ham na ngaih u van tite avan thui .
52003007	Tedawngah maya manau thli , kaimi lawng raina oen thekhana ka tawng cakhaw nangmi kah kawng lawngah ka tha avan thlue sak ,
52003008	metihtiah nangmi lawngah Bawipa oen pumkhatla hingna dawngah acakla na pai u poen tih tahe ah mami he n'hing tangtang poen .
52003009	Tahe atah nangmi kawngah Pathen tengah awmngaih ciil n'thui thai poen . Nangmi kawngah awmngaihna amah haiah n'huh u dawngah amah tengah awmngaih awl ka thui .
52003010	Nangmi te pumpakla kan huh thai tih na oengna dawngah angoena te tawm athap hamla thinkaw tang oen yiin daai ka bih poepa .
52003011	Nangmi tengah kaimi ka law thaina ham mami kah Pa Pathen oen Bawipa Jesuh lawngah lawngpui van roek hawn seh !
52003012	Nangmi khat oen khat khawseh , thlaang boeih na lungna u te khawseh kaimi lawng nangmi kan lungna abo van angla Pathen lawng van roeng sak tare seh .
52003013	He tila nangmi te amah lawng tha avan ra sak vetih Bawipa Jesuh amah kah thlaang boeih oen a law vengah nangmi tah Pa Pathen haiah thlaangsoep thlaangciim la na awm u ai .
52004001	Aboetna ah maya manau thli , Pathen kawhoena ham metila na hing u ham a awm tite kaimi tengah na cang u poen . Kaimi tengkah na cang u angla te na hing u hamla awm tih yahawh ngaaila na hingna tare ham Bawipa Jesuh miing oen ah kan ceel u .
52004002	Bawipa Jesuh kah saithaina aana oen thuituenna kan peek u te na ming u .
52004003	Pathen lawng nangmi te ciim sak ham oen ah hutaa tawngpa thawlhna cipp muelmang sak ham a ngaih .
52004004	Nangmi tawngpa boeih lawngah aka ciim tih hinyah koei la na yu oen benbaw benpang ham te ming uh ,
52004005	Pathen aka ming nawh thlaang hurthok angla pumsa hue-ngaihna oen hing u boel .
52004006	Tecoengah he kawngah he a-u lawngkhaw khrihca paya laikoei sawah thawlhpalhna sai boel seh , koeih vaih nawh la proeih mak boel seh . Te tila aka sai boeih tah Pathen lawng dan a peek ai tite kavan thui u tih nangmi te ngaithuenna kan peek u poen .
52004007	Pathen lawng mami he cuk-halhna dawngah bawlneeng sak hamla n'khue nawh tih aciim acaihla awm ham ni n'khue u .
52004008	Tedawngah a-u khaw he kah cangpueina he aka vai nawh tah thlaanghing te hoett nawh , tede amah kah Ciim Muithla pekung Pathen te ni a hoett poen .
52004009	Nangmi lawng aka oeng na paya laikoei thli lungna ham a kawng te capat kavan thut ham ngoe nawh . Nangmi khat oen khat lung u ham Pathen lawng namami te n'cang puei u poen .
52004010	Nangmi lawngah ataktangla Macidonia rampum kah maya manau boeih te na lungna u poen . Tedawngah maya manau thli , te tila na lungna u tare ham kan coep kan ceel u .
52004011	Kavan thui u poen angla acuep amueihla khawsak ramsak ham poek uh , namami kah bungkhutna dang ham na bii na lawh te tluep ngaithuen uh .
52004012	Te atah aka oeng nawh thlaang thli lawngah n'hinyah u vetih na ngoena boeih ah te thlaangtloe sawah pangtung ham ngoe manawh .
52004013	Maya manau thli ngaiuepna aka khueh nawh thlaang thli angla nangmi na kaw a the nawh ham aka duek thli kawng awltak te nangmi ming sak hamla ka ngaih .
52004014	Jesuh tah duek tih tho koep tite mami lawng n'tangna u , tedawngah amah te oeng ruila a ka duek boeih tah Jesuh oen haih ah Pathen lawng avan khuen koep ai tite mami lawng n'tangna .
52004015	Tahe ah nangmi kan cang puei u he tah Bawipa kah cangpueina ni . Bawipa a lawna khawhin ah mami aka hing hue lawngah he aka duek thli te n'khall lettat manawh .
52004016	Metihtiah , awlpeekna paang awl , vanthlaang ukkung kah paang awl , Pathen kah pengsara awl oen Bawipa amah te vaan kalawng va rum thuk ai Khrih oeng ruila aka duek thli te lamhala tho u vetih ,
52004017	tecoengah teveng tue ah aka hing mami tah khawhi ah Bawipa oen huh u hamla muui dawngah ahimi oen n'tun haih ai . Te tila te mami tah Bawipa oen n'awm haih poe poen ai .
52004018	Tedawngah he awl oen ah he nangmi pakhat oen khat thaphawh uh .
52005001	Maya manau thli , he ang thaihu a thoengna ham atue atang oen khawhin kawng he nangmi tengah ca thut ham ngoe nawh .
52005002	Metihtiah Bawipa a lawna Khawhin tah khawyiin ah thlaanghuuen angla law ai tite nangmi lawng atheenla na ming u .
52005003	thlaang thli lawngah , “ Soeprep boeih tah ding asuek tih ngaimawng ngaitoela awm , ” a ti u vengah bawtbet khawlai maiah raina lawng ahimi te a tlaak thil ai ! Tattloel hutaa ca-awm tlawhna lawng kawlkalh ah a pha angla te awm vetih a-u thlaang khaw deem manawh .
52005004	Tede , maya manau thli , nangmi tah yiinna khuiah na awm u nawh dawngah te khawhin lawngah nangmi te thlaanghuuen angla n'let sak manawh .
52005005	Nangmi boeih tah aangna dawngkah thlaang , khawthaih thlaang la na awm u . Mami he tah khawyiin thlaang , yiinna thlaang nawh ni .
52005006	Tedawngah mami tah thlaangtloe angla ihdut ham awm nawh , mami lawng hinghang u silang huertuela awm u sih .
52005007	Thlaang he tah khawyiin ah ni a ih u , khawyiin ah ni ahimi yuu a ruui u .
52005008	Tede mami tah khawthaih thlaang ni , huertuela awm u sih . Mami lawng oengna oen lungna te kahkawng rangphaw la daan u silang tah mami kah ngaiuep thlawnna te thiilumuek la muek u sih .
52005009	Pathen lawng amah kah thinsana patang khang sak hamla mami he n'tuek nawh , mami kah Bawipa Jesuh Khrih rang oen thlawnna te paang ham ni n'tuek u ;
52005010	amah a law vengah mami lawng duek ah khaw-seh , hing ah khaw seh amah oen hing haih ham ahih tah mami ham duek .
52005011	Tedawngah nangmi lawng tahe ah na sai u angla te khat oen khat thaphawh u langtah khat oen khat bawmcem uh .
52005012	Maya manau thli , khrihca hingna oen nangmi thuituen tih lawngpui aka nueh , nangmi tim ah bii aka bi thlaang thli te na hinyah u ham reenna kavan bih .
52005013	Ahimi kah biibina dawngah te asangla hinyahna lang lungna uh . Nangmi khat oen khat roeproeicala awm uh .
52005014	Maya manau thli , nangmi lawngah thayong thlaang te ngaithuenna pe uh , riyawp thlaang te thincakna pe uh , tha aka yoek thlaang te bawmcem uh , thlaang boeih tengah na kaw daw sak ham kan uen u .
52005015	A-u lawngkhaw athe te athe van oen thung u boel , khat oen khat sawah khawseh , thlaang boeih sawah khaw seh theenna te sai hamla poek yoeyah uh .
52005016	Awmngaih poepa u lah ,
52005017	boet ohla thangthui uh ,
52005018	soeprep boeih ah awmngaih ciil thui uh , Khrih Jesuh oen pumkhatla na hingna dawngah he tila hing hamla Pathen lawng a ngaih .
52005019	Ciim Muithla te kanghalh u boel ;
52005020	Muithla kah bawnghorhna oen a thui awl te ngaai lakna ohla awm boel .
52005021	Soeprep boeih te noekdak uh , atheen te lo uh ,
52005022	athe thaihu boeih te reel-aram uh .
52005023	Ngaimawngna pekung Pathen lawng soeprep ah n'ciim sak u hawn seh , mami kah Bawipa Jesuh Khrih a law vengah nangmi kah pum boeih , na muithla , na hingna , oen pumtaksa te amah lawng kuem selang tah thawlhpalhna boeih kalawng n'loeih sak seh .
52005024	Nangmi khuekung te tah uep-awm la a awm dawngah te tila avan sai ai .
52005025	Maya manau thli , kaimi ham khaw thangthui uh .
52005026	Aka oeng boeih te boenhui angla lungna oen toei uh .
52005027	Bawipa kah saithaina aana oen ah he capat he aka oeng thlaang boeih tengah tae pe ham reenna kavan bih .
52005028	Bawipa Jesuh Khrih kah lungvatna tah nangmi boeih sawah awm hawn seh .
53001001	Pawl , Silas oen Timote lawngah mami kah Pa Pathen oen Bawipa Jesuh kah thlaang thli , Tesalon khaw kah khrihcabu tengah ca kavan pat u .
53001002	Mami kah Pa Pathen oen Bawipa Jesuh Khrih lawngah nangmi te lungvatna , ngaimawngna m'pe hawn seh .
53001003	Maya manau thli , nangmi hamla Pathen tengah awmngaih ciil ka thui u poepa . Te tila awmngaih ciil thui te aka soeng ni , metihtiah nangmi kah oengna tah roeng hang tangkiik tih nangmi pakhat oen khat na lung u te a roeng hang tare dawngah ni .
53001004	Tedawngah nangmi kawng te Pathen kah khrihcabu thli tengah kamami roe lawng ka thangpawmna u . Nangmi lawng heemtekna oen patangraina na khang tangkiik u de na ueh thai u tih na oeng u dawngah kaimi lawng ka thangpawmna u .
53001005	He ang thli boeih lawngah Pathen kah awlcekna tah doeng tila a tueng sak tih nangmi tah Pathen Ram oen ah aphu ating-atawkk thlaang la na coengg u ai . Te ham ni nangmi lawng patangraina na khang u .
53001006	Pathen lawngtah asoeng ni a sai ; nangmi patangraina aka pe thli te patangraina a peek van ai .
53001007	nangmi patangraina aka khang thli oen kaimi he khaw hoeikhangna te m'peek ai . He patangraina tah Bawipa Jesuh lawng amah kah thara vanthlaang thli oen ah ,
53001008	hairawng haialh oen a law vengah , Pathen aka hoett thlaang thli oen mami kah Bawipa Jesuh Khrih kawng Awlthang Theen aka vai nawh thli te dan a tat ai .
53001009	Ahimi lawng dungyan rawkna , dantat patangna te a khang u ai , Bawipa lawng amah kah thlaang boeih teng kah ruep-awmna oen ah amah aka oeng thlaang boeih tengkah hinyahna te dang ham ,
53001010	a lawna khawhin ah ahimi tah Bawipa teng kalawng ah thek u boeih ai . Nangmi tah kaimi lawng ka phawng awlthang te na tangna u dawngah Bawipa te ruep-awmna oen hinyahna aka pe thlaang thli tim ah na thuum u ai .
53001011	Te kawngah ni nangmi ham kaimi ka thangthui u poepa . Amah lawng nangmi n'khuena oen ating atawkk la na hingna u thai ham kaimi lawng mami kah Pathen tengah ka bih u . Pathen lawng amah kah huham tharana oen ah nangmi lawng na ngaih boeih theenna te van soep sak selangtah oengna oen bii na sai te van tluep sak seh .
53001012	He tila te mami Bawipa Jesuh miing lawngah nangmi rang oen ah ruep-awmna te a dang vetih , mami kah Pathen oen Bawipa Jesuh Khrih kah lungvatna rang oen nangmi lawngkhaw amah teng kah ruep-awmna te na dang u van ai .
53002001	Maya manau thli , mami Bawipa Jesuh Khrih a lawna oen amah oen thik at la tun haihna kawngah ;
53002002	yoeikooek doek la na kawpoek thumhang sak u boel , Bawipa kah Khawhin tah law coeng poen tila aka thui thli kah awl lawngkhaw nangmi te khup plet la n'sai u boel seh tila kan uen u . Te tila a thui awl te thlaang khatsut lawng kaimi kah thuisut awl angla khaw seh , kaimi kah cathut awl angla khawseh a poek u mai ai .
53002003	Nangmi te a-u lawngkhaw n'thaina u boel seh . Metihtiah aboetna koek Raal kahna apha thlantoe , hell ah aka tla ham Thlaang The Pui te avan pha thlan khui tah te Khawhin te van pha manawh .
53002004	Ahih lawngah pathen a ti boeihboeih oen bokna thaihu boeih te a oel khak vetih amah oen amah te , te thli boeih sawah awm ai . Ahih lawngah Pathen kah Tempal bok-im khuila pateng kuun vetih ngawl ai , ‘ kai tah Pathen ni , ’ ti ai .
53002005	Nangmi lawng na hilh poen aw ? Nangmi tengah ka awm vengah he ang thli boeih he kavan thui poen de ta .
53002006	Tahe ah he he a thoeng nawh ham ah kanghalhkung pakhat awm , te tah ame ang tite nangmi lawng na ming u . Tecoengah atue apha vengah Thlaangthe Pui tah va thoeng ai .
53002007	Ahuepla Thena lawngah bii a bi poen , tede kanghalhkung te khoe la a awm thlan atah Thlaangthe Pui te va thoeng thlan ai .
53002008	Tecoengah Thlaangthe Pui te phumpho ai , Tede Bawipa Jesuh a law vengah a kaa khuikah a hill oen Thlaangthe Pui te a ngawn vetih amah kah ruep-awm aangna oen a phe ai .
53002009	Thlaangthe Pui lawng Seitan kah huham tharana oen law vetih asoeng nawh kawpoekraina oen kawpoekrai-miknoekna phun soeprep a sai vetih ,
53002010	aka rawk tih ha-ata ham koei thlaang thli sawah athe soeprep thai alatna te a hawna ai . Ahimi lawngah thlawnna hamla awltak te do u nawh tih a lungna u nawh dawngah ahimi boeih tah ha-ata boeih ai .
53002011	Tedawngah asoeng nawh te ahimi lawng a tangna u hamla ahimi tim ah bii aka sai la Pathen lawngah thawlhpalhna huham tharana te a tuih pe tih asoeng nawh te ahimi lawng a tangna u .
53002012	Awltak aka tangna nawh tih thawlhna dawngah awmtheen aka boenn thlaang boeih tah awlcekna te a dang ai .
53002013	Bawipa lawng a lungna maya manau thli , nangmi kawngah kaimi lawng Bawipa tengah awmngaih awl thui poepa ham awm . Metihtiah Muithla kah huham tharana rang oen Pathen kah aciim thlaanghing la coeng ham oen ah nangmi lawng awltak te na oengna rang oen thlawnna te na dangna u ham Pathen lawng nangmi te lamhacuekla n'tuek u .
53002014	He tila thlawnna dang ham kaimi lawng kavan thui Awlthang Theen oen ah nangmi te Pathen lawng n'khue u ; mami Bawipa Jesuh Khrih kah ruep-awmna te dang ham oen paang van ham ni n'khue .
53002015	Tedawngah maya manau thli , kaimi kah phungthuina dawngah khawseh , capat dawngah khawseh pahih bok dawngkah awltak kan cang puei u te phoeih mangkhak u langtah acakla pai uh .
53002016	Mami he n'lungna tih aboet nawh thincakna oen acak ngaiuepna te a lungvatna oen pekung mami kah Bawipa Jesuh Khrih amah oen mami kah Pa Pathen lawngah ,
53002017	atheen te na sai u tih awltheen te thui poepa ham thincakna oen ah tharana te m'pe hawn seh .
53003001	Aboetna ah maya manau thli , nangmi tim ah Pathen awlthang te apuung ataai van angla , aloela apuungna ham thangthui uh .
53003002	Thlaang boeih lawng awlthang te a tangna u nawh dawngah , thlaangthawlh oen thlaangthe thli kut khui kalawng kaimi he Pathen lawng n'loeih sakna ham khaw thangthui uh .
53003003	Tede Bawipa tah uep-awm thlaang la a awm dawngah nangmi te tha avan ra sak vetih Thlaang The Pui kah kut khui kalawng n'phungtu ai .
53003004	Bawipa lawng kaimi he nangmi te ueppangna ham m'peek tih kan uepna , kaimi lawng kavan thui te tahe ah na sai u angla hailam ben ah khaw na sai poe u poen ai tila ka tangna .
53003005	Nangmi lawng Pathen kah lungna te khawseh , Khrih kah peek uehthaina te khawseh yaakming tare ham ah Bawipa lawng nangmi te m'mawt hawn seh .
53003006	Maya manau thli , kaimi kah thuituenna awl te aka vai nawh tih thayong tha-ngak la aka awm maya manau boeih te nangmi lawngah relram hamla mami Bawipa Jesuh Khrih miing oen ah kaimi lawng awl kan peek u .
53003007	Kaimi lawng bii ka bi u van angla nangmi lawng na bi u van ham awm tite namami lawng atheenla na ming u . Nangmi tengah kaimi ka awm vengah te ka tha yong sut nawh .
53003008	Kaimi lawng aphu peek ohla bawmcemna te ayoela ka lo u nawh . Thatlawh thaboepla bii ka bi u ; kaimi he nangmi pakhat khat kah thalrih la awm nawh ham khawyiin khawthaih bii ka bi u .
53003009	Kaimi lawng te tila ka bi u te nangmi tengah bawmna bih thaina te ka khueh u nawh dawngah moenih ta ; kaimi lawng te tila ka bi u te tah nangmi lawng oett ham oen vai hamla ni .
53003010	Nangmi teng ka awm u vengah te kaimi lawngah , “ A-u khaw bii aka bi nawh tah buh cah u boel , ” kan tina u .
53003011	Te tila kan tina u te tah nangmi timkah thlaang khatsut tah thayong tha-ngak la awm u tih bii khaw sai ohla thlaangtloe kah biibi te rawlraak thlaang la awm khoeng tite ka yaak u dawngah ni .
53003012	Te tila aka awm thlaang thli te acuep amueihla awm ham oen ah amami kah bungkhutna bii te bi ham Bawipa Jesuh Khrih miing oen ah ngaithuenna awl ka peek .
53003013	Tede , maya manau thli , nangmi lawngtah atheen thaihu sai te ngak u boel .
53003014	He kah capat khuiah aka awm awl he aka vai nawh thlaang khaw awm mai ai . Te ang thlaang te a awm atah noek u langtah ayah laat la a awmna ham ahih oen te benbaw benpang u boel .
53003015	Tede , ahih te raal angla tah van ngaai u aih boel ; maya manau pakhat van angla te thuituen uh .
53003016	Ngaimawngna kungpui Bawipa amah lawngah metuek tue vengah khawseh along a-im phun soeprep oen ah ngaimawngna m'pe hawn seh .
53003017	He capat he kamah kut roe oen kavan thut : Kai Pawl lawngah kan toei u . Ka capat roekk dawngah he tila mik-noekna ka thut ; he tah kamah kah cathut phung poen ni .
53003018	Mami Bawipa Jesuh Khrih kah lungvatna tah nangmi boeih sawah awm hawn seh .
54001001	Mami kah Thlawnkung Pathen oen mami kah ngaiuepna Khrih Jesuh rang oen ah Khrih Jesuh kah celtuih la aka awm Kai Pawl lawngah :
54001002	Oengna ah ka capa tangtang la aka awm Timote nang hamla ca kavan pat . Pa Pathen oen Bawipa Jesuh Khrih lawngah lungvatna , reenna oen ngaimawngna te m'pe hawn seh .
54001003	Macidonia ram la ka ceh vengkah awl kan uen angla te Efesa khaaw ah na awm hamla ka ngaih . Thlaang khatsut lawng Efesa khaaw ah asoeng nawh oengna a cang puei u tih ahimi te na toeng sak ham awm .
54001004	Awlpuungna bueng aka thoeng sak ciil awl thli oen aka boet nawh nukaw pakaw patuer thli thoepna te ang thli te a toengna u ham thui peh ; te ang thli oen ah te oengna oen ming ham koei la aka awm Pathen khawkhanna te n'sai thai nawh .
54001005	He tila awl kan peek he mengtengna tah athetheen mingna kawpoek ciim oen oengna tangtang oen ah thinkaw ciim dawng kalawng lungna te a thoengna ham thaphawhna ni .
54001006	Thlaang khatsut lawngtah he he a hoett u tih alawng ala nawh awlpuungna benla cet u .
54001007	Ahimi lawngah Pathen kah phungawl cangpueikung la coengg ham tah a ngaih u , tede ahimi lawngah amami kah awl-thui te khaw yaakming u nawh tih aka ming ceet angla a thui thaihu kawng te khaw ming u nawh .
54001008	Phungawl he atawng aleengla hawna koei ah n'hawna atah theen tite mami lawng m'ming u .
54001009	Ming ham tah phungawl he thlaang theen thli hamla sai nawh tih phungawl phekung thli oen lumlai aka hu thli , Pathen aka ming nawh thli oen thlaangthawlh thli ham , bokna ben oen muithla ben tu la aka sak nawh thli ham , a manu oen ana pa aka ngawn thlaang thli ham , thlaang aka ngawn thli ham ,
54001010	Khawboe the thlaang thli ham , hutaa tawngpa thawlhna aka sai thlaang thli ham , tlangsum caak ngaih ah thlaang aka tu thli ham , hoem thui thli oen asoeng nawh sausi la aka pai thli ham , asoeng oengnakungpui te aka kalh thlaang thli ham ni a sai pe .
54001011	Te ang cangpueina te tah kai lawng ka thui ham koei la m'peek awlthang theen dawngah te awm tih , ruep-awm oen theenduet Pathen tengkah Awlthang Theen ni .
54001012	Bii ka bina dawngah tharana pekung Khrih Jesuh mami kah Bawipa tengah awmngaih ciil ka thui . Kai he amah kah bii bi hamla tueng aleng tila a poek tih bii m'peek dawngah ka uem tangkiik .
54001013	N'cui vengah ahih te kai lawng athela ka thui , ka heem ka tek tih thekha la ka sai , kai lawng oengna ka khueh nawh dawngah n'tu ka sai ti khaw ka ming nawh , tede Pathen lawngtah kai he n'reen .
54001014	Mami kah bawipa lawngah amah kah lungvatna te yahawh hlang la ka sawah avan lun tih oengna oen lungvatna te m'peek . Khrih Jesuh oen pumkhat la awmna rang oen ah te ang thli te mami kah koe-ava la awm poen .
54001015	Khrih Jesuh tah thlaangthawlh thlawn ham dilai la va law ti he tah aka soeng tangtang awl la awm tih lawh koeloe ham koei oen tangna koei ni . Kai tah thlaangthawlh boeih lak ah athe khuet ni ;
54001016	tede Pathen lawng kai he n'reen tih thlaangthawlh boeih lak ah kai aka the khuet sawah kawdawna a khueh he tah hailam ben ah amah aka oeng tih dungyan hingna aka dang ham koei thlaang boeih kah miknoekna ham ni .
54001017	Dungyan Sengpahrang , aka duek thai nawh oen mik oen huh thai nawh pakhat bueng la aka awm Pathen tengah hinyahna oen ruep-awmna tah ayoeyah la awm hawn seh ! Amen .
54001018	Ka ca Timote , n'hu vengah tawngha lawng nang kah kawng a thui angla te na tengah awl kan peek . Te awl te atheenla raal kahna ham awva la hawna lang na oengna , athetheen mingna kawpoek ciim te cak sak .
54001019	Thlaang khatsut lawng athetheen mingna kawpoek te n'tu la sak u nawh tih amami kah a oengna te a phe u .
54001020	Te thlaang thli tim ah te Himanias oen Alekzandar khaw thuum hih van tih te rawi te Seitan kut ah ka tloeng tih dan ka peek poen ; te tila te ahih rawi lawng Pathen thangthe la a thui te toeng hamla a cang hih ai .
54002001	Tedawngah lamhacuek la reenna oen awl kan uen tah , thlaang boeih ham thangthuina , reenbihna , awmngaih awl thuina te Pathen tengah sai uh .
54002002	Mami lawng ading asuekla awmna ham , Pathen hinyahna oen ngaimawngla khaw sak tih khawboe ramlang theenna oen awm thaina ham ah sengpahrang thli oen saithaina aana aka khueh boeih ham thangthui uh .
54002003	He tah aka theen tih mami Thlawnkung Pathen kah kawhoena ni .
54002004	Thlaang boeih he thlawn la awm sak ham oen ah awltak te ming sak hamla a ngaih .
54002005	Metihtiah Pathen tah pakhat bueng awm tih Pathen oen thlaanghing laklaw ah roeproeina saikung thlaanghing boeih tlang ham hingna pekung thlaang Khrih Jesuh pakhat bueng awm .
54002006	Te tah atue atang apha khuek vengah Pathen lawng thlaang boeih thlawn ham a ngaih te tueng sakna ni .
54002007	Tedawngah ni oengna oen awltak kawng awlthang te phawng ham oen ah Gental thlaangphun te cangpueikung celtuih la kai he n'tuih .
54002008	Pathen bokna huen roekk ah tawngpa hue lawng a thangthui u ham ka ngaih . Pathen tengah pum aka pe tawngpa hue lawngah thinsanna oen awlpuungna awm ohla thangthui vengah amami kut te a thueng u thai .
54002009	Hutaa hue lawngkhaw akhoek anoen atheen khoeng la hinaak himbai te a buen anaak u ham ka ngaih ; samtoel samveh te khaw alawnha aihla thloeih athlam ohla , sui kaawntheen oen khaw , latha kaawntheen oen khaw , phutlo hi-acuu oen khaw thoekcau u aih boel seh .
54002010	Tede bokna ben ah thinkaw pengnel hutaa hue lawng a sai ham tueng angla te thaihu theen saina oen thoekcau u seh .
54002011	Hutaa hue lawng awm duem selang tah awlngaaina oen cang u seh .
54002012	Ahimi te cangpueikung la awm ham oen ah tawngpa sawah ukna aana khueh ham khaw ka ngaih nawh ; Ahimi te dipsipla awm duem seh .
54002013	Metihtiah Adam te a sai lamha coengah ni Evi te a sai .
54002014	Tedawngah thailatna la aka awm te Adam nawh ni ; hutaa ni thailatna la awm tih Pathen Phungawl te a phe .
54002015	Tede hutaa lawngah acuep amueih la oengna , lungna oen ciimna dawngah acakla a awm atah camoe cuunna rang oen ah thlawnna a dang ai .
54003001	Thlaang pakhat lawng khrihca mawtkung la awm ham a ngaih atah ahih lawng biibi theen a ngaih ni tila a thui te soeng tangtang .
54003002	Khrihcabu mawtkung tah thawlhpalhna aka awm nawh tih a yu khat bueng aka khueh thlaang , mah oen mah aka uk u thai thlaang , mah oen mah kuemsuem thai thlaang , adoengla khaw aka sa thlaang , hinyah koei thlaang ; kamyin kamlai aka lungna thlaang , thlaangtloe te riingtuuk thaihoen thai thlaang seh .
54003003	Ahih tah yuu aka ruui nawh tih boethe halang nawh thlaang , boe-ngaai kawdaw thlaang , tangka aka ngaih soeh nawh thlaang seh ,
54003004	amah imkhuikaw ham atheenla khawkhanna aka sai thai oen a ca anau thli lawng hinyahna oen awl a ngaai pe thlaang seh .
54003005	Metihtiah amah imkhuikaw ham khawkhanna metila ka sai ai tite a ming nawh atah Pathen kah khrihcabu te metila a doen acaang thai ai ?
54003006	Ahih tah oengna dawngah kawpoeksoepna aka khueh thlaang seh , tetih atah Seitan angla ahih tah oekthloen u nawh vetih awlcek la awm manawh .
54003007	Ahih tah khrihcabu khuiah aka awm nawh thlaang lawngkhaw a hinyah thlaang seh , te atah a thang the nawh vetih seitan kah dong dawngah te man manawh .
54003008	Khrihcabu khuikah bawmkung thli khawseh khawboe ramlang aka theen tih kawpoek ciim aka khueh thlaang seh ; ahimi tah yuu aka aw nawh tih tangka ngaihmoekna aka khueh nawh thlaang seh ;
54003009	Ahimi tah athetheen pekbo thaina kawpoek ciim oen oengna awltak aka dung te acakla aka phoeih thlaang la a awm ham awm .
54003010	Ahimi te lamhacuek ah noekdak la awm vetih cawttbauh koei a awm nawh atah bi u seh .
54003011	A yu thli khaw khawboe ramlang aka theen , thlaang theet awl aka thui nawh , mah oen mah aka uk u thai , soeprep ah thlaangdoeng la aka awm thlaang seh .
54003012	Khrihcabu bawmkung tah a yu khat bueng aka khueh tih a ca anau thli oen imkhuikaw ham atheenla khawkhanna aka sai thai thlaang seh .
54003013	Amami kah bii te atheenla aka bi bawmkung thli tah a hinyah u vetih Khrih Jesuh a oengna kawng te raltheenla a thui thai ai .
54003014	Nangmi ham capat kavan thut vengah he nangmi tengah ayuela law ham oen nangmi te huh hamla ka ngaiuep .
54003015	Tede ka law haai nawh oh atah aka hing Pathen kah khrihcabu , tuungtang la aka pai tih awltak aka hing puei , Pathen imkhuikaw ah mami lawng metila khaw n'sak ai tite he capat lawngah avan thui ai .
54003016	Mami kah bokna dawngah aka awm alenduet awlhuep he a-u lawngkhaw oelhtaih thai manawh ; Ahih tah thlaanghing pumsa la va thoeng , soeng tangtang tite muithla lawng a tueng sak , vanthlaang thli lawng a huh u , Ahih kawng te thlaangphun boeih tengah a thui u tih dilai peng tawm thlaang lawng a oeng u , tecoengah ahih tah vaan la luui hang poen .
54004001	Hailam ben atah thlaang khatsut lawngah oengna te a hoett u ai tila Muithla lawng aciimphanla a thui ; ahimi lawngah hoem thui muithla awl te a ngaai u vetih raaithe kah cangpueina te a vai u poen ai .
54004002	Te ang cangpueina te tah thiiling haialh oen a ung sak angla athetheen pekbona kawpoek aka duek moelh sut thlaangthaipalat hoem thui hue lawngah a puung adaw sak u .
54004003	Te ang thlaang thli lawngah yu lawh vaa sak nawh ham oen khatsut caak awkk te yeh ham a cang puei u . Tede aka oeng thlaang thli oen awltak aka ming tangte thlaang thli lawngtah awmngaih oen thangthui coengah caak hamla caak awkk thli te Pathen lawng a sai .
54004004	Soeprep boeih Pathen lawng a sai he tah theen ; khat khaw hoett ham awm nawh , tede soeprep boeih he awmngaih thangthuina oen do ham awm ,
54004005	metihtiah Pathen awl lawngkhaw , thangthuina lawngkhaw Pathen kah do ham koeila te a sai .
54004006	He kah thuituenna thli he maya manau thli tengah na thui pe atah nang tah Khrih Jesuh kah atheen tuihyoeihthlaang la na awm ai ; namah oen namah muithla ben na cawm na cah u van angla te oengna awl oen aka soeng cangpueina namah lawng na vai te hawna lah .
54004007	Tede Pathen kawng alam aka awm nawh tih thui ham koeihvaih nawh ciil awl te tah reel-aram hawn . Pathen kawngaih la hing ham namah oen namah te phep uh .
54004008	Pumsa oen cangna he aphu tah awm thoem van , tede muithla ben cangna lawngtah soeprep ah aphu awm , metihtiah , tahe veng hingna ham khaw , hailam ben hingna ham khaw pahih bok hamla awl a kam .
54004009	He tah aka soeng tangtang awl la awm tih do koeloe ham oen ah tangna khaklal ham awm .
54004010	Mami lawngah he thlaang boeih thlawnkung , awlpuila aka oeng thlaang thli kah thlawnkung aka hing Pathen dawngah ngaiuepna te n'khueh u tih mami lawng patangplai oen arai acaangla bii m'bi u .
54004011	He thuituenna oen cangpueina thli he thui peh .
54004012	Roengthaai kum no la na awm dawngah nang te a-u lawngkhaw dapsit la n'hu boel seh ; tede na awlthui thingkaa khaw , na khawboe ramlang khaw , lungna , oengna oen ciimcaihna khaw aka oeng thlaang thli ham oett koei la awm seh .
54004013	Kai ka law thlantoe tah rangpui tengah Caciim teena , phungthuina oen cangpueina te yawm langtah atue na khueh boeih te hawna lah .
54004014	Tawngha thli lawng awl avan thui tih ahaamca thli lawng na sawah kut avan tloeng vengah nang lawng na dang muithla ben kutdo te dalra thlothlamna boel .
54004015	Thlaang boeih lawng nang kah na bi na lawh a roeng hang te a huhna u thai ham hawna langtah thathluela te thli te sai lah .
54004016	Namah oen namah te ngaithuen lang na cang puei te khaw ngaithuen lah . He thaihu boeih he toeng ohla sai , metihtiah nang lawng na sai atah namah oen namah khaw , na awl-thui hutung thlaang thli te khaw pahih bok la na thlawn thai ai .
54005001	Kum haam tawngpa thli te ho boel , ahimi te na pa angla hoelh amaihla voemtoei lah . Kum no tawngpa te na nau angla thloep-hoelh lang ,
54005002	kum haam hutaa thli te na nu angla ngaai langtah , kum no hutaa thli te kawpoek ciim oen na ngannu angla ngaai lang voemtoei lah .
54005003	Amah bueng ah khaw aka sa huhai thli te van hinyah .
54005004	Tede huhainu pakhat khat lawng a ca thli khawseh , tihnawhtah a ca kah ca-anau thli khaw a khueh atah amami kah imkhuikaw te bokna phung angla cawmcah ham lamhacuekla cang u seh , te tila te a manu oen ana pa khaw , nu haam pahaam thli kah cuun acahna te khaw a thung pe thai ai . Metihtiah he tah Pathen kah kawhoena ni .
54005005	Amah bueng aka awm tih ahih te cawmcah hamla aka khueh nawh huhai tumtee lawngtah a ngaiuepna te Pathen ah kang a khueh tih yiin daai thangthui tih bawmna a bih .
54005006	Tede pumsa awmtheen awmyaalna aka boenn huhai tumtee thli tah hing van ruung mai de aka duek poen ni .
54005007	Ahimi te a-u lawngkhaw a thuitheet nawh ham he kah thuituenna he thui peh .
54005008	Tede thlaang pakhat khat lawng amah kah a cakaw te awlpuila amah imkhuikaw te a cawm acah nawh atah oengna te aka hoett thlaang la awm tih aka oeng nawh thlaang lak ah pateng khaw the-eep ngaai .
54005009	Huhai pakhat te a kum sawmruk a kuep thlan atah huhai tumtee thli kah cayin cabu dawngah thuum sak boel . Cayin cabu dawngah aka thuum ham tah vai khat bueng vaa aka sa huhainu te thuum seh .
54005010	Thaihu theen saina , ca-anau thli atheenla cawm-acahna , kamyin kam lai lungna , khrihca paya laikoei thli ham bii aka yawm , khawdeng lungma thlaang aka bawm , thaihu theen saina dawngah miing theenna aka dang huhainu te thuum seh .
54005011	Tede kumno huhainu thli te cayin cabu dawngah thuum sak boel ; metihtiah ahimi tah amami kah pumsa ngaihna dawngah vaa sak ham a ngaih tih Khrih te a mangthawng taak u tih ,
54005012	Khrih tengah amami kah awlkamcuek te a phe u .
54005013	Ahimi lawngah im khat coeng im khat yingyawi paithle u tih atue atang te a poeih alak u ; te lak ah athe-eep ngaai tah thlaang a thuitheet u tih thlaang alawl ala u , thui koei nawh te a thui u .
54005014	Tedawngah mami aka raalna thlaang thli lawng mami kawng he athela thuina tue khaw a dang nawh ham kumno huhai tumtee hue lawng vaa a sak tih ca-anau khueh ham , amami kah imkhuikaw te a cawm acah u ham ka ngaih .
54005015	Metihtiah khatsut huhai tumtee lawngtah meel koep u tih Seitan hu ah bang u poen .
54005016	Tede khrihca hutaa pakhat lawng imkhuikaw ah huhai tumtee pakhat a khueh atah amah lawng cawm a cah selang tah khrihcabu kah thalrih la khueh boel seh ; tetih dengah ni amah bueng aka awm huhai tumtee thli te khrihcabu lawng a tu-acaa thai ai .
54005017	Mawtkung angla bii atheenla aka bi ahaamca lawngtah thapang te arepla a dang ham awm , awlpuila phungthuina oen cangpueina aka yawm lawng thapang a dang ngaai ham awm .
54005018	Metihtiah caciim lawngah , “ vaitaw te caang a tiil lii vengah a kaa cuett pe boel , ti tih bii aka bi lawng thapang te a dang ham awm , tila a thui .
54005019	Ahaamca thawlh a peel u te aka mingkung sausi pahih , pathum a awm nawh atah hutung pe boel .
54005020	Thlaangtloe hue lawngkhaw thawlh sai a rihna van ham thawlhna aka sai boeih te rangpui haiah toelthaam peh .
54005021	Na saina boeih dawngah a-u tengah khaw pekbona oen mik-hai dan muehla na sai ham , thuituenna he nang lawng na vai hamla Pathen oen Khrih Jesuh oen ah aciim vanthlaang haiah ceetceet kan uen .
54005022	Bawipa kah biibina ah pumpeekna sai ham a-u tengah khaw tot-alet la na kut van tloeng praap boel . Thlaangtloe kah thawlh saina dawngah thuum boel ; nang tah acuemsuekla va awm lah .
54005023	Nang tah na sa a ding nawh taitu dawngah tui bueng te aw boel lang na bung a raawina ham misurtui te ayawl akaai tah bet ah aw mai hawn .
54005024	Thlaang khatsut kah thawlhna tah tueng pheng tih amami haiah a thawlhna lawng awlcekna ah cet doen poen ; tede thlaangtloe khatsut kah thawlhna tah hu-aha dengah tueng .
54005025	Tetihvan angla thaihu theen sai he khaw tueng pheng tih huh thai koeila aka awm thlan te khaw thuh thai la awm manawh .
54006001	Sal tamnaa la aka awm thli lawngah namami kah bawimanghai thli te hinyah peek tueng koeila a poek u ham awm , te dengah ni a-u lawngkhaw Pathen miing oen kaimi kah cangpueina te athela a thui nawh ai .
54006002	Bawimanghai thli te khrihca la a awm u atah ahimi khaw mami kah maya manau la awm van poen ti u boel selang sal thli lawngah te hinyah ohla awm u boel seh . Ahimi kah bii te atheenla a bi pe tare ham awm . Metihtiah ahimi kah biibina rang oen hoeikhangna aka dang te tah ahimi lawng a lungna khrihca thli van ni .
54006003	He thaihu thli he nang lawng cang puei langtah thui peh . A-u khaw mami Bawipa Jesuh Khrih kah aka soeng awl oen mami kah bokna phung cangpueina oen ah aka vai u nawh oengnakungpui alakloe te aka cang puei tah ,
54006004	Oekk-thloen u tih n'tu khaw aka ming nawh thlaang ni . Ahih lawngah awllung kawngah oelhtaih u ham oen tawhsi ngaihna kawpoek theen nawh te a khueh tih , he lawngah uett-eena , awlpuungna , thekhana , atheen nawh uepvoetna , aboet tlaih nawh awlpuungna te a thoeng sak ,
54006005	he tila aka awm thli tah kawpoek soeng tlaih nawh tih awltak te aka khueh tlaih nawh thlaang poen ni . Ahimi lawngah bokna he kuirang la coenggna lawngpui la a poek u .
54006006	Thlaang lawngah amah kah a khueh duen oen ah ngaikhuekna te a awm atah bokna lawngah thlaang he kuirang thlaanglen la a coengg sak tangtang .
54006007	Mami lawng dilai dawngla n'van khuen u khat khaw awm nawh ! Dilai dawngkah n'tu n'khuen thai ai ? Khat khaw n'khuen thai manawh !
54006008	Tedawngah mami lawng caak awkk oen hinaak himbai n'khueh atah tete mami ham khoek mai poen .
54006009	Tede kuirang la coengg ham aka ngaih thli tah suek-halhna khuiah tla u , ngau-athuuna soeprep oen rih awm hue-ngaihna dong dawngah man u tih te lawngah ahimi te sungna oen rawkna benla te a ceh puei .
54006010	Metihtiah tangka ngaih soeh aih he tah athe phun soeprep a thoengna kungpui ni . Thlaang khatsut tah tangka khueh moek a ngaih dawngah oengna te a ceh taak u tih kawthena acungkuem oen a thinkaw lungbui a rek sak u .
54006011	Tede nang tah Pathen kah thlaang la na awm dawngah he thaihu thli boeih he rel-aram hawn . Doengna , Pathen hinyahna , oengna , lungna , uehthaina oen kawdawna te khueh hamla yawm lah .
54006012	Oengna loeh-lang taana poei ah na tha khueh boeih oen heng lang dungyan hingna te namah ham lo lah ; Pathen lawng nang n'khue tih mingpueikung sausi thlaang yahawh haiah na oengna te acakcala na phawng te tah dungyan hingna te huh sak ham ni .
54006013	Thaihu boeih hingna pekung Pathen haiah khaw , Pontias Pilat haiah a oengna acakcala aka phawng Jesuh haiah nang he awl kan uen .
54006014	Mami Bawipa Jesuh Khrih kah Khawhin te a pha thlantoe awl kan peek he atheenla vai .
54006015	Amah a lawkoepna tah bawi boeih kah Bawi , sengpahrang boeih kah Sengpahrang , aka theenduet tih pakhat bueng ukkung la aka awm Pathen lawngah atue atang a khoek tluep vengah avan pha sak ai .
54006016	Ahih bueng he ni aka duek thai nawh ; a-u lawngkhaw a tengah yoeii mare thai nawh aangna khuiah te awm . Ahih te a-u lawngkhaw hu vai nawh ; a-u lawngkhaw hu thai manawh . Amah tengah hinyahna oen dungyan ukna aana tah awm hawn seh ! Amen .
54006017	He hing khuiah thaihu thaiha khuehtoenna oen aka len muep thli te oekthloen nawh ham van thui peh . Te ang ueptapna aka awm nawh thaihu khuehtoenna dawngah ngaiuepna khueh u boel seh . Tede mami awmngaihna ham haih muehla soeprep pekung Pathen dawngah te ngaiuepna khueh u seh .
54006018	Ahimi lawngah atheen thaihu sai ham , bii theen te bina oen kuirang la awmna u ham , moeihoeihla thlaangtloe a do adan thaina u ham van thui peh .
54006019	He tila te ahimi lawngah kaawntheen te amami ham a tung asep u vetih te tah hailam ben ham akung cak ai . Te tila ahimi lawng hingna te a dang thai vetih te tah hingna tangtang la awm ai .
54006020	Timote , nang lawng khoem abeel ham na kut dawngah avan tloeng boeih te atheenla kuem . Pathen hinyahna aka awm nawh awlthuina oen ngau-athuu awlpuungna , thlaang khatsut lawng asoeng nawh la , “ Cuihna ” a ti u te reel-aram hawn .
54006021	Thlaang khatsut lawng atah te ang cuihna te ka khueh ti u tih oengna lawngpui te a hang u poen . Pathen kah lungvatna nangmi boeih sawah awm hawn seh .
55001001	Khrih Jesuh oen pumkhatla awmna rang oen awl avan kam hingna mami lawng n'khueh te phawng hamla tuih la aka awm , Pathen kah kawngaihna oen Khrih Jesuh kah celtuih la aka awm kai Pawl lawngah ,
55001002	Ka lungna ka capa Timote nang tengah ca kavan pat : Pa Pathen oen mami Bawipa Khrih Jesuh lawngah nang te lungvatna , reenna , oen ngaimawngna te m'pe hawn seh .
55001003	Patuer thli lawngah bii a bi pe angla kai lawngkhaw thinkaw ciim oen ka bi pe van Pathen tengah awmngaih awl ka thui . Yiin oen daai ka thangthuina dawngah nang te kan poek yoeyah tih awmngaih ciil ka thui .
55001004	Nang kah mikphi te ka hilh nawh tih awmngaihna oen ka betoet thaina ham nang te huh ham ka ngaih tangkiik .
55001005	Na nuhaam Loisi oen na nu Yunis lawng a khueh oengna tangtang te ang van te nang lawngkhaw na khueh van tila ka poek , tahe ah khaw na khueh tite ka tangna .
55001006	Tedawngah , na sawah kut kavan tloeng vengah Pathen kah peek kutdo te na hing sak poe hamla koep kavan thui .
55001007	Metihtiah Pathen kah peek Muithla lawngah mami he riyawp thlaang la n'sai nawh ; ahih kah Muithla lawngtah mami he huham tharana , lungna , mah oen mah kuemsuemna oen ah m'betoet sak dai .
55001008	Tecoengah mami kah Bawipa kawng te thui hamla yak boel ; Khrih kawngah thong aka tla kai kah kawngah khaw yak boel . Pathen lawng tharana m'peek angla te Awlthang Theen hamla khawdeng patang khang hawn .
55001009	Pathen lawng mami he amah thlaang la awm ham n'thlawn tih n'khue u , te tah mami kah saina dawngah nawh tih , a lungvatna tah atue a tong thlan veng kalawng Khrih Jesuh rang oen m'peek poen ,
55001010	tede tahe tah , mami Thlawnkung Khrih Jesuh a lawna rang oen te lungvatna te avan tueng sak poen . Ahih lawng ah duekna tharana te aboet sak poen tih aka duek thai nawh hingna te awlthang theen rang oen avan tueng sak poen .
55001011	Pathen lawng Awlthang Theen phawngkung la kai he celtuih la khaw , cangpueikung la khaw n'khueh poen ,
55001012	te dawngah ni kai lawngah he ang khawdeng patang he ka khang . Tede kai tah ka ngaai mawng , metihtiah kai lawngah a-u ka uepna tite ka ming tih ka kut dawngah avan tloeng thaihu te tah te Khawhin toe ah amah lawngah anepla avan kuem ai tite ka tangna .
55001013	Kai lawng kan cang puei aka soeng awl te acakla phoeih lang nang lawng na vai ham oen oett ham koeila te khueh , Khrih Jesuh oen pumkhatla awmna dawngah mami kah thaihu la aka awm oengna oen lungna dawngah te acakla awm .
55001014	Mami khuiah aka hing Ciim Muithla kah tharana rang oen ah nang tengah avan tloeng thaihu theen te anepla kuem-akawl .
55001015	Asia ram khuiah aka awm thlaang boeih lawngah , Fikela oen Hamokin lawngkhaw kai he n'thlah sut u poen tite nangmi lawng na ming u .
55001016	Onisiforas lawngah boehoengla ka kaw avan hoe sak dawngah Bawipa lawng a imkhuikaw te reen hawn seh . Ahih lawngtah thong ka tlaak khaw yah puei nawh ,
55001017	Rom khaaw la avan pha tih a paipuek ah kai he n'huh thlantoe n'tlap khiing .
55001018	Te khawhin ah Bawipa lawng ahih te reen hawn seh ! Efesa khaaw ah kai ham metihtlukla bii a bi tite nangmi lawng atheenla na ming u .
55002001	Ka capa nang tah Khrih Jesuh oen pumkhat la awmna rang oen n'dang u lungvatna dawngah acakla awm lah .
55002002	Mingpueikung Sausi boehoeng kah haiah ka thui cangpueina te na yaak poen . Thlaangtloe te patoeng aka cang puei thai van ueppangkoei thlaang tengah te thui peh .
55002003	Khrih Jesuh kah thincak raalkap la na awm van angla khawdeng patang te khang hawn .
55002004	Raalkap bii aka bi lawngtah raalbawi te a kaw hoe sak ham a ngaih tih raalkap la aka awm nawh thlaangthoet kah bii dawngah te poei apah tawmban nawh .
55002005	Loehlangna poei ah aka loeh u thlaang pakhat lawng loehlangna phung-alam te a vai nawh atah kutdo dang thai nawh .
55002006	Thatlawh thaboep la bii aka bi lotoen thlaang lawngah amah lo kah caangthaih te a caak lamha ham awm .
55002007	Awl kavan thui he atheenla poek , metihtiah he awl he boeih yaakming thaina te Bawipa lawng m'peek ai .
55002008	Awlthang theen dawngkah ka thui angla Devid cadil duekna kalawng aka tho koep Jesuh te hilh boel .
55002009	Metihtiah kai lawng Awlthang Theen ka phawng dawngah patang ka khang tih lumlai aka hu thlaanghuuen angla thiirui oen n'khih u . Tede Pathen kah awl tah thiirui oen khit thai nawh .
55002010	Tedawngah Pathen kah thlaangtuek thli lawngtah Khrih Jesuh teng kalawng aka law thlawnna te a dang u tih dungyan ruep-awmna te a pangna u ham patang raina boeih boeih he ka ueh .
55002011	Adangkah awl he aka soeng ni : “ Amah oen n'duek haih atah amah oen n'hing haih van ai .
55002012	Mami lawng ueh thai mangkhak atah mami khaw amah oen haih ukkung la n'awm ai . Amah te n'hoett atah mami he n'hoett van ai .
55002013	Mami lawng uep-awm la n'awm nawh cakhaw Ahih tah uep-awm la awm yoeyah , metihtiah ahih tah amah oen amah te thai-alat u thai nawh . ”
55002014	He he na thlaang thli tengah thui pe langtah awllung awllep mailai ah oelh u khiing nawh ham Pathen haiah ngaithuenna te peh . Tede atheen thaihu nawh ni , awl a hutung thlaang thli te ni a rawk sak khoeng .
55002015	Nang tah bii aka yah puei nawh , Pathen kah awltak te asoengla aka cangpueikung la na awm van angla Pathen kawtlaakna te na dangna ham yawm lah .
55002016	Pathen hinyahna aka awm nawh tih ngau-athuu awl oelhna te reel-aram lah , te ang awlkaa lawngah te Pathen teng kalawng athlathloeila ni thlaang a thak khoeng mai .
55002017	Te ang cangpueina te tah thi-asa aka rong sak vueihacang-ing oen ah lo u . Te ang thaihu aka cang puei thlaang pahih rawi te tah Himenia oen Filitas ni .
55002018	Ahih rawi lawng awltak lawngpui te a ceh taak hih tih , thawhkoepna tah awm coeng poen , tila a thui hih dawngah thlaang khatsut kah oengna te plet-plawng la a sai hih .
55002019	Tede Pathen lawng lungdang a suem te tah cak khak tih hinghuen thai nawh , te sawah te he awl he a thut : “ Bawipa lawng amah kah thlaang la aka awm te a ming ” tila khaw , “ Bawipa kah thlaang la ka awm a ti lawngtah athe saina te a toeng ham awm , ” tila te a thut .
55002020	lmpui phulum khuiah um , am thaihu acungkuem awm : khatsut te tah sui , ngun oen a sai tih atloe te tah thing oen a sai khaw awm tih amlai oen a sai khaw awm ; khatsut tah khawniingtuikaa ah hawna ham tih atloe te tah awmthoet awmroelh ah hawna ham ni .
55002021	A-u khaw athe thaihu boeih te a ceh taak tih aciim acaihla aka awm tah bii phutlo dawngah a hawna ai , metihtiah ahih tah thloeng u tih thaihu theen sai ham oepsoehla aka toen u tih a bawipa kah hawna koeila a awm dawngah ni .
55002022	Roengthaai thawhthuem kah pumsa ngaihna te vai boel langtah thinkaw ciim oen Bawipa a khue tih bawmna aka bih thlaang thli oen ah thik at la doengna , oengna , lungna oen ngaimawngna dang hamla yawm lah .
55002023	Tede ngau-athuuna oen mingtung plau nawh awlpuungna te reel-aram hawn ; te ang lawngtah tawhsina ni a thoeng sak tite nang lawng na ming .
55002024	Bawipa kah tuihyoeihthlaang tah tawhsi u ham awm nawh . Ahih tah thlaang boeih aka reen , kawdaw thlaang , cangpueikung saya theen la awm ham ni ,
55002025	amah aka ngaih nawh thlaang thli te lunghoeih lungpaih la toelthaam ham awm . Tetih atah ahimi te Pathen lawngah thawlh yutna atue theen a peek vetih awltak te a ming u ai .
55002026	Tecoeng atah ahimi lawng a cuih a khueh u vetih ahimi te aka tu khak tih amah kah kawngaih vai sak ham aka saikung Seitan kah dong dawngah man nawh vetih loeih ai .
55003001	Hukhueng koek khawhin tah raina atue poen ni tite hilh boel .
55003002	Thlaang lawngah he , amah ham bueng poekna , ngaihmoekna , a khueh u vetih oekthloenna oen amah oen amah pawmsang u ai ; ahimi tah thlaang thekhana , a manu oen ana pa awl aka ngaai nawh , lungvatna aka ming nawh tih bokna ben tula aka ngaai nawh thlaang la awm u ai ;
55003003	ahimi tah reenna aka khueh nawh , thlaangtlung-pathang , thlaang thuitheet thlaang , boethe halang thlaang , halang cingpoh thlaang la awm u vetih ahimi lawng thaihu theen te a thina ai ;
55003004	ahimi tah awl aka cak nawh thlaang , maru-marat thintoi thlaang , kawpoek sang oen aka hoell u thlaang la awm u vetih ; Pathen te lungna lak ah awmtheen awmyaal boenn-atlaak te a lungna ngaai ai ,
55003005	ahimi lawngah bokna phung he asaw ahan ah a phoeih u , tede akhuiben kah tharana tangtang te tah a hoett u . Te ang thlaang thli te tah reel-aram hawn .
55003006	Ahimi khatsut lawngah thlaang im thlaang lo ah kuun u tih a kaw aka cak nawh hutaa-tumphai , amami kah thawlhna thalrih lawng a namm tih pumsa ngaihna phun soeprep lawng a mawt hutaa hue te tah doelh a thloeih tih a tuuk u thai ,
55003007	te hutaa hue lawng awltak te cang hamla a yawm poepa u , tede ahimi tah awltak te metuek khaw aka ming thai tlaih nawh poen ni .
55003008	Janni oen Jambri lawng Mosi te a oelh a taih hih angla he thlaang thli lawngkhaw awltak te a oelh a taih u , ahimi tah a kawpoek lawng bii aka bi tlaih nawh lungmong thlaang la awm u tih oengna ben ah dok u poen .
55003009	Tecakhaw ahimi kah saina te tah athlathloeila pha manawh , metihtiah thlaang boeih lawngah ahimi metihtlukla a ngau-athuu u tite a ming ai . Janni oen Jambri khaw te tila ni a awm hih van .
55003010	Tede nang lawngtah kai kah cangpueina , khawboe ramlang oen ka hingna dawngah ka mengtengna te na vai poen . Nang lawngtah ka oengna , kawdawna , lungna , uehthaina ,
55003011	heem-atek la ka awmna oen patang ka khangna boeih te na ming poen . Antiok , Ikoniam oen Listra khaaw ah mueirihtamyiin , khawdeng patang heemtekna ka sawah aka thoeng te nang lawngah boeih na ming . Tede Bawipa lawng te ang thli boeih dawng kalawng n'loeih sak .
55003012	A-u khaw Khrih Jesuh oen pumkhatla awmna rang oen Pathen kawngaih la hing ham aka ngaih tah heemtekna patang te a khang ai ;
55003013	tede thlaang the thli oen thlaangthaipalat thli kah the-arana tah khuet la khuet ai ; thlaangtloe te athai alatna vetih amah te khaw a thai alatna u van ai .
55003014	Tede nang tah , na cang tangte tih acakla na oeng awltak dawngah te awm poe lah . Nang cangpueikung thli a-u tite namah lawng na ming ;
55003015	Na camaw veng kalawng ah Aciim Baibal awl na ming poen tite hilh boel . Te Caciim lawngah Khrih Jesuh oengna rang oen thlawnna benla mawtkung cuihna te m'peek thai .
55003016	Caciim boeih he Pathen hillsang la awm tih awltak cangpueina ham , toelthaamna ham , thawlhpalhna te tlaihvawngna ham , asoengla khawsakna ham ah thuituenna la aphu awm ,
55003017	te ah ni Pathen bii aka bi thlaang lawngah thoemthaina soep vetih thaihu theen phun soeprep sai hamla phawlip te asoepcala a khueh ai .
55004001	Thlaangduek oen thlaanghing awl aka cek ham koei Khrih Jesuh oen Pathen haiah awl ceetceet kan uen . Metihtiah ahih tah Sengpahrang angla uk ham law koep ai .
55004002	Tedawngah awlthang te thui lah , ( atue atang alawlh amaih ah khaw , alawlh amaih nawh ah khaw ) awlthang te thui ngaikhoek . A yaakming thaina ham thui peh , toel-thaam ham angoe atah siim langtah , thaphawh ham angoe atah thathluena awl thui peh , kawdaw thinsan oen cang puei .
55004003	Thlaang rangpui lawngah asoeng oengnakungpui cangpueina te hutung ngaih nawh la a awmna atue atang te apha ai , tede amami kah ngaihna te a vai vetih amami kah yaak ngaih bueng te aka thui hamla cangpueikung yahawh hlang te amami ham a cawi ai .
55004004	Ahimi lawng awltak te hutung ohla a mangthawng taak vetih ciil awl mailai te hutung ham a ngaih u ai .
55004005	Tede nang tah me ang akawng alam dawngah khawseh namah oen namah te kuemsuem uh , patang palai te ueh hawn , Awlthang Theen phawngkung la na awmna bii te bi langtah Pathen kah tuihyoeihthlaang la na awm van angla na bi koei boeih te sai .
55004006	Kai ham tah ka hingna he luciik la thawthueng ham atue apha poen ; he dilai hingna he ceh taak ham tahe ah atue khoek poen .
55004007	Loehlangna poei ah khaw ka tha khueh boeih oen ka yawm poen , athla hlang aboet kheng toela ka heeng poen ; oengna te ka phoeih rapsaat poen .
55004008	Tahe tah , adoengla aka hing thli a peek taana kutdo lawng te kai he n'ring poen , te kutdo te tah , Bawipa lawngah , te Khawhin ah te m'peek ai , kai bueng he m'pe manawh , amah a lawna te lungna oen a lamtoen thlaang boeih te a peek ai .
55004009	Ka tengah ayuela law ham van yawm .
55004010	Dema lawngtah dilai he a thintlawhna dawngah kai he n'ceh taak tih Tesalon khaw la cet poen . Kresen tah Galati ram la cet tih Titas tah Dalmatia ram la cet .
55004011	Luka bueng he ka tengah awm . Mark te van law puei , ahih tah kai he bii aka bawmkung ni .
55004012	Taikhikas tah Efesa khaaw la ka tuih .
55004013	Na law vengah Troas khaaw kah Karpas im ah ka ceh taak angki dung te van khuen ; cabu thli te khaw van khuen , awlpuila saphaw oen a sai te van khuen .
55004014	Thiide Alekzandar lawngah ka sawah raina avan sai ; amah kah a saina angla Bawipa lawng kutdo a peek ai .
55004015	Ahih tengah te namah oen namah ngaithuen uh , metihtiah ahih lawngah mami kah awlthang te a oelh khaklal .
55004016	Lamhacuek awlcekna ah kamah oen kamah ka phungtu u vengah te a-u khat lawngkhaw m'pai puei nawh ; n'ceh taak boeih u . Ahimi sawah athela Pathen lawng poek mai boel seh !
55004017	Tede kai lawngah awlthang asoepla ka phawng thaina ham oen ah Gental thlaang boeih lawng a yaakna ham Bawipa lawng n'awm puei tih tharana m'peek , tedawngah duekna dawng kalawng ka loeih .
55004018	Bawipa lawng athe-arana boeih kalawng n'loeih sak tih amah kah vaan Ram ah te adingsuekla n'ceh puei ai . Amah tengah ruep-awmna dungyan toe awm hawn seh ! Amen .
55004019	Priscilla oen Akuila khaw , Onisitoras cakaw khaw kan toei u .
55004020	Erastas tah Kawrin khaaw ah awm tih Trofimas tah atlawh dawngah Militas khaaw ah ka ceh taak .
55004021	Sikding a pha thlan ah law hamla van yawm . Jubulas , Puden , Linu oen Klaudia mi lawngkhaw atloe khrihca boenhui boeih lawng nang te n'toei u .
55004022	Bawipa tah na thinkaw lungbui ah awm seh . Pathen lungvatna nangmi boeih sawah awm seh .
56001001	Pathen kah tuihyoeihthlaang oen Jesuh Khrih kah celtuih kai Pawl lawng ca kavan pat . Pathen lawng a tuek thlaang thli kah oengna cak sak ham oen mami kah bokna oen awltak cangna ah ahimi te mawt hamla tuek la ka awm tih n'tuih .
56001002	Mami kah bokna tah dungyan hingna ngaiuepna dawngah kung a sut . Hoem awl aka thui nawh , Pathen lawng dilai a suen thlan veng kalawng he hingna he mami peek ham awl a kam poen tih ;
56001003	atue akhoek tluep vengah te dungyan hingna te amah lawng awlthang dawngah avan tueng sak . Kai he ng'uepna dawngah bii he m'peek tih mami thlawnkung Pathen kah awlpeek angla kai lawng ka phawng .
56001004	Mami cuutna u oengna dawngah ka ca taktakla aka awm Titas , nang tengah ca kavan pat . Pa Pathen oen mami thlawnkung Jesuh Khrih lawngah lungvatna , ngaimawngna te m'pe hawn seh .
56001005	Krit tuisanglak ah kan ceh taak he tahe toe sai ham angoe thaihu thli te sai ham oen khaaw roekk ah khrihcabu ahaamca khueh sak ham ni . Awl kan uen te hilh boel .
56001006	Ahaamca tah cawtbauh aka awm nawh thlaang seh ; ahih tah a yu khat bueng aka khueh thlaang , a ca thli khaw Pathen aka oeng thlaang la awm u vetih cingpoh halang oen awl ngaaina nawh ben ah miing aka tueng nawh thlaang la awm seh .
56001007	Metihtiah Khrihcabu mawtkung tah Pathen kah biitungpui khuehkung la a awm dawngah cawttbauh aka kap nawh thlaang seh . Ahih tah amah oen amah thoemthai koek la aka ngaai u nawh , thin aka toi nawh , yuu aka aw nawh , khawpaw rang-au la aka awm nawh , tangka ngaihmoekna aka khueh nawh thlaang seh .
56001008	Ahih tah kamyin aka lungna oen thaihu theen aka ngaih thlaang seh . Ahih tah amah oen amah kuemsuem thai , thlaangdoeng , thlaangciim oen khawboe aka theen thlaang seh .
56001009	Oengnakungpui oen avai u la ueppang koei , awlthang te acakla aka phoeih thlaang seh . Teah ni ahih lawng aka soeng cangpueina oen tha a peek thai vetih asoeng cangpueina aka oelhtaih thli kah thawlhpalhna khaw a tueng sak thai ai .
56001010	Metihtiah , awlpuila Judah bokna kalawng Khrihca la aka kuun thli tim ah awlhong awlhii oen thlaangtloe te a oelh ataih tih thlaang aka thailatna yahawh ngaai awm .
56001011	Te ang thlaang thli te awlthui toeng sak ham angoe ; metihtiah , ahimi lawng cang puei koei nawh te a cang puei dawngah imkhuikaw boeih te a thek u , te tila a cang puei boeih te yaraula aka awm tangka dang ngaih maiah ni .
56001012	Amah Krit thlaang , amami kah tawngha thli khuikah pakhat awltak aka thui lawng a thui vengah “ Krit thlaang thli tah hoem aka thui poepa athe satluung oen thayong thlaang , caruutpui thli ni ”
56001013	tila a thui he soeng tangtang . Tedawngah , he kawng ah he ahimi te atlawh ngaaila toelthaam lah , tetih atah ahimi lawng sa aka ding oengna te a khueh u vetih ,
56001014	Judah thli kah ciil awl mailai oen awltak aka hoett thli tengah aka thoeng thlaanghing awlpeek thli te pawm u tlaih manawh .
56001015	Thlaangciim hamla tah soeprep boeih he ciim , tede tuiilehkap thlaang thli oen oeng nawh thlaang thli hamla tah a lungbui oen athe atheen mingna thinkaw tuiilehkap lawngah te n'tu khaw ciim sak nawh .
56001016	Amami lawngtah Pathen ka ming ti u de a saina oen a hoett u , thaihu theen khat khaw sai ham aka koeih tlaih nawh thlaang thli poen ni .
56002001	Tede nang lawngtah asoeng oengna-kungpui oen avai u la cang puei .
56002002	Tawngpa kum haam hue te amah oen amah kuemsuem uh , asoeng oengna dawngah awm uh , lungna oen uehthaina khueh uh , tila te thuituen .
56002003	Tetih van la te kum haam nunu thli te khaw hutaa kah awm ih phung angla aciim hingna oen aka awm hutaa la awm ham thuituen . Ahimi lawng thlaang theetkung oen yuu kah saltamnaa la awm u boel seh . Ahimi lawng thaihu theen te cang puei seh ,
56002004	hutaa kum no nunu thli te a vaa a ca thli te a lungna ham ,
56002005	amah oen amah kuemsuem u ham oen aciim acaihla awm ham , a vaa thli kah awl aka ngaai , imkhuikaw khuutcemkung thai hutaa theen thli la a awm u thai ham thuituen . Teahtah Pathen tengkah aka law awlthang te a-u lawngkhaw athela thui manawh .
56002006	Tetih van la te kum no tawngpa thli te khaw amah oen amah kuemsuem u thai ham thaphawh lah .
56002007	Soeprep boeih ah namah roeroe he khawboe ramlang theen ben ah oett koeila awm . Hinyah koei la awm lang na cangpueina dawngah ataktangla awm .
56002008	Oelhtaih thai nawh aka soeng awl te hawna lah , te tih atah mami kawng he athela thui ham khat khaw khueh nawh vetih na raal thli te yah-laat la awm ai .
56002009	Sal thli lawngah a bawipa thli kah awl ngaai pe selang soeprep boeih ah ahimi te a kaw hoe sak seh . Ahimi lawng a bawi thli kah awl te thung u boel seh ,
56002010	a thaihu thli khaw huen pe u boel seh . Te lak atah ahimi lawng thlaang theen la a awmna , ueppang koeila a awm u te tueng sak u seh , teah ni ahimi kah saina boeih dawngah mami thlawnkung Pathen kawng cangpueina te a thangpawm u ai .
56002011	Metihtiah , Pathen lawng thlaang boeih kah thlawnna hamla a lungvatna te avan tueng sak poen .
56002012	Te lungvatna lawngtah Pathen tula sak ohla hingna , dilai thaihu ngaihmoekna te hoett ham , mah oen mah kuemsuemna , doengna oen he dilai dawngah Pathen kawngaih la hingna oen awm ham mami te n'thuituen .
56002013	Te tila te mami kah bawilen Pathen oen thlawnkung Jesuh Khrih kah ruep-awmna va tueng ngai ai tila n'ngaiuep awmngaihna Khawhin te n'ring u .
56002014	Mami he athe-arana boeih dawng kalawng thlawn ham oen mami he thlaang ciim la sai tih amah bueng kah koe la awm ham oen ah theenna te thinkaw thluembuek oen aka sai ham , amah kah hingna roe te mami hamla a peek .
56002015	He awlkaa thli he cang puei langtah na awlthui hutung thli te tha na peek tih na toelthaam vengah saithaina aana na khueh boeih te haw nah . Nang te a-u lawngkhaw dapsit la n'hu roe boel seh .
56003001	Na thlaang thli lawng ukkung thli oen aana khuehkung thli kah awl a ngai u tih ahimi te a hinyahna u ham oen thaihu theen sai ben ah oepsoehla a awm poepa ham thui peh .
56003002	Ahimi lawng a-u kah athe-arana khaw thui nawh ham , tede adingsuekla roeproeicala awm tih thlaang boeih tengah kawdawna te tueng sak poepa ham thui peh .
56003003	Metihtiah n'hu vengah mami khaw ng'ngau u tih awl ngaai nawh lawnghang la ng'awm u . Pumsa ngaihna oen awmtheenna soeprep kah sal la ng'awm u . Mami kah hingna he uett-eena oen thaihu naai ah mami lawng n'hawna ; Mami te thlaang tloe lawng n'thina tih ahimi te mami lawng n'thina van .
56003004	Tede , mami thlawnkung Pathen kah lungna oen reenna te a tueng veng kalawng tah ,
56003005	mami he ahih lawng n'thlawn poen . Te tah mami kah thaihu theen saina dawngah nawh tih a lungna oen ni mami he ahih lawng n'thlawn . Ciim Muithla rang oen athaaila cuunna oen athaaila hingna pekung lawng n'silh dawngah ni .
56003006	Pathen lawng mami thlawnkung Jesuh Khrih rang oen mami sawah acoeihpokla Ciim Muithla te avan toi tih ,
56003007	a lungvatna rang oen Pathen oen mami roeproei ham oen ah mami kah ngaiuep dungyan hingna te khueh thaina ham ni .
56003008	He awl tah awltak ni . He kah awl he awlpuila na khueh ham ka ngaih , Pathen aka oeng thlaang thli lawngtah thlaang boeih boeih ham thaihu theen saina ben ah amami kah atue atang te a hawna ham awm , te tah aka theen tih aphu aka awm ni .
56003009	Tede tula aka coeng nawh awlpuungna patuer hue kah phunthoepna , tawhsina oen phungawl kawngah oelhtaihna te reel aram lah . Te ang thli te tula aka coeng nawh tih aphu aka awm nawh ni .
56003010	Pekbona aka sai thlaang te ayawlkoek ah voei hih ngaaithuenna pe lang tecoeng atah ngaaina tlaih boel .
56003011	Te ang thlaang te tah thlaangthe ni tila na ming tih a thawlhna thli lawng ahimi kah asoeng nawh te a tueng sak .
56003012	Artima nuem , nawhtah , Tikhikas nuem na tengla kavan tuih vengah Nikopolis khaw ah ka tengla va lawh . Te ah te sikca khui puet ah awm ham ka kamthlah .
56003013	Thlaangcal Zenas oen Apollos te khawlawng la a cehna hih ah atheenla bawm lang te rawi kah ngoena boeih te soepsa peh .
56003014	Mami kah thlaang thli te bii theen a bi tih angoe taktak dangna ham cang puei uh . Ahimi lawng poei-oepla awm mailai u boel seh .
56003015	Kai oen aka awm haih boeih lawng nang te n'toei u . Pathen kah lungvatna tah nangmi boeih tengah awm seh .
57001001	Khrih Jesuh kawngah thongtla kai Pawl oen mami kah manau Timote lawng puei paw oen bii bi haih la aka awm Filemon oen ,
57001002	Na im ah aka tun Khrihca thli oen ngannu Apphia oen raalkap puei Arkhipas tengah ca kavan pat .
57001003	Pa Pathen oen Bawipa Jesuh Khrih lawng a lungvatna , ngaimawngna m'pe u hawn seh .
57001004	Ka manau Filemon , ka thangthui veng roekk ah nang kawng ka thui tih ka Pathen tengah awmngaih ciil ka thui .
57001005	Metihtiah Pathen kah thlaang boeih na lungna oen Bawipa Jesuh na oengna kawng ka yaak dawngah ni .
57001006	Ka thangthuina tah aka oeng thlaang la ng'awm u angla nang oen kaimi kah pawlneengna lawng Khrih oen pumkhatla awmna dawng mami hingna ah aka awm yotheenna cungkuem te a dung ngaai la yaakmingna khueh ham ni .
57001007	Ka lungna ka manau , nang kah lungna lawng awmngaihna yahawh hlang m'peek tih ka tha avan thlue sak . Pathen kah thlaang boeih te nang lawng a kaw na hoe sak poen .
57001008	Tedawngah he kawng ah he Khrih ah na maya la ka awm van angla na sai koei te sai ham tong-aa muehla nang he awl kan peek thai mai de ta .
57001009	Tede , kan lungna dawngah reenna kavan bih . Jesuh Khrih kah laipai , tahe Jesuh Khrih kawng ah thongtla kai Pawl lawng reenna kavan bih .
57001010	Tedawngah , thong ka tlaak vengah he Muithla ben ah ahih kah anna pa la ka awm tih Khrih ah ka capa la aka awm Onisimas yuengla na tengah reenna kavan bih .
57001011	N'hu vengah tah nang hamla ahih he cawmthawkk nawh , tede tahe tah nang oen kai ham la cawmthawkk poen .
57001012	Tahe ah namah tengla ahih he kavan tuih koep de ka thinkaw tah ahih tengah awm .
57001013	Awlthang theen kawngah thong ka tlaak veng he ah nang yuengah kai bawmcemkung la ahih he ka tengah awm sak ka ngaih .
57001014	Tede , nang te amangkhakla kai he bawmcem sak ham ka ngaih nawh , te lak ah namah kawthawh oen sai sak ham ni ka ngaih . Tedawngah namah kah kawtlaak nawh atah n'tu khaw ka sai manawh .
57001015	Onisimas he nang teng kalawng a phengter kawlkalh he thik at la namah tengah awm poe ham mai cawi ni .
57001016	Tahe ah ahih tah sal mailai tlaih nawh ni , tede ahih tah sal lak ah atheen ngaai Khrih ah mami kah lungna boenhui la ni a awm poen . Kai hamla tah ahih he aphu awm tangkiik , nang ham tah sal pakhat la khaw Khrih ah boenhui pakhat la khaw metila aphu a awm tare ai .
57001017	Tedawngah kai he biibipuei la na poek atah kai nan do ham koei angla te ahih he do koep lah .
57001018	Na sawah ahih lawng thawlhpalhna a sai tih laiba mai khaw a awm atah kai kah laiba la khueh mai hawn .
57001019	He he kamah kut roe oen kavan thut , Kai Pawl lawng kan sah koep badai . ( Na hingna roe nan peek ham na ba te thui koep ham ngoe mai nawh )
57001020	Tedawngah ka manau , Bawipa mik-hai te yahna mai lang kavan bih he tah reenna oen van sai mai ; Khrih ah boenhui pakhat angla ka kaw van hoe sak mai .
57001021	He ca dawngah ka thut angla kavan bih he na sai ngaai ai tila ka tangna tih yahawh ngaai pateng na sai tangtang ai tila ka ming .
57001022	Tecoengah kai hamla a huen pakhat ah pahoei roekbah oepsoeh , nangmi boeih kah thangthuina te Pathen lawng avan thung vetih kai he nangmi tengla m'pha sak koep ngai ai tila ka ngaiuep dawngah ni .
57001023	Jesuh Khrih kawng ah kai oen thong aka tla haih Epafras lawngkhaw nang te n'toei ,
57001024	Te tila te kai kah biibipuei Mark , Aristarkas , Demas oen Luka mi lawng nang te n'toei u .
58001001	Yan veng atah Pathen lawng patuer thli tengah voei yahawh hlang aphunphun la tawngha thli teng kalawng awl a thui .
58001002	Tede , tahe atue boetna ben atah a capa rang oen mami tengah awl avan thui . A Capa rang oen ah khawhipuempa he Pathen lawng a sai tih aboet lam ah thaihu soeprep khuehkung la ahih te Pathen lawng a tuek .
58001003	Ahih tah Pathen kah ruep-awmna aangna aka tueng sak tih Pathen amah coenggna oen aka lo u taktak ni . Huham tharana aka awm awl oen khawhipuempa he a khawl acuui tih a cak sak . Thlaanghing ham thawlh khawdawp ngaaina oen thawlh ciimna a sai coengah , vaan ah Huham Thara sangkoek Pathen kah bantang ben ah te ngawl .
58001004	Pathen lawng a Capa miing a sak he tah vanthlaang thli kah miing lak ah asang van angla a capa khaw vanthlaang thli lak ah bawilen ngai .
58001005	Pathen lawngah a vanthlaang a-u khat khaw , “ Nang tah ka Ca la na awm tih tihin ah Kai tah nang kah na Pa la ka awm poen ” tina vai nawh . Tecoengah me ang vanthlaang khaw “ Kai tah ahimi kah ana Pa la , ka awm vetih ahimi tah ka Ca la awm ai , ” tina vai nawh .
58001006	Tede Pathen lawng a Capa camiing awmthang dilai dawng avan tuih vengah , “ Pathen kah vanthlaang boeih lawng ahih te a bok u ai ” tila a thui .
58001007	Tede vanthlaang kawng tah , “ Pathen lawng amah kah vanthlaang thli te yilh la a sai tih , a tuihyoeihthlaang thli te haialh angla a sai , ” tila a thui .
58001008	A Capa kawng tah Pathen lawng : “ Aw Pathen , namah kah ram tah dungyan toe cak ai ! Nang lawngtah na thlaang thli te doengna oen na uk ai .
58001009	Nang lawngtah adoeng te na ngaih tih aka soeng nawh te na thina . Tedawngah nang kah Pathen la aka awm Pathen lawng nang te n'tuek tih na paya laikoei thli a peek lak ah hinyahna oen awmngaihna te nang m'peek tila a thui .
58001010	Tecoengah Ahih lawng “ Bawipa , nang lawng acuekca ah dilai he na suen tih namah kut oen vaan khaw na sai .
58001011	Te thaihu tah khum boeih cakhaw , nang tah na cak yoeyah ai ; Te thli boeih tah himbai angla pawn boeih ai .
58001012	Nang lawngah te thli te angki angla na tliim vetih himbai angla te thli tah thawleng u boeih ai . Tede nang tah amah moepoela na awm tih Na hinglung khaw boet tlaih nawh ” tila a thui .
58001013	Pathen lawng a vanthlaang thli te : “ Na raal thli he na khowpha huiah khowtloengna la ka khueh thlantoe ka bantang ben ah ngawl ” tina vai nawh .
58001014	Tetih atah , vanthlaang thli he a-u te ang kai ? Ahimi tah Pathen kah bii aka bi muithla la awm tih thlawnna aka dang ham koei thli te bawm hamla Pathen kah a tuih thlaang thli ni .
58002001	Tedawngah atloe abang la mami lawng m'phelh nawh ham n'yaak tangte awltak te acak tare la phoeih mangkhak ham awm .
58002002	Vanthlaang teng kalawng mami kah patuer thli tengah a peek awlthang te tah aka soeng awl ni tite tueng tih , te awl te ngaai nawh tih aka vai nawh boeih tah ating atawkk la dantatna te a dang ai .
58002003	Te atah hetih aihla aka lenduet thlawnna he mami lawng n'tu la n'sak nawh atah metila mami he sa a sueng ai ? Bawipa amah lawng he thlawnna he lamhacuekla a phawng tih aka ya boeih lawngah soeng tila mami tengah a tueng sak poen .
58002004	Te tila te ahimi kah sausi te soeng tila a tuengna ham Pathen lawngah miknoekna oen kawpoekrai phun soeprep te a sai tih Ciim Muithla kah kutdo thli te amah kawngaih angla a rek ara .
58002005	Mami lawngah n'thui u dilai , hailam ben ah aka law ham koei dilai thaai te uk hamla Pathen lawng vanthlaang he khueh nawh .
58002006	Caciim dawngah ahuen pakhat ah , “ Aw , Pathen thlaanghing he metih nuem a ti aih tih na poek khuep ; Thlaang mailai he metila nuem a awm tih na doen na cang ?
58002007	Vanthlaang thli lak ah aheem bet la kawlkalh ah na khueh ; ruep-awmna oen hinyahna lumuek te na muek sak ,
58002008	thaihu boeih sawah ukkung la na sai ” tila a thui lat . Pathen lawng thlaanghing he , “ thaihu boeih ukkung la a sai ” tila awm . Thaihu boeih ti vengah me ang thaihu khaw thuum poen . Tede tahe ah thlaanghing lawng thaihu boeih ukkung la awm nawh ti he huh thai la awm .
58002009	Tede mami lawngah Pathen kah lungvatna oen thlaang boeih ham duek hamla vanthlaang thli lak ah ahem bet la aka awm Jesuh te n'huh u . Te tila te duekna patang a khangna rang oen tahe atah ruep-awmna oen hinyahna lumuek te a muek poen tite n'huh u .
58002010	Thaihu soeprep boeih a sai tih doenkung Pathen lawng amah kah ruep-awmna te a ca thli lawng a paangna hamla Jesuh te patang khangna oen thlaangsoep la a sai te tah tueng tang tang . Metihtiah Jesuh tah thlawnna dang ham aka mawtkung ni .
58002011	Jesuh lawngtah thlaang kah thawlh-na te a ciing sak tih thawlhna ciingsakkung oen amah lawng thawlhna a ciing pe sak thlaang boeih te lawng ana Pa pakhat ni a khueh u . Tedawngah Jesuh lawng te thli te amah kah maya manau tila khue hamla yak nawh .
58002012	Ahih lawng Pathen tengah , “ Nang lawng na sai te maya manau thli tengah ka thui ai , Ahimi a tunna ah nang te kan thangpawm ai , ” tila a thui .
58002013	Tecoengah ahih lawng , “ Pathen te ka uepna ai ” ti . Tecoeng baal ah , “ Pathen kah peek ca-anau thli oen he ah he haih ka awm ” tila khaw a thui .
58002014	Te tila ca-anau a tina thlaang thli te tah thi-asa oen aka awm thlaang thli ni . Jesuh amah khaw ahimi angla thi-asa oen awm tih ahimi kah thlaanghing pumsa coenggna angla awm van . Te tila a awm te tah amah kah duekna rang oen duekna sawah huham tharana khuehkung Raaibawi te phe ham tih ,
58002015	duekna te a rih u dawngah hingkhui puet ah sal la aka awm thli te a loeih sak .
58002016	Te tila te ahih lawng vanthlaang thli te bawmcem nawh tite aciimphanla a tueng sak . Caciim lawngah , “ Abraham kah cadil thli te a bawm , ” tila a thui lat .
58002017	Tedawngah soeprep boeih ah maya manau angla awm ham roe la angoe tih te tila a awm te tah thlaang boeih kah thawlhna te khawdawp ngaai hamla Pathen bii a bina ah uep-awmna oen reenna aka khueh Khawsoeih Bawi la awm ham ni .
58002018	Amah roeroe lawng suek-halhna oen patang khangna te a tawng poen dawngah tahe ah suek-halhna aka tawng thli te a bawm thai .
58003001	Pathen kah thlaangkhue , Khrihca thlaangciim maya manau thli ! Mami kah bokna phung ben ah Khawsoeih Bawi la awm ham Pathen lawng avan tuih Jesuh kawng te poek u lah .
58003002	Mosi lawng Pathen kah im ah amah kah bii bina dawngah uep-awm la a awm van angla Jesuh khaw he bii he bi hamla tuekkung Pathen tengah uep-awm la awm .
58003003	Imsakung lawng im lak ah hinyahna te a huh . Te tila te Mosi lak ah Jesuh lawngah asang ngaai hinyahna te a dang ham tuueng .
58003004	Im boeih he tah thlaang lawng a sak , thaihu boeih he tah Pathen lawng a sak .
58003005	Mosi tah tuihyoeihthlaang la a awm van angla Pathen im khuiah uep-awm biibikung la awm tih Pathen lawng hailam ben ah a thui ham te khaw a thui thai .
58003006	Tede Khrih tah Pathen im khuiah ukkung uep-awm a Capa la awm . Mami lawng ngaiuepna dawngah thincakna n'khueh tih uepvoetna a awm nawh atah mami tah amah kah im ni .
58003007	Tedawngah Ciim Muithla lawng avan thui angla , “ Te hin ah Pathen awl te , na yaak u atah , na thin thah sak u boel ;
58003008	Na patuer hue lawngah Pathen te a oelh ataih u tih Ramhum huhang ah a noek adak u van angla te awm u boel ;
58003009	Pathen lawng , “ Kum sawm lii khui puet ah ka sai thaihu thli te a huh u de , teah te kai n'noekdak u tih n'oelhtaih u ;
58003010	Tedawngah ahimi sawah ka thinsa tih , ‘ Ahimi tah , a awl cak u nawh tih ka awlpeek khaw vai hamla a thana .
58003011	Kai tah ka thin a sa dawngah awl ka taap tih : “ Ahimi lawng mevengah khaw kai lawng ka peek duemna ram la te kuun manawh ! ’ ka tina ” tila a thui .
58003012	Oengca maya manau hue , nangmi tim ah aka hing Pathen te mangthawng taak ngaihna thinkaw lungbui the khueh nawh ham oen tangna hamla aka ngaih nawh thlaang khatca khaw na awm hau nawh ham ngaithuen uh .
58003013	Te lak atah , nangmi te thawlhna lawng thai a latna nawh ham , thinthah la na awm u nawh hamla , caciim lawngah , “ Tihin , ” a ti te mami oen tuhkaina a awm khui atah hin roekk ah pakhat oen khat bawmcem yoeyah uh .
58003014	Metihtiah mami lawng acuekca veng kah ngaikhuekna n'khueh te aboettoe acakla m'phoeih rapsaat atah mami boeih tah Khrih oen bii bi haih la ng'awm u .
58003015	Caciim lawngah , “ Tihin ah Pathen awl te na yaak u atah na thin thah sak u boel , Na patuer hue lawngah Pathen awl a eek u van angla awm u boel ” ti .
58003016	A-u lawng Pathen awl te a yaak coengah ahih awl te a eek kai ? Ahimi tah Iyipt ram kah Mosi lawng a mawt thlaang thli te ni .
58003017	A-u sawah Pathen he kum sawmlii khui a thin a sa ? Thawlhna a sai u tih ramhum huhang ah aka duek thli sawah ni .
58003018	Pathen lawngah awl a taap tih . “ Kai lawng ka peek ham koei duemna ram la te ahimi lawngah meveng khaw kuun u manawh ” a tina vengah te a-u hue a tina kai ? Awl aka ngaai nawh hue te ni a tina .
58003019	Tedawngah ahimi lawng duemna ram khuiah a kuun thai nawh he tah ahimi lawng a tangna u nawh dawngah ni tila m'miing u .
58004001	Tahe atah , Pathen lawng duemna huen a thui te pha thaina ham awlkamna m'peek poen . Te kah awlkam sut duemna khuiah te pha ohla awm hau nawh ham ngaithuen u sih .
58004002	Metihtiah ahimi lawng a yaak u angla , mami lawng Awlthang Then te n'yaak u poen . Tede , Ahimi lawng a yaak u awlthang te oengna oen a do u nawh dawngah ahimi ham hoeikhangna awm nawh .
58004003	Tede mami lawngtah n'tangna tih Pathen lawng a kam duemna te n'huh u . Pathen lawng , “ Ka thin sa tih , ‘ kai lawng ka peek ham koei duemna ram ah te ahimi lawng meveng khaw kuun manawh ! ’ tila awl ka taap tih ka thui . ” a ti angla te awm tangtang . Dilai a suen cuek vengah bii a coeng boeih poen de ahih lawng te tila te a thui .
58004004	Metihtiah Caciim dawng ahuen pakhat ah khawhin hin rihna kawng te “ Arih hin ah Pathen tah bii boeih te a coeng tih duem ” tila a thui .
58004005	Asawkah akawng angla a thui koep tah : Kai lawng ka peek ham koei duemna ram ah te meveng khaw kuun manawh ” ti .
58004006	Awlthang Theen te lamhala aka ya hue lawng a tangna u nawh dawngah duemna te dang u nawh . Tede , thlaangtloe aka dang hamla thlaang awm .
58004007	He kawngah Pathen lawng , “ Tihin ” tila a thui te , khawhin tloe pakhat a khueng pe tite a tueng sak . Kum yahawh a awm coengah asawkah thui la aka awm te caciim dawngah a awm van angla Pathen lawng Devid hawna oen , “ Tihin ah Pathen awl na yaak u atah , na thin thah sak mangkhak u boel , ” tila a thui .
58004008	Pathen kah awlkam duemna te Joshua lawng thlaangping te pe kawinih Pathen lawng atloe khawhin kawng te thui manawh .
58004009	Tedawngah , Pathen tah arih hin ah a duem van angla Pathen thlaang thli hamla duemna khawhin , hin at awm hun .
58004010	Pathen tah amah bii bina kalawng a duem van angla te Pathen awlkam duemna te aka dang boeih tah amah kah bii bina kalawng duem van ai .
58004011	Tedawngah awlkam duemna te dang thaina ham atlawh ngaaila tha huer u sih . Ahimi lawng oengna a khueh u nawh dawngah duemna a dang nawh angla te mami tah pakhat khaw te tila awm u boel sih .
58004012	Pathen kah awl tah hing tih bii a bi , voeivaang aka hatt samsen lak ah khaw hatt ngaai . Hingna oen muithla a humna toe , ruhcong oen thling athawkk a humna toela a pek abo thai . Thlaanghing lungbui kah ngaihna oen poekna boeih te khaw a ming thai .
58004013	Pathen haiah thuh phah thai thaihu khat khaw awm nawh ; Pathen thaihu sai boeih lawng amah mik huh ah daih u vetih tueng pheng ai . Mami lawng m'mah kah sai boeih te a tengah n'thui ai .
58004014	Tedawngah mami lawng oengna te acakla phoeih rap u sih . Metihtiah , Pathen Capa Jesuh tah mami kah aka lenduet Khawsoeih Bawi la awm tih Pathen a awmna la te cet poen .
58004015	Mami kah Khawsoeih Bawi he mami kah tharana nawh dawngah reenna aka khueh thai nawh khawsoeih aih moenih ta . Mami kah khawsoeih Bawi he mami angla suekna phun soeprep aka tawng van ni , tede thawlhna tehca khaw sai nawh .
58004016	Tedawngah , lungvatna a awmna huen Pathen kah bawingawlh coen tengla cawh u sih . Te huen atah n'ngoe vengah mami bawm ham lungna oen lungvatna te n'dang ai .
58005001	Khawsoeih Bawi boeih he tah a tawngpa puei timkah a tuek tih amami yuengah Pathen bii bikung la a khueh . Ahih lawng thawthuengna oen thawlh huihthlutna te a sai .
58005002	Amah khaw asoepna nawh a phun phun a awm van dawngah cuihhoena aka khueh nawh thlaang thli oen thawlhpalhna aka sai thlaang thli sawah kawdawna a khueh thai .
58005003	Te tila te amah khaw voetna a khueh van dawngah thlaangping kah thawlhna bueng ham ohla amah kah thawlhna dawngah khaw luciik buulna thawthueng ham angoe .
58005004	A-u khaw amah oen amah te hinyah koei khawsoeih bawi la tuek u thai nawh . Aaron te Pathen lawng a khue tih Khawsoeih Bawi la a awm van angla Pathen kah khuena bueng oen ni khawsoeih bawi la a coengg thai .
58005005	Tetih van la te Khrih lawngkhaw amah ngaih ah hinyah koei khawsoeih bawi la coengg nawh . Pathen lawng ahih nala te , “ Nang tah ka Capa la na awm ; tihin ah Kai tah na Pa la ka awm poen ” a tina .
58005006	Tecoeng huentloe pakhat ah , “ Nang tah Melkhizedek kah bii te tomthlepkung dungyan khawsoeih la na awm ai ” a tina .
58005007	Jesuh lawng dilai dawng a hing veng-ah duekna kalawng amah aka thlawn-thaikung Pathen tengah rung-arap tih mikphi haapcang ruila thangthuina oen a bih . Ahih tah boe a ngaai tih pum a peek dawngah a thangthuina te Pathen lawng a yaak .
58005008	Tecakhaw Pathen Capa la awm de , Pathen awl aka ngaai thlaang la coengg ham ah patang khangna oen a cang .
58005009	Ahih lawngah thlaangsoep la a awm coengah amah awl aka vai thlaang boeih ham dungyan thlawnna a kungpui la awm tih ,
58005010	Pathen lawng , “ Melkhizedek kah bii tomthlepkung khawsoeih bawi la na awm poen , ” a tina .
58005011	He kawng he thui hamla yahawh hlang awm mai de , nangmi lawng yaakming thaina na khueh u nawh tih thuicaih ham rai tangkiik .
58005012	Nangmi he tahe vengah cangpueikung saya la pateng na awm u ham khoek thlai poen de , Pathen kah awl te akungcuek kalawng nangmi cang puei ham thlaangtloe te tahe toe na ngoe u hun . Nangmi lawngah buh tangtang te na caak u thai ham awm poen de tahe toe ah suuktui na awkk u khaak hun .
58005013	A-u khaw suuktui aka aw hun te tah camoe la awm hun tih asoeng oen asoeng nawh mingna khueh thai thlan hun .
58005014	Buh aka haam te tah kum haam thlaangsoep ham ni ; ahimi lawngtah tuukkiik u tih athe atheen te a pek abo thai .
58006001	Tedawngah haila cawh u sih , lamhacuek kah khrihca kawng cangna te ceh taak u poen silang tah aka soep cangna ben la te cawh u sih . Aphu aka awm nawh bii ceh taak tangte te khaw , Pathen oengna te khaw , akung kalawng tong koep tlaih boel sih ;
58006002	baptisma kawng cangna oen kuttloengna kawng , thlaang-duek thawhkoepna kawng oen dungyan awlcekna kawng thli te akung kalawng tong koep tlaih boel sih .
58006003	Haila cawh u sih ! Pathen lawng sai a ti atah : te ang boeih te n'sai badai .
58006004	Amami kah oengna aka hoett thli te metila thawlhna a yut koep ai ? Ahimi tah Pathen kah aangna khuiah awm u poen , vaan kutdo te khaw ateng alai u poen tih ahimi lawng a huh koei Ciim Muithla khaw a dang u poen ;
58006005	Ahimi lawngah Pathen awl a tuui-athlim khaw a ming tih aka law ham koei atue atang san kah tharana te khaw a ming u poen .
58006006	Te tila a ming u lal maiah ahimi lawng oengna te a hoett u ! Ahimi te thawlh yut sak koep ham coengg thai tlaih nawh , metihtiah ahimi lawng Pathen capa te thinglam dawng a ngawn koep u tih thlaangtim paalak ah yah a pawh sak u .
58006007	Rawtui khawtlan a yawn tih lotoen thlaang thli hamla aphu aka awm cangphung aka tawi sak dilai te tah Pathen lawng yotheen kam-awmna a peek .
58006008	Tede , thliing-ahang oen bel hawng aka po sak dilai te tah aphu awm nawh ; Pathen lawng a tap avoep vetih hai dawngah a phum ai .
58006009	Ka paya thli he tila nangmi tengah awl kavan thui de nangmi kawngah ka ngai mawng , nangmi lawng yotheen kam-awmna atheen ngaai thlawnna na khueh u te kaimi lawng ka ming .
58006010	Pathen he atuueng aleeng nawh Pathen aih nawh ni . Nangmi lawng bii na bi u te khaw , amah na lungna u te tueng sak ham Khrihca na puei na paw bawmna na peek u tih tahe toe ah na do na dan u te khaw Pathen lawng hilh manawh .
58006011	Nangmi lawng na ngaiuep u te ataktang la acoenggna ham nangmi lawng bawmcem ngaihna thinkaw thluembuekna te aboettoe khueh poe uh tila ka ngaih .
58006012	Thayong thlaang la na awm u ham ka ngaih nawh , tede oengna , reenna a khueh tih Pathen lawng a kam pe te aka dang thlaang thli angla ni awm sak ham ka ngaih u .
58006013	Pathen lawng Abraham tengah awlkamna a sai vengah amah awlkam te sai hamla awl a taap . Te tila awl a taap vengah te amah lak ah alenduet khat khaw a awm nawh dawngah amah miing te a hawna .
58006014	Ahih lawngah Abraham nala , “ Nang tengah awl ka kam , yotheen kam-awmna kan peek vetih na cadil nauha ka puung ka daw sak ai ” a tina .
58006015	Abraham lawng kawdaw thinsan oen a ring tih Pathen lawng awl a kam te a dang .
58006016	Thlaang pakhat lawng awl a taap vengah amah lak ah aka lenduet thlaang pakhat khat kah miing te a hawna atah te awltaapna lawng awlpuungna boeih te a dip a der sak .
58006017	Pathen lawng a mengtengna te thlauh tlaih nawh tite amah kah awlkamna aka dang ham koei thlaang thli tengah aciimphanla tueng sak ham a ngaih , tedawngah a awlkam te awltaap oen a cak sak .
58006018	Tecoengah , he thaihu pahih awlkamna oen awltaap he tah thlauh thai koei nawh tih he kawngah Pathen lawng a hoem thui thai nawh . Tedawngah amah tengah ngaimawng ngaitoela aka awm mami lawng , mami haiah avan toen ngaiuepna te acakla phoeih ham n'tha thlue u .
58006019	He ngaiuepna tah mami lawng hingna hamla thiilungdue angla awm . Te ngaiuepna tah mami ham kuepyingna oen ngaimawngna la a awm dawngah vaan tempal bok-im kah baiyaan te a pooengvoelh tih huen ciim koek alungkir la te kuun .
58006020	Te kah huen ciim koek te mami m'pha thlan ah mami yuengla Jesuh lawng a pha poen tih Melkhizedek kah bii tomthlepkung la dungyan khawsoeih bawi la awm poen .
58007001	Melkhizedek he tah Salem seng-pahrang la awm tih Tloeng Khoelh Pathen kah khawsoeih la khaw awm . Abraham lawng raal a teek tih sengpahrang palii hue te a taana huen kalawng a law koep vengah Melkhizedek lawng a do tih ahih te yotheenna oen a phueh a sawm .
58007002	Abraham lawng raal kut kah avan khuen boeih thaihu paha ah pakhat te ahih a peek ( Melkhizedek kah a miing , lamhacuek thuingaihna tah , “ Doengna Sengpahrang , ” ti ngaihna tih ahih tah Salem kah sengpahrang la khaw a awm dawngah ahih kah miing he “ Roepna Sengpahrang , ” tila khaw a thuingaihna ni . )
58007003	Melkhizedek kah a manu oen ana pa oen ah an patuer hue kah akawng alam cathut khaw awm nawh ; ahih kah a cuunna oen a duekna akawng alam cathut khaw awm nawh . Ahih tah Pathen Capa angtoekla awm tih ; dungyan khawsoeih la poe awm .
58007004	Tedawngah ahih he metihtlukla a lenduet tite nangmi lawng na ming u . Mami kah patuer miingthang Abraham lawng pateng raal kut dawngkah a lawh boeih thaihu paha ah pakhat te ahih a peek .
58007005	Levi cadil thli khawsoeih la aka awm hue lawng Israel thlaangphun tengah paha ah pakhat te Phungawl angla a cawi thai . Te tah amami nam , amami thlaangphun Abraham cadil thli van ni .
58007006	Melkhizedek he Levi cadil nawh ni , tede Abraham tengkah paha ah pakhat te a lawh tih Pathen kah awlkam aka dang Abraham te yotheen kam-awm oen a phueh asawm .
58007007	Yotheen kam-awmna pekung tah yotheen kam-awm peek la aka awm thlaang lak ah aka lenduet ni tite ngaithliwhna awm nawh .
58007008	Khawsoeih hue kah akawng atah , paha ah pakhat te aka duek thai thlaang lawng a cawi , tede Melkhizedek kawng atah caciim lawng a thui angla aka hing thlaang lawngah paha ah pakhat te a cawi .
58007009	Tecoengah Abraham lawng paha ah pakhat a peek vengah ( Levi cadil thli lawngkhaw paha ah pakhat a peek ) Levi lawngkhaw a peek tila n'thui thai .
58007010	Metihtiah Levi te cuun thlan de ahih kah patuer Abraham tah Melkhizedek oen a huh hih vengah te Abraham pum khuiah awm poen tila n'thui thai .
58007011	Israel thlaang phun tengah Phung-awl te a peek vengah Levi thlaang phun khawsoeih hue te akung la asut tih a peek . Tahe ah Levi phun khawsoeih hue kah bii bi te soep kawinih , Aaron phun thui ohla Melkhizedek kah bii te tomthlepkung la khawsoeih phun tloe a law ham ngoe manawh .
58007012	Khawsoeih la awmna te a thaw aleng u atah phungawl te khaw thawleng ham a ngoe .
58007013	He thaihu kawng a thui awl lawng a tueng sak tah mami kah bawipa he Levi phun nawh ni , thlaangphun tloe la awm tih ahih phun khuikah a-u khat khaw khawsoeih bii bi nawh .
58007014	Ahih tah Judah phun kalawng va law tite thlaang boeih lawng a ming , tede Mosi lawng khawsoeih kawng a thui vengah Judah phun kawng he thui nawh .
58007015	Melkhizedek angla atloe khawsoeih pakhat va pho ti he caih tare .
58007016	Ahih tah thlaanghing kah sai phung alam oen phung angla khawsoeih la coengg nawh , tede aboetna aka awm nawh hingna tharana rang oen ni a coengg .
58007017	Metihtiah caciim lawngah , “ Nang tah Melkhizedek kah bii tomthlepkung dungyan khawsoeih la na awm poen ai , ” tila a thui .
58007018	Phung-alam aruem te tah tharana khueh nawh tih hoeikhangna a awm nawh dawngah hoett la awm poen .
58007019	Metihtiah Mosi kah Phungawl lawng thaihu khat khaw asoepla sai thai nawh . Tahe atah mami lawng Pathen oen yoeiina ham atheen ngai ngaiuepna te m'peek poen .
58007020	Tecoengah Pathen kah awltaap khaw awm hun . Thlaangtloe hue tah khawsoeih la a awm u vengah te ang awltaap te awm nawh .
58007021	Tede Jesuh he awltaapna oen khawsoeih la a awm vengah Pathen lawng ahih te , “ Bawipa lawng awltaapna a sai poen tih a kawpoek thaw-aleng tlaih manawh : ‘ Nang tah dungyan khawsoeih la na awm poen ai ” a tina .
58007022	He tila alakloela a awm he tah Jesuh te atheen ngaai paipi aka caksakkung la te a sai .
58007023	Tecoengah atloe alakloena awm hun ; khawsoeih tloe yahawh awm maide ahimi tah a duek u dawngah amami kah bii te poe bi u thai nawh .
58007024	Tede Jesuh tah dungyan a hing dawngah amah bii khawsoeih la awmna te thlaangtloe kut ah pe nawh .
58007025	Tedawngah amah teng kalawng Pathen teng aka law hue te tahe ah khaw , yoeyahla a thlawn thai , metihtiah ahih tah dungyan hing tih ahimi ham Pathen tengah reenna aka bih pe hamla awm .
58007026	Tedawngah Jesuh tah mami kah ngoena aka soep sak Khawsoeih Bawi ni . Ahih tah ciim ; thawlhpalhna khueh nawh tih thawlhna khaw ahih dawngah awm nawh ; ahih te thlaangthawlh tim kalawng a thloeng tih vaan khawhi sawah a pawmsang hang poen .
58007027	Ahih tah atloe khawsoeih bawi hue oen lo u nawh ; Ahih lawngah lamhacuekla amah kah thawlhna oen thlaangping kah thawlhna dawngah khawhin roekk ah thawthueng ham ngoe nawh . Ahih lawngah amah oen amah te vai at ah akhoekkoengla dungyan ham thawthuengna pakhat a sai poen .
58007028	Mosi kah Phungawl lawngtah aka soep nawh thlaang te khawsoeih bawi la awm ham a sai ; tede Phungawl coengah aka law , Pathen lawng awl a taap tih a sai awlkam te lawngtah dungyan aka soep khawsoeih la a Capa te a khueh poen .
58008001	Kaimi lawng awlpui la ka thui u tah vaan ah Huham tharakoek Pathen kah ngawlhcoen bantang ben ah aka ngawl Khawsoeih Bawi pakhat mami lawng n'khueh u ti he ni ka thui u .
58008002	Ahih lawngtah Huen Ciim Koek khuiah Khawsoeih Bawi angla bii a bi tih , te huen te tah thlaanghing lawng a sak nawh Pathen lawng a sak riim-im tangtang ni .
58008003	Khawsoeih Bawi boeih boeih tah thaihu peek thli oen boiava thawthuengna te Pathen tengah nawn hamla a khueh , tetih van la te mami kah Khawsoeih Bawi lawngkhaw thaihu nawn hamla a khueh van .
58008004	Dilai dawngah he awm kawinih khawsoeih la awm poe manawh , metihtiah Judah Phungawl lawng a kuek angla kutdo thli nawnkung la khawsoeih thli awm .
58008005	Ahimi kah khawsoeih bii te tah vaan ah ataktangla aka awm thaihu kah muei asam oen mueithlip mueithla bueng mai ni . Mosi lawngkhaw te tila ni a sai . Ahih lawngah Riim-im te ka sa ai a ti vengah Pathen lawng , “ Tlaangsawm ah kan huh sak muei-asam angla te thaihu soeprep te sai hamla hilh boel ” a tina .
58008006	Tede tahe ah ahimi kah bii lak ah asangduet khawsoeih bii te Jesuh a peek poen . Pathen oen thlaanghing laklaw ah Jesuh lawng a sai paipi tah atheen ngaai van angla , awlkam dawngah akung asut tih khawsoeih la a awm te khaw sangduet .
58008007	Lamhacuek kah paipi te avoet-na awm nawh kawinih apabena paipi te sai ham ngoe manawh .
58008008	Tede Pathen lawng a thlaang thli kah thawlhna te a huh tih , “ Bawipa lawng he tila a thui , Israel thlaangphun oen Judah thlaangphun oen ah paipi thaai ka saina khawhin te a pha ai .
58008009	Te kah paipi te tah ahimi kah patuer thli a kut ah ka tuuk tih Iyipt ram kalawng kavan mawt vengkah ahimi oen ka sai paipi angla awm manawh . Ahimi oen ka sai paipi dawngah uep-awm la a awm nawh dawngah , ahimi te ka mangthawng taak ; tila Bawipa lawng a thui .
58008010	Tecoengah Bawipa lawng , “ Aka law ham koei khawhin ah Israel thlaangphun oen he tila paipi te ka sai ai ; Kai lawngah kamah kah phungawl thli te a thinkaw ah Ka khueh pe vetih a lungbui ah ka thut pe ai . Kai tah ahimi kah Pathen la ka awm vetih ahimi tah ka thlaangphun la awm ai .
58008011	A-u lawngkhaw a pilnam tengah khawseh , ram khuikah thlaang tengah khawseh , “ Bawipa te ming uh ’ tila cang puei nawh vetih thui pe tlaih manawh . Metihtiah camaw oen patawng ahimi boeih lawng kai he m'ming u poen ai .
58008012	Ahimi kah thawlhna te khawdawp ka ngaai vetih a sai thawlh boeih te ka hilh pe poen ai ” tila a thui .
58008013	Te tila awlkam thaai kawng a thui dawngah lamhacuek awlkam te Pathen lawng aruem araw la a coengg sak tih aruem araw oen apawn apit thaihu te tah kawlkalh ah ha-ata poen ai .
58009001	Lamhacuek kah paipi lawngtah bokna phung alam a khueh tih thlaanghing lawng a sak bokna huen te khaw a khueh .
58009002	Riim-im te a sak u tih adauben kah pakhat te Huen Ciim ti u . Te kah a khuiah te haivangna awm tih Pathen tengah takawi a nawnna caboi khaw awm .
58009003	Baiyaan apahihna a hu ben ah te Huen Ciim Koek a ti u Riim-im te awm .
58009004	Te kah a khuiah riimtuui huihthlutna sui oen a sai boknathaang , sui oen a prang heet Awlkamna Kong te awm . Te kong khuiah manna takawi a khuehna sui tui-um , aramno aka cawn Aaron kah cawnghol oen ah awlpeek thutna lungpeel pahih te a khueh u .
58009005	Te kah Kong sawah te phe aka phuer cherubim kutsaimuei te awm . Te tah Pathen he ah awm tila tuengsakna ni . Te kah cherubim lawng te thawlh khawdawp-ngaaina ahuen sawah phe a phuer . Tede tahe ah te ang thaihu te asoepbirla thuina atue nawh ni .
58009006	Te kah bokna phung-alam thaihu tah he tila awm . Khawsoeih hue tah amami kah bi ham koei te sai ham la hin roekk ah Riim-im adauben la te cet u .
58009007	Tede , Khawsoeih Bawi bueng te Riim-im khuila kuun tih , te tila te kum khat ah vai-at bueng ni a kuun . Ahih lawngah thisen te a khuen tih amah ham khaw , ming ohla thawlhna aka sai thlaangping ham khaw Pathen tengah a nawn .
58009008	He tila phung-alam oen saina dawng kalawng Ciim Muithla lawng aciimphanla n'cang puei tah adauben Riim-im te a awm hun roekk atah Huen Ciim Koek khuila kuunna lawngpui te awng u thlan hun ti he ni .
58009009	He tah nuehtahna tih tahe veng kah atue atang he a khi ngaihna ni . A thuingaihna tah Pathen tengah a nawn u kutdo thaihu oen boiava oen thawthuengna lawng Pathen aka bok thlaang thli kah thinkaw te ciim sak thai nawh tila thuingaihna ni .
58009010	Te ang thli te caak awkk oen ciimcaihna poei bueng oen ni a sai mai . He ang thli tah asaw ahan kah phung-alam boeih ni , Pathen lawng phung-alam athaai a sai thlantoe ah a hawna mai ni .
58009011	Tede he kah aka awm tangte phung-alam thaihu theen sawah Khrih tah Khawsoeih Bawi la law poen . Ahih lawng bii a bina riim-im te tah bo ngaai tih soep ; te tah thlaanghing kut oen a sak riim-im nawh tih he kah sai la aka awm dilai oen khaw tuhkai u nawh .
58009012	Jesuh lawngah riim-im Huen Ciim Koek khuila vai khat ah dungyan ham akhoekkoengla a kuun vengah me-ee thi oen vaitaw thi te luciik la nawn ham khuen nawh ; amah kah thisen te ni a khuen tih mami ham dungyan hingna te avan sai .
58009013	Phung-alam lawng a kuek angla aka ciim nawh thlaangping sawah , me-ee thi , vaitaw taal thi oen vaitaw a canaica kah athloi te a heh u tih , te lawng atah phung-alam ben ah aka ciim nawh ahimi te acaih sak .
58009014	He tila ciimna te a awm tangtang atah , Khrih thisen lawngtah metihtlukla he lak ah aciim acaih sak ngaai ai ! Dungyan Muithla rang oen ah aka soep luciik la amah oen amah te Pathen tengah nawn u poen . Aka hing Pathen kah bii te mami lawng bi thaina ham hoeikhangna aka awm nawh phung-alam vaina rang oen ciim acaih nawh athe atheen mingna thinkaw te a thisen oen a ciim sak ai .
58009015	Tedawngah Pathen kah a thlaangkhue thli lawngah dungyan yotheen kam-awmna Pathen lawng awl akam sut te a dangna ham Khrih lawngah paipi athaai te a sai . Te tila a dang he tah , ahimi lawng lamhacuek paipi khuiah a awm u vengkah a sai thawlhna boeih kalawng thlaangping te a duekna oen a loeih sak dawngah ni .
58009016	Ropangna awl he tah ropangna awl aka thuikung te a duek coengah ni a hawna .
58009017	Metihtiah ropangna awl he aka thuikung a hing vengah tah cak nawh ; ahih te a duek coengah ni a cak .
58009018	Tedawngah ni lamhacuek kah paipi te khaw thisen oen a cak sak .
58009019	Mosi lawng lamhacuek ah Phungawl khuiah aka awm awlpeek boeih te thlaangping tengah a phawng pe . Tecoengah vaitaw oen me-ee kah a thi te a lawh tih tui oen a thoekk , hissop thingpe dawngah paangpawn a piin te a hawna tih Phungawl cabu oen rangpui sawah a heh .
58009020	Mosi lawng , “ He tah , nangmi lawng na vai hamla Pathen kah peek paipi acakna thisen ni ” a tina .
58009021	Tetih van toeng toeng la thisen te Riim-im oen bokna ben ah a hawna thaihu boeih sawah Mosi lawng a heh .
58009022	Ataktang atah Phungawl lawng a kuek angla thaihu cungkuem he thisen oen ciim tih thisen bueng oen ni thawlh khawdawp ngaaina a awm .
58009023	Vaan ah ataktang la aka awm thaihu thli kah mueithlip lawng te tila ciim sak ham angoe . Tede , vaan kah thaihu atak tang amah roe lawngah te atheen ngaai luciik thawthuengna a kuek .
58009024	Metihtiah vaan ah ataktangla aka awm kah mueithlip , thlaang kah sai Huen Ciim khuila te Khrih tah kuun nawh . Ahih tah vaan roe la te cet tih tahe ah te ah te mami yuengla Pathen haiah te a pha .
58009025	Judah thlaangphun hue kah Khawsoeih Bawi lawngtah ramsa thisen oen khawkum roekk ah Huen Ciim Koek khuila kuun . Tede Khrih tah amah oen amah te nawn u hamla voei yahawh cet nawh ,
58009026	te tila te sai ham ngoe kawinih dilai suen cuek veng kalawng voei yahawh hlang patang a khang poen ai . Ahih lawng amah oen amah te luciik la thawthuengna rang oen thawlhna aciingna ham san boeih kah aboetna atue a pha tawm veng he ah vaikhat ah akhoek koeng la ahih tah va law .
58009027	Thlaang boeih he vai at tah duek ai , tecoengah Pathen lawng awl a cek ai .
58009028	Tetih toengtoeng la thlaang yahawh kah thawlhna aciingna ham Khrih lawngkhaw vaikhat tah luciik la nawn u . Ahih tah apabela law koep ai , te ngoen tah thawlhna ciing sak ham tlaih nawh tih amah aka lamtoen hue te thlawn ham poen ni .
58010001	Judah hue kah Phungawl he tah ataktang thaihu kah aka soep tih uepna koei muei-asam nawh ni ; te tah aka law ham koei atheen thaihu kah mueithlip mai ni . A sai u nooek thawthuengna te khawkum khawhaal a nawn u yoeyah . Te tih atah , metila Phungawl lawngah te , he ang thawthuengna oen ah Pathen tengla aka law thlaang thli te thlaangsoep la a sai thai ai ?
58010002	Pathen aka bok thlaang thli te amami kah thawlhna kalawng ciim sak taktak kawinih , ahimi lawng thawlhna ka khueh tila te poek nawh vetih , luciik thawthuengna boeih te a toeng poen ai .
58010003	Te cakhaw , he tila khawkum khawhaal luciik thawthuengna lawng atah thlaang thli te a thawlhna ming sak ham mai ni .
58010004	Metihtiah vaitaw thi oen me-ee thi lawngah thawlhna he ciing sak thai tangtang nawh .
58010005	Tedawngah he kawngah he Khrih lawng dilai la ka law ai a ti vengah te Pathen tengah : “ Nang lawngah luciik oen thaihu nawn te na kuek nawh , tede kai hamla thlaangpum ni navan hoel sut poen .
58010006	Nang tah bokna-thaang sawah boiava oen huihthlutna te na ngaai khuek ti nawh tih thawlh ciingna ham thawthuengna khaw ngaikhuek thindeeng la awm nawh .
58010007	Tedawngah kai lawng , Phungawl cabu dawngah kamah kawng-alam a thut angla te , “ Aw Pathen , na kawngaih te sai hamla he ah ka awm ; ka tina , ” tila a thui .
58010008	Lamhacuek ah a thui tah , “ Nang lawngah luciik khaw , nawn thaihu khaw , bokna-thaang dawngah boiava huihthlutna khaw , thawlhthlamna luciik thawthuengna khaw na ngaih luem nawh tih na kaw khaw hoe baal nawh ” ti . He luciik thawthuengna boeih he Phungawl lawng a kuek angla a nawn de he tila a thui toengtoeng ni .
58010009	Tecoengah ahih lawng , “ Aw Pathen , na kawngaih te sai ham he ah ka awm ” a tina . Tedawngah thawthuengna aruem boeih te a hoett tih Khrih thawthuengna oen ayueng a theng poen .
58010010	Pathen lawng sai sak a ngaih te Khrih lawng a sai tih vaikhat ah akhoek koengla amah pum te a nawnna rang oen mami boeih tah thawlhna kalawng n'ciim poen .
58010011	Judah khawsoeih boeih lawng khawhin roekk ah amami kah bii te a bi u tih a sai nooek luciik te voei yahawh hlang a nawn u ; te luciik thawthuengna lawng metuek khaw thawlhna te ciim sak thai nawh .
58010012	Tede Khrih lawngtah thawlh-thlamna ham luciik thawthuengna vai at a nawn tih te tah dungyan ham khoek poen . Tecoeng atah Pathen kah bantang ben ah te ahih tah ngawl poen .
58010013	Pathen lawng ahih kah a raal thli te a khowtang ah khowtloengna la a khueh thlantoe tah te huen kalawng tahe ah a ring .
58010014	Te tila te vai at thawthuengna oen thawlhna aka ciim thlaang thli te dungyan ham thlaangsoep la a sai poen .
58010015	Tecoengah Ciim Muithla lawngkhaw amah kah sausi te mami tengah avan tueng sak . Ahih lawng lamhacuek ah ,
58010016	“ Hai ben atah ahimi oen he tila paipi ka sai ai , Kamah kah Phungawl te a lungbui ah ka khueh pe vetih a thinkaw ah ka thut pe ai ” tila a thui .
58010017	Tecoengah a thui koep baal tah , “ Ahimi kah thawlhna oen athe a sai te ka hilh pe poen ai ” ti .
58010018	Tedawngah he tila khawdawp ngaaina a awm coeng atah thawlh aciimna ham luciik thawthuengna te ngoe tlaih nawh .
58010019	Tedawngah maya manau hue , Jesuh kah duekna rang oen Huen Ciim Koek khuila te mami lawng yalpawla n'kuun thai poen .
58010020	Ahih lawngah lawngpui thai , aka hing lawngpui te baiyaan khui kalawng mami ham avan awng poen , te kah baiyaan tah amah pum te ni .
58010021	Mami lawngah Pathen im ukkung khawsoeih alenduet te n'khueh u .
58010022	Tedawngah mami lawng tuiciil oen silh la aka awm “ pum ” mami pum oen ah , thawlhna kalawng aka ciim athetheen mingna kawpoek lungbui oen ah , thinkaw tak oen oengcakna oen ah Pathen tengla yoeii u lah sih .
58010023	Awlkam aka cak Pathen tah uep-awm la a awm dawngah mami lawng ngaiuepna n'khueh u te acakla phoeih mangkhak u sih .
58010024	Mami lawngah theenna te sai ham oen ah lungna te tueng sak ham pakhat oen khat bawmcem u silang pakhat oen khat thintlo u sih . Te lak atah , nangmi lawng Bawipa Khawhin tah yoeii poen tila na ming u dawngah pakhat oen khat thaphawh u tare sih .
58010025	Thik at la huhtun pumna sai nooek te thlaangtloe hue lawngah a hoett u angla mami lawngtah hoett boel sih . Te lak atah , nangmi lawng Bawipa Khawhin tah yoeii tare poen tila na ming u dawngah khat oen khat thaphawh u sih .
58010026	Mami lawng awltak te ming coengah mengtengna oen thawlhna te n'sai u khuep atah luciik thawthuengna khatca khaw awm tlaih nawh .
58010027	Te lak ah aka awm tah , aka law ham koei Awlcekna oen Pathen aka raalna thli ungna ham koei rih-awm haialh te ni rih oen thuen ruila ring ham a awm mai poen .
58010028	A-u khaw Mosi kah Phungawl aka vai nawh te tah , thlaang pahih tihnawhtah pathum kah thuina rang oen thawlhna awm tila awl a tloek atah reen ohla a ngawn u .
58010029	Te pateng khaw te tila a awm atah Pathen Capa tula aka sak nawh tih ahih te thawlhna kalawng aka ciim sak Pathen kah lungvatna khuehkung Muithla te athe akhana atah te thlaang te metila a sai ai ? Ahih lawng a yawkk ham koei dantatna tah metihtlukla athe-eep ai tite poek u hawn !
58010030	Metihtiah , “ Kai lawngah luu ka lo ai , kai lawngah kut ka thung ai , ” tila khaw seh , “ Bawipa lawng a thlaang thli te awl a cek ai ” tila aka thui te mami lawngah m'ming u .
58010031	Aka hing Pathen kut khuiah tlaak ham tah arih awm tangkiik mai poen !
58010032	N'hu vengah thaihu metila a awm tite poek u lah . Pathen kah aangna nangmi teng avan pha pek vengah te raina phun soeprep na tawng u de , te raina lawng nangmi te n'taa nawh .
58010033	Nangmi lawng alakvai atah rangpui haiah thekhana oen heemtekna te na tawng u . Alakvai vengah thlaangtloe hue tetih van la thekha heemtekna a tawng u vengah nangmi lawngkhaw thekhana tawng van ham oepsoehla na kamtoen u .
58010034	Nangmi lawng thongtla thli te patang na khang puei tih na khueh thaihu boeih te avan rot u vengah na sung na deuh te awmngaih oen na ueh u . Metihtiah te ang thli lak ah atheen ngaai dungyan thaihu awm tila na ming u dawngah ni .
58010035	Tedawngah na thin hoepp sak boel , thincak thin-awmna lawngah kutdo bo hlang n'huh sak ai .
58010036	Pathen kah kawngaih te na sai thaina ham oen ah amah awlkam thaihu te na dangna u ham thinsan kawdaw oen awm uh .
58010037	Metihtiah Caciim lawng , “ Kawlkalh bawtbet coengah aka law ham koei lawngah law ai ; Ahih tah uelh manawh .
58010038	Tede , ka thlaangdoeng thli tah oengna oen hing ai ; A-u khaw hu benla aka nawng tah , ahih tengah ka kaw hoe manawh ” tila a thui .
58010039	Mami tah hu benla aka nawng koep thlaangpal paathaam nawh ni . Mami tah oengna aka khueh tih thlawn la aka awm thlaang ni .
58011001	Oengna khueh ti he tah , mami lawngah ngaiuep thaihu te awm tangtang tih mik huh nawh thaihu te ataktang la awm tila tangna he ni .
58011002	Yan vengkah thlaang thli lawng oengna oen ni Pathen kaw a tawng u .
58011003	Pathen awl lawng huh thai nawh khui kalawng huh thai he a sai tih Pathen kah awl lawng khawhipuempa he a sai tila mami lawng yaakming he tah oengna oen ni .
58011004	Abel lawngah Kain lak ah atheen ngaai Pathen teng thaw a thueng he oengna oen ni . Oengna rang oen ahih te Pathen lawng thlaangdoeng la a pawm , metihtiah Pathen lawng ahih kah kutdo te a do pe dawngah ni . Abel tah duek coeng poen de a oengna lawng tahetoe awl a thui .
58011005	Enok he duek ohla , Pathen tengla aka pawm hang he tah oengna ni . Pathen lawng ahih te a pawm hang poen dawngah a-u lawngkhaw ahih te hu tlaih nawh . Caciim lawngah , Enok he vaan la a pawm hang thlan vengah Pathen kaw a tawng poen , tila a thui .
58011006	A-u lawngkhaw oengna oen nawh atah Pathen kaw te tawng thai nawh ; metihtiah a-u khaw Pathen tengla aka law lawng Pathen tah awm tih amah aka tlap boeih te kutdo a peek tite a oeng ham awm .
58011007	Noah lawng a huh thai nawh hailam ben kah thaihu kawng Pathen lawng ngaithuenna a peek awl te aka yaak sak tah oengna ni . Ahih lawngah Pathen awl te a ngaai tih amah oen a imkhuikaw thlawnna hamla lowng pakhat te a sai . Tedawngah dilai te dan tat la a awm vengah Noah lawngtah oengna rang oen aka law doengna te Pathen tengkah a huh .
58011008	Pathen lawng Abraham te a khue vengah awl a ngaai tih Pathen lawng kan pe ai a tina awlkam ram la te aka ceh sak tah oengna ni . Ahih lawngah mela ka ceh tite ming ohla amah kah ram te a ceh taak .
58011009	Pathen kah awlkam ram ah te oengna oen ram tloe thlaang angla khaw a sak . Pathen tengkah awlkam aka dang van Isak oen Jakob angla riim-im a sak tih awm .
58011010	Metihtiah Abraham lawng yoeyahla aka cak khawpui , Pathen lawng anuen ataak tih a sai khawpui te a lamtoen .
58011011	Abraham tah patawng aih poen tih Sarah khaw ca-anau khueh thai nawh koeila awm poen de , Abraham he pahaam la aka sai tah oengna ni . Pathen lawngtah a awlkam te a sai ai tila a oeng mangkhak .
58011012	Abraham tah thlaangduek angtoekla awm poen de ahih pakhat dawng kalawng cadil nauha vaan kah aisi yoeh la , tuitunlii keeng kah divinlai yoeh la yahawh .
58011013	Ahimi boeih lawngah oengna oen duek u . Ahimi lawngah Pathen kah awlkam thaihu thli te paang u nawh . Tede athla kalawng a dan u tih a uem u . Ahimi lawng dilai sawah ram tloe thlaang angla , thlaangpoeng angla ka awm ti u .
58011014	Te tila aka thui hue lawngah amami kah ram pakhat a tlap ti te a tueng sak .
58011015	Ahimi lawng a ceh taak ram te poek khuep u tlaih nawh ; A ceh taak ram te poek u kawinih mel koep hamla atue theen khaw a dang u ngoen .
58011016	Ahimi lawng atheen ngaai ram , vaan benkah ram te ni a ngaai u . Pathen lawng ahimi ham ram pakhat te a roekbah pe dawngah ahimi lawng Pathen te a Pa tila a khue u vengah Pathen tah yak nawh .
58011017	Pathen lawngah Abraham te a noek adak vengah a capa Isak te luciik la aka nawn sak te tah oengna ni . Pathen lawng Abraham tengah ni awl a kam , tede a capa khueh duen pakhat te luciik la nawn ham kamtoen oepsoeh .
58011018	Pathen lawng Abraham nala te , “ Kai lawng peek hamla awl ka kam cadil nauha te tah Isak dawng kalawng ni apuung ataai ai ” a tina .
58011019	Abraham lawngtah Pathen lawng Isak he duekna kalawng a thawh sak thai tila a poek tih a peek angla Abraham lawng a capa Isak te duekna kalawng a dang koep tila n'thui thai .
58011020	Isak lawngah Jakob oen Esau nala te avoel avai ah yotheenna na dang hih ai tila oengna oen awl a kam .
58011021	Jakob lawng a duek thlan ah Josep kah a ca thli te oengna oen yotheenna rip a peek . Ahih lawngah a cawnghol dawngah kuituung tih Pathen te a bok .
58011022	Josep lawng a duek tawm ah , Iyipt ram kalawng Israel thlaang thli a pooengna te a thui tih amah kah rawkk kuemkawl ham a thuinuet te oengna oen ni .
58011023	Mosi he a cuun coengah a manu oen ana pa lawng thla thum khui puet ah oengna oen a thuh a elh . Ahih rawi lawng lungna aka kap camaw te a huh hih vengah sengpahrang kah aana eek ham te rih hih tlaih nawh .
58011024	Mosi lawng a roeng hang atah sengpahrang canu kah capa tila khue hamla aka ngaih sak nawh te tah oengna ni .
58011025	Ahih lawng thawlhna dawngah kawlkalhca awmtheen boenn lak ah Pathen thlaang thli oen patang khang ham te a ngaih dai .
58011026	Messiah ham khawdeng patang khang he tah Iyipt ram kah kaawn-ava , khawh-rang boeih lak ah aphu awm ngaai tila a poek . Metihtiah ahih lawngah hailam ben kah kutdo te a mikloeh na .
58011027	Mosi lawng sengpahrang kah thinsana te rih tlaih ohla Iyipt ram a pooeng taak te tah oengna rang oen ni . Huh nawh Pathen te ahih lawng hu nooek ang a ti maila mel koep ham a thana .
58011028	Israel thlaang thli kah a camiing hue te Thlaangngawn Vanthlaang lawng ngawn nawh hamla thawhka dawngah thisen a thluk tih a Kaantaak te oengna oen ni .
58011029	Israel thlaang thli te lanhak ah aka cet angla Tuitunlii Seen ah a kat sak te tah oengna ni . Iyipt thlaang thli lawng a kat u van veng atah ahimi te tui lawng a liw boeih tih duek .
58011030	Israel thlaang thli lawng Jeriko khaw te khawhin hin rih khui laam-eet tih a cungvel u coengah vawngkulh thli a tlim boeih te tah oengna oen ni .
58011031	Thlaanghalhnu Rahab lawngah Israel thlaang raalyam thli te beroepna oen a do dawngah Pathen awl aka ngaai nawh thlaang thli oen ngawn haih ohla sa a sueng he oengna oen ni .
58011032	Ka thui hun ai aw ? Kideon , Barak , Samson , Jepta , Devid , Samu-el mi oen tawngha thli kawng te thui ham atue khoek nawh .
58011033	Oengna oen ah ram tawm te a teek u tih a taa u . Ahimi lawng asoeng thaihu te a sai u tih Pathen kah awlkam te a dang u . Sathueng thli kah a kaa te a khuem rap u tih ,
58011034	rih-awm tangkiik hairawng haialh te a thih u tih samsen oen tloekna kalawng loeih u . Ahimi tah a tha yoek sut de a tha ra u ; Ahimi tah ceem thawhna ah tluung-athang u tih ram tloe kah raal thli te a padauh boeih .
58011035	Oengna rang oen ah hutaa thli kah a cakaw thlaang duek thli te hing koep u . Thlaangtloe hue lawngtah atheen ngaai thawh koep hingna te a ngaih u dawngah loeihna te lawh ngaih ohla a thana tih heemtekna oen duek u .
58011036	Khatsut hue te nuihbu kamring la a sai u tih cungpoelh oen a bawh u , khatsut hue te thiirui oen a khih u tih thong ah a thlaak u .
58011037	Ahimi te lunghawh oen a de u , thlawh oen pahih la a ah poet u tih khatsut te samsen oen a tloek u . Ahimi tah a khawdeng u dawngah tuu phaw oen me-ee phaw te a bai a naak u tih rera u , thekha heemtekna oen a ngawn u .
58011038	Dilai he ahimi hamla atheenna roe awm nawh ! Thlaangpooeng poedoe thli angla ramhum huhang oen tlaangsawm ah cet awm u tih lungkaw khuiah , longhoi dung ah , ungrawm khuiah rera u .
58011039	He kah thlaang boeih he amami kah oengna dawngah metihtlukla thangpawm ham a awm ! Tede ahimi lawngah Pathen awlkam te dang u nawh .
58011040	Metihtiah Pathen lawng mami hamla khawkhanna atheen ngaai avan poek dawngah ni . A mengtengna tah ahimi lawngah mami oen thik at la ng'awm u dengah asoepna te a dang u thai ai ti he ni .
58012001	Tedawngah he yoeh aih la sausi yahawh lawng mami he n'yaawl khoep poen dawngah mami cehna lawngpui ah kanghalhkung thaihu soeprep boeih oen mami pum ah aka bat mangkhak thawlhna boeih te dul u silang tah mami haiah avan khueh lansak benla te loehlang u silang heng u sih .
58012002	Mami kah oengna atongna kalawng aboetna toe apangtungna thinglam dawng duekna te rih nawh ! Te thinglam dawng duekna voel ah awmngaihna lawng a ring poen dawngah thinglam dawng duekna te yahpawhna tila poek nawh tih tahe ah Pathen kah bawi ngawlhcoen bantang ben ah te ngawl poen .
58012003	Patang a khangna boeih te poek u lah ; Thlaangthawlh thli kah thina a ueh roe te mah ! Tedawngah nangmi lawng kawboetna oen thathepak la awm u tlaih boel .
58012004	Metihtiah nangmi lawng thawlhna oen na khoelh u vengah he tahe toe atah duekna tangtang oen tah na maneng u thlan .
58012005	Pathen lawng a ca-anau thli nangmi tengah thapeekna awl avan thui te na hilh u poen aw ? “ Ka ca , Bawipa lawng nang n'siim vengah ngaithuen lah , nang te n'toelthaam vengah na kaw boet sak boel .
58012006	Metihtiah Bawipa lawngtah a lungna boeih te a siim tih a ca la a pawm boeih te tah dan a peek . ” tila a thui .
58012007	Nangmi lawng patang na khang te na Pa kah dantatna tila poek hawn ; nangmi kah patang khangna lawng nangmi te Pathen lawng a ca thli la a poek poen tite a tueng sak . Ana pa lawng dan a peek nawh a ca khat khaw awm kai aw ?
58012008	A ca-anau boeih te dan a peek tih nangmi te dan m'peek nawh atah nangmi tah a ca tangtang nawh tih halhca ni tila thuingaihna awm .
58012009	Mami kah thlaanghing m'pa kawng te poek u lah ; ahimi lawng mami te m'phep u de mami lawng n'hinyah u , tedawngah mami kah muithla ben ah m'Pa te metihtlukla a awl ngaai pe tare tih hinyah ham a awm !
58012010	Mami kah thlaanghing m'pa lawngtah amami lawngah soeng a ti angla mami te kawlkalhca ah dan m'peek u ; tede Pathen lawngtah mami theenna ham oen amah kah ciimna te mami lawng dang van hamla ni dan m'peek .
58012011	Mami he dan n'tat tih patang khang vengah te kawhoena ohla mami te kaw avan the sak . Te cakhaw dantatna oen thuituen la aka awm thli lawng ahu la tah thlaangdoeng la hingna dawngkah ngaimawngna kutdo te a dang u .
58012012	Tedawngah ayaihoella aka awm na baan thli te asaw la thueng hang langtah thloet aka thuen na tankhuk thli te cak sak u lah !
58012013	Lawngpui doeng ah cet poe u lah , te atah na khow aka yuei te kheem poe nawh vetih hoeih lat poen ai .
58012014	Thlaang boeih oen roeproeicala awm ham yawm u lang aciim hingna oen hing hamla yawm uh , metihtiah aciim hingna nawh atah a-u lawngkhaw Bawipa te hu manawh .
58012015	Pathen kah lungvatna te a-u lawngkhaw mangthawng taak nawh ham ngaithuen uh . Thingkha thing lawng roeng hang tih asue oen thlaang te raina boehoengla a peek angla a-u khatca khaw awm u boel .
58012016	A-u khaw hutaa tawngpa thawlhna sai u boel . Muithla ben te n'tu la aka sak nawh Esau angla awm u boel ; Ahih lawngtah amah kah camiing la a awmna te buh vai at caak la a yoeih mai poen .
58012017	Na ming u angla hu-aha la ngoen tah ana pa kah yotheenna te paang koep ham a ngaih ; tede paang tlaih nawh poen . Metihtiah ahih lawng mikphi baw ruila tlap cakhaw a sai tangte te thawleng thai tlaih nawh .
58012018	Israel thlaang thli a law u angla nangmi lawng kut oen tek thai Sinai Tlaang la te na law u nawh . Te tlaang te tah hairawng haialhna , yiin samangting oen muui a yiin riit la yaalna , thlipui thliphoe thawhna oen ,
58012019	pengsara tum awl oen ah tuen apauna awl yaakna tlaang ni . Te kah tuenpau awl te Israel thlaang thli lawng a yaak u vengah te awl te yaak koep tlaih nawh ham a bih u ,
58012020	metihtiah , “ Ramsa khaw , te tlaang te aka caawt sarui tah lungto oen de mat la awm ai ” tila a thui awlthlaw te ahimi lawng a ueh thai tlaih nawh dawngah ni .
58012021	Te kah a huh u te tah saringrup la a awm dawngah Mosi lawng , “ Ka rih uuet ah ka thuen ! ” tila a thui .
58012022	Tede nangmi ngoen tah Zaion Tlaang vanthlaang toeklek toekna oen a awmna , vaan Jerusalem aka hing Pathen kah khawpui la te na law u .
58012023	Vaan ah miing thut la aka awm Pathen kah a ca camiing hue awmngaih kawhoe la a tunna ah nangmi tah na law u . Thlaang boeih awlcekkung oen thlaangdoeng thli kah muithla thlaangsoep la aka sai Pathen tengla te na law u .
58012024	Abel thisen kah sai lak ah thaihu theen ngaai te a thisen dueina oen aka sai , awlkam thaai roekbahkung Jesuh tengla nangmi tah na law u .
58012025	Tedawngah nangmi tengah awl thuikung hue kah awl te oelhtaih nawh ham ngaithuen uh . Dilai dawngah awlthang thuikung hue kah awl te hutung ham aka ngaih nawh tah loeih u nawh . Vaan kah awl aka thui te mami lawng mangthawng taak atah metila mami n'loeih pai ai !
58012026	Tevengah te a awl lawng dilai te a hinghuen sak , tede tahe ah awl a kam tah , “ Dilai bueng nawh tih vaan te khaw ka hinghuen sak koep ai , ” ti .
58012027	“ Ka hinghuen sak koep ai , ” tila a thui awl lawngah a tueng sak tah amah lawng a sai thaihu boeih tah hinghuen vetih thoeih kang ai , hinghuen thai nawh thaihu thli te tah cak vetih awm poe ai tite aciimphanla a tueng sak .
58012028	Tedawngah awmngaih u lah sih , metihtiah mami lawng hinghuen thai nawh ram te m'pang u poen . Mami lawng uem u silang tah amah kawhoena koei hinyahna oen rihsakna oen ah Pathen te bok u sih ;
58012029	metihtiah mami kah Pathen tah thlaang aka phe thai tangtang hai ni .
58013001	Khrihca maya manau la na awm u van angla pakhat oen khat lung u poe lah .
58013002	Na im ah kamyin kamlai pah sak u lang dodan ham hilh u boel . Te tila kamyin te a im ah aka pah sak lawngah ming mai ohla vanthlaang te a pah sak u .
58013003	Thong ah aka tla thli te van hilh u boel , namami te ahimi oen thong aka tla haih angla te poek uh . Patang aka khang thli te van hilh u boel , namami te ahimi angla patang aka khang van angla te poek uh .
58013004	Yu lawh vaa sakna he thlaang boeih lawng hinyah ham awm . Yuvaa lawngah khat oen khat uep-awm la awm ham awm . Pathen lawngah hutaa tawngpa thawlhna aka sai oen samphaih thlaang boeih te awl a cek ai .
58013005	Tangka he ngaih moek aih u boel lang na khueh duen oen te haan u mai hawn . Metihtiah Pathen lawng “ Nang te kan ceh taak sut nawh vetih kan khueh sut manawh ” ti .
58013006	Tedawngah mami lawng thincakna oen ah , “ Bawipa tah kai aka bawmkung ni , Lakuengna roe ka khueh nawh . Thlaangtloe lawng ka sawah n'tu a sai thai ai ? tila thui u sih .
58013007	Nangmi tengah Pathen awl aka thui lamhacuek mawtkung thli te hilh u boel . Ahimi kah hingna oen a duekna te poek u langtah ahimi kah oengna te oett u lah .
58013008	Jesuh Khrih tah n'thlem , tihin , dungyan toe amah moepoe la awm .
58013009	Cangpueina alakloe phun soeprep lawng nangmi te lawngpui doeng kalawng atloe abang la m'phelh sak boel seh . Thinkaw tharana he caak awkk kawng phung-alam vaina oen dang ohla Pathen kah lungvatna dawng kalawng dang ham theen ; he ang phung-alam aka vai thli te amami kah a vai phung-alam lawng bawmcem nawh .
58013010	Judah thlaangphun kah bokna huen ah bii aka bi khawsoeih hue lawng mami kah bokna-thaang dawngah a nawn u luciik sa te khatca khaw ca thai nawh .
58013011	Judahthlaang Khawsoeih Bawi lawngah ramsa thisen te thawlh-thlahna luciik la Huen Ciim Koek ah nawn ham a khuen ; tede bawi-ava pum te tah rehbukk kah adauben ah hai oen a tih .
58013012	Te tila a awm dawngah Jesuh lawngkhaw amah thisen oen thlaang boeih ciimna hamla khawpui adauben la te duek .
58013013	Tedawngah rehbukk adauben ah amah tengla te cet u silang ahih kah yarau a phueih te phuei u van sih .
58013014	Metihtiah he dilai han ah mami hamla huencak khawpui awm nawh ; mami lawng aka law ham koei khawpui te ni n'lamtoen u .
58013015	Tedawngah amah thangpawmna te mami kah luciik angla Jesuh rang oen Pathen tengah nawn poepa u sih . Te thangpawmna tah huikaa oen ah thawthuengna tih ahih tah Bawipa ni tila phawngna ni .
58013016	Nangmi lawng pakhat oen khat bawmcemna oen atheen sai hamla te hilh u boel , metihtiah he ang he tah Pathen te kaw aka hoe sak thawthuengna ni .
58013017	Nangmi aka mawtkung thli kah awl te ngaai u lang ahimi kah awl thui te vai uh . Ahimi lawngah amami kah biibina kawng te Pathen tengah thui ham koei la a awm dawngah duemdawng ohla nangmi kah hingna te a doen a cang u . Nangmi lawng a awl na ngaai pe u atah ahimi lawngah awmngaih kawhoe la bii te a bi u ai ; a awl te na ngaai pe u nawh atah ahimi lawng kawthe ruila bii te a bi u vetih nangmi ham hoeikhangna awm manawh .
58013018	Kaimi ham thangthui yoeyah uh . Asoeng thaihu te sai hamla ka ngaih yoeyah u dawngah athe atheen pekbona thinkaw ciim te ka khueh u tila ka ming .
58013019	Pathen lawngah nangmi tengla kai he ayuela n'tuih koep ham ah thinkaw thluembuekcala thangthui ham kan ceel u .
58013020	Tuudoen Bo la aka awm mami kah Bawipa Jesuh lawngah amah kah thawthueng duekna rang oen dungyan la awlkamna te a cak sak poen dawngah Pathen lawng ahih te duekna kalawng a thawh sak poen .
58013021	Nangmi lawngah ngaimawngna akung Pathen kah kawngaih te na sai u thai ham thaihu theen na ngoe boeih te m'pe hawn seh ; Jesuh Khrih rang oen amah kawngaih te mami kaw khuiah sai hawn seh . Jesuh tengah ruep-awmna tah dungyan toe ayoeyahla awm hawn seh ! Amen .
58013022	Maya manau thli , thathluena awl ka thui he na vai u hamla kan ceel u . He capat kavan thut he san aih nawh .
58013023	Mami kah manau Timote te thong khui kalawng a thlah u poen tite nangmi ming sak ham ka ngaih . Ka tengla avan pha yue atah nangmi kan hip vengah ahih te kavan law puei ai .
58013024	Nangmi kah mawtkung boeih oen Pathen kah thlaang boeih te kaimi kah toeina awl he van thui peh . Itali ram kah maya manau hue lawngkhaw nangmi te n'toei u .
58013025	Pathen lungvatna nangmi boeih sawah awm hawn seh .
59001001	Pathen oen Bawipa Jesuh Khrih kah tuihyoeihthlaang Jeem lawngah dilai peng tawm ah aka yan khonghak Pathen thlaang thli te kan toei u .
59001002	Ka maya manau thli , nangmi tengah raina soeprep a law vengah te yotheenna ni tila poek mai hawn ;
59001003	Metihtiah te ang noekdakna te na oengna oen na taa u vengah tah uehthaina te na khueh u .
59001004	Nangmi lawng voetna awm ohla aka soep tangtang thlaangsoep la na awm u thai ham , na tlim hau nawh ham aboet toela ueh u hawn .
59001005	Tede nangmi tim ah cuihna aka voet te a awm atah Pathen tengah thangthui seh , Pathen lawng ahih te a peek ai , metihtiah Pathen lawngtah thlaang boeih te moeihoeihna oen reenna oen ah a peek .
59001006	Tede nangmi lawngah uepvoetna khueh muehla oengna oen thangthui uh . Uepvoetna aka khueh thlaang tah yilh lawng a yawng tih aka tat mailai tuitunlii kah tuisambaak oen lo u .
59001007	Te ang thlaang lawngtah a thinkaw melh rap nawh tih a saina boeih ah kawpoek a thlumthle dawngah Pathen tengkah thaihu khatca khaw ka dang ai tila a poek ham awm nawh .
59001009	Khrihca khawdeng thlaang pakhat te Pathen lawng a pawmsang hang atah awmngaih selang ,
59001010	Khrihca kuirang thlaang pakhat te Pathen lawng a dangla a thlaak thuk atah awmngaih seh . Metihtiah kuirang thli tah ramhum kah raipai angla tlumtloei ai .
59001011	Khaw a thoeng hang atah raipaikung te khawling lawng a kaang tih yai , a pai khaw reem , tlumtloei tih atheenna khaw ha-ata . Tetih van la kuirang thli lawng bii a tok athlue u lii vengah pal atham ai .
59001012	Noekdakna a tawng vengah acak rap uep-awm la aka pai tah yotheen a dawng u , metihtiah te ang noekdakna te a taa thai tih Pathen lawng amah aka lungna thlaang thli ham awl a kam hingna te kutdo la a dang ai .
59001013	Te ang noekdakna te thlaang lawng a tawng vengah , “ Suekna he Pathen tengkah va law ” tila thui boel seh . Metihtiah Pathen tah athe lawngah suek thai nawh tih a-u khaw Pathen lawngah suek nawh .
59001014	Tede thlaang pakhat lawng suekna a tawng ti he tah amah kah athe ngaihna lawng a mawt tih dong dawngah a man sak ni .
59001015	Tecoengah amah kah athe ngaihna te a kaw khuiah suen tih thawlhna te a cuun ; te thawlhna tah roeng hang tih duekna te a cuun .
59001016	Ka lungna maya manau thli , poek thawlh u boel !
59001017	Kutdo theen boeih oen aka soep kutdo ayoe peek boeih he vaan kalawng aka law ni : vaan kah aangna Saikung Pathen teng kalawng ni a law , ahih tah thawleng u nawh , hoei-athal u nawh tih yiinna khaw thoeng sak nawh .
59001018	Pathen lawng amah kah thaihu sai aka hing boeih khuiah lamhacuek huen ah awm ham awltak awl oen ah amah kawngaih angla mami he n'sai poen .
59001019	Ka lungna maya manau thli , he he hilh u boel ! Thlaang boeih lawngah awl hutung ham a tat loe sak seh , tede awl thui ham tah a tat hiing sak selang thinsana ben atah a tat yaai u seh .
59001020	Thlaanghing kah thinsana lawng Pathen kah a mengteng doengna te thoeng sak thai nawh .
59001021	Tedawngah nangmi lawng tuiilehkap moeiboe boeih oen athe khawboe ramlang boeih te hoett u loeih . Pathen tengah te nawn u langtah nangmi aka thlawn thai na lungbui khuiah avan ling awl te do u lah .
59001022	A awl te hutung doek hong mai oen namah oen namah te thai-alat u boel . A awl te ataktangla hawna lah .
59001023	A-u khaw a awl te hutung hong la hutung doek tih ataktangla aka hawna nawh tah thlalang dawngah dan u tih amah muei te aka hu thlaang oen ni a lawh u .
59001024	Ahih lawngah atheenla dan u tih a ceh coeng atah metila ka awm tite a hilh pahoei .
59001025	Tede a-u khaw thlaang aka loeih sak aka soep phungawl dawngah te anepla dan u tih a harukna , hutung hong la hutung doek tih hilh pahoei mai ohla ataktangla a hawna atah te thlaang te a saina boeih ah Pathen lawng yotheenna a peek ai .
59001026	Bokna ben ah ka tlungmu tangkiik mai tila aka poek thlaang awm aw ? Ahih lawng a laai te a khoem thai nawh atah ahih kah bokna te aphu awm nawh tih amah oen amah te ni athai-alat u khoeng mai .
59001027	Pa Pathen lawngah aciim acaih bokna oen bokna tangtang la a poek tah , khawdeng lungma aka khang cadah harah thli oen huhai tumtee thli cawm acahna oen ah he dilai thawlhna tuiilehkap dawng kalawng mah oen mah kuemsuemna he ni .
59002001	Ka maya manau thli , ruep-awmna akung , mami kah Bawipa Jesuh Khrih te aka oeng thlaang la na awm u dawngah , thlaang he asaw ahan kah na huhna dawngah meveng khaw nangmi lawng voemtoei u boel .
59002002	Thuina maiah kuirang thlaang pakhat lawng sui kutcabuen te a buen tih bainaak theen oen nangmi na tunna ah va law , khawdeng thlaang pakhat khaw bainaak pawn apit oen va law .
59002003	Nangmi lawngah bainaak theen oen aka law te na hinyah u tih ahih nala te , “ He kah ngawlhcoen theen dawngah ngawl , ” na tina u tih khawdeng thlaang te tah , “ Teah te pai hawn , tihnawhtah cirawng ah ka khaw tengah he ngawl mai , ” na tina u atah ,
59002004	nangmi he mami tim ah pekthlena aka sai tih athe poekna oen awltloekna aka sai la na awm u .
59002005	Maya manau thli aw , hutung u lah ! Pathen lawngah he dilai dawngkah khawdeng thlaang thli he oengna ah kuirang la awm ham , amah aka lungna thlaang thli ham a kam pe vaan ram te pang hamla a tuek .
59002006	Tede nangmi lawngtah khawdeng thlaang te haithelatt la na khueh u ! A-u lawngah nangmi te thekha la awlcekkung hai la te raat m'mawt u ? Kuirang thlaang thli de lah koen !
59002007	Nangmi m'peek u miing theen te ahimi lawngah athela a thui u .
59002008	Caciim dawngah aka awm Vaan Ram kah phungawl , “ Namah oen namah na lungna u van angla na imbe te lungnah , ” a ti te na vai atah thaihu doeng te nangmi lawng na sai .
59002009	Tede nangmi lawngah thlaang te asaw ahan kah a tuengna angla pekthlena na khueh u atah nangmi tah na thawlh u tih phungawl lawngah nangmi te phungawl phekung la ni n'huh poen .
59002010	A-u lawngkhaw phungawl pakhat te a phe atah apum boeih la phungawl te a phe poen ni .
59002011	Metihtiah , “ Samphaih boel ” tila aka thuikung lawng ni , “ Thlaang ngawn boel , ” tila te a thui . Nang lawngah na samphaih nawh de thlaang na ngawn atah phungawl phekung la nang tah na awm poen .
59002012	Mami loeihna pekung phungawl lawng awl a cek ham koei thlaang angla te awl thui u lang bii te bi uh .
59002013	Metihtiah reenna aka khueh nawh thlaang te Pathen lawng awl a cek vengah reen van manawh ; tede awlcekna te tah reenna lawng a taa .
59002014	Maya manau thli , thlaang pakhat lawng oengna ka khueh ti de saina oen a tueng sak nawh atah atheenna awm aw ? Te oengna lawng ahih te a thlawn thai aw ?
59002015	Thuina maiah maya manau hutaa khaw , tawngpa khaw , hinaak himbai angoe tih caak awkk aka khueh nawh ti mai lah sih .
59002016	Ahimi lawng a hingna hamla angoe te na peek nawh maiah , “ Pathen lawng yotheen kam-awmna m'pe seh ! Lum-up la awm langtah ahah la ca uh ! ” tila nangmi lawng ahimi na tina te n'tu theenna a awm ?
59002017	Te tila te oengna khaw awm van : Tedawngah oengna bueng awm tih saina athum nawh atah aka duek ni .
59002018	Tede thlaang khatsut lawng , “ Thlaang pakhat lawngah oengna a khueh tih atloe pakhat lawng saina a khueh , ” ti ai . Awl ka thungna tah , “ Saina awm ohla thlaang lawng oengna a khueh thaina te van tueng sak lah . Kai lawngtah ka oengna te saina oen kavan tueng sak ai , ” ti he ni .
59002019	Nangmi lawngah Pathen pakhat bueng awm ti he na tangna u . Theen ngoen ! Raai thli lawngkhaw a tangna u tih rihna oen thuen u .
59002020	Nangmi thlaangngau hue ! Saina aka awm nawh oengna he apoei ni tite kavan tueng sak ham aw na ngaih u ?
59002021	Mami kah patuer Abraham he metila Pathen oen roeproeina te a dang ? A capa Isak te boknathaang dawngah Pathen tengah luciik la a nawn tih te kah a saina rang oen ni roeproeina te a dang .
59002022	Nangmi lawng na ming thai nawh aw ? Ahih kah oengna oen saina lawng thik at la bii a bi ; ahih kah oengna te a saina lawngah asoep sak .
59002023	Tedawngah caciim lawng , “ Abraham lawng Pathen te a tangna tih te a oengna rang oen ah Pathen lawng ahih te thlaangdoeng la a do , ” tila a thui te soep tangtang .
59002024	Tedawngah thlaanghing he oengna bueng oen nawh tih saina rang oen ah Pathen oen roeproeina a dang ti he nangmi lawng na ming u .
59002025	Thlaanghalhnu Rahab khaw te tila te awm . Ahih lawngah Israel thlaang raalyam thli te a do tih lawngpui tloe kalawng ceh hamla ahimi te a bawm , te tila a saina rang oen ah ahih tah Pathen oen roeproeina te a dang .
59002026	Tedawngah muithla a awm nawh atah pum he duek , tetih van angla saina aka awm nawh oengna tah duek .
59003001	Maya manau thli , nangmi thlaang yahawh lawngah cangpueikung la na awm u ham awm nawh . Metihtiah kaimi cangpueikung hue he thlaangtloe lak ah atlawh ngaaila awlcekna ka dang u ai ti he nangmi lawng na ming u .
59003002	Mami boeih lawngah thawlhpalhna te hau n'sai poepa . Awlcal thingkaa ah aka cal thawlh nawh tah thlaangsoep la awm tih a pum araw boeih te aka uk thai thlaang la awm .
59003003	Marang lawngah mami awl te a ngaaina hamla a kaa te rui oen n'cuett pe tih mami kah ngaihna benla te n'ceh sak .
59003004	Tecoengah tuisangphaw ke poek u lah : bo khuengdeng tih tha aka ra yilh lawng ni a ceh sak thai , tede tapaih tehca mai oen ah a hoei thai tih aka mongkung kah a ngaihna ahuen la te cet .
59003005	Te tila te hui-alaai he khaw awm van : tehca mai de khuengding khuengdeng la te oekthloen thai . Haihli tehca mai lawngah ramhum rammawl khawpahpuem a ung sak te poek u lah !
59003006	Te tila te laai he hai oen lo u . Thawlhpalhna dilai la khaw laai he awm . Mami kah pum dawngah ahuen a neet tih mami kah pum-araw boeih ah athe-ara te a puung sak . Mami kah hingna he hai oen a tih boeih , te kah hai te tah hell khui kalawng aka law nawn hai te ni .
59003007	Thlaanghing lawngah ramsa hing atloe boeih he a phep thai , ramsa aka sann thli oen va boeih khaw , aka cawlh ramsa boeih oen nga boeih khaw a phep thai .
59003008	Tede laai he aka phep thai a-u khat khaw awm nawh . Laai he tah athe thaihu , uk thai la aka awm nawh duekna sue oen ah betoet .
59003009	Mami lawngah laai he Bawipa oen Pathen te koehna ham khawseh , Pathen mueisam oen aka lo u mami kah thlaangpuei khaw tapvoepna hamla n'hawna u .
59003010	Kaa pakhat khui kalawng ah koehna awl oen tapvoepna runkhuen pansi awl te thoeng . Maya manau thli aw , te tila a awm ham nawh ni !
59003011	Tuibaap pakhat dawng kalawng tui aka tuui oen tuikha thoeng haih nawh .
59003012	Maya manau thli , thaidut-thing dawngah olif te thaih nooek nawh ; misur thing dawngah khaw thaidut te thaih nooek nawh , tui aal lawngkhaw tui aka tuui te thoeng sak thai nawh .
59003013	Nangmi tim ah mingna aka khueh thlaangcuih pakhat mai khaw awm aw ? A awm atah atheen hingna oen ah tueng sak seh . Cuihna , boe-ngaaina , atheen a saina oen ah tueng sak seh .
59003014	Tede , na kaw khuiah thlaang uett-eena , thlaang thina , namah ham bueng poekna te na khueh u atah namami kah cuihna dawngah oekthloenna oen ah awltak te oelhtaih u boel .
59003015	Te ang cuihna te tah vaan kah aka law nawh ni ; te ang te dilai cuihna ni , te tah muithla ben kah nawh tih raaithe ben kah cuihna ni .
59003016	Uett-eena oen mah ham bueng poekna te a awmna roekk atah roeproeina nawh oen athe phun soeprep khaw awm van .
59003017	Tede saw benkah cuihna tah atloe boeih lak ah ciim , te tah ngaimawngna , boe-ngaaina oen beroepna la awm , te tah reenna oen betoet tih atheen saina athaih theen te a thaih sak ; te lawngtah thlaang pekthlena khueh nawh tih thlaang theen la khaw sa u nawh .
59003018	Roepna saikung thli lawng roepna oen a tuh amu-ati dawngkah athaih apai tah theenna te ni .
59004001	Nangmi tim kah tawhsina oen bawh-apaina he ame kalawng a law ? Namami kah pumsa awmtheen awmyaal ngaihna dawng kalawng law tih , te thli te nangmi kaw khuiah boet ohla raal u poepa .
59004002	Nangmi lawng thaihu na ngaih u , tede na ngaih thaihu te na khueh thai nawh , tedawngah thlaang ngawn ham oepsoehla na kamtoen u ; nangmi lawng thaihu khueh toen ham na ngaih tangkiik u , te ang thli te na dang u nawh , tedawngah na tawh na thaam u tih na bawpp u the . Nangmi lawng na ngaih thaihu na khueh u thai nawh he tah Pathen tengah na bih u nawh dawngah ni .
59004003	Nangmi lawng na bih u van de na dang u nawh , metihtiah nangmi lawngah namami kah pumsa awmtheen awmyaalna ah hawna hamla thaihu te na bih u tih nangmi kah poekna thinkaw te atheen nawh dawngah ni na dang u nawh .
59004004	Nangmi uep-awm nawh thlaang hue ! Dilai oen ah beroep u he Pathen kah raal la awm tite na ming u nawh aw ? A-u khaw dilai kah paya beroep la awm ham aka ngaih tah amah oen amah te Pathen kah raal la sai u .
59004005	Caciim lawngah , “ Pathen lawng mami kaw khuiah avan khueh muithla tah rih-awm hue-angaihna oen betoet , ” tila a thui te a thui ngaihna tangtang awm nawh tila poek hau u boel .
59004006	Tede Pathen kah peek lungvatna tah a tha ra tare ngaai . Caciim lawngah , “ Pathen lawngtah aka oekthloen u thlaang thli te a oel tih boe-ngaai thlaang thli te a reen , ” tila a thui angla ni a awm .
59004007	Tedawngah Pathen kawngaih te vai u lah . Raaibawi te hek u lah , tetih atah nangmi teng kalawng atloela heeng badai .
59004008	Pathen tengah yoeii u lah , ahih tah nangmi tengla law vetih va yoeii van ai . Nangmi thlaangthawlh hue na kut te sil u lah ! nangmi thlaangdoeng la aka sa u thli , na lungbui thinkaw te ciim sak u lah !
59004009	Kawthe oen awm uh , ko-paang u langtah rap uh ; nangmi kah nuih calna te rahna oen thawvel u lah , na awmngaihna te kawthe ngaihangna la coengg sak uh !
59004010	Nangmi lawngah namah oen namah te Bawipa haiah boe-ngai u lah , tetih atah nangmi te amah lawngah m'pawmsang badai .
59004011	Maya manau thli , nangmi pakhat oen khat thuitheet u boel . A-u khaw khrihca maya manau te a thuitheet tih awl aka cek tah Phungawl te a thuitheet tih awl a cek poen ni . Nang lawngah Phungawl te awl na cek atah , nang tah Phungawl te aka vai thlaang pakhat la na awm tlaih nawh tih awlcekkung la ni na awm poen .
59004012	Pathen bueng ni phungawl pekung oen awlcekkung la a awm . Ahih bueng lawng ni thlaang he a thlawn thai tih a phe thai . Nang ta a-u la na ngaai u railai aih tih na thlaangpuei te awl na cek ?
59004013	“ Tihin ah nuem , thangvuen ah nuem , khawpui pakhat ah yin cet u sih , te ah te kum khat mai khaw awm u silang tah tangthung tangleng silang tangka yahawh dang u sih , ” aka ti nangmi hue tahe ah ka awl he hutung u lah .
59004014	Thangvuen ah na hingna metila a awm ai ti pateng khaw nangmi lawng na ming u nawh ! Nangmi tah kawlkalh ah thoeng hang tih kawlkalh ah aka auh mai tuikhu oen ni na lawh u .
59004015	Nangmi lawngah : “ Bawipa lawng a kawngaih tih mami n'hing u atah tete sai sih , he he sai sih . ” tila ni na thui u ham a awm .
59004016	Tede tahe ah nangmi lawngtah na hal-auh u tih na oekk na thloen u ; he ang oekthloenna boeih te tah aka soeng nawh ni .
59004017	Tedawngah , atheen thaihu te sai ham ni tila aka ming thlaang lawngah sai ohla a awm he tah thawlhna ni .
59005001	Kuirang thlaang len thli , tahe ah awl kavan thui he hutung u lah ! Nangmi sawah aka law koei raina dawngah te rap u lah !
59005002	Nangmi kah kaawn-ava boeih te khaw honn kang poen tih hinaak himbai khaw kuum-akeet lawng a caak boeih poen .
59005003	Nangmi kah sui oen ngun te a ekk lawng a caak tih , te kah a ekk thli te tah nangmi oelhtaihkung sausi la awm vetih nangmi kah thi asa te hai-alh lawng a caak angla te avan caak ai . Nangmi lawngah khawhin aboetna ben ah ni kaawn-ava te na tung na sep u poen he !
59005004	Nangmi kah lo khuiah bii aka bi te thapang na pe u nawh . Ahimi kah laise awl te hutung lah ! Nangmi kah caang aka att thli paang awl te Bawilen koek Bawipa Pathen lawng a yaak poen .
59005005	Nangmi tah he dilai dawngah kawngaih soepna oen awmngaihna oen ah na hing u . Meh-ngawnna khawhin ah sak-awm paduukla ngawn ham namah oen namah te purh athaula na cawm na cah u .
59005006	Nangmi lawngah thawlhna aka awm nawh thlaang thli te thawlh na peel u tih na ngawn u , ahimi lawngtah nangmi te n'tu khaw n'thung nawh .
59005007	Tedawngah maya manau thli , Bawi-pa a law thlantoe thinsan kawdaw oen awm uh . Lotoen thlaang pakhat lawngah a lo khuikah caangthaih yuun hamla meveng toe kawdaw oen a lamtoen puet tite poek u lah . Ahih lawngah rawtui a law cuek veng kalawng khawcui boet toe kawdaw thinsan oen a lamtoen .
59005008	Nangmi khaw na kaw te daw sak u van lah . Bawipa a lawna khawhin te ayoeica poen dawngah na ngaiuepna te cak sak uh .
59005009	Maya manau thli , Pathen lawng nangmi te awl cek nawh hamla nangmi khat oen khat thuitheet u boel . Awlcekkung tah va yoeii poen , oepsoehla awm poen .
59005010	Maya manau thli , Bawipa miing oen awl kavan thui , nangmi lawng tawngha thli te hilh u boel , Ahimi lawng kawdaw thinsan oen patang a khang u te nangmi lawng oett u lah .
59005011	Ahimi lawngah patang a khang u thai dawngah yotheenna aka dang thlaang ni ka ti u . Jobah kah kawdaw thinsanna te na yaak u poen tih aboet ben ah Pathen lawng ahih a peek te khaw na ming u . Metihtiah Bawipa tah reenna oen thlaang kah hailam ben poekna oen ah betoet .
59005012	Maya manau thli , atloe boeih lak ah awlkamna na sai u vengah awl taap u boel . Nangmi lawngah vaan phoei oen khawseh , dilai phoei oen khawseh , atloe tloe phoei oen khawseh awl taap u boel . “ Oeih ” tila thui na ngaih atah , “ Oeih ” ti bueng te mah thui mai hawn ; “ Moenih ” tila thui na ngaih atah “ Moenih , ” ti bueng mah thui mai hawn . Te tila na thui u atah Pathen kah awlcekna dawng kalawng na loeih ai .
59005013	Nangmi tim ah raina aka tawng na awm aw ? A awm atah thangthui seh . Awmngaih thlaang ta , awm aw ? A awm atah ahih lawng koehna laa te sa seh .
59005014	Nangmi tim ah thlaangtlo awm aw ? A awm atah ahih lawng khrihcabu kah ahaamca thli te khue seh , Bawipa miing oen olif situi te van koelh selang tah thangthui seh .
59005015	Oengna oen thangthuina lawng thlaangtlo te a hoeih sak ai , Bawipa lawng ahih te sa a ding sak vetih thawlhna a sai te khaw khawdawp a ngaai pe ai .
59005016	Tedawngah nangmi lawng na thawlhna te pakhat oen khat tengah phawng u lang khat oen khat hamla te thangthui uh , te atah nangmi na hoeih u ai . Thlaangdoeng kah thangthuina tah huham tharana awm .
59005017	Elijah he mami angla thlaang pakhat van ni . Ahih lawngah khaw akaangna ham thinkaw tak oen a thangthui vengah kumthum coengah kum vangg dilai dawng khawkaang .
59005018	Elijah lawngah a thangthui koep vengah tah khawtlan tih dilai lawngah khaw abuh ram a saai sak .
59005019	Maya manau thli , nangmi tim ah thlaang pakhat lawng awltak lawngpui te ahang tih aka phell te thlaangtloe pakhat lawng avan law puei koep atah ;
59005020	he he hilh u boel : a-u khaw thlaang-thawlh pakhat te lawngpui a hangna kalawng aka mel puei tah , thlaangthawlh kah muithla te duekna kalawng a thlawn tih thawlhna toeklek nawh dawng kalawng khawdawp-ngaaina aka saikung la awm .
60001001	Jesuh Khrih kah celtuih kai Piter lawngah -- Pontas peng , Galati peng , Kappadocia peng , Asia oen Bitinia peng ah thlaangpoeng poedoe angla aka awm tih aka yan khok Pathen kah thlaangtuek thli tengah ca kavan pat .
60001002	Jesuh Khrih awl te na ngaai tih amah kah thisen oen ciim sak hamla Pathen kah mengtengna angla nangmi tah tuek la na awm u tih amah Muithla lawng thlaangciim la n'sai u . Lungvatna oen ngaimawngna tah nangmi tengah asoepbirla awm hawn seh .
60001003	Mami Bawipa Jesuh Khrih kah ana Pa oen Pathen te mami lawng uem u lah sih ! Metihtiah aka lenduet a lungna lawngah Jesuh Khrih te duekna kalawng a thawh sakna rang oen mami he hingna a thaai m'peek poen . Tedawngah mami tah aka hing ngaiuepna oen m'betoet u ,
60001004	Pathen lawng a thlaang thli hamla a khueh pe yotheen kam-awmna yahawh hlang te pang van hamla n'ngaiuep u . Te yotheen kam-awmna te tah amah lawng nangmi ham vaan ram ah avan kuem tih te huen atah honn thai nawh , rong-athaang thai nawh tih muingen thai nawh .
60001005	Atue boetna apha vengah tueng sak hamla a khueh oepsoeh thlawnna te oengna rang oen ah Pathen kah huham tharana lawng akhoem abeel tih nangmi ham vaan ah avan khueh ro na pang ham koei ni .
60001006	Nangmi lawng khawdeng patang phun soeprep te na khang u dawngah tahe veng kawlkalhca tah na kaw the u de , thlawnna kawngah he awmngaih u lah .
60001007	He ang raina na tawng u he nangmi kah oengna te ataktang oen ataktang nawh te noekdakna ham ni . Phe thai koei la aka awm sui pateng khaw hai oen ah anoekdak ta ; tedawngah sui lak ah aphu aka awm ngaai nangmi kah oengna lawng raina he ueh thai ham ah noekdak la awm . Te dengah ni Jesuh Khrih a tuengna Khawhin ah nangmi lawng thangpawmna , ruep-awmna oen hinyahna te na dang u ai .
60001008	Nangmi lawng amah te na hu u nawh de na lungna u , tahe ah na hu u nawh de na tangna u . Tedawngah awl oen thui thai nawh awmngaihna alentloe oen asang koek kawhoena te na khueh u ,
60001009	Metihtiah nangmi lawng amah oengna dawngah mengtengna muithla thlawnna te na dang u poen dawngah ni .
60001010	He thlawnna kawng he tawngha thli lawng acek-aneh la a doet adap tih a tlap u . Pathen lawng nangmi peek ham a ngaih kutdo kawng te a thui oepsoeh .
60001011	Ahimi lawngah , te kutdo te meveng tue ah a awm vetih metuek tue ah a law ai tite ming hamla a yawm u tih tahe veng atue he ahimi kaw khuiah aka awm Khrih Muithla lawngah a khi pe . Muithla lawngtah Khrih lawng patang khang ham koei oen ah , te tila patang a khang dawngah dang ham koei ruep-awmna te a thui oepsoeh poen .
60001012	Tawngha thli lawng bii a bi u he tah amami kah hoeikhangna ham nawh tih nangmi kah hoeikhangna ham ni tite Pathen lawng a thui pe . Nangmi tengah awlthang aka thui laipai thli oen tawngha thli lawngah a thui oepsoeh a kawng alam te vaan kah avan tuih Ciim Muithla tharana huham oen ah avan phawng poen tih tahe ah nangmi lawng na yaak u poen . He kah thaihu kawng he vanthlaang thli lawng pateng khaw yaakming ham a ngaih u .
60001013	Tedawngah bii bi hamla na thinkaw te roekbah oepsoeh uh . Ahuertuela awm u lang , Jesuh Khrih a tueng vengah na dang ham koei lungvatna kutdo dawngah na ngaiuepna te khueh uh .
60001014	Pathen awl te ngaai uh , nangmi lawng n'tu khaw na ming u nawh vengah namami kawngaih la na hing u angla te hing u tlaih boel .
60001015	Nangmi khuekung Pathen te aciim van angla nangmi khaw na saina boeih dawngah aciimla awm uh .
60001016	Caciim lawngah , “ Kai tah ka ciim dawngah nangmi khaw aciimla awm uh , ” tila a thui .
60001017	Nangmi lawng Pathen tengah na thangthui u vengah ahih te a Pa tila na khue u , ahih lawng atah thlaang boeih te a saina taring ah pekbona awm ohla awl a cek . Tedawngah he dilai dawng na hing khuiah he amah te hinyahna langtah hing u lah .
60001018	Nangmi lawng na patuer hue tengkah na pang patoeng hoeikhangna aka awm nawh hingna kalawng aphu a peek tih n'loeih sak te nangmi lawng na ming u . Te tah sui , ngun angla mui-angen thai koei thaihu nawh ni .
60001019	Te thaihu tah angaw aha awm nawh tih cawttbauh kap nawh tuuca oen aka lo u aphu aka tlo Khrih kah luciik thawthuengna te ni .
60001020	Ahih te tah dilai suen thlan vengah Pathen lawng a tuek poen tih he kah atue khawhin aboetna tue vengah nangmi ham avan tueng sak .
60001021	Amah rang oen Pathen te nangmi lawng na oeng u tih , Pathen lawng amah te duekna kalawng a thawh sak tih ruep-awmna te a peek ; tedawngah nangmi kah oengna oen ngaiuepna tah Pathen dawngah cak khak .
60001022	Tahe ah nangmi lawng awltak te na vaina rang oen nangmi tah na ciim u poen tih oengca na puei na paw thli te lungna taktak oen na lungna u poen , tedawngah nangmi khat oen khat thinkaw tak oen lung u tare lah .
60001023	Tedawngah aka hing tih dungyan aka cak Pathen awl rang oen nangmi tah na thangthaai u poen ; aka duek thai nu oen pa kah ca-anau angla nawh tih aka duek thai nawh kah ca-anau la na awm u .
60001024	Caciim lawngah , “ Thlaang boeih he sul-aram angla ni a awm , ahimi kah ruep-awmna boeih tah raipai angla awm , sul-aram khaw au tih reu , raipai khaw tlumtloei ,
60001025	tede Bawipa kah awl tah yoeyahla cak ” tila a thui . Nangmi tengah avan phawng u awlthang theen tah he poen ni .
60002001	Tedawngah namami kah the-arana boeih , hoem awl thuina , thai-alatna , uett-eena , awlthe awlkha te hoett u loeih .
60002002	Camoe thangpek angla awm u langtah muithla ben kah suuktui ciim te hall yoeyah uh , muithla ben suuktui ciim te na awkk u atah na roeng hang vetih thlawn la na awm u ai .
60002003	Caciim lawngah , “ Bawipa tah thlaang reenkung ni tite namami roe lawng na ming u poen ” a ti angla te awm .
60002004	Bawipa tengah law u lah , ahih tah aka hing lunghiim thlaanghing lawng aphu aka awm nawh angla a hoett de Pathen lawng aphu aka tlo lunghiim la a tuek poen .
60002005	Nangmi khaw aka hing lunghiim angla law u langtah , namami roe te muithla ben kah tempal bok-im sakna la sai u lah . Te huen ah te aciim khawsoeih angla bii na bi u vetih Pathen lawng a do ham koei muithla ben kah luciik te Jesuh Khrih rang oen Pathen tengah na nawn u ai .
60002006	Tedawngah caciim lawng , “ Kai lawngah lunghiim phutlo pakhat ka tuek , te lunghiim te Zaion ah imkil lungdang suemna la ka khueh ; a-u khaw ahih te aka oeng tah metuek veng khaw a kaw boet manawh , ” tila a thui .
60002007	He Lunghiim he aka tangna mami ham tah phutlo tangkiik la awm , tede aka tangna nawh thlaang thli ham tah ; “ Imsakung hue lawng aphu aka awm nawh angla a hoett u lunghiim tah , te thli boeih lak ah awlpui koek lunghiim la awm poen . ” tila a thui .
60002008	Caciim atloe pakhat lawngah , “ He lunghiim tah thlaang a ploengna lunghiim la awm ai , he lunghiim lawng ahimi te a tlim sak ai . ” tila a thui . Ahimi lawngah awl te a tangna u nawh dawngah ploeng u ; he tah ahimi hamla Pathen kah kawngaih roe ni .
60002009	Tede nangmi tah a tuek thlaangphun , seng-pahrang kah khawsoeih , thlaangphun ciim , Pathen kah thlaangphun la na awm u . Yiinna khui kalawng amah kah aangna khuila nangmi khuekung Pathen lawng kawpoekrai a sai te thui sak ham nangmi te n'tuek u .
60002010	N'hu veng atah nangmi he Pathen kah thlaang la na awm u nawh de tahe atah nangmi he amah kah thlaang la na awm u poen ; anoekbuet atah Pathen kah reenna te na ming u nawh de tahe atah a reenna te na dang u poen .
60002011	Ka lungna paya thli , he dilai han ah kamyin kamlai oen thlaangpoeng poedoe angla aka awm nangmi tengah reenna kavan bih ! Muithla oen aka raal u poepa pumsa ngaihna lawngah nangmi te n'taa u hau boel seh .
60002012	Nangmi kah khawboe ramlang he Pathen aka ming nawh thlaang thli tim ah atheen soeh ham awm , ahimi lawng nangmi te athe saikung la m'peel mai cakhaw nangmi kah moeiboe theen te a huh u vetih Pathen a lawna Khawhin ah amah te a thangpawm u badai .
60002013	Bawipa te na hinyah u van angla saithaina aana aka khueh ukkung thlaang boeih kah a awl te ngaai pe uh : saithaina aana sangkoek khuehkung sengpahrang sangluel kah awl te ngaai pe uh ,
60002014	athe saikung thli dan tat ham oen theenna aka sai thli koeh hamla a khueh ram uk-bawi hue kah awl khaw ngaai pe uh .
60002015	Metihtiah amah ngaih la awl sah sah aka cal thlaangngau paathuu hue te nangmi kah thaihu theen saina lawng a awl phah sak seh tila Pathen lawng a ngaih ni .
60002016	Nangmi lawngah ahoeng ahoett la aka awm thlaang angla khaw sa uh ; tede nangmi lawng ahoeng ahoett la na awmna te athe-ara thlipdahna ham hawna u boel , Pathen kah sal angla khaw sa uh .
60002017	Thlaang boeih te hinyah uh , aka oeng na puei na paw te lungna uh , Pathen te rih u lang sengpahrang sangluel te khaw hinyah uh .
60002018	Nangmi tuihyoeihthlaang thli aw , namami kah bawi manghai awl te ngaai u langtah ahimi tengah hinyahna te tueng sak uh . Reenna a khueh tih kaw aka poek thai bawi manghai hue bueng ohla tluunghuel bawi manghai hue te khaw hinyah uh .
60002019	Nangmi lawngah Pathen kawngaih te na ming u dawngah patang khang koei nawh te awl puung muehla na ueh u atah Pathen lawng nangmi te yotheen kam-awmna m'peek ai .
60002020	Nangmi lawng namami kah saithawlhna dawngah patang khang koei bawh-apaina patang te na khang u atah metila koeh ham koeila a awm ai ? Tede asoeng thaihu na sai lal maiah nangmi lawng patang na khang oh atah Pathen lawng yotheenna m'peek ai .
60002021	He tila awm ham ah Pathen lawng nangmi te n'khue u , metihtiah Khrih amah roe lawngah nangmi ham patang a khang tih amah khowleh thuih ham te nangmi kah oett koeila avan ceh taak .
60002022	Ahih tah thawlhna khat khaw sai nawh , me veng khaw hoem awl thui vai nawh .
60002023	Awlthe awlkha oen asal aphaam u vengah te ahih lawng awlthe awlkha oen thung nawh ; patang a khang vengah thlaang te hih-ahuut nawh , tede adoengla awl cekkung Pathen te ni a uepna .
60002024	Mami lawng thawlhna ah duek tih doengna ah hing hamla Khrih amah lawng a pum dawngah mami thawlhna te thinglam dawng a phueih poen . Ahih kah boengha ngaw oen nangmi tah na hoeih u poen .
60002025	Nangmi tah lawngpui aka hang tuu oen na lo u , tede tahe tah nangmi kah hingna Doenkung Tuudoen hu ah bang hamla nangmi te m'mel sak koep poen .
60003001	Tetih van angla nangmi yu-aca hue lawngah na vaa thli kah awl te na ngaai ham awm . Te dengah ni na vaa thli tim ah Pathen awl aka tangna nawh pakhat khat te a awm atah nangmi kah moeiboe lawng a taa vetih a oeng ai . Nangmi lawng awl kam at khaw thui ham ngoe manawh ,
60003002	metihtiah nangmi kah khawboe ramlang te metila a ciim tih hinyah koei la a awm te ahimi lawng a huh u ai .
60003003	Nangmi kah na thlaang theenna te asaw ahan kah cawng acahna , na sam thloeih-thlam te ang thli , khawh-arang oen thoekcauna te ang thli , hi-acuu buen anaakna oen thoeicamna te ang thli dawngah awm ham nawh ni .
60003004	Te lak ah Pathen mik huh ah phutlo koek thlaangtheenna tangtang tah nangmi kah thinkaw khuiah aka awm boe-ngaaina oen kawdawna dawngah ni a awm .
60003005	Metihtiah yan veng kah Pathen aka uepna hutaa thli kah a thlaang theenna tah a vaa thli kah awlngaaina dawngah awm .
60003006	Sarah tah te tila awm ; Ahih lawng Abraham kah awl a ngaai tih ahih te bawipa a tina . Nangmi lawng theenna te na sai u tih rihna tu khaw na khueh u nawh atah ahih kah canu la tahe ah na awm u .
60003007	Tetih van angla nangmi tawngpa hue lawng yu-aca oen thik-at la awm haih u lang ahimi te tha aka ra nawh ni tite yaakming uh . Ahimi te hinyahna oen voemtoei uh , metihtiah ahimi lawngkhaw Pathen kah hingna kutdo te nangmi oen thik-at la dang haih van ham ni . Na thangthuina te kanghalhna khat khaw a awmna nawh ham te tila te sai uh .
60003008	Hukhueng ah awl uen hamla ka ngaih tah ; Nangmi boeih lawng thinkaw lungbui poekna te khat la kang khueh uh , maya manau angla khat oen khat lung u langtah reenna oen boe-ngaaina oen ah awm uh .
60003009	Nangmi lawng athe te athe van oen ah , tapvoepna te tapvoepna van oen ah thung u boel ; te lak atah yotheen kam-awm peekna oen thung uh , metihtiah Pathen kah awlkam yotheen kam-awmna te nangmi peek hamla ni amah lawng n'khue u .
60003010	Caciim dawngah , “ A-u khaw hing khuiah awmngaih hamla a ngaih tih atue theen huh ham aka ngaih tah , awlthe thui te kuemsuem selang hoem awl thui te toeng loeih seh .
60003011	Ahih lawngah athe te mangthawng taak selang atheen te sai lah seh ; ahih lawngah thinkaw lungbui boeih oen roeproeina te tlap seh .
60003012	Metihtiah Pathen lawng thlaangdoeng te a doen-acaang tih ahimi kah thangthuina te a hutung ; tede athe-ara te aka sai te tah Pathen lawng a mangthawng taak ” tila a thui .
60003013	Nangmi lawng theenna te sai ham thinkaw a thluembuek tang atah a-u lawng nuem patang raina te m'peek tang ai ?
60003014	Tede nangmi lawngah doengna na sai u lal maiah patang na khang u atah nangmi tah yotheenna aka dawng thlaang ni ! A-u khaw rih u boel , lakueng khaw lakueng u boel .
60003015	Tede na thinkaw lungbui oen Khrih hinyah uh , na Bawipa la khueh langtah hinyah u lah . Nangmi lawng na kaw khuiah ngaiuepna na khueh u te thuicaih hamla pakhat khat lawng nangmi te n'doet u atah meveng tue ah khaw ahimi kah awldoet te thung hamla oepsoehla awm uh .
60003016	Tede awldoetna te kawdaw awlding oen hinyahna oen ah thung pe uh . Khrih kah hubang la na awm u dawngah nangmi kah khawboe ramlang theen te athela aka thui thli lawng amami kah awlthui han ah ayah toe la a awmna u ham thinkaw te ciim sak uh .
60003017	Athe sai dawngah patang khang lak ah Pathen kawngaih la a awm atah theenna sai dawngah patang khang te theen ngaai .
60003018	Metihtiah Khrih tah thlaangthawlh boeih yuengla vai at ah akhoek koeng la duek poen , nangmi te Pathen teng ceh puei ham thlaangthawlh yueng la thlaangdoeng te duek . Ahih te pumsa ben atah duek de , muithla ben atah hing koep tih ,
60003019	muithla ben kah amah hingna oen muithla thongtla thli tengla cet tih awlthang a phawng pe .
60003020	He muithla thli tah Noah lawng tuisangphaw a sai vengah Pathen lawng thinsan kawdaw oen a ring khiing de awl aka ngaai tlaih nawh hue te ni . Tuisangphaw khuila aka kuun thlaang a yawlca , apum boeih la pareet hue te tui dawngkah a thlawn ,
60003021	te tah tahe ah nangmi kah thlawnna baptisma miknoekna te a thuinuetna ni . He baptisma he tah pum dawngkah ciimcaih nawh te silhna nawh tih athe atheen pekbona kawpoek theen oen Pathen tengah awlkam saina ni . Jesuh Khrih thawhkoepna rang oen ah nangmi tah te baptisma oen n'thlawn u .
60003022	Ahih tah vaan la luui tih Pathen bantang ben ah te awm tih vanthlaang boeih oen vaan ah saithaina aana khuehkung boeih oen ah huham tharana boeih te a uk .
60004001	Khrih lawng amah pum dawngah patang a khang poen dawngah nangmi lawngkhaw ahih kah thinkaw a khueh te ang te khueh u van lang na tha thlue sak u lah ; metihtiah a-u khaw pumsa dawngah patang aka khang tah thawlhna oen bawl-aneeng u tlaih nawh .
60004002	Tedawngah tahe kalawng tah dilai dawngah hingna na khueh khui roekk tah thlaanghing kah kawngaihna ohla Pathen kah kawngaihna lawng nangmi te n'uk u seh .
60004003	Pathen aka ming nawh thlaang thli lawng a sai u angla te nangmi lawng sai van hamla atue atang akhoek anoen te n'hu vengah na hawna u poen . Nangmi lawng na hingna te sai koei nawh yahpawhna , cuk-halhna , yuu ruuina , yuukung tai la ah so-atena , cingdoek halangna , tuiilehkap kutsaimuei bokna dawngah na hawna u poen .
60004004	Tahe atah nangmi lawng Pathen aka ming nawh thlaang thli kah khawpaw rang-au la a hingna dawngah te na thuum pe u tlaih nawh dawngah a kawpoek rai u tih tedawngah nangmi te n'thui theet u .
60004005	Tede thlaangduek oen thlaanghing awlcek ham oepsoeh la aka awm Pathen tengah ahimi lawng a hingna oen a saina boeih te a thui u ai .
60004006	Tedawngah ni Awlthang Theen he thlaangduek thli tengah khaw a thui pe . Thlaang boeih awl a cek van angla ahimi khaw pumsa la a hing vengah te awl cek la awm poen ; te cakhaw ahimi tengah awlthang theen a thui pe he tah muithla ben kah a hingna lawngah te Pathen a hing van angla ahimi hingna hamla ni .
60004007	Thaihu boeih kah aboetna tah yoeii poen . Tedawngah thangthuina khueh thaina ham ah mah oen mah kuemsuem u langtah a huertuela awm uh .
60004008	Atloe boeih lak ah pakhat oen khat thinkaw tak oen lung uh , metihtiah lungna lawngtah thawlhna boeih te a khuk a dah dawngah ni .
60004009	Kawhuet cakbat ohla pakhat oen khat im yin luui sak uh .
60004010	Nangmi pakhat rip he Pathen kutdo atloetloe kuemkung theen la na awm u van angla Pathen teng kah na dang kutdo te thlaangtloe kah theenna hamla hawna uh .
60004011	Thaihu soeprep dawngah Jesuh Khrih rang oen Pathen lawng thangpawmna te a dang thaina ham a-u lawngkhaw awl a thui atah Pathen awlthang te thui seh ; A-u lawngkhaw bii a bi atah Pathen lawng a peek tha-awm tharana oen bi seh , ruep-awmna oen huham tharana tah dungyan toela amah tengah awm hawn seh . Amen .
60004012	Ka lungna ka paya thli , aka tlo tangkiik noekdakna patang na khang u dawngah nangmi sawah aka awm noek nawh thaihu va thoeng tila na kawpoek rai sak u boel .
60004013	Te lak atah Khrih kah patang khangna te na khang u van dawngah awmngaih u lah . Te ah ni ahih kah ruep-awmna a tueng vengah nangmi lawng awmngaihna oen na betoet ai .
60004014	Khrih hubang la na awm u dawngah nangmi te n'thui theet u atah na kaw hoe sak u lah ; he tah Pathen Muithla ruep-awmna oen aka be muithla te nangmi sawah awm ti ngaihna ni .
60004015	Nangmi pakhat khat lawngah patang raina na khang u te , thlaang ngawnna , huen-acanna , lumlai huhna , thlaangtloe kah kawng-alam rawlraakna dawngah patang khang u boel .
60004016	Tede khrihca la na awm u dawngah patang na khang u oh atah yak u roe boel , nangmi lawng Khrih miing te na lengkoena u dawngah Pathen te koeh u lah .
60004017	Awlcekna tongnan hamla atue khoek poen tih Pathen kah thlaang thli te lamhacuekla awl a cek ai . Mami tengah lamhacuek la awlcekna a tongnan oh atah Pathen tengkah Awlthang Theen aka oeng nawh thlaang thli tare metila aboetna a awm ai te ?
60004018	Caciim lawngah , “ Thlaangdoeng ham pateng thlawnna te a rai atah ; Pathen khueh nawh thlaangthawlh ham tah metihtlukla a rai ai te , ” tila a thui .
60004019	Tedawngah Pathen kah kawngaih la a awm dawngah khawdeng patang aka khang hue lawng awlkam aka thlauh nawh ahimi saikung Pathen tengah amah oen amah te nawn u ngala seh .
60005001	Khrihcabu ahaamca thli kai khaw ahaamca pakhat la ka awm van angla nangmi tengah reenna kavan bih u . Kai tah Khrih kah patang khangna te hukung la ka awm tih aka law ham koei ruep-awmna te khaw pang van hamla ka awm dawngah nangmi tengah reenna kavan bih .
60005002	Pathen peek tuuping te aka khaal tuudoen la awm u lah , thathe huut la awm ohla , Pathen kawngaih angla thathlue thakaw la tuu te doen uh . Bii bi phu dang ngaih maiah bi mailai ohla bi ngaihna thinkaw tang oen ah bi uh .
60005003	Nangmi kut dawngah avan khueh tuu thli te uk khangrang aih boel langtah tuuping kah oett koei la te awm ham yawm uh .
60005004	Tedawngah Tuudoen Ahaam koek te a tueng vengah a aangna aka duek yum thai tlaih nawh ruep-awmna bawilumuek te nangmi lawng na dang u ai .
60005005	Te tih van la te nangmi roengthaai kumno hue lawng ahaamca thli kah awl te na ngaai u ham awm . Nangmi boeih lawngah boe-ngaaina himbai te bai u langtah pakhat oen khat bawmcem u lah ; metihtiah caciim lawngah , “ Pathen lawng aka oekthloen u te tah amah khak tih boe-ngaai thlaang teng atah mik-hai a thlampaan sak , ” tila a thui .
60005006	Tedawngah atue akhoek vengah Pathen lawng nangmi te pawmsangna ham namah oen namah boe-ngaai lang amah kah huham thara kut dawngah tloeng u hawn .
60005007	Nangmi te amah lawng n'doencang poen dawngah nangmi kah lakuengna boeih te amah pum ah hal u hawn .
60005008	Huertue la awm uh , ngaithuen lang awm uh ! Nangmi kah raal , Raaibawi Seitan tah ngeh hamla sa aka tlap tih aka kaawk soeh sathueng angla yingyo soeh poen .
60005009	Nangmi lawng na oengna dawngah te acakla awm u lang Seitan te balkhawng uh . Metihtiah na ming u angla dilai pum ah aka awm oengca pueipaw thli khaw he ang khawdeng patang he a khang u van .
60005010	Tede nangmi lawng atue soetca ah patang na khang u kawlkalh coeng atah lungvatna boeih kah Pathen , Khrih ah pumkhat la awmna rang oen amah kah dungyan ruep-awmna te paang van hamla nangmi khuekung Pathen amah lawng nangmi te thlaangdoeng la n'khueh vetih acakla pai thaina oen tha-awm tharana te m'peek ai .
60005011	Amah tengah huham tharana tah yoeyahla awm hawn seh ! Amen .
60005012	He capat atoica he Silas kah bawmna rang oen nangmi tengah kavan thut , ahih he uep-awm khrihca maya manau la ka poek ni . Nangmi tengah thaphawhna awl thui ham ka ngaih tih nangmi lawng na dang u lungvatna tah Pathen tengkah tangtang ni tila aka mingkung la ka awm . Te lungvatna dawngah acakla pai uh .
60005013	Pathen lawng a tuek Babilon khaaw kah khrihcabu lawngkhaw , ka capa Mark lawngkhaw nangmi te n'toei u .
60005014	Nangmi khat oen khat khrihca lungna oen mok u langtah voemtoei u lah . Khrih ah aka awm nangmi boeih sawah ngaimawngna awm hawn seh .
61001001	Jesuh Khrih kah tuihyoeihthlaang oen celtuih Simon Piter lawng mami kah Pathen oen Thlawnkung Jesuh Khrih kah doengna rang oen kaimi angla aphu aka tlo oengna aka dang van nangmi tengah :
61001002	Pathen oen mami kah Bawipa Jesuh te na mingna rang oen ah lungvatna oen ngaimawngna tah asoepla nangmi tengah awm hawn seh .
61001003	Pathen amah kah ruep-awmna oen atheenna pang van hamla mami khuekung Jesuh Khrih mingna rang oen Pathen hinyahna oen ah hing hamla mami kah ngoe soeprep boeih te Pathen kah tharana huham oen m'peek poen .
61001004	Te tila amah lawng peek ham awlkam aka bo hlang tih aphu aka tlo kutdo te mami m'peek poen . He kutdo rang oen mami aka phe thai dilai pumsa ngaihna kalawng na loeih u thai vetih Pathen pumsa te na cuut u thai van ai .
61001005	Tedawngah he kawngah he na oengna dawngah theenna te thap u lang , na theenna dawngah mingna oen thap uh ;
61001006	na mingna dawngah te mah oen mah kuemsuemna oen thap uh ; mah oen mah kuemsuemna dawngah uehna oen thap uh , uehna dawngah Pathen hinyahna oen thap uh ;
61001007	Pathen hinyahna dawngah te boenhui angla thintlawhna oen thap uh , boenhui angla thintlawhna dawngah lungna oen thap uh .
61001008	He thli he nangmi lawng na ngoe thaihu ni , he ang he yahawh ngaai na khueh u atah mami kah Bawipa Jesuh Khrih na mingna dawngah tha avan thlue sak vetih theenna avan thoeng sak ai .
61001009	Tede a-u khaw te thaihu aka khueh nawh tah a huhna aka toica tangkiik mikpum thlaang ni ; ahih lawngah aruem kah thawlhna boeih kalawng n'ciim sak tite a hilh ni .
61001010	Tedawngah maya manau hue , Pathen kah khuena oen tuekna te acakna poe ham tha huer tare uh ; te tila tha na huer u atah thawlhna dawngah na tlim u manawh .
61001011	He tila te mami kah Bawipa oen Thlawnkung Jesuh Khrih kah dungyan ram ah nangmi kuun thaina te m'peek u ai .
61001012	Tedawngah nangmi lawng he kawng he na ming u tangte poen tih awltak na dang u dawngah acakla na pengnel u poen de he kawng he kan yaak sak poepa hun ai .
61001013	Ka hing khui roekk atah he kawng he nangmi kan yaak sak poepa hamla aka soeng ni tila ka poek .
61001014	Mami kah Bawipa Jesuh Khrih lawng aciimphanla ka tengah avan thui poen angla he aka duek thai pum he tah ka dul yue poen ai tila ka ming .
61001015	Tedawngah Kai ka duek coengah he thaihu thli he na ming u poepa hamla ka sai thai khui tah nangmi ham lawngpui ka roek ai .
61001016	Mami kah Bawipa Jesuh Khrih tharana huham oen a lawna te kavan thui u vengah thlaang lawng a suen coplap ciil awl te kavan thui nawh . Kaimi lawng a bawilenna te ka mik roeroe oen ka huh u .
61001017	Ruep-awm Sawsangkoek teng kalawng “ Ahih he ka lungna ka Capa ni , ahih sawah ka kaw hoe tangkiik tila ahih tengah awl va law tih Pa Pathen lawng hinyahna oen ruep-awmna a peek vengah te kaimi khaw te huen ah te ka awm u .
61001018	Amah oen aciim tlaangsawm ah ka awm u vengah vaan kalawng awl a law te kamami roe lawng ka yaak u .
61001019	Tedawngah tawngha thli lawng a thui u awl te kaimi lawng ka tangna tare u . Nangmi lawng te awl te atheenla na khuui na ciing u ham awm , metihtiah khawthai tih aisi tumpa nangmi thinkaw khuiah a aang thlantoe yiinna khuiah aka vang hai-im oen lo u .
61001020	Tecakhaw he thli boeih coengah caciim dawng tawngha thli kah thuisut awl te a-u lawngkhaw amah poek ah thuicaih thai nawh tite ming uh .
61001021	Metihtiah tawngha thli kah thui oepsoeh awl he thlaanghing kawngaih-na oen law mailai nawh , tede thlaang he Ciim Muithla lawng a ceemtuh dawngah ahimi lawng Pathen tengkah awl aka law te a phawng u .
61002001	Yan veng Israel thlaang thli tim ah asoeng nawh tawngha thli pho . Tetih van angla nangmi tim ah asoeng nawh cangpueikung thli va thoeng ai . Ahimi lawng thlaang thek-yakna asoeng nawh oengnakungpui te avan khuen u vetih ahimi aka tlangkung Manghai Bawi te a hoett u ai , te tila amami sawah kawlkalhca ah rawkna te a pha sak ai .
61002002	Te tila a awm u lal maiah pateng ahimi kah athe khawboe ramlang te thlaang yahawh lawng a oett u vetih ahimi lawng athe a sai u dawngah awltak lawngpui te thlaangtloe lawng athela a thui ai .
61002003	Aka soeng nawh cangpueikung hue lawngtah amami kah apueh ngaih soeh te dang ham a ngaih u dawngah a suen coplap ciil te nangmi tengah avan thui ai . Aruem veng kalawng tahe toe ahimi Awlcekna te awm oepsoeh poen tih ahimi aka Phekung tah huertuela hak !
61002004	Pathen lawngtah thawlhna aka sai vanthlaang thli te thlung nawh tih ahimi te hell khuila a voeih , yiinna khuiah ahimi te thiirui oen a khih tih awlcekna khawhin te a ring u .
61002005	Pathen lawngtah yan kah dilai khaw thlung nawh tih Pathen tula aka sak nawh thlaang kawngah dilai dawng tuiliw a law sak , doengna aka thui Noah oen thlaangtloe pasarih hue bueng te a thlawn .
61002006	Pathen lawng Sodom oen Gomorrah khawpui te dan a peek tih hai oen a phe . Te tah Pathen tula aka sak nawh thli hamla miknoekna a sai .
61002007	Khawboe ramlang the tih phung aka khueh nawh thlaang thli lawngah a thekhana thlaangdoeng Lot te tah a loeih sak .
61002008	Te thlaangdoeng tah thlaangthe thli tim ah khawhin roekk khaw a sak tih ahimi kah athe moeiboe oen saina te a huh tih a yaak vengah a kaw the tih a thin phat .
61002009	Tedawngah Bawipa lawngtah amah aka ming thlaang thli te ahimi kah patang khangna kalawng loeih sak ham khaw , thlaangthe thli te Awlcekna Khawhin ah metila dan tat ham ti khaw a ming ,
61002010	awlpui la tah amami kah tuiilehkap pumsa cuk-halhna oen Pathen kah aana n'tu la aka sak nawh hue te ni . He kah asoeng nawh cangpueikung thli he a thin cak u tih halang u , sawben vaan ah aka awm ruep-awm te khaw hinyah u nawh , ahimi lawng te thli te asal aphaam dai .
61002011	He kah asoeng nawh cangpuei-thawlhkung thli lak ah tha awm thara ngaai vanthlaang thli pateng Pathen haiah ahimi te thawlh a peel vengah tapvoep awl thui u nawh .
61002012	Tede , he thlaang thli lawngtah , tuuk tih ngawn doek ham aka thang ramsa sann angla poekna mailai oen thaihu a sai u ; ahimi lawng a ming u nawh thaihu khat mai dawngah khaw tapvoep awlkha a thui u . Ahimi tah ramsa sann angla ngawn la awm ai .
61002013	Ahimi lawng thlaangtloe sawah raina a thoeng sak angla amami sawah raina oen a thung pe van ai . Ahimi ham tah nawmna ti he hingthuntaang ah pumsa kah hue-ngaihna soeprep sai he ni . Amami kah thailatna lawngpui ah te awmtheen u tih nangmi oen buh a veel haih u vengah khaw , haithelatt oen yarau aka thoeng sak la awm u .
61002014	Ahimi lawng thlaanghalhnu nawhtah atloe te bueh hamla ngaih u nawh ; amami kah thawlh saina dawngah a kaw riim u nawh . Ahimi lawng oengna tha aka yoek thlaang thli te thawlhna dong dawngah a man sak . A thinkaw tah apuehngaihna oen betoet . Ahimi tah Pathen kah kawsi aka yawkk thlaang poen ni .
61002015	Ahimi lawng lawngdoeng te a ceh taak u tih lawngpui a hang u poen ; ahimi lawngah Beor Capa Balaam lawngpui te a vai u , Ahih tah athe saina oen tangka huh ham a ngaih tih ,
61002016	amah te a thawlh dawngah toelthaam la awm . Amah kah marang lawng thlaanghing awl la cal tih te tawngha kah a ngau avawk oen a sai te a toeng sak .
61002017	He ang thlaang thli tah tui aka kak sawkca angla awm , thlipui lawng a yawng mailai tuikhu oen lo u ; Pathen lawng ahimi ham adungkoek yiinna khuiah huen a khueh pe sut poen .
61002018	Ahimi lawng oekthloenna oen awlpoei awlpit te a thui u tih , thawlhpalhna aka ceh taak pek thlaang thli te tuukna ham asoeng nawh pumsa hue-ngaihna te a hawna .
61002019	Ahimi lawng te thlaang thli te loeihna a dang ai tila awl akam pe u de , amami pateng rawkna moeiboe kah sal la awm u , thlaang he ahih aka taa thaihu kah sal la awm .
61002020	Thlaang he mami Bawipa oen thlawnkung Jesuh Khrih a mingna rang oen dilai tuiilehkap kalawng a loeih u coengah te dilai tuiilehna lawng a tuuk koep tih a taa atah te thlaang te lamhacuek kah lak ah ahukhueng ah the-eep ngai .
61002021	Doengna lawngpui te ming coengah ahimi a peek u aciim awlpeek te mel taak koep lak atah doengna lawngpui te ming nawh ngala kawinih ahimi ham theen ngaai sui de .
61002022	“ Ui lawngah a lawkk a caak koep ” tina awl oen “ Awk lawngah tui thluk coengah nawng a nelh koep ” tila a thui tatuk-awl soeng tangtang ti he ahimi lawng a tueng sak .
61003001	Ka lungna ka paya thli , tahe nangmi tengah ca kavan pat he voeihihna capat poen ni . Capat pahih bok dawngah ka ngaihna tah nangmi thinkaw khuiah poekna ciim awm sak hamla ni , tedawngah nangmi tengah he thaihu he kavan thui u .
61003002	Yan vengkah tawngha thlaangciim thli lawng a thui awl te oen nangmi kah celtuih hue teng kalawng nangmi teng peek la aka awm Bawipa oen thlawnkung tengkah awlpeek te na ming khuep u ham ka ngaih .
61003003	Lamhacuek ah nangmi lawng na ming u ham tah atue khawhin aboet ben ah ngoen tah a hingna te amami kah pumsa ngaihna lawng a uk thlaang khatsut law ai . Ahimi lawng nangmi te n'nuihna u vetih ,
61003004	“ Ka law koep ai ” tila awl a khueh de lah koen ? mela a awm kai ? mami kah Pahaam thli khaw duek boeih poen , tede soeprep boeih he dilai suen cuek veng kah a awm nooek angla ni a awm ! ” ti u ai .
61003005	Pathen lawng yan vengah a awl oen ah vaan oen dilai a suen ti he ahimi lawng aka ming nawh angla awm u . Dilai he tui khui kalawng tui oen a sai tih ,
61003006	te dilai ruem te tui toengtoeng tuiliw tui oen a phe .
61003007	Tede tahe ah aka awm vaan oen dilai he hai oen phe hamla Pathen lawng a awl oen a thlung hun ni . Pathen tula aka sak nawh thlaang thli awlcek tih phena khawhin veng ham te thli te a thlung hun .
61003008	Tede ka lungna ka paya thli , he thaihu pakhat he hilh u boel ! Bawipa huh atah hin at he kum thong khat angla awm tih kum thong khat he hin at angla awm .
61003009	Thlaang khatsut lawng a poek angla Bawipa he amah awlkamna soep sak ham a tat a hiing aih moenih , Nangmi te amah lawng n'reen u dawngah ni . Metihtiah ahih lawngtah khatca khaw phe ham ngaih nawh tih thlaang boeih lawng a thawlhna yut u seh ti he a ngaih .
61003010	Tecakhaw Bawipa Khawhin tah thlaanghuuen angla law ai . Te Khawhin atah vaan lawng vupaang awl oen auh ai , vaan khawhi kah aka awm boeih khaw ung vetih a phe boeih ai , dilai oen dilai dawng aka awm boeih te kawlkalh ah auh poen ai .
61003011	He tila thaihu boeih he phe ham a awm dawngah nangmi lawng me ang thlaang la na awm u lah ai ? Nangmi tah hingna aka ciim tih Pathen tengah pum aka pe thlaang la na awm u ham awm .
61003012	Vaan te ung tih phe la a awmna oen vaan khawhi te a lingsona oen atui la atleena khawhin Pathen Khawhin te ayuela law ai tila nangmi lawng na lamtoen u vengah he te tila awm hamla na yawm u ham awm .
61003013	Tede mami lawngtah Pathen awlkam vaan thaai oen dilai thaai doengna a awmna im te n'lamtoen u .
61003014	Tedawngah ka paya thli , te Khawhin te na lamtoen u vengah Pathen huh ah aka ciim tih cawttbauh kap ohla awm ham yawm u lang amah oen roeproeicala awm uh .
61003015	Mami lawng n'lungna maya Pawl lawng , Pathen kah peek cuihna te hawna oen nangmi tengah ca avan pat angla Bawipa lawng mami sawah kawdawna a khueh he tah mami he thlawn ham a ngaih dawngah atue atang avan soeng ni tila poek uh .
61003016	He kawng he a thut roekk ah a capat boeih boeih dawngah te he ni a thui . Ahih kah capat dawngah akawng alam khatsut tah yaakming ham rai tih cuihhoena aka khueh nawh oen kawthlawp thlaang thli lawngtah , Caciim dawngkah awl te atloetloe la a thui u angla te asoeng akam nawh la a thuicaih u . Tedawngah ahimi lawngah amami kah rawkna te a thoeng sak u .
61003017	Tede ka paya thli , nangmi lawngtah he kawng he na ming u poen . Tedawngah phung awl tula aka sak nawh thli kah thawlhpalhna lawng nangmi te m'mawt thawlh nawh ham oen ah namami kah aka cak paihuen dawng kalawng na thoeih na nawng u nawh ham ngaithuen uh .
61003018	Mami kah Bawipa Jesuh Khrih lungvatna oen mingna dawngah roeng hang uh . Amah tengah ruep-awmna tah tahe kalawng ayoeyah awm hawn seh . Amen .
62001001	Acuekca veng kalawng aka awm tangte hingna Awl kawng te nangmi tengah ca oen kavan thut u . Te kawng te kaimi lawng ka yaak u , mik oen ka huh u tih ka kut oen ka tek u .
62001002	He hingna he huh thai la ava coengg vengah kaimi lawng ka huh u , tedawngah Pa oen aka awm haih tih mami tengah avan tueng sak dungyan hingna kawng te nangmi tengah kavan thui u .
62001003	Kaimi lawng ka huh u tih ka yaak u te nangmi tengah khaw kavan phawng u . Pathen oen a Capa Jesuh Khrih oen ah kaimi lawng ka khueh pawlneengna dawngah nangmi khaw na thuum thaina ham kaimi lawng ka huh tih ka yaak te nangmi tengah khaw kavan phawng u .
62001004	Kaimi kah awmngaih asoepna hamla he ca he kaimi lawng kavan thut u .
62001005	Tahe ah , a Capa teng kalawng ka yaak u tih nangmi tengah kavan phawng u awl tah he ni : Pathen tah aangna la awm tih ahih dawngah yiinna roeroe awm nawh .
62001006	Tecoengah mami lawng ahih oen pawlneengna ka khueh n'ti u tih yiinna khuiah ng'awm u atah mami tah awlkaa oen khawseh , saina oen khawseh , hoem awl ni n'thui u .
62001007	Tede ahih tah aangna la a awm angla mami lawng aangna ah ng'awm u atah pakhat oen pakhat pawlneengna mami lawng n'khueh u tih a Capa Jesuh thisen oen soeprep thawlhna kalawng mami n'silh poen .
62001008	Mami lawng thawlhna ka khueh nawh n'ti u atah m'mah oen mah he , thailatna u tih mami khuiah awltak awm nawh .
62001009	Tede mami lawng thawlhna boeih te Pathen tengah m'phawng u atah ahih tah a awlkam cak tih thaihu doeng a sai dawngah mami thawlhna boeih te khawdawp a ngaai vetih mami kah sai thawlh boeih te avan ciim sak ai .
62001010	Mami lawng ka thawlh nawh n'ti u atah Pathen te hoem thui la n'sai u tih amah awl te khaw mami khuiah awm nawh .
62002001	Ka ca ka nau thli nangmi lawng thawlhna na sai u nawh hamla he ca he kavan thut ; tede pakhat khat lawng thawlhna a sai hau atah , Pa , tengah mami yuengla aka bih ham thlaangdoeng Jesuh Khrih n'khueh u .
62002002	Metihtiah , Khrih amah roe he mami kah thawlh khawdawp ngaaina Luciik la awm tih mami kah thawlhna bueng nawh tih thlaang boeih kah thawlhna te khawdawp a ngaai .
62002003	Mami lawng Pathen kah awlpeek te n'vai atah amah te m'ming u tite aciimla m'ming .
62002004	Thlaang pakhat khat lawng ahih te ka ming ti de , a awlpeek te a vai nawh atah te ang thlaang tah hoem aka thui tih ahih dawngah awltak awm nawh .
62002005	Tede , a-u khaw a awl te a vai atah Pathen kah lungna oen ahih te soep tangtang poen . Pathen oen mami pumkhatla ng'awm tite mingna tah he tila ni ,
62002006	a-u lawngkhaw Pathen oen pumkhatla ka awm a ti atah Jesuh Khrih angla awm van ham awm .
62002007	Ka lungna ka paya thli , nangmi tengah kavan thut awlpeek he athaai nawh ni ; acuekca kalawng nangmi lawng na khueh tangte awlpeek ruem te ni . Te awlpeek ruem te tah na yaak tangte awl te ni .
62002008	Tede nangmi tengla kavan thut awlpeek he athaai ni ; metihtiah he tah athaai ni tila asoengna tah Khrih ah huh la awm tih nangmi dawngah khaw huh la awm . Metihtiah yiinna tah khum tih aangna tangtang te aang poen .
62002009	A-u khaw aangna khuiah ka awm ti tih , a maya manau te a thina atah tahe toe ah yiinna khuiah awm hun .
62002010	A-u khaw a maya manau te a lungna atah aangna khuiah awm tih thlaangtloe thawlh sak ham ahih khuiah tu tehca khaw awm nawh .
62002011	Tede a-u khaw a maya manau te a thina atah yiinna khuiah awm hun ; yiinna khuiah yingyawi tih te yiinna lawng mik a pum pe sak dawngah meben la ka ceh ti khaw ming nawh .
62002012	Ka ca ka nau thli Khrih rang oen nangmi kah thawlhna te khawdawp a ngaai poen dawngah nangmi tengah he ca he kavan thut .
62002013	Papa thli aw , acuekca kalawng aka awm ahih te na ming u dawngah nangmi tengah he ca he kavan thut . Cadawng caloe thli nangmi lawng Raaibawi te na taa u poen dawngah nangmi tengah he ca he kavan thut .
62002014	Ka ca ka nau thli nangmi lawng Pa te na ming u poen dawngah nangmi tengah he ca he kavan thut . Papa thli , acuekca kalawng aka awm ahih te na ming u dawngah nangmi tengah he ca he kavan pat . Cadawng caloe thli nangmi tah na tha a ra u dawngah nangmi tengah he ca he kavan pat . Pathen awl te nangmi khuiah awm tih Raaibawi te na taa poen .
62002015	Dilai oen dilai thaihu he khat khaw thintlawhna u boel . Dilai he na thintlawhna u atah Pa te na thintlawhna u nawh .
62002016	Dilai thaihu soeprep , pumsa ngaihna , thlaang lawng a huh tih a ngaih thaihu , he dilai dawngkah thaihu soeprep thlaang lawng a phoekthloerna khatca mai khaw Pa teng kah aka law thaihu nawh ni .
62002017	Dilai oen dilai thaihu thlaanghing lawng a ngaih he tah khumpel boeih , tede Pathen kawngaih aka sai tah dungyan hing ai .
62002018	Ka ca ka nau thli atue boetna yoeii poen ! Khrih kah raal law ai tila na yaak u ; tahe ah Khrih kah raal thli yahawh hlang thoeng poen , tedawngah atue boetna yoeii poen tila mami lawng m'ming u .
62002019	He thlaang thli he mami kah pawlneengna khuiah aka awm tangtang nawh ni , tedawngah mami he ahimi lawng n'ceh taak u poen ; ahimi te mami pawlneengna khuikah tangtang kawinih mami tengah awm poe van ai . Tede ahimi tah khatca khaw mami pawlneengna ah aka awm tangtang nawh ni tite aciimphanna ham mami he n'ceh tak u .
62002020	Tecakhaw nangmi tah Khrih lawngah Ciim Muithla te na sawah avan toi u poen , tedawngah nangmi boeih lawng awltak te na ming u .
62002021	Tedawngah nangmi tengah ca kavan thut he awltak te na ming u nawh dawngah nawh tih , nangmi lawng awltak te na ming u tih awltak dawng kalawng hoem awl va thoeng vai nawh tite nangmi lawngkhaw na ming u van dawngah ni .
62002022	Tetih atah a-u nuem hoem-thuikung ? Jesuh tah Messiah nawh ni tila aka thui te hoemthuikung la awm . Te ang thlaang te tah Khrih kah raal ni , Pa oen Capa te aka hoett thlaang ni .
62002023	A-u khaw Capa aka hoett tah Pa te khaw a hoett : A-u khaw Capa te aka do tah Pa te khaw a do .
62002024	Tedawngah nangmi lawng acuekca kalawng na yaak u awl te na kaw khuiah khueh uh . Te awl te na khueh u atah Capa oen Pa oen ah pumkhatla nangmi poe na awm u ai .
62002025	He tah Khrih amah roe lawng mami peek ham awl a kam dungyan hingna he ni .
62002026	Nangmi thailatna ham aka yawm hue kah akawng te nangmi tengah kavan thut .
62002027	Tede nangmi ham tah Khrih lawngah a Muithla te nangmi sawah avan toi poen . Nangmi kaw khuiah a Muithla te a awm atah , nangmi cang puei ham a-u khat khaw na ngoe u tlaih nawh . Metihtiah amah Muithla lawngah soeprep boeih kawng te nangmi n'cang puei u tih te cangpueina tah soeng taktak , aka thawlh nawh ni .
62002028	Ka ca thli , amah oen pumkhatla awm uh , metihtiah amah a tueng vengah mami tah raltheenna oen m'be u vetih amah a lawna Khawhin ah ayahtoela a teng kalawng thuh-elh u ham ngoe tlaih manawh .
62002029	Nangmi lawng Khrih tah thlaangdoeng tila na ming u ; tedawngah a-u khaw thaihu doeng aka sai tah Pathen kah a ca thli ni tite na ming u ham awm .
62003001	Pathen lawng ningmi n'lungna tangkiik he poek u lah ! A lungna tah bo tangkiik tih mami he Pathen amah kah Ca-anau ti poen , te tila te awm tangtang . He kawng ah ni dilai lawng mami he m'ming u nawh : Pathen khaw ming u nawh .
62003002	Ka lungna ka paya thli , tahe ah mami tah Pathen kah ca-anau la ng'awm u poen , tede hai ben ah mami he n'tu oen n'lawh u ai ti he tah m'ming thlan hun . Tede Khrih a law vengah Khrih amah oen n'lo u ai tila m'ming u , metihtiah ahih tah amah roeroe la te mami lawng n'huh ai .
62003003	A-u khaw Khrih ah he ang ngaiuepna aka khueh lawngtah Khrih aciimcaih van angla amah oen amah te aciimcaihla awm van .
62003004	A-u khaw thawlhna aka sai tah Pathen kah phungawl te a phe , metihtiah thawlhna tah phungawl phena he ni .
62003005	Khrih tah thawlhna ciim sak hamla law tite na ming u , ahih dawngah thawlhna roe awm nawh .
62003006	Tedawngah Khrih oen pumkhatla aka awm thlaang boeih lawngtah thawlhna sai taitu nawh ; tede a-u khaw thawlhna aka sai poepa lawngtah ahih te hu nawh tih aka ming nawh ni .
62003007	Ka ca thli , nangmi te a-u khat lawngkhaw n'thaina boel seh ! Khrih tah thlaangdoeng la a awm angla a-u khaw doengna aka sai boeih tah thlaangdoeng van ni .
62003008	A-u khaw thawlhna aka sai poepa tah Seitan thlaang ni , metihtiah Seitan tah acuek veng kalawng thawlhna a sai roe poen . He kawng ah he Seitan kah sai boeih te phe ham ni Pathen Capa tah a law .
62003009	A-u khaw Pathen kah ca-anau la aka awm tengah Pathen kah pumsa tah ahimi dawngah awm tih thawlhna te sai poepa nawh . Metihtiah Pathen tah ahimi kah ana Pa la a awm dawngah ahih lawng thawlhna sai taitu nawh .
62003010	Pathen kah ca-anau thli oen Seitan kah ca-anau thli a lawhna hih nawh noekna tah he tila ni : a-u khaw asoeng thaihu aka sai nawh boeih , thlaangtloe te aka lungna nawh boeih tah Pathen kah ca-anau thli nawh ni .
62003011	Acuekca veng kalawng na yaak u awl te tah he ni : mami pakhat oen khat lung u sih ti he ni .
62003012	Mami he Kain angla awm ham nawh ni ; ahih tah Raaibawi kah thlaang la awm tih a manau kheet Abel te a ngawn . N'tu ah Abel te Kain lawng a ngawn ? Metihtiah ahih lawng thaihu te athawlhla a sai , tede a manau lawngtah thaihu te adoengla a sai dawngah ni .
62003013	Tedawngah maya manau thli dilai thlaang lawng nangmi te n'thina u atah na kawpoek rai sak u boel .
62003014	Mami tah duekna n'ceh taak u poen tih hingna khuila n'kuun poen tite m'ming u ; te tila m'mingna tah mami lawng maya manau n'lungna dawngah ni . A-u khaw lungna aka khueh nawh tah duekna khuiah ni a awm hun .
62003015	A-u khaw a maya manau te a thina atah thlaang aka ngawn ni , thlaang aka ngawn thli tah a khuiah dungyan hingna awm nawh tite na ming u .
62003016	Lungna he me ang nuem tila m'mingna tah he tila ni : Khrih lawng mami hamla a hingna te a peek . Tedawngah mami lawngkhaw maya manau thli hamla hingna he peek van hamla awm !
62003017	Thlaanglen kuirang lawng a maya manau kah a voetna te a huh vengah a thinkaw a khaih khoep atah metila Pathen ka lungna a ti thai ai ?
62003018	Ka ca ka nau thli mami kah lungna he tah awlkaa hong mai ohla bii lawh thawhtatna dawngah aka tueng lungna taktak la a awm ham awm .
62003019	Tedawngah mami lawng awltak dawngah ka awm tite he tila m'ming u ai . Pathen haiah khaw ngaitluepla n'awm u ai .
62003020	Mami kah athetheen mingna thinkaw lawng mami te n'salphaam mai cakhaw Pathen tah mami kah athetheen mingna thinkaw lak ah bo ngaai tih ahih lawngtah soeprep boeih a ming tite mami lawng m'ming u .
62003021	Tedawngah ka lungna ka paya thli , mami he m'mah kah athetheen mingna thinkaw lawng n'salphaam nawh kawinih mami tah Pathen haiah raltheenna n'khueh u .
62003022	Mami lawng amah kah awlpeek te n'vai tih a kawngaih te n'sai dawngah mami lawng amah tengkah m'bih boeih te n'dang u .
62003023	Te a awlpeek tah a Capa Jesuh Khrih te mami lawng n'tangna tih mami tengah Khrih amah awlpeek angla pakhat oen khat n'lung u he ni .
62003024	A-u khaw Pathen kah awlpeek te aka vai tah Pathen oen pumkhatla awm tih Pathen khaw ahih oen ah pumkhatla awm . Te tila mami tengah Pathen kah peek Muithla rang oen ah Pathen tah mami oen pumkhatla awm tite m'ming u .
62004001	Ka lungna ka paya thli , Muithla ka khueh tila aka thui boeih te tangna u boel , tede ahimi kah Muithla khueh te Pathen tengkah aka law tang aw tite noekdak uh . Metihtiah , tawngha rawlrap thli , yahawh hlang dilai han ah yingyo u poen .
62004002	Pathen benkah Muithla ni tila ming thaina ham tah he tila ni ; a-u khaw Jesuh Khrih tah thlaanghing pumsa la va law tila aka ti boeih lawngtah Pathen tengkah aka law Muithla te a khueh .
62004003	Tede , a-u khaw Jesuh kawngah te tila aka pawm nawh tah Pathen tengkah Muithla te khueh nawh . Ahih kah khueh muithla te tah Khrih raal tengkah ni ; nangmi lawng te ang te va law ai tila na yaak u poen tih tahe dilai dawngah awm poen .
62004004	Tede ka ca ka nau thli nangmi tah Pathen thlaang la na awm u tih tawngha rawlrap thli te na taa u poen , metihtiah nangmi khuiah aka awm Muithla tah dilai koeva la aka awm thlaang thli kah muithla lak ah ahu-aham a awm ngaai dawngah ni .
62004005	Te kah tawngha rawlrap thli lawngtah dilai thaihu thli kawng he a thui u tih dilai koeva la a awm u dawngah dilai lawng a awl te a hutung .
62004006	Tede mami tah Pathen thlaang ni . A-u khaw Pathen aka ming lawngtah kaimi awl he a hutung u , a-u khaw Pathen thlaang la aka awm nawh lawngtah kaimi awl he hutung u nawh . He tila he awltak Muithla oen thawlhpalhna muithla laklaw kah alakloena te mami lawng n'thui thai u .
62004007	Ka lungna paya thli , lungna tah Pathen teng kalawng a law dawngah mami pakhat oen pakhat lung u sih . A-u khaw lungna aka khueh tah Pathen kah a ca la awm tih Pathen te a ming u .
62004008	A-u khaw lungna aka khueh nawhtah Pathen te ming nawh , metihtiah Pathen tah lungna ni .
62004009	Pathen lawng a Capa khueh duen khat bueng te mami ham dilai la avan tuihna rang oen a lungna te a tueng sak tih ahih rang oen mami lawng hingna khuehna ham ni .
62004010	Lungna ti he tah he tila ni : mami lawng Pathen n'lungna te nawh ni , tede amah lawng mami he n'lungna tih mami kah thawlhna khawdawp ngaaina ham a Capa avan tuih he ni .
62004011	Ka lungna ka paya thli , he tih aih la mami he Pathen lawng n'lungna atah mami khaw pakhat oen khat lung u van ham awm .
62004012	Pathen te a-u lawngkhaw hu noek nawh , tede pakhat oen khat n'lung u atah Pathen tah mami oen pumkhatla awm tih a lungna tah mami dawngah soep .
62004013	A Muithla te mami m'peek poen dawngah mami tah Pathen oen pumkhatla ng'awm u tih amah khaw mami oen pumkhatla awm tite aciimphanla m'ming u .
62004014	Ana Pa lawngah a Capa te dilai thlawnkung la avan tuih te hukung oen thlaangtloe tengah thuikung tah kaimi ni .
62004015	A-u khaw Jesuh tah Pathen Capa ni tila a phawng atah ahih te Pathen oen pumkhatla awm tih Pathen khaw ahih oen ah pumkhatla awm .
62004016	Te tila Pathen lawng mami n'lungna te kamami roeroe lawng ka ming u tih ka tangna u . Pathen tah lungna ni , a-u khaw lungna dawngah aka awm tah Pathen oen pumkhatla awm tih Pathen khaw ahih oen pumkhatla awm .
62004017	Awlcekna Khawhin ah mami lawng raltheenna khueh thaina hamla lungna tah mami dawngah avan soep sak poen ; he dilai ah mami hingna tah Jesuh kah hingna oen avai u dawngah te raltheenna te ng'khueh ai .
62004018	Lungna dawngah rihsakna awm nawh . Aka soep lungna lawngtah rihna boeih te biit aha-ata sak . Tedawngah rihsakna aka khueh thlaang tah lungna asoepbir te khueh thlan hun . Metihtiah rihna lawngtah dantatna oen bawngyawng haih .
62004019	Pathen lawng mami n'lungna lamha dawngah mami lawngkhaw n'lungna van .
62004020	A-u lawngkhaw Pathen ka lungna ti de a maya manau te a thina mangkhak atah hoem aka thui thlaang ni . Amik oen a huh maya manau pateng khaw a lungna nawh maiah ahih lawng a huh thai nawh Pathen te lungna thai manawh .
62004021	Khrih lawng mami tengah m'peek a awlpeek tah “ A-u khaw Pathen te a lungna atah a maya manau te lungna seh ” a ti te ni .
62005001	A-u khaw Jesuh Khrih tah Messiah ni tila aka tangna tah Pathen kah a ca ni . A-u lawngkhaw ana Pa te a lungna atah , ana Pa kah a ca thli te khaw a lungna .
62005002	Mami lawng Pathen kah ca-anau thli n'lungna tite mingna tah he tila ni ; mami lawng Pathen amah te n'lungna tih a awlpeek n'vai he ni .
62005003	Metihtiah mami lawng Pathen n'lungna tila thuingaihna tah a awlpeek thli n'vai he ni . Ahih kah awlpeek te tah mami ham rai aih mai nawh ,
62005004	metihtiah Pathen kah ca-anau boeih lawngtah dilai a taa thai . Mami lawng oengna rang oen dilai n'taa u .
62005005	A-u lawng dilai a taa thai ? Jesuh tah Pathen Capa ni tila aka tangna thlaang bueng lawngah a taa thai .
62005006	Jesuh Khrih tah amah kah Baptisma huhna tui oen a duekna thisen oen ah aka law ni . Ahih tah tui bueng oen law nawh tih pahih bok la tui oen thisen oen ah va law . He tah soeng tangtang tila Muithla amah roe lawng sausi a deeng , metihtiah Muithla tah awltak la a awm dawngah ni .
62005007	He kawngah sausi pathum awm .
62005008	Te tah Muithla , tui oen thisen he hue ni . He pathum hue lawng avan at rip la sausi a deeng u .
62005009	Mami lawngtah thlaang kah sausi deeng te n'tangna u ; tede Pathen kah sausi deeng tah a tha ra ngaai tih a Capa kawng te Pathen amah lawng sausi a deeng poen .
62005010	A-u khaw Pathen Capa aka tangna boeih lawngtah he sausi he lungbui khuiah a khueh ; tede a-u khaw Pathen te aka tangna nawh lawngtah Pathen lawng a Capa kawng a thui te a tangna nawh dawngah Pathen te hoemthuikung la a coengg sak .
62005011	Te sausi tah he ni : Pathen lawng mami he dungyan hingna m'peek poen tih te hingna tah a Capa dawngah awm .
62005012	A-u khaw a Capa te aka khueh lawngtah hingna te a khueh ; a-u khaw Pathen Capa te aka khueh nawh tah hingna te khueh nawh .
62005013	Pathen Capa aka tangna nangmi lawng dungyan hingna na khueh u te na mingna u ham he kah ca he nangmi tengah kavan thut .
62005014	Mami lawng amah kawngaih angla me ang thaihu khaw m'bih u atah a hutung tite aciimphanla m'ming u dawngah Pathen haiah raltheenna mami lawng n'khueh u .
62005015	Mami lawng amah tengah m'bih vengah a hutung tangtang tila m'ming u veng kalawng tah amah tengah m'bih boeih te khaw m'peek tila m'ming u baal .
62005016	Na maya manau lawng duekna toe aka mawt nawh koei thawlhna a sai te na huh u atah nangmi lawng Pathen tengah thangthui pe uh . Pathen lawng ahih te hingna a peek ai . He tah duekna toe aka pha sak nawh thawlhna aka sai thli ham ni . Tede duekna toe aka pha sak thawlhna awm , te kawngah te nangmi lawng Pathen tengah thangthui uh ka ti nawh .
62005017	Sai thawlh boeih he thawlhna ni , tede duekna toe aka pha sak nawh thawlhna awm .
62005018	Pathen kah ca-anau la aka awm lawngtah thawlhna sai poepa nawh tite m'ming u , metihtiah Pathen Capa lawng a hih te ading asuekla a khueh tih Raai Bawi lawngah raina pe thai nawh .
62005019	Dilai pum he Seitan kah ukna khuiah awm de mami tah Pathen kah thlaang la ng'awm tite m'ming u .
62005020	Pathen Capa tah va law tih Pathen tangtang te mami lawng mingna hamla mami tengah yaakmingna te m'peek poen tite m'ming u . A Capa Jesuh Khrih oen pumkhatla awmna dawngah Pathen taktak oen mami pumkhatla m'awm u . Ahih tah aka soeng Pathen taktak la awm tih dungyan hingna la awm .
62005021	Ka ca ka nau thli aka soeng nawh pathen thli teng kalawng tloeng u lah .
63001001	Ahaamca teng kalawng-Ka lungna hinyah koei Nutakhong oen a ca thli tengah : Kai bueng lawng kan lungna nawh tih awltak aka ming boeih lawngtah n'lungna ,
63001002	Metihtiah awltak tah mami khuiah awm tih mami tengah ayoeyah awm ai .
63001003	Pa Pathen oen Pa kah Capa Jesuh Khrih lawng lungvatna , reenna oen ngaimawngna te m'pe selang awltak oen lungna tah mami tengah awm yoeyah seh .
63001004	Pa lawngah mami awl m'peek angla na ca thli khatsut tah awltak dawngah a hing u te ka huh vengah ka awmngaih tangkiik .
63001005	Tedawngah ka lungna Nutakhong pakhat oen khat boeih lung u sih . He he awlpeek thaai kavan thut moe nih ; he tah acuekca veng kalawng yaak tangte awlpeek te ni .
63001006	He kah lungna tila ka thui ngaihna tah Pathen kah awlpeek te vai tih mami lawng hing ham awm ti ngaihna ni . Te awlpeek te tah acuekca veng kalawng boeih na yaak u poen angla lungna oen awm boeih uh ti he ni .
63001007	Jesuh Khrih tah thlaanghing pumsa la law tila aka tangna nawh thlaang , thlaangthaipalat thli dilai pum ah cet khonghak poen . Te ang thlaang te tah thlaangthaipalat oen Khrih kah raal ni .
63001008	Tedawngah nangmi lawng ngaiuepna oen na bi u te sungdeuh nawh ham oen ah na mami kah kutdo te asoepla na dang thaina ham ngaithuen lang awm uh .
63001009	A-u khaw Khrih kah cangpueina dawngah aka awm nawh tih te voel ah aka cet lawngtah Pathen te khueh nawh . A-u khaw cangpueina dawngah aka awm khak tah pahih bokla Pa oen Capa te a khueh .
63001010	Tedawngah a-u khaw pakhat khat nangmi tengah law tih he kah cangpueina he avan khuen nawh atah na im ah pah sak u boel ; “ Na sawah ngaimawngna awm seh ” tila khaw tina boel .
63001011	Metihtiah a sawah ngaimawngna awm seh tila aka ngaih tah ahih kah thaihu the saina dawngah bii bi puei la aka thuum van poen ni .
63001012	Nang tengah awl thui ham yahawh tangkiik awm de caram dawng catui cahaang oen ka thut nawh vetih mami awmngaih kawhoena asoepna ham ah nangmi oen pumpakla awlthui ham kamyin la nangmi teng law ham ka cai .
63001013	Na lungna na nau kah a ca thli lawng nang te n'toei u .
64001001	Ahaamca teng kalawng-Ka lungna Kaia , ataktangla ka lungduet tengah :
64001002	Ka lungna ka puei , soeprep boeih te anepnoeila a awmna ham oen sadingla na awm thaina ham ka thangthui . Muithla ben ah sadingla na awm tila ka ming .
64001003	Nang tah awltak ben ah ueppangla na awm tih awltak dawngah na awm yoeyah tila khatsut Khrihca maya manau thli a law u vengah avan thui u tih ka awmngaih tangkiik .
64001004	Ka ca thli te awltak dawngah awm u tila ka yaak thloei ah kai awmngaih sak tare ngai atloe awm nawh .
64001005	Ka lungna ka puei , Nang tah na pueipaw Khrihca thli ham Bii na bina ah ahimi mingtung mingnawh mai ham khaw ueppang tangtang la na awm .
64001006	Nang kah lungna kawng te ahimi lawng he kah Khrihcabu tengah a thui u poen . Ahimi khawlawng la poe a cehna u ham Pathen kah kawtlaakla bawmcem u de .
64001007	Ahimi lawng Khrih kah bii bina ah khawlawng ceh a tongcuek u vengah aka oeng nawh thli tengah bawmcemna thaihu khat khaw lawh ohla khawlawng cet u .
64001008	Tedawngah ahimi kah awltak bii he aka bi puei thlaang la awm van ham mami Khrihca thli lawng khaw he ang thlaang hue he tah bawmcem ham awm .
64001009	Khrihcabu tengah ca atoica kavan thut ; tede ahimi kah mawtkung la awm ham aka ngaih Diotrifi lawngtah ka awlthui he n'tu la khaw ngaai manawh .
64001010	Tedawngah kai ka law atah a sai thaihu boeih oen mami kawng a thui boeih te oen a hoem thui boeih te ka daih pe badai . Tecoengah he bueng muehla Khrihca maya manau thli a law ah khaw ahih lawng do nawh , ahimi te do ham aka ngaih thli te khaw a khang pe tih Khrihcabu khui kalawng ahimi te hek hamla a yawm mangkhak .
64001011	Ka lungna ka puei , athe thaihu te oett boel lang atheen thaihu te oett lah . A-u khaw thaihu theen aka sai tah Pathen thlaang la awm ; A-u khaw thaihu the aka sai tah Pathen te hu nawh .
64001012	Demetrias kah theenna he thlaang tawm lawng a thui ; awltak roe lawng ahih kah theenna he a thui . Mami lawngkhaw atheenna te n'thui u tih kai lawng ka thui he soeng tila na ming u .
64001013	Nang tengah awl thui ham yahawh tangkiik awm , tede caram dawng catui cahaang oen thut ham ka ngaih nawh .
64001014	Nangmi te ayuela huh ham ka ngaih , tevengah pumpakla mami lawng awl n'thui u badai .
64001015	Nangmi tengah ngaimawngna awm hawn seh . Kaimi kah paya boeih te pumpakla rip van toei .
65001001	Jesuh Khrih kah tuihyoeihthlaang oen Jeem kah manau Juda lawng Pathen lawngah a khue thlaang-thli , Jesuh Khrih lawng a thlipdah tih Pa Pathen kah lungna khuiah aka awm thli tengah :
65001002	Reenna , ngaimawngna oen lungna tah asoepbirla nangmi kah koeva la awm hawn seh .
65001003	Ka lungna ka paya thli , mami lawng n'dang rip thlawnna kawng he nangmi tengah ca oen thut hamla ka yawm . Pathen lawng a thlaang thli tengah vaikhatla khoekkoeng ham a peek oengna dawngah acakla pai ham nangmi tengah ca thut pahoei tih thaphawh ham ka poek .
65001004	Metihtiah Pathen n'tu la aka sak nawh thlaang khatsut ming mai muehla mami tim ah ahuepla va kuun u tih amami kah cuk-halhna te thlipdahna ham Pathen kah lungvatna kawng awlthang te akhuppalet la a thui u tih mami kah pakhat bueng bawimanghai oen Bawipa la aka awm Jesuh Khrih te a hoett u . He ang thlaang thli tah dan a tat ai tila caciim lawngah aruem veng kalawng a thui oepsoeh poen .
65001005	He ang thli boeih he na ming u poen de , Bawipa lawng Israel thlaang thli he metila Iyipt ram kalawng vai khat tah a loeih sak tih , tede hukhueng atah aka tangna nawh thlaang thli a duek sak boeih te ming sak koep ham ka ngaih .
65001006	Amami kah awmna huen a hoett tih , amami kah khuehtoen saithaina ari amawng khuiah aka awm nawh vanthlaang thli te poek u lah : Pathen lawng awlcekna Khawhin pui ah ahimi te dantatna peek ham dungyan thiirui oen a piin tih yiinna khuiah a khueh .
65001007	Sodom oen Gomorrah oen ah a tengvaai kah khawpui thli , te kah aka awm thlaang thli lawngkhaw vanthlaang thli angla thawlh u tih hutaa tawngpa thawlhna , asoeng nawh hutaa puei oen , tawngpa puei oen ah a thawlh u te poek uh : Ahimi kah dungyan hai dantat patang khang te thlaang boeih ham ngaithuenna la awm .
65001008	Tetih toengtoengla , tahe kah thlaang thli lawngkhaw mang ka man ti u tih amami pum dawngah thawlhna a sai u ; ahimi lawng Pathen kah aana te a hadalhna tih vaan asawsang kah ruep-awm thli te a thuitheet u .
65001009	Vanthlaang ukkung Maikal lawng pateng he tila sai nawh . Mosi rawkk te a-u lawng a lawh ai tila Seitan oen oelhtaih u tih a tawh athaam u vengah awlthe awlkha oen Seitan te Maikal lawng tapvoep ngam nawh , tede “ Bawipa lawng nang ng'ho ” a tina .
65001010	Tede he kah thlaang thli lawngtah amami kah yaakming nawh pakhat khat te the a phoei thil u ; ramsa angla amami kah thang puei cuihna oen a ming u thaihu thli lawngah ahimi te a phe u poen .
65001011	Ahimi ham khawmap tangkiik ! Kain kah lawngpui te ahimi lawng a vai u poen . Tangka ngaih dawngah Balaam kah thawlh saina te ang van ah te amami oen amami phuum u . Korah kah ceem raal thawh angla tho u tih ahih angla phe u boeih poen .
65001012	Ahimi lawng yahtaal pawk-arh la a caak a awk u tih nangmi kah lungna poeibuh veelna ah aka ciim nawh muenmawi oen lo u . Amami bueng ham te a poek u . Ahimi tah yilh lawng a yawng mailai khawtlantui aka awm nawh khawmai oen lo u . Atue atang ah pateng khaw aka thaih nawh thingkung thli oen lo u , ayung ruila phuk bangtlang tih aka duek roepsoet thingkung oen lo u .
65001013	Ahimi tah tuitunlii kah tuiphu oen lo u , ahimi kah yahpawhna thli te tuihawm angla pho . Ahimi tah aka cet mailai aisi oen lo u tih ahimi hamla Pathen lawng adungkoek yiinna ah dungyan huen a khueh pe poen .
65001014	Adam kalawng a pasarihna cadil Enok lawngah ahimi kawng te yan veng ka lawng he tila a thui oepsoeh poen :
65001015	“ Thlaang boeih te awlcek hamla , Pathen tula ka sak nawh thlaangthawlh boeih oen Pathen tula sak ohla a sai thawlhna boeih oen ah Pathen te tula sak ohla saringrup awl oen asal aphaamna boeih sawah dantat hamla Bawipa tah amah kah aciim vanthlaang toeklek toekna yahawh oen law ai ” tila ti .
65001016	He thlaang thli lawng caitoek khuep u tih thlaangtloe te a theet u ; amami kah athe kawngaih te a vai u ; amami oen amami te pawmsang u tih amami ngaihna dang ham tah thlaangtloe te thluethlue a koeh u .
65001017	Tede , Ka paya thli , mami Bawipa Jesuh Khrih kah celtuih thli lawng n'hu vengah nangmi tengah avan thui u te hilh u boel .
65001018	Ahimi lawng avan thui tah “ Atue boetna khawhin apha veng atah nangmi nuihbu kamring la aka thui thlaang thli , Pathen te tula sak ohla amami kawngaih aka vai thlaang law ai , ” tila a thui te ni .
65001019	He ang thlaang thli he tah pekbona saikung amami kah pumsa ngaihna oen aka piin u tih Muithla aka khueh nawh thlaang thli ni .
65001020	Tede ka paya thli , nangmi tah namami kah aciim oengna dawngah namami oen namami tawm athap patoeng uh . Aciim Muithla tharana oen thangthui uh .
65001021	Mami Bawipa Jesuh Khrih lawng reenna rang oen dungyan hingna m'peek ham te na ring u van angla Pathen kah lungna dawngah awm uh .
65001022	Uepvoetna aka khueh thlaang thli tengah reenna khueh uh ;
65001023	Hai khuikah thlaang thli te rot u langtah thlawn uh ; thlaangtloe tengah te rihna oen reenna khueh uh , tede ahimi kah pumsa ngaihna thawlh noknakna himbai te tah thina uh .
65001024	Nangmi na tlim nawh hamla aka doen thai , nangmi thawlhna a ciing sak tih awmngaihna oen amah Bawilen ruep-awmna haiah kuun thaina pekung ;
65001025	Mami kah Bawipa Jesuh Khrih rang oen pakhat bueng la aka awm Pathen , mami thlawnkung sawah acuekca kalawng khawseh , tahe ah khawseh ruep-awmna , tharana oen saithaina aana tah dungyan toela awm hawn seh . Amen .
66001001	He cabu he tah Jesuh Khrih lawng a phawng thaihu kawng thutna ni . He awlphawng tah aka thoeng yue ham koei te a tuihyoeihthlaang thli tengah tueng sak ham Pathen lawng a peek . Khrih lawngah he thaihu thli he a tuihyoeihthlaang Johan te ming sak hamla vanthlaang te a tuih tih ,
66001002	Johan lawng a huh thaihu boeih te a thui . Pathen tengkah awlthang oen Jesuh Khrih lawng a phawng awltak tah he ni .
66001003	He cabu aka tae thli tah a kam awm phoeih tih tawngha kah awlthang awl aka hutung thli oen he cabu khuiah a thut he aka vai tah yotheen a dawng u . Metihtiah he thaihu boeih a thoengna ham atue tah yoeii tengkek poen .
66001004	Johan teng kalawng , Asia ram khuiah aka awm Khrihcabu pasarih tengah : Aka awm lii , aka awm poen tih aka awm poe ham koei Pathen teng kalawng amah ngawlhcoen hai kah Muithla pasarih teng kalawng ,
66001005	duekna kalawng lamhacuekla aka tho , thincak sausi la aka awm , dilai sengpahrang boeih ukkung la aka awm Jesuh Khrih teng kalawng lungvatna oen ngaimawngna tah nangmi tengah awm hawn seh . Mami n'lungna tih a duekna oen mami he thawlhna kalawng aka loeih sak tih ,
66001006	ana Pa oen Pathen kah bii te bi thai ham mami he sengpahrang la khawseh Khawsoeih la khaw seh aka saikung Jesuh Khrih tengah ruep-awmna oen huham tharana tah dungyan toe awm yoeyah hawn seh ! Amen .
66001007	Bueh lah ! ahih tah muui dawng kalawng va rum thuk ! thlaang boeih lawng a huh ai , amah te cai oen aka thun hue lawngkhaw a huh u ai , Dilai sawkah thlaang boeih lawng rungrap u ai . Te tila awm roe hawn seh .
66001008	“ Kai tah lamhacuek , oen hukhuengkoek ni tila aka awm lii , aka awm coeng poen tih aka awm poe ham koei Thara koek Bawipa Pathen lawng a thui .
66001009	Kai tah nangmi kah maya Johan ni . Jesuh kah hubang la ka awm van angla a Ram khuiah aka awm hue kah patang khangna aka ming haih na puei na paw van ni . Pathen kah awl oen awltak , Jesuh lawng a phawng te ka thui dawngah Kai he Patmos tuisanglak ah n'khueh .
66001010	Bawipa Hin ah Muithla lawng ka sawah n'tlaak thil tih pengsara awl angla angaihhlangla aka riing awl te ka hu ben ah ka yaak .
66001011	Te awl lawng , “ Na huh thli he ca oen thut lang na thut cabu te he kah khawpui pasarih Efesa , Samarna , Perkamum , Tiatira , Sardis , Filadelfia oen Laudisia ah aka awm Khrihcabu hue tengah pat peh , " tila a thui .
66001012	Te tila awl aka thui te huh hamla ket ka maang tih ka bueh vengah sui haivangna pasarih ka huh .
66001013	Te haivangna pasarih laklaw ah thlaanghing oen aka lo u pakhat pai , a khowsai toe aka pha baidung te a bai tih a raang dawngah sui cihin oen yeen u .
66001014	Ahih kah sam tah tuumul angla rawsawng angla bawk tih a mik tah hai angla alh ;
66001015	a khow rawi tah hai dawng a thloei ruhum tuicii , a thuut heet angla thlupthlup pang tih a awl tah liksaituitlaak tuenn awl angla riing .
66001016	Ahih lawng a bantang kut ah aisi pasarih a pawm tih a kaa dawng kalawng voeivaang aka hatt samsen va thoeng . A mik-hai tah hingthun khawmik angla aang .
66001017	Ahih te ka huh vengah thlaangduek angla a khowkung ah ka tlim . A bantang kut te ka sawah a tloeng tih , “ Rih boel ! Kai tah lamhacuek oen hukhuengkoek la ka awm :
66001018	Kai tah aka hing ni ! Kai tah ka duek , tede tahe ah kai tah dungyan toe yoeyahla ka hing poen . Kai lawng duekna oen thlaangduek khaaw celkhui sawah ukna aana ka khueh .
66001019	Tedawngah nang lawng na huh thaihu boeih tahe ah aka awmlii thaihu thli oen hai ben ah aka thoeng ham koei thaihu thli pahih bok la thut lah .
66001020	Ka bantang kut dawngah na huh aisi pasarih oen sui haivangna pasarih kah thuingaihna awlhuep tah he tila awm : aisi pasarih hue he tah Khrihcabu thli pasarih kah vanthlaang tih haivangna pasarih tah Khrihcabu pasarih ni .
66002001	“ Efesa khaaw , Khrihcabu tengah he tila thut lah : A bantang kut ah aisi pasarih aka pawm tih sui haivangna pasarih tim ah aka yingyawi kah awl te tah he tila ni .
66002002	Kai lawng na sai boeih te ka ming ; Metila thatlawh boep la bii na bi tih kawdaw oen na awm te khaw ka ming . Nangmi lawng thlaangthe sawah Khawdawp na ngaai thai nawh te ka ming tih celtuih la awm nawh de celtuih la ka awm aka ti te na noek na dak u tih , thlaangthaipalat ni tila na huh u te ka ming .
66002003	Nang tah na kaw daw , kai kawngah nang lawng patang na khang te na kaw boet nawh .
66002004	Tede ka kaw a lawna nawh pakhat awm : nang lawngah acuekca kah nan lungna angla tahe ah nan lungna tlaih nawh poen .
66002005	Metihtlukla adangla na tlaak thuk te poek lah ! Na thawlhna te yut u lang acuekca kah na sai angla te sai lah . Nangmi lawng na thawlhna te na yut u nawh atah Nangmi tengla ka law vetih nangmi kah haivangna te huen tloe la kavan pawng poen ai .
66002006	Tede koeh ham pakhat tah awm : Nikolas hubang hue lawng a sai u te kai lawng ka thina van angla nangmi lawngkhaw na thina u van .
66002007	“ Tedawngah yaakna haa aka khueh lawngtah Muithla lawng Khrihcabu hue tengah a thui he ya hawn seh ! “ Taakung la aka awm thli tah Pathen dum khuikah hingna thingthaih te caak thaina nawl ka peek ai ” ti .
66002008	“ Smarna khaaw Khrihcabu kah vanthlaang tengah he tila thut lah : “ Lamhacuek oen hukhueng koek la aka awm ; duek tih aka tho koep kah awl uen tah he tila awm .
66002009	Patang raina na tawng te ka ming ; na khawdeng te khaw ka ming , tede nang tah kuirang tangtang ! Judah thlaang nawh de , Judah thlaang la ka awm aka ti hue lawng na thaang a the sak u te ka ming ; Ahimi tah Seitan kah thlaang ni !
66002010	Nang lawng patang khang ham koei me ang khaw rih boel . Hutung lah ! Seitan lawng nangmi noekdakna ham thlaangvaang te thong ah a thlaak ai ; nangmi kah patang khangna te hin ha khuiah boet ai . Duek toela kai ham uep-awm la awm lah ; taana kutdo la hingna kan pe ai .
66002011	“ Yaakna haa aka khueh lawng atah Muithla lawngah Khrihcabu thli tengah a thui awl he ya hawn seh ! “ Taakung la aka awm thli tah voeihih duekna kalawng loeih poen ai , ” ti .
66002012	Perkamum khaaw Khrihcabu kah vanthlaang tengah he tila thut lah : “ He awl tah voei vang aka hatt samsen khuehkung kah awl ni .
66002013	Ame huen ah na awm tite ka ming ; Seitan lawng a bawi ngawlhcoen a khuehna huen ni . Ka sawah uep-awm la na awm dawngah kai hamla uep-awm sausi la aka awm Antipas te Seitan a awmna huen ah a ngawn u vengah pateng kai nan oengna te na hoett nawh .
66002014	Tede na sawah ka kaw a lawna nawh thaihu ayawlca awm : te tah nangmi tim ah Balaam kah cangpueina aka vai thlaang khatsut awm ; Israel thlaangphun te thawlhna khuila mawt ham kutsai-muei thawthuengna caak awkk te caak ham hutaa tawngpa thawlhna oen ah thawlh hamla Balaam lawngah Balak te a cang puei .
66002015	Tetih van angla Nikolas kah cangpueina aka vai thlaang khatsut nangmi tim ah awm .
66002016	Tedawngah tahe ah thawlhna yut u loeih ! Thawlhna na yut u nawh atah nang tengah ka law yue vetih te thlaang hue te ka kaa khui kalawng aka thoeng samsen oen ka tloek ai .
66002017	“ Yaakna haa aka khueh lawngtah Khrihcabu thli tengah Muithla lawng a thui awl he ya hawn seh ! “ Taakung la aka awm thli tah thuh elh la aka awm manna takawi te ka peek ai . Ahimi boeih te lungto abawk pakhat ah rip ka peek ai , te dawngkah a thut miing athaai te a-u lawngkhaw thuingaihna ming nawh vetih te lungto aka dang hue bueng lawng ni a ming ai .
66002018	Tiatira khaaw Khrihcabu kah van-thlaang tengah he tila thut lah ! “ Pathen Capa , a mik rawi hai angla alh tih a khow rawi tah ruhum thuut heet angla thlup aka pha kah awl uen tah he tila awm .
66002019	Kai lawng na sai boeih te ka ming . Lungna na khueh te ka ming . Acuek vengkah lak ah atlawh ngaaila tahe ah na bi te khaw ka ming .
66002020	Tede na sawah ka kaw a lawna nawh tah he ni : amah oen amah Pathen kah celtuih la ka awm aka ti hutaa Jezebel te nang lawng na thlahphaam sut te ni . Ahih lawng a cangpueina rang oen ka thlaang thli te hutaa tawngpa thawlhna oen kutsaimuei thli thawthuengna caak awkk te caak hamla a mawt thawlh .
66002021	A thawlhna yut ham atue ka peek , tede ahih lawngah hutaa tawngpa thawlhna kalawng thawlh yut ham ngaih nawh .
66002022	Tedawngah ahih te ihkhun dawngah ka voeih sut vetih te ah te ahih oen samphaih haih thlaang thli te anat ngaaila patang a khang ai . Ahimi lawngah te hutaa oen athe thaihu a sai te a yut u nawh atah tahe roe ah patang ka khang sak ai .
66002023	Ahih kah a hubang hue te khaw ka ngawn boeih vetih tevengah kai tah thlaang boeih kah poekna oen kawngaihna mingkung tila Khrihcabu boeih lawng a ming ai . Nangmi pakhat rip he na saina taring ah kan thung ai .
66002024	“ Tede Tiatira khaaw kah thlaang-tloe hue lawngtah athe cangpueina te na vai u nawh tih thlaangtloe hue lawngah Seitan kah awlhuep dung a ti u te khaw na cang u nawh . Nangmi te atloe thalrih khatca khaw phueih sak ham ka ngaih nawh .
66002025	Tede na khueh u tangte te kai ka law toe acakla phoeih uh .
66002026	Taakung la aka awm thlaang oen ka kaw ngaihna aboet toe aka sai thlaang tah a Pa teng kah ka dang saithaina aana te ka peek van ai , thlaangphun tloe sawah thiicungpoelh oen uk ham oen ah ahimi te dilai am angla adiik anuui la de ham ah ukna aana te khaw ka peek ai . Aisi tumpa khaw ahimi te ka peek ai .
66002029	“ Yaakna haa aka khueh lawngtah Khrihcabu tengah Muithla lawng a thui awl te ya hawn seh . ” a tina .
66003001	Sardis khaaw Khrihcabu kah van-thlaang tengah he tila thut lah : “ Pathen kah Muithla pasarih oen aisi pasarih khuehkung kah awl tah he tila awm . Nang lawng na sai te ka ming ; nang tah aka hing angla na thaang theen , tede nang tah na duek tite ka ming !
66003002	Tedawngah hinghang langtah na khueh hun thaihu thli te a duek boeih taktak thlan ah na tha thlue sak koep uh . Nang lawng na sai thaihu te ka Pathen haiah soep thlan hun tite ka ming .
66003003	Tedawngah nang n'cang puei tangte thli oen na yaak tangte thli te hilh boel ; te thli te vai langtah na thawlhna yut loeih . Nang lawng na hinghang nawh atah thlaanghuuen angla na teng ka law vetih ka lawna atue pateng na ming manawh .
66003004	Tede Sardis khaaw ah aka awm thlaang ayawl lawngtah na himbai te aciimcala na khueh u hun . Himbai bawk bai oen kai oen ah n'yingyawi haih u ai .
66003005	Taakung la aka awm hue lawngtah he ang himbai bawk a bai u vetih ka thlaang ni ka tina ai .
66003006	“ Yaakna haa aka khueh lawngtah Khrihcabu thli tengah Muithla lawng a thui awl he ya hawn seh !
66003007	“ Filadelfia khaaw Khrihcabu kah vanthlaang tengah he tila thut lah : “ He awl he tah aka ciim tih ataktang la aka awm tengkah awl ni . Ahih tah Devid kah caabi tukung la awm tih , ahih lawng thawhka a awng veng atah a-u lawngkhaw khai khoep thai nawh vetih ahih lawng thawhka a khaih khoep atah , a-u lawngkhaw awng thai manawh .
66003008	Nang lawng na sai te ka ming ; nang lawng tha-awm tharana yoehca ni na khueh de kai lawng kan cang puei te na vai tih uep-awm la kai ham na awm te kan ming . Na haiah thawhka pakhat kavan awng poen , te tah a-u lawngkhaw khai khoep thai manawh .
66003009	Hutung lah ! Judah thlaang la ka awm ti u tih Judah thlaang tak nawh hoem thui hue te tah Seitan kah thlaang thli te nangmi haiah kavan law sak vetih na khow kungah ka buekuep sak ai . Nang kan lungna te ahimi boeih lawng a ming ai .
66003010	Thinsan kawdaw oen ueh hamla awl kan peek te na vai u dawngah , dilai sawkah thlaang boeih noekdakna hamla dilai dawngah aka law ham koei patang raina atue ah kan loeih sak ai .
66003011	Kai tah ka law yue ai . Nang kah taana kutdo te a-u lawngkhaw avan rot nawh ham na khueh thaihu te atheenla kuemkawl uh .
66003012	Taakung la aka awm tah ka Pathen kah tempal bok-im tuung la ka liing vetih ahih lawng tempal bok-im te metuek vengah khaw thoeih taak manawh . Vaan kah ka Pathen teng kalawng aka law , Jerusalem thaai ka Pathen kah khawpui miing thaai oen ah ka Pathen kah a miing te ahih pum dawngah ka thut ai . Ahih pum dawngah ka miing a thai te khaw ka thut baal ai .
66003013	“ Yaakna haa aka khueh lawngtah Khrihcabu thli tengah Muithla lawng a thui he ya hawn seh !
66003014	“ Laudisia khaaw Khrihcabu kah vanthlaang tengah he tila thut lah : “ Pathen lawng a suen thaihu boeih kah akungcuek la aka awm tih uep-awm oen ah ataktang sausi la aka awm Amen teng kah awl uenna tah he tila awm .
66003015	Nang lawng na sai boeih te ka ming ; Nang tah ading khaw na ding nge nawh tih aling khaw na ling nge nawh te kan ming . Nang he ading tihnawhtah aling pakhat khat la na awm ham ka ngaih !
66003016	Tede nang tah aling khaw na ling nge nawh , ading khaw na ding nge nawh tih pawl-oep la na awm dawngah nang tah ka kaa khui kalawng kan tha poen ai !
66003017	Nang lawngah , “ Kai tah ka bawi ka len tih ka voetna awm nawh ; ka ngoe boeih te ka khueh ’ , na ti . Tede nang tah metihtlukla na khawdeng tih reen kap la na awm te na ming nawh ! Nang tah na khawdeng , atliing ayaal la na awm tih na mik pum de lah koen .
66003018	Tedawngah bawilen kuirang taktang la na awmna ham kai teng kah sui tuiciil te lai hamla poekna theen kan peek . Atliing ayaal yaraula na awm te khukdahna ham oen ah na buen ham khaw , na mik a tuengna ham miksii te khaw lai baal .
66003019	Kai lawngtah ka lungna thlaang boeih te ka toel ka thaam tih dan ka tat . Tedawngah na tha thlue sak lang na thawlhna yut lah .
66003020	Hutung lah ! Thawhka ah ka pai tih ka khooek ; a-u lawngkhaw ka awl a yaak tih thawh a awng atah , a im khuila ka kuun vetih ahih oen buh ka caak haih vetih ahih khaw kai oen ah buh a caak haih van ai .
66003021	Kai tah taakung la ka awm tih tahe ah a Pa kah a bawingawlhcoen tengah ka ngawlh van angla , taakung la aka awm thli te ka bawingawlhcoen sawah kai oen haih ngawlhna nawl te ka peek ai .
66003022	“ Yaakna haa aka khueh lawngtah Khrihcabu thli tengah Muithla lawng a thui awl he ya hawn seh ! ”
66004001	He coengah atloe huhthlaam ka huh tih vaan ah thawhka aka awng u pakhat te ka huh . Acuek vengkah ka yaak tih awl akavan thui pengsara awl tuen angla aka riing awl lawngah , “ He la he law hang lah , he coengah aka thoeng ham koei te kan huh sak ai . ” tila a thui .
66004002	Kawlkalh ah Muithla lawng pahoei ng'awm puei tih vaan ah bawi ngawlhcoen pakhat awm , te ngawlhcoen dawngah thlaang pakhat ngawl .
66004003	Ahih kah mik-hai tah lungto phutlo jaspa oen karnelian angla aang tih bawi-ngawlhcoen tengvaai ah te emaral lungto araawng angla aka awm malpacung te awm .
66004004	Te kah bawingawlhcoen te atloe bawi ngawlhcoen pakul palii lawng a veel , te kah bawingawlhcoen dawngah himbai bawk a bai tih suilumuek aka muek ahaamca pakul palii ngawl u .
66004005	Bawi-ngawlhcoen dawng kalawng khaw thlappha tih khawhumm awl oen rekk tlaak awl va thoeng . Bawingawlhcoen haiah haithoei pasarih aka vang te awm tih te haithoei tah Pathen Muithla pasa-rih ni .
66004006	Bawingawlhcoen haiah tuikhal angla ciil tih thlalang tuilii oen aka lo u te awm . Te kah bawingawlhcoen a teng avai ah ramsa hing palii lawng a veel khoep tih te ramsa hing tah a hu a haiah a mik hooeng la awm .
66004007	Ramsa hing lamhacuek pakhatna te tah sathueng oen lo u , apahihna tah vaitaw oen lo u tih a pathumna te tah thlaanghing mik-hai oen aka lo u mik-hai a khueh tih apaliina te tah aka sawng lii tuhuum oen lo u .
66004008	Ramsa hing palii boeih lawngah phe paruk rip a khueh u tih akhui oen adau ah mik hooeng la betoet . Ahimi lawngah yiin oen daai toeng tlaih ohla : “ Aciim , aciim , aciim tah Bawilen koek Bawipa Pathen ni , Ahih tah aka awm poen , aka awm lii oen aka awm poe ham koei ni , ” tila laa a sak u .
66004009	Ramsa hing palii lawng bawingawlhcoen dawngah aka ngawl tih dungyan dungyan toe aka hing te ruep-awmna , hinyahna oen awmngaihna oen ah a thangpawm u .
66004010	Te tila a thangpawm u vengah ahaamca pakul palii lawng bawingawlhcoen dawngah aka ngawl haih te buekuep u tih dungyan dungyan toe aka hing te a bok u . A suilumuek thli te bawi-ngawlhcoen haiah a tloeng u tih ,
66004011	“ Kaimi kah Bawipa oen Pathen ! Nang lawngah ruep-awmna , hinyahna oen huham tharana te dang hamla tuueng ta-ngak , Metihtiah soeprep thaihu he nang lawng na sai tih na kawngaih angla , te thli te na awm sak tih na hing sak , ” tila a thui u .
66005001	Bawingawlhcoen dawngah aka ngawl lawng a bantang kut ah cayaawl pakhat a pawm te ka huh . Te cayaawl tah khatben khatbang ah ca a thut boeih tih tacik pasarih oen a heen .
66005002	Tecoengah tha aka ra tangkiik vanthlaang pakhat ka huh tih te vanthlaang lawng , “ A-u nuem he thawhcang heen aka phe tih cayaawl thlam ham aka tuueng ? ” tila angaihhlangla a paang awl te ka yaak .
66005003	Tede te cayaawl te thlam tih akhuiben bueh ham koei vaan ah khaw , dilai dawngkhaw , dilai dangah khaw a-u khatca khaw awm nawh ,
66005004	Te cayaawl te aka thlam ham oen akhuiben aka bueh ham khatca khaw a huh u nawh dawngah thloekthloek ka rap .
66005005	Tevengah ahaamca pakhat lawng , “ Rap boel , Bueh lah ! Judah phun khuikah Sathueng , Devid cadil aka lenduet lawngah taana a khueh poen tih thawhcang pasarih te a phe thai tih cayaawl te a thlam thai . ” tila avan thui .
66005006	Tecoengah tuuca pakhat bawingawlhcoen alungkir ah pai tih ramsa hing palii oen ahaamca thli lawng a veel khoep te ka huh . Te tuuca tah ngawn tangte angla awm . Te tuuca lawng ki pasarih oen mik pasarih a khueh tih ; te mik pasarih tah dilai pum ah tuih la aka awm Pathen Muithla pasarih te ni .
66005007	Tuuca lawng cet tih bawingawlhcoen dawng aka ngawl kah bantang ben kut ah a pawm cayaawl te a lawh .
66005008	Te tila a lawh vengah te ramsa hing palii hue oen ahaamca hue pakul palii tah tuuca haiah buekuep u . Pakhat rip lawngah tingtoeng pakhat rip a khueh u tih riimtuui oen ah aka bepir sui boengloeng pakhat rip a pawm u , te riimtuui tah Pathen thlaang thli kah thangthuina ni .
66005009	Ahimi lawng , “ Nang tah cayaawl te lawh ham oen tacik te phe tih thlam hamla na tuueng roe . Metihtiah n'ngawn u tih nang kah Luciik duekna oen thlaangphun soeprep , awlcawm awlcee , ram tawm oen namtawm te Pathen ham na lai poen .
66005010	Nang lawng ahimi te mami kah Pathen bii aka bi ham khawsoeih la khaw sengpahrang la khaw na sai poen dawngah ahimi lawng dilai he a uk u poen ai , ” tila laa thaai te a sak u .
66005011	Tecoeng ka bueh koep vengah vanthlaang toeklek toekna nawh kah awl te ka yaak ! Ahimi lawngah bawingawlhcoen te khaw , ramsa hing palii oen ah ahaamca hue te a veel tih pai u ,
66005012	angaihhlangla laa a sak u tih : “ A ngawn u Tuuca lawngah Huham tharana oen kuirangna , Cuihna oen tharana , hinyahna oen ruep-awmna oen ah thangpawmna tah dang hamla tuueng ta-ngak , ” ti u .
66005013	Tecoengah vaan ah aka awm boeih oen dilai dawngah khaw , dilai dangkah aka awm boeih , tuitunlii ah aka awm boeih oen Khawhipuempa kah aka hing boeih lawng : “ Bawingawlhcoen dawngah aka ngawl tuuca tengah thaangtheenna oen hinyahna , ruep-awmna oen tharana tah yoeyahla dungyan toe awm hawn seh , ” tila laa a sak te ka yaak .
66005014	Ramsa hing palii hue lawngah te , “ Amen ! ” tila a thui u tih ahaamca hue lawng buekuep u tih a bok u .
66006001	Tecoengah tuuca lawng tacik deng pasarih khuikah lamhacuek tacik deng a awng te ka huh tih ramsa hing palii khuikah pakhat lawng khawhumm awl angla aka humm awl oen “ Law lah ” a ti awl te ka yaak .
66006002	Ka bueh vengah marang bawk pakhat ka huh . Te marang aka cit lawngah li pakhat a pawm , ahih te bawilumuek pakhat a peek u . Taakung la aka awm lawng taa hamla aka cet angla te cet .
66006003	Tecoengah tuuca lawng tacik deng pahihna te a awng tih ramsa hing pahihna lawng , “ Law lah ” a ti awl te ka yaak .
66006004	Tecoengah atloe marang seen pakhat va thoeng . Marang aka cit tengah te thlaanghing pakhat oen khat ngawn u the ham , dilai ah raal thawh sakna aana te khaw a peek . Ahih te samsen bo hlang a peek .
66006005	Tuuca lawngah tacik deng pathumna te a awng vengah ramsa hing pathumna lawng , “ Law lah ” a ti awl te ka yaak . Ka bueh vengah marang muuem pakhat ka huh . Marang aka cit lawng te a kut dawngah cawi a pawm .
66006006	Ramsahing palii tim kalawng awl aka thoeng pakhat ka yaak tih , “ Hin at kah thapang phu ah sangvut tah suum at , balii tah suum thum peek la awm . Tede olif thingkung oen misur dum thli tah phe boel ti .
66006007	Tecoengah Tuuca lawng tacik deng apaliina te a phe tih a awng , ramsa hing apaliina lawng , “ Law lah ” a ti awl te ka yaak .
66006008	Ka bueh vengah marang pawlvawkk pakhat te ka huh . Te marang aka cit te Duekna a miingna tih a hu ah Hell lawng a vai tawkkhak . Ahimi te dilai thloep lii ah thloep at te raalpui oen khaw , khawkha oen khaw , tlawhnatna oen khaw , ngawn hamla ukna aana a peek .
66006009	Tecoengah Tuuca lawng apa-ngaana tacik deng te a awng . Pathen awl a phawng u tih uep-awm sausi la a awm dawngah a ngawn u thlaang thli kah Muithla thli te bokna-thaang huiah ka huh .
66006010	Ahimi lawng angaihhlangla pang u tih , “ Aka ciim tih aka doeng Thara koek Bawipa ! Kaimi aka ngawn dilai thlaang thli he awlcek nawh tih dan tat ohla metuek toe nuem na awm hun ai ” ti u .
66006011	Ahimi te baidung bawk pakhat rip a peek tih , ahimi angla ngawn ham aka awm biibipuei thli oen maya manau thli asoep thlantoe kawlkalh ah duem hamla a thui pe u .
66006012	Tecoengah Tuuca lawng tacik deng parukna te a awng te ka huh . Likluei angaih-hlangla hinghuen tih khawmik khaw himbai pawn amuuem angla muuem tih thla khaw apum boeih la thisen angla ling .
66006013	Thlipui lawng a hinghoek tih thaidut thaih munkang a thing dawngkah a rul angla vaan kah aisi thli khaw dilai la tla .
66006014	Vaan khaw cayaawl angla yaawl u tih ha-ata boeih oen tuisanglak boeih khaw a awmna huen kalawng thoeih boeih u .
66006015	Tecoengah dilai han sengpahrang boeih ukkung thli boeih oen raalbawi boeih , kuirang thlaanglen thli oen huham tharana boeih oen ah thlaangtloe boeih , saltamnaa oen thlaangcuem boeih lawngah tlaang kah lungnu thlip oen lungkaw khuiah thuh u boeih .
66006016	Ahimi lawngah tlaang oen lungnu nala te “ kaimi he n'naam langtah bawingawlhcoen dawng aka ngawl kah mik huh oen Tuuca kah thinsana kalawng ng'thlip u lah !
66006017	Ahimi kah thinsana rih awm khawhin tah avan pha poen , a-u lawng a ueh thai ai ? ” tila paang u .
66007001	Tecoengah dilai akil palii ah aka pai vanthlaang palii te ka huh . Ahimi lawng dilai saw oen tuitunlii ah khaw , thingkung thlii dawngah khaw , khaw-athli nawh ham dilai a kil palii kah yilh te khak a tuuk u .
66007002	Tecoeng ah aka hing Pathen kah tacik deng aka pawm vanthlaang pakhat lawng khawcuuk ben kalawng a law hang te ka huh . Ahih lawng dilai oen tuitunlii sawah patang khang sak thaina aka khueh vanthlaang palii hue te angaihhlangla paang tih a khue .
66007003	Te kah vanthlaang lawng , “ Ka Pathen kah tuihyoeihthlaang thli kah a tal ah thawhcang ka heen thlan ah nangmi lawng dilai oen tuitunlii oen ah thingkung thli sawah raina pha sak u boel de , ” tila a thui .
66007004	Tecoengah Pathen kah thawhcang oen a heen thlaangmi tah thong yakhat coeng thong sawmlii coengah thong lii a awm te avan thui . Te thli tah Israel thlaangphun paha thlaihih khuikah tih ,
66007005	Judah phun , Riubin phun , Kad phun , Asher phun , Naptali phun , Manasseh phun , Simeon phun , Levi phun , Issakar phun , Zebulun phun , Josep phun , oen Benjamin phun , ni . Phun khat dawngkah thlaang thongha thlaihih te thawhcang heen la awm .
66007009	Tecoeng atah ka bueh vengah a-u lawngkhaw a toek lek nawh thlaangping te ka huh . Ahimi tah awlcawm awlcee aka thui nam tawm oen phun soeprep peng tawm ram tawm kah aka law boeih tih Ahimi lawng himbai bawk bai oen samtoe a pawm u tih bawingawlhcoen oen Tuuca haiah pai u .
66007010	Ahimi lawng , “ Thlawnna tah bawingawlh-coen dawng aka ngawl Pathen oen Tuuca teng kalawng ni a law ” tila paang u .
66007011	Vanthlaang boeih lawng bawingawlhcoen oen ahaamca hue oen ah ramsahing palii te a veel khoep tih pai u . Tecoengah bawingawlhcoen haiah buekuep u tih Pathen te a bok u tih ,
66007012	“ Amen ! Thaangtheenna , ruep-awmna , cuihna , awmngaihkoehna , hinyahna , huham tharana oen tha-awmna tah Pathen kah koeva la dungyan dungyan toe awm hawn seh ! Amen ! ” tila a thui u .
66007013	Ahaamca thli tim kah pakhat lawngah , “ Himbai bawk aka bai hue he a-u hue kai ? ahimi he ame kalawng a law u ? ” tila kai te n'doet .
66007014	Kai lawng , “ Ka ming nawh , Bawipa , Nang lawng ni na ming , ” ka tina . Ahih lawngah , “ He kah thlaang hue he tah mueirihtamyiin heemtekna kalawng aka loeih thli ni , Ahimi lawng Tuuca thisen oen a himbai te a suk u tih aciim sak u poen .
66007015	Tedawngah ahimi lawng Pathen kah bawingawlhcoen haiah pai u tih yiin oen daai tempal bok-im ah bii te a bi pe u . Bawingawlhcoen dawng aka ngawl lawngah ahimi te a awm puei vetih a thlip adah poen ai .
66007016	Ahimi lawngtah buhpawng tuihalh khaw ming koep u tlaih manawh ; ahimi te khawling lawngkhaw kaang nawh vetih aling a-alh lawngkhaw daw yet tlaih manawh .
66007017	Metihtiah bawingawlhcoen alungkir ah aka awm Tuuca te tah ahimi doenkung tuudoen la awm vetih hingna tuibaap la te a ceh puei ai . Pathen lawngah ahimi kah mikphitui boeih te a huih pe poen ai , ” tila avan thui .
66008001	Tuuca lawng tacik deng pasa-rihna te a awng vengah vaan ah khawnoek tentan yunyan dipsiditla awm .
66008002	Tecoengah Pathen haiah aka pai vanthlaang pasarih te ka huh tih pengsara pasarih te a peek u .
66008003	Atloe vanthlaang pakhat riimtuui huihthlutna pakhat aka pawm te law tih bokna-thaang tengah te pai . Bawingawlhcoen haiah aka awm sui oen a sai bokna-thaang dawngah Pathen thlaang boeih kah thangthuina oen nawn haih ham riimtuui yahawh hlang ahih te a peek .
66008004	Huihthlutna haikhu tah Pathen haiah aka pai vanthlaang kut dawng kalawng Pathen thlaang thli kah thangthuina oen ah asawla luui haih .
66008005	Tecoengah vanthlaang lawngah riimtuui beeldung te a lawh tih bokna-thaang dawngkah haialh te akhuila a sang coengah dilai la a voeih . Khaw humm tih rekk tla , khaw thlappha tih likluei hinghuen .
66008006	Tecoengah vanthlaang pasarih lawng pengsara pasarih tum hamla kamthlah u .
66008007	Lamhacuek vanthlaang lawng pengsara te a tum vengah thisen oen aka thoekk u hai oen reel te dilai la tla . Dilai thloep thum ah thloep at , thingkung thloep thum ah thloep at oen ramtliim khaw ung boeih .
66008008	Vanthlaang pahihna lawng pengsara te a tum vengah tlaang angla aka bo thaihu pakhat te tih hai angla aka alh te tuitunlii khuila tla . Tuitunlii thloep thum ah thloep at te thisen la coengg boeih tih ,
66008009	tuitunlii khuiah aka hing boeih thloep thum ah thloep at te duek boeih tih tuisangphaw thloep thum ah thloep at te rawk boeih .
66008010	Tecoengah vanthlaang pathumna lawng pengsara a tum vengah haithoei hairawng angla aka alh aisi pakhat vaan kalawng tuiva oen sawkca thloep thum thloep at dawngah tla .
66008011	( Te aisi tah “ Khahiik ” a miingna ) Tui thloep thum ah thloep at tah tuikha la coeng boeih tih , te tila khahiik aih dawngah tui aka aw thlaang boehoengla duek .
66008012	Tecoengah vanthlaang apaliina lawng pengsara a tum vengah khawmik thloep thum ah thloep at tah see tlaih nawh tih thla khaw thloep thum ah thloep at , aisi thloep thum ah thloep at vaang tlaih nawh . A aangna thloep thum ah thloep at auh boeih . Yiin thloep thum ah thloep at , daai thloep thum ah thloep at ah aangna te awm tlaih nawh .
66008013	Tecoeng ka bueh vengah vaan asanghlang khawhi ah aka sawng tuhuum pakhat lawng angaihhlangla , “ khawmap ! khawmap ! vanthlaang atloe pathum hue lawng pengsara a tum veng atah dilai thlaang boeih hamla metihtlukla khaw amap ai ” tila a paang awl te ka yaak .
66009001	Tecoengah vanthlaang pa-ngaana lawng pengsara a tum vengah vaan kalawng dilai la aisi pakhat a tlaak thuk te ka huh , te kah aisi tengah aka boet nawh ungrawmdung awngna caabi te a peek .
66009002	Ungrawmdung te aisi lawng a awng vengah haikhu te vahhai haikhu angla thoeng hang . Te haikhu lawng khawmik oen yilh te a yiin sak khoep .
66009003	Te kah haikhu khui kalawng khaurang thli va thoeng tih dilai la rum thuk , te kah khaurang thli te celkhui ta-ai angla tharana te a peek .
66009004	Te kah khaurang thli te dilai han kah ramtliim khaw thingkung rawkung oen atloe thingkung khaw , phe ham awl pe nawh tih a tal ah Pathen kah tacik deng aka awm nawh thlaang thli bueng ni te thli lawng a phe thai ai .
66009005	thlaang thli he ngawn hamla tah khaurang thli te awl pe nawh . Tede thla ngaa khuiah ngan bawh tah a peek vetih celkhui ta-ai kah atah tlawh angla tlo ai .
66009006	Te kah thla ngaa khuiah thlaang thli lawng duekna te a tlap u ai , tede duekna te dang u manawh ; duek ham a ngaih u suide ahimi te duekna lawng a reel ai .
66009007	Te khaurang thli tah raal kah ham , kamthlah oepsoeh marang oen lo u ; te thli tah a luu dawngah suilumuek oen aka lo u te a muek tih a mik-hai thli tah thlaanghing mik-hai angla awm .
66009008	Te thli kah a sam tah hutaa kah sam oen lo u tih a naw thli tah sathueng naw oen lo u .
66009009	A raang dawngah thii-rangphaw oen aka lo u te a daan tih a phe humm awl tah raaltukna ah aka cet marang-lengg thli kah tuenpau awl oen lo u .
66009010	Te kah khaurang thli lawng celkhui ta-ai kah a mai angla aka sum pikyik te a khueh tih thla ngaa khuiah thlaang nganbawh yaak sak thaina a sue awm .
66009011	Ahimi lawng ukkung sengpahrang a khueh u tih te ukkung tah boet nawh ungrawmdung ukkung vanthlaang te ni . A miing tah Hebru awl la Abaddon a miingna tih Krik awl la tah Apollion a miingna . ( thui ngaihna tah “ phekung ” tina ni . )
66009012	Lamhacuek kah mueirihtamyiin pakhatna tah boeih poen ; He coengah mueirihtamyiin pahihna law hun ai .
66009013	Tecoengah aparukna vanthlaang lawng pengsara te a tum vengah Pathen haiah aka awm sui oen a sai bokna-thaang kah akil palii kalawng awl pakhat aka law te ka yaak .
66009014	Te awl lawngah pengsara aka tum vanthlaang aparukna te , “ Yufratis tuivapui ah a khawh mangkhak vanthlaang palii hue te thlah loeih , ” a tina .
66009015	Vanthlaang palii hue te a thlah u . Ahimi te he kum , he thla , he khawhin kah atue atang roe ah dilaipum kah thlaangmi thloep thum ah thloep at te ngawn hamla aka awm oepsoeh thlaang hue poen ni .
66009016	Marang aka cit raalkap tah apum boeih la millian yahnih awm tila avan thui .
66009017	Huhthlaam ka huhna dawngah marang thli oen marang aka cit thli lawng hai angla a lingduuk , safaiar lungto phutlo khawcil angla a hiing , kat angla engpawn la aka awm rangphaw a khueh u te ka huh . Marang luu thli tah sathueng luu oen ah lo u tih te thli kah a kaa khui kalawng hairawng , haikhu oen kat haialh va thoeng .
66009018	Marang thli kah kaa khui kalawng aka thoeng hai , haikhu oen kat haialh tlawhtahaw pathum lawngah thlaanghing thloep thum ah thloep at te a ngawn boeih .
66009019	Marang thli kah huham tharana tah a kaa oen a mai dawngah awm . A mai thli tah ruul angla a luu awm tih te a mai te thlaang nganbawh peekna ham a hawna .
66009020	He kah tlawhtahaw ah aka duek nawh tih aka deem thlaang hue lawngah amami kah sai cawplap thaihu te hoett u nawh . Ahimi lawng raaithe a bok te khaw toeng nawh tih mik aka tueng nawh , haa aka pang , aka tatvuet thai nawh sui , ngun , ruhum , lungto , thing oen a sai kutsaimuei a bok te khaw toeng u nawh .
66009021	Ahimi lawngah thlaang ngawnna , mu-uih caakna , hutaa tawngpa thawlhna oen huencaanna te khaw yut u nawh .
66010001	Tecoengah tha aka ra vanthlaang atloe pakhat vaan kalawng a rum thuk te ka huh . Ahih lawngah muui oen yaawl u tih a luu te malpacung oen a yeen ; A mik-hai tah khawmik oen lo u tih a khow rawi tah aka alh hai tuung angla awm .
66010002	A kut dawngah cayaawl ayiit pakhat a dai phak tih a pawm . A bantang khow oen tuitunlii te a caawt tih a voei khow oen dilai te a caawt ,
66010003	Sathueng kaawk awl angla angaihhlangla te paang . Te tila a paang coengah khawhumm awl pasarih lawng avan roei .
66010004	Khawhumm pasarih kah awlthui te thut hamla ka kamthlah vengah vaan kah awl lawngah “ khawhumm pasarih kah awl te awlhuep la khueh , thut boel de ! ” a ti te ka yaak .
66010005	Tecoengah tuitunlii oen dilai dawngah aka pai vanthlaang ka huh te lawngah a bantang kut te vaan benla a phawh tih , dungyan , dungyan toe aka hing tih vaan , dilai oen tuitunlii oen ah soeprep thaihu saikung ,
66010006	Pathen miing oen ah awlkamna a sai . Vanthlaang lawngah , “ Diw aih tlaih manawh !
66010007	Pathen lawng amah kah tuihyoeih tawngha hue tengah a thuisut angla Vanthlaang pasarih lawng pengsara a tum vengah a kamthlahna awlhuep te soep badai ” tila a thui .
66010008	Tecoengah vaan kah awl ka yaak pakhat lawngah avan thui koep baal tih “ Cet langtah dilai oen tuitunlii sawah aka pai vanthlaang kut dawngkah cayaawl a dai phak te lo lah ” n'tina .
66010009	Vanthlaang tengla te ka cet tih , cayaawl yiitca te m'peekna ham ka bih . Vanthlaang lawng , “ lo langtah ca lah ; na bung khui atah khahiik vetih na kaa dawng tah khawitui angla didip ai ” ti .
66010010	A kut dawngkah cayaawl yiitca te ka lawh tih ka caak , ka kaa dawngah khawitui angla didip tih ka bung khui atah khahiik sut .
66010011	Tecoengah van-thlaang lawng “ Pathen lawng peng tawm ram tawm thlaangphun boeihboeih awlcawm awlcee oen ah sengpahrang thli kawng a thui awl te nang lawngah na thui pe koep ham awm , ” tila avan thui .
66011001	Tecoengah tahna cungkui angla aka awm caapu thing pakhat te kai m'peek tih , “ Cet lang Pathen kah tempal bok-im oen bokna-thaang te tah lah , tempal bok-im khuiah Pathen aka bok thli te khaw toek lah .
66011002	Tede tempal bok-im adauben kah talawng te hooep de , tah boel , metihtiah te huen te thlaangphun tloe thli a peek tih , ahimi lawng Aciim Khawpui te thla sawmlii thla hih khui a khow oen a caawt u ai .
66011003	Kai lawng sausi la thlaang pahih ka tuih ai , ahih rawi lawng tlamhi te a bai hih vetih khawhin thongkhat yahnih sawmruk khui Pathen awl te a phawng hih ai . ” tila a thui .
66011004	Te sausi pahih te tah dilai Bawipa haiah aka pai olif thing pahih oen haiim pahih te ni .
66011005	A-u lawngkhaw te sausi pahih te nganbawh peek ham aka ngaih tah ahih rawi kah kaa khui kalawng aka thoeng hai oen a raal thli te boeih a ngawn ; a-u lawngkhaw te rawi te nganbawh peek ham aka yawm boeih te tah he tila a ngawn boeih ai .
66011006	Ahih rawi lawngah Pathen awl a phawng vengkah atue atang khuiah khawtlan nawh ham ah vaan te khaihkhoep ham aana a khueh . Ahih rawi lawng sawkca tuiva tui khaw thisen la coengg sak ham aana a khueh ; Te rawi lawngah amah ngaih vengah dilai he tlawhtahaw phun soeprep oen tlawh sak ham aana a khueh baal .
66011007	Te rawi lawng Pathen kah awlthang te a phawng hih coeng atah aka boet nawh ungrawmdung khui kalawng satluung te thoeng hang vetih te rawi te a teek ai . Te rawi te a taa vetih a ngawn ai .
66011008	ahih rawi kah a rawkk te a bawipa a ngawnna khawpui kah noekna a miing tah Sodom , tih-nawhtah Iyipt tila awm .
66011009	Ram boeih , thlaangphun boeih , awlcawm awlcee aka cal oen nam tawm lawngah hin thum coeng hin vaang toe ah ahih rawi kah a rawkk te a bueh u vetih up hamla a khang khak u ai .
66011010	He tawngha pahih lawng thlaanghing sawah patang khangna broela a thoeng sak dawngah , he tawngha pahih a duek dawngah dilai thlaang thli tah awmngaih u ai , pakhat oen khat kutdo pe u the vetih taana poei a sai u ai .
66011011	Khawhin hin thum coeng hin vaang adiw coengah Pathen tengkah hingna hill law tih te rawi kah a kaw khuiah kuun , te rawi lawng tho tih pai hih . Te rawi te aka hu boeih tah a phuu hluih tho tih caalla a rih u .
66011012	Tecoengah tawngha rawi lawng , “ He la va luui hang ! ” tila angaihhlangla a tina awl te a yaak hih . A raal thli kah mik huh roe maiah muui dawngah te vaan la luui hang .
66011013	Teveng tue roe ah te likluei angaihhlangla hinghuen tih khawpui thloep ha ah thloep at tah rawk boeih tih thlaang thongsarih duek . Aka awm hun thlaang thli lawng lakueng u tih vaan ah aka awm Pathen kah alenna te a thangpawm u .
66011014	Mueirihtamyiin pahihna tah boeih poen ; Tede apathumna mueirihtamyiin , te va thoeng yue ai .
66011015	Tecoengah pasarihna vanthlaang lawng pengsara a tum tih angaihhlangla aka humm vaan kah awl lawng , “ Dilai ukna huham tharana tah mami kah Bawipa oen amah kah Messiah tengah tahe ah awm poen tih dungyan toela a uk poen ai ! ” tila a thui .
66011016	Tevengah bawingawlhcoen dawngah aka ngawl ahaamca pakul palii hue lawngah buekuep u tih Pathen te a bok u ,
66011017	“ Thara koek Bawipa Pathen , Nang tah tahe ah aka awm lii oen aka awm coeng la na awm ! Na bawilenna huham thara te na hawna tih uk hamla na tong poen dawngah kan uem tangkiik !
66011018	Tahe kah atue he tah na thinsa a lawna atue tih thlaangduek thli awlcekna atue la a awm dawngah , Pathen a ka bok nawh thli tah a thinsa tangkiik . Tahe kah atue he tah na tuihyoeih tawngha thli oen na thlaang thli boeih , nang aka hinyah ayiit abo boeih kutdo peekna atue ni . Dilai aka phekung thli phena ham atue tah avan pha poen ! ” tila a thui .
66011019	Tevengah vaan ah aka awm Pathen tempal bok-im te awng u tih Tempal bok-im khuikah Awlkam Kong te tueng . Tecoengah khaw thlappha tih rekk tla , khaw humm , likluei hinghuen tih reelnu thoei .
66012001	Tecoengah vaan dawngah kawpoekrai noekna bohlang pakhat va tueng . Hutaa pakhat lawng khawmik te himbai la a bai , thla te a khow oen a caawt tih aisi paha thlaihih aka awm bawilumuek te a muek .
66012002	Camoe awm tawm-alel tih ca awm tlawh oen paang .
66012003	Vaan ah atloe kawpoekrai noekna pakhat va tueng . Ruultluung bohlang alingduuk pakhat , luu pasarih oen ki paha thlaihih a khueh tih a luu dawngah bawilumuek pakhat rip a muek .
66012004	Ahih lawngah vaan kah aisi thloep thum ah thloep at te a mai oen ah a khawl tih dilai la a voeih . Ruultluung lawngah camoe te a awm atah doelh pahoei hamla a ca awm tawm-alel hutaa haiah te pai .
66012005	Tecoengah thlaangphun boeih te thii cungpoelh oen uk hamla a capa te hutaa lawng a cuun . Tede camoe te a rot pe tih Pathen oen a bawingawlhcoen tengla a khuen .
66012006	Te hutaa tah Pathen lawng aroek abah pe sut ramhum huhang la te viil u vik . Te huen ah ahih te khawhin thongkhat yahnih sawmruk khui a cawm acah u .
66012007	Tecoengah vaan ah raalpui tho . Maikal oen a vanthlaang thli lawng Ruultluung te a teek u tih ruultluung lawngah khaw , ahimi te a vanthlaang thli oen a teek u van ;
66012008	Tede ruultluung tah sung tih amah oen a vanthlaang thli lawng vaan ah awm ham dang u tlaih nawh .
66012009	Dilai pum thailatnakung Seitan , tihnawhtah Raaibawi aka miingna suenyan kah ruultluung bohlang te a vanthlaang thli oen dilai la avan thlaak haih .
66012010	Tecoengah vaan ah angaihhlang paang awl te ka yaak tih , “ Pathen kah thlawnna tah tahe ah law poen ! Pathen lawng sengpahrang angla amah huham tharana te a tueng sak poen ! Tahe tah Messiah lawng amah aana te a tueng sak poen ! Metihtiah Pathen haiah pai tih yiin , daai ah mami kah maya manau thli thawlh aka peelkung te vaan adaubenla a voeih poen .
66012011	Mami kah maya manau thli lawng Tuuca kah thisen rang oen amami lawng a thui awltak oen khaw Seitan te a taa poen ; ahimi lawng a hingna peek tih duek ham toe a hep u poen .
66012012	Tedawngah nangmi vaan oen vaan ah aka awm boeih lawng awmngaih u lah ! tecakhaw dilai oen tuitunlii hamla tah khawmap tangkiik mah aw ! Metihtiah Raaibawi tah nang hih tengla va law thuk tih atue soetca bueng ni a awm tite a ming vengah a thin so sut poen . ” tila a thui .
66012013	Ruultluung lawng , kai he dilai la dawng thuk la ka awm poen tila a ming vengah , a ca tawngpa aka cuun hutaa te a hu ah khek a vai .
66012014	Te hutaa lawng a awmna ramhum huhang la a sawng thaina ham tuhuum bohlang kah a phe pahih te a peek , ruultluung lawng a teek thai nawh ham te huen ah te kumthum coeng kum vaang doencang la awm .
66012015	Tecoengah ruultluung lawngah hutaa te tui yawh sak ham a kaa khui kalawng tuiliw te nawl a tha .
66012016	Tede dilai lawngah a kaa angg tih ruultluung kaa khuikah aka law tuiliw te a doelh boeih tih hutaa te a bawm .
66012017	Ruultluung tah hutaa sawah te a thin sa soeh tih hutaa kah cadil aka deem hue , Pathen kah awlpeek boeih aka vai oen Jesuh lawng a phawng awltak acakla aka phoeih boeih te teek hamla cet .
66012018	Ruultluung tah tuitunliikeeng ah te pai .
66013001	Tecoengah tuitunlii khuikah sa-tluung aka thoeng hang te ka huh . Te satluung lawngah ki paha oen luu pasarih a khueh tih ki pakhat dawngah bawilumuek pakhat rip a muek u tih a luu dawngah Pathen asal aphaamna miing pakhat rip awm .
66013002	Te satluung tah kaithleng oen lo u , a khow thli tah vawm khow oen lo u tih a kaa tah sathueng kaa oen lo u . Ruultluung lawngah kaithleng te amah kah tharana , a bawingawlhcoen oen aka bo koek ukna aana te a peek .
66013003	Satluung kah a luu pakhat tah duek puei koei boengha a caak angla awm de a boengha te hoeih koep poen . Dilai thlaang boeih tah a kawpoek rai u tih satluung hu ah bang u .
66013004	Ruultluung tah amah kah aana te satluung tengah pekung la a awm dawngah thlaang boeih lawng ruultluung te a bok u . Ahimi lawngah , “ Satluung oen a-u nuem aka lo u ? A-u lawng nuem ahih te a teek thai ai ? ” ti u tih satluung te khaw a bok u .
66013005	Te satluung lawng oekthloenna oen Pathen salphaam ham khaw , thla sawmlii coeng thla hih khui aana khueh ham te a dang .
66013006	Ahih lawngah Pathen oen Pathen miing te khaw , a awmna ahuen amawl oen vaan ah aka awm hue te khaw a tap avoep .
66013007	Pathen kah thlaang thli te teek ham oen ahimi te taa hamla khaw , thlaangphun boeih , ram tawm boeih , awlcawm awlcee oen namtawm sawah ukna aana te khaw a peek .
66013008	Dilai a suen thlan ah miing thut la aka awm tih ngawn la aka awm tuuca kah hingna cabu khuiah a miing aka thuum nawh dilai thlaang boeih lawngah satluung te a bok u ai .
66013009	Yaakna haa aka khueh lawngtah ya hawn seh !
66013010	A-u khaw sal la khuen ham aka awm te tah a khuen ngaikhoek ai ; a-u khaw samsen oen ngawn hamla aka awm te tah a ngawn ngaikhoek ai . He vengah Pathen kah thlaang thli lawng ueh thaina khueh tih uep-awm la awm ham angoe .
66013011	Tecoengah atloe satluung dilai khui kalawng a thoeng hang te ka huh . Te lawngtah tuu ki oen aka lo u ki pahih a khueh tih ruultluung angla awl a thui .
66013012	Ahih lawng lamhacuek satluung kah ukna aana boeih te amah hai roe ah te a hawna . Duek puei koei boengha a caak tih aka hoeih koep lamhacuek kah satluung te amangkhakla dilai thlaang thli te a bok sak .
66013013	Satluung pahihna lawngah kawpoekraina alentloe te a sai . Thlaang boeih kah mik huh roe ah vaan kalawng dilai la hai a tlaak sak .
66013014	Ahih lawngah lamhacuek kah satluung haiah sai sak ham a peek kawpoekraina te a saina rang oen dilai han thlaang boeih te athai alatna . Samsen oen tloek la awm tih boengha a caak de aka hing lamhacuek satluung te hinyah peekna la ahih kah kutsaimuei pakhat dilai thlaang thli te a sai sak .
66013015	Kutsaimuei lawng awl a thui thaina ham oen amah te aka bok nawh thli a duek sak thaina ham ah apahihna satluung lawng lamhacuek satluung kah kutsaimuei te hill sang thaina te a peek .
66013016	Te satluung lawngah thlaangyiit oen thlaangbo khaw , kuirang thlaanglen oen khawdeng harah khaw , saltamnaa oen thlaangcuem khaw , thlaang boeih te a tal ah , tihnawhtah a bantang kut ah noekna te amangkhakla a khueh sak .
66013017	Te noekna te aka khueh nawh tah a-u khaw thaihu te lai thai nawh tih yoeih thai la khaw awm nawh . Te noekna tah satluung miing tihnawhtah satluung miing yuengla a hawna nambar ni .
66013018	He dawngah he cuihna hawna ham angoe . Cuihna aka khueh thli lawngtah satluung nambar kah thuingaihna te a toek asam thai ai . Te nambar tah thlaang pakhat kah miing yuengla a hawna tih te nambar te tah yaruk sawmruk paruk ni .
66014001	Tecoengah ka dan hang vengah Zaion Tlaang ah tuuca aka pai te ka huh ; ahih kah miing oen ana Pa kah miing a tal ah aka thut thlaang thong yakhat coeng thong sawmlii palii hue tah tuuca oen awm haih u .
66014002	Khawhumm awl angla liksaituitlaak awl angla aka riing , vaan kah awl pakhat te ka yaak . Te awl tah tingtoeng aka tum thai thli kah tingtoeng awlding oen lo u .
66014003	Te kah thlaang ting yakhat coeng thong sawmlii palii hue lawngah bawingawlhcoen haiah khaw , ramsa hing palii oen ahaamca thli haiah te pai u tih ahimi lawng laa thaai te a sak u . Thlaang boeih timkah tlang tangte la aka awm thlaang bueng nawh atah te kah laa thaai te thlaang tloe a-u lawngkhaw sa thai nawh .
66014004	Te thli tah amah oen amah kuemsuem u tih hutaa tawngpa thawlhna aka sai nawh cadawng cuem la awm u tih tuuca a cehna roekk ah a vai u . Ahimi te tah thlaang boeih tim kah tlang tangte la awm u tih Pathen oen Tuuca tengah a nawn lamhacuek ni .
66014005	Ahimi tah hoem awl thui vai nawh ; cawttbauh roe kap nawh .
66014006	Vaan alaklung ah atloe vanthlaang pakhat aka sawng te ka huh . Ahih lawngah dilai thlaang boeih nam tawm boeih oen thlaangphun boeih , awlcawm awlcee oen ram tawm boeihboeih ah phawng hamla dungyan awlthang theen a phueih tih ,
66014007	Ahih lawngah angaih-hlangla , “ Pathen te hinyah lang a alenna te koeh uh ! metihtiah ahih lawng thlaangphun boeihboeih awlcekna atue tah a pha poen . Vaan oen dilai , tuitunlii oen ah sawkca tuiva saikung te bok uh ! tila a thui .
66014008	Vanthlaang pakhatna te a pahihna vanthlaang lawng avan thoei tih , “ Hutaa te tlim poen ! Aka lentloe Babilon khawpui te tlim poen ! cuk-halhna misur yuusang te thlaang boeih a tuul poen ! tila a thui .
66014009	Tecoengah atloe vanthlaang pathumna lawng acuek kah pahih rawi te avan thoei tih , “ A-u khaw satluung oen ahih kah kutsaimuei te aka bok tih a kut dawngah tihnawhtah a tal ah noekna aka khueh tah ,
66014010	Pathen kah thinsana misuryuu , a thinsana boengloeng khuiah tharana abepirla a thloen misuryuu te a awkk ai ! Aka aw boeih te tah aciim vanthlaang thli oen tuuca haiah kat haialh dawngah a heem atek ai .
66014011	Te heemtekna haikhu tah boet ohla asaw la luui hang . Satluung oen ahih kah kutsaimuei aka bok tih satluung kah noekna miing aka khueh boeih ham tah khawyiin khawdaai aphoengna roe awm manawh . ” tila angaihhlangla a thui .
66014012	Pathen kah awlpeek aka vai thli oen Jesuh tengah uep-awm la aka awm Pathen thlaang thli lawngah tahe vengah ueh thaina khueh angoe .
66014013	Tecoengah vaan kah awl pakhat ka yaak tih , “ He he thut lah ! tahe kalawng atong vetih Bawipa kah bii te a bi dawngah aka duek tah yotheen aka dawng thlaang ni ” tila a thui . Muithla lawngkhaw , “ Oeih , soeng tang tang ! Bii rai bina kalawng duem u poen ai . Metihtiah a biibi phu tah ahimi oen awm haih poen ai , ” tila a thui .
66014014	Tecoengah ka dan vengah muui bawk aka yaal te ka huh , te muui sawah thlaanghing oen aka lo u te ngawl , a luu dawngah suilumuek te a muek tih a kut dawngah vin hatt te a pawm .
66014015	Tecoeng atah atloe vanthlaang pakhat tempal bok-im khui kalawng va thoeng tih muui dawngah aka ngawl tengah te “ Na pawm vin hatt te hawna lang caang te aat loeih ; dilai dawngkah caang hiin boeih poen ! ” tila angaihhlangla a thui .
66014016	Tecoengah mui sawah aka ngawl lawngah a pawm vin hatt te dilai dawngah a vawkveek tih caang te a ah .
66014017	Tecoengah atloe vanthlaang pakhat vaan kah tempal bok-im khuikah law tih ahih lawngkhaw vin hatt a pawm te ka huh .
66014018	Tecoengah hai aka ukkung atloe vanthlaang pakhat bokna-thaang ben kalawng va law . Ahih lawngah vin hatt aka pawm vanthlaang nala te “ Na vin hatt te hawna lang dilai dawngkah misur dum khuiah aka awm misur te aat loeih , metihtiah misur thaih tah mun boeih poen ! ” tila angaihhlangla te a tina .
66014019	Tedawngah vanthlaang lawng a pawm vin hatt te dilai sawah a vawkveek tih misurdum khuikah misur thaih te a ah tih Pathen kah thinsana misurtui suina khuiah a sang .
66014020	Misur thaih te khawpui adauben kah misurtui suina ah a neet tih misurtui suina khui kalawng thisen va thoeng , meng yahnih toela laawng tih pe ngaa yunyan dung .
66015001	Tecoengah vaan ah atloe kawpoek rai noekna bohlang tlawhtahaw pasarih te vanthlaang pasarih lawng avan khuen te ka huh . Te kah tlawhtahaw tah hukhuengna poen tih Pathen kah thinsana aboetkoek a tuengna poen ni .
66015002	Tecoengah hai oen aka thoekk u tih thlalang tuitunlii oen aka lo u thaihu te ka huh . Satluung oen ahih kah kutsaimuei oen ah a miing yuengah nambar aka khueh boeih aka taakung thli te ka huh . Ahimi tah thlalang tuitunlii tengah pai u tih Pathen lawng a peek tingtoeng te a pawm u .
66015003	Ahimi lawngah Tuuca kah laa oen Pathen kah tuihyoeihthlaang Mosi kah laa te a sak u : “ Bawipa Pathen Thara koek , metihtlukla na Lenduet tih na thaihu sai he kawpoek rai la a awm , Thlaangphun boeih kah sengpahrang , nang kah lawngpui tah metihtlukla asoeng tih adoeng !
66015004	Bawipa , nang te rih ohla a-u nuem aka awm tang ai ! Na lenna te phawng hamla a-u lawng nuem a thana tang ai ? Nang bueng ni na ciim , Na sai boeih tah doeng tih thlaang boeih lawng a huh dawngah thlaangphun boeih na haiah law vetih nang te m'bok u ai . ” tila Laa a sak u .
66015005	Tecoengah vaan ah tempal bok-im awng u tih a khuiah Pathen awlkamna aka awm Riim-im te ka huh .
66015006	Vanthlaang pasarih , tlawhtahaw pasarih a pawm tih tempal bok-im khui kalawng va law , ahimi lawngah aciimbiitla aka awm thling thling aka aang himbai te a bai tih a raang te sui cihin oen a yeen u .
66015007	Tecoengah ramsahing palii khuikah pakhat lawngah dungyan aka hing Pathen kah thinsana oen aka be suibeeldung pasarih te vanthlaang pasarih te a peek .
66015008	Tempal bok-im tah Pathen kah ruep-awmna oen huham tharana haikhu oen betoet tih vanthlaang pasarih lawng avan khuen tlawhtahaw pasarih te aboeih thlantoe a-u khaw tempal bok-im khuila te kuun thai nawh .
66016001	Tecoengah tempal bok-im khuikah awl lawngah vanthlaang pasarih nala te , “ Cet langtah Pathen kah thinsana beeldung pasarih te dilai dawngah hok thuk ! ” a tina te ka yaak .
66016002	Tecoeng atah lamhacuek vanthlaang lawng cet tih amah kah beeldung te dilai dawngah a hok . Satluung kah noekna tacik deng aka khueh thli oen ahih kah kutsaimuei aka bok tengah rih awm tangkiik buthlut tlawh la thoeng .
66016003	Apahihna vanthlaang lawngah amah kah beeldung te tuitunlii sawah a hok . Tui te thlaangduek kah thisen angla coengg tih tuitunlii ah aka hing boeih te duek .
66016004	Apathumna vanthlaang lawngah amah kah beeldung te tuiva boeih oen sawksipp boeih ah a hok tih thisen la boeih coengg .
66016005	Tui ukkung vanthlaang lawngah , “ Aka awm lii oen aka awm poen , Aw , Aciim Pathen , nang kah awlcekna tah doeng ! ” tila a thui te ka yaak .
66016006	Ahimi lawngah Pathen thlaang thli oen tawngha thli kah thisen a laawng sak , tedawngah ahimi lawng a awkk hamla thisen te na peek poen . Ahimi lawng a dang ham koei te ni a dang u van ! ” tila a thui .
66016007	Tecoengah bokna-thaang dawngkah awl lawngah , “ Bawipa Pathen Tharakoek ! Nang kah awlcekna boeih he tah soeng tih doeng ! ” tila a thui te ka yaak .
66016008	Apaliina vanthlaang lawng amah kah beeldung te khawmik sawah a hok tih khawmik lawng thlaang thli te alingna oen ung sak thaina te a dang .
66016009	Khawmik lawng alingsona oen ahimi te a ung sak tih ahimi lawng he ang tlawhtahaw sawah aana khuehkung Pathen miing te a tap avoep u . Tede ahimi lawng thawlhna te yut u nawh tih Pathen bawilenna te koeh u nawh .
66016010	Tecoengah pa-ngaana vanthlaang lawng amah kah beeldung te satluung kah bawingawlhcoen dawngah a hok . Satluung kah ram pum te yiinna lawng a khuk muelh tih te ram kah thlaang thli lawng patang a khang uett ah a lai te a kueh u .
66016011	Ahimi lawng patang a khang , buthlut a tlawh u dawngah Pathen miing te a tap avoep u . Tede ahimi lawngah athe lawngpui te hoett u nawh .
66016012	Tecoengah aparukna vanthlaang lawng amah kah beeldung te Yufratis tuivapui dawngah te a hok . Tuivapui te kak rup tih khawcuuk ben kalawng aka law sengpahrang thli ham lawngpui a awng pe .
66016013	Tecoengah aciim nawh muithla ukong oen aka lo u pathum te ka huh . Te thli tah ruultluung kaa khui kalawng , satluung kaa khui kalawng , tawngha rawlrap kaa khui kalawng ah va thoeng .
66016014	Te thli tah raaithe kah muithla la awm u tih kawpoekraina te a sai u . He kah muithla pathum hue tah Thara koek Pathen Khawhin pui ah thik at la raal tuk ham , dilai pum kah sengpahrang boeih tengla ceemphawh hamla cet .
66016015	“ Hutung lah ! Kai tah thlaanghuuen angla ka law ai ! Thlaangtim paalak ah yah pawh nawh ham oen atliing ayaalla a yingyawina nawh ham ahuertuela awm tih a hinaak himbai te aka kuem tah yotheen aka dawng ni .
66016016	Tecoengah muithla hue lawng sengpahrang thli te thikat la a tun sak tih te huen te Hebru awl la tah Amekidon ti u .
66016017	Apasarihna vanthlaang lawng amah kah beeldung te yilh dawngah a hok . Tempal bok-im khui , bawingawlhcoen dawngkah angaihhlangla awl pakhat va thoeng tih , “ Boeih poen ! ” tila a thui .
66016018	Tecoeng atah khaw thlappha tih , khaw humm , rekk tla tih likluei angaihhlangla hinghuen . Thlaanghing sai cuek veng kalawng he ang likluei he hinghuen nooek nawh ; he ngoen tah likluei boeih lak ah aka tlo koek ni !
66016019	Aka bo koek khawpui te thloep thum la rek tih ram boeihboeih kah khawpui thli tah rawk kang poen . Pathen lawng Babilon khawpui te a hilh dam tih amah boengloeng dawngkah misuryuu , a thinsana misuryuu te a awkk sak poen .
66016020	Tuisanglak boeih tah auh tih tlaang boeih khaw ha-ata boeih poen .
66016021	Vaan dawng kalawng cawi yakhat tluk aka rih reel bohlang lawngah thlaanghing sawah te tla . Rih-awm tangkiik tlawhtahaw reelnu a tlaak dawngah Pathen te thlaanghing lawngah a tap avoep u .
66017001	Tecoengah beeldung pasarih aka pawm vanthlaang pasarih timkah pakhat te ka tengla law tih , “ Law lah , tuivapui tengah a sak , aka lentloe khawpui miingthang thlaanghalhnu te metihtlukla dantat la a awm ai ti te kan huh sak ai .
66017002	Dilai dawngkah sengpahrang thli lawng ahih oen samphaih u tih dilai thlaang boeih lawng ahih kah cuk-halhna misuryuu te a awkk u ” tila a thui .
66017003	Muithla rang oen vanthlaang lawngah kai te ramhum huhang la n'ceh puei . Te huen ah satluung seen awrh dawng aka ngawl hutaa te ka huh . Satluung kah a pum tawm ah Pathen asal aphaamna ca te a thut . Te satluung lawngah luu pasarih oen ki paha a khueh .
66017004	Te hutaa lawngah alingdiik oen alinghuih himbai te a bai a naak tih sui , ngun , lungto phutlo , latha oen thoekcau u . A kut dawngah hutaa tawngpa thawlhna phu tuiilehkap thaihu oen samphaih raamna oen ah aka bepir sui boengloeng te a pawm .
66017005	A tal ah , “ Dilai dawngkah thawlh tuiileh-kap oen thlaanghalhnu boeih kah a manu , Babilon Khawpui , ” tila thuingaihna awlhuep miing te a thut .
66017006	Te hutaa lawng Pathen thlaang thli kah thisen oen Jesuh ah thincakla a awm dawngah ngawn la aka awm hue kah thisen a ruui u te ka huh . Te hutaa te ka huh vengah kawpoek la rai tangkiik .
66017007	Vanthlaang lawngah , “ N'tu ah na kawpoek a rai ? Te hutaa oen hutaa lawng a cit luu pasarih oen ki paha aka awm satluung thuingaihna awlhuep te kavan thui ai .
66017008	Nang lawng na huh satluung te n'cui atah hing de , tahe tah hing tlaih nawh ; Ahih tah boetna aka awm nawh ungrawm khui kalawng thoeng hang vetih ngawn la awm ai . Dilai he a suen thlan veng kalawng hingna cabu khuiah miing aka thuum nawh dilai han thlaang thli lawng , n'hu vengah hing de tahe ah aka hing tlaih nawh tih aka hing koep ham koei satluung te a huh u vengah a kawpoek rai u ai .
66017009	He dawngah cuihna oen ming thaina angoe . Luu pasarih he tah hutaa lawng a ngawlhna tlaang pasarih ni . Sengpahrang pasarih te khaw a thuingaihna ni .
66017010	Ahimi khuikah pa-ngaa tah tlim poen , tahe ah pakhat lawng a uk tih atloe pakhat te tah va law thlan ; ahih te law cakhaw kawlkalh ni a uk ai .
66017011	N'hu vengah hing tih tahe aka hing tlaih nawh satluung tah apareetna sengpahrang la awm . Sengpahrang pasarih khuiah thuum van tih ahih tah duek hamla te va thoeng .
66017012	Nang lawng na huh ki paha he tah ukna aka khueh thlan sengpahrang paha ni ; tede ahimi tah satluung oen thik at la khawnoek pakhat khuiah uk rip van hamla aana aka dang thlaang thli ni .
66017013	He kah sengpahrang paha boeih lawng mengtengna khat bueng kang a khueh u tih ahimi lawng satluung tengah amami kah tharana huham oen aana te a peek u .
66017014	Ahimi lawngah Tuuca te a teek u ai , tede tuuca oen amah lawng a khue tih a tuek thlaang thli oen uep-awm hubang thlaang thli lawngah ahimi te a taa ai , metihtiah ahih tah bawi boeih kah Bawipa oen sengpahrang boeih kah Sengpahrang la awm , ” tila te a thui .
66017015	Vanthlaang lawngah , “ kai tengah Thlaanghalhnu lawng a ngawlhna tui he tah pengram boeih , thlaang boeih , thlaangphun boeih oen awlcawm awlcee ni .
66017016	Nang lawng na huh satluung oen ki paha lawngah thlaanghalhnu te a thina u ai ; Ahimi lawngah thlaanghalhnu kah a khuen boeih te a rot pe u vetih atliing ayaalla a ceh taak u ai ; ahih kah a thi asa te a caak u vetih hai dawngah a tih ai .
66017017	Metihtiah Pathen kah awl asoep thlantoe tah , ahimi lawng amami kah thara huham ukna te satluung tengah kaw at la a peekna u thai ham Pathen lawng ahimi kah thinkaw khuiah amah kah kawngaihna te a khueh pe .
66017018	Nang lawngah hutaa na huh te tah dilai sengpahrang boeih ukkung alentloe khawpui ni , ” tila a thui .
66018001	He coengah atloe vanthlaang pakhat vaan kalawng a rum thuk te ka huh . Ahih lawng saithaina aana bo hlang a khueh tih a aangna lawng dilai pum a thue rawngtheng .
66018002	Ahih lawng angaihhlangla paang tih : “ Hutaa te tlim poen ! Babilon khawpui tah tlim poen ! Te khawpui tah raaithe thli oen muithla ciimcaih nawh thli awmna ahuen la tahe tah coeng poen ; tuiilehkap oen thina koei va phun soeprep a khuiah awm u .
66018003	Metihtiah thlaangphun boeih lawng ahih kah misuryuu te a awkk u poen , ahih kah cuk-halhna misuryuusang te a awkk u poen . Dilai dawngkah sengpahrang thli lawng ahih oen ah cuk-halh samphaihna a sai u tih a kuemsuem u thai nawh apueh ngaihna lawng dilai dawngkah thaihu yoeikung thli te a len sak poen , ” tila a thui .
66018004	Tecoengah vaan kah awl tloe ka yaak , “ Law uh , ka thlaang thli aw ! Ahih teng kalawng law u loeih ! Ahih kah thawlhna dawngah baawl u boel ; Ahih kah yawkk ham koei dantatna dawngah thuum u boel !
66018005	Metihtiah ahih kah thawlhna tah khat sawah khat tlingtloen u tih vaan angla sang ; Ahih kah tharana te Pathen lawng a poek khuep .
66018006	Ahih lawng nangmi thekhana angla ahih te thekhana u van ; A saina boeih dawngah arepla thung pe uh . Nangmi lawng na awkk ham te athiipla a sai van angla ahih lawng a awkk ham boengloeng te khuibok ah athiipla sai pe u van .
66018007	Amah oen amah thangpawm u tih a awmtheenna taring ah patang raina oen kopaangna te pe u van . Metihtiah a kaw dang oen ah , ‘ Sengpahrang bawinu la ka ngawl , Kai tah huhainu nawh ni Kawthena mevengah khaw ka ming roe manawh , ’ ti .
66018008	He tila a ti dawngah hin at maiah ahih te tlawhtahaw lawng a tlaak thil ai , tlawhnatna , kawthe rungrahna oen khawkhana lawng a tlaak thil ai . Ahih awlcekkung Bawipa Pathen tha aka ra lawng ahih te hai dawng a tih ai . ” ti .
66018009	Dilai dawngkah sengpahrang thli , ahih oen hutaa tawngpa thawlhna oen ah cuk-halhna dawngah aka baawlneeng haih hue lawng ahih a ungna hairawng dawngkah haikhu te a huh u vengah , te khawpui te a rah u ai .
66018010	Ahih kah patang khangna te ahimi lawng a rih u dawngah athlahlangla pai u . Ahimi lawng , “ Khawmap tangkiik ! Rih awm tangkiik mah aw ! Aka lenkoek oen tha aka ra koek Babilon khawpui ! khawnoek pakhat khui maiah dantat la na awm poen ! ” ti u .
66018011	Dilai saw kah thaihu yoeikung thli lawngkhaw ahih te a rah u tih lungnat a yaak u , metihtiah ahimi kah thaihu te a-u khatca lawngkhaw lai tlaih nawh .
66018012	Ahimi kah , sui , ngun , lungto phutlo oen latha ; hisa haldoel oen kut tah hi-acuu himbai hinguih , pu hisa oen himbai lingdiik ; thingcang phutlo phun soeprep , vueinaw oen a sai thaihu cungkuem oen ah thingphutlo , ruhum , thii oen ah lungto abawk oen a sai thaihu ,
66018013	Thingsa thing , brue , huihthlutna riimtuui , mura oen farankinsen ; misuryuu oen olifsitui , sangvutvaai , vaitaw , panaa oen tuu , marang oen ranglengg thli , saltamnaa oen thlaanghing khaw lai u thai nawh .
66018014	Thaihu yoeikung thli lawng ahih nala te , “ Nang lawng khuehtoen ham na ngaih kaawn theen boeih tah ha-ata kang poen tih na bawina oen awmtheenna boeih tah khum poen , meveng khaw te ang kaawn theen te na dang koep tlaih manawh ! ” a tina u .
66018015	Te khawpui khuiah tangthung tangleng tih kuirang la aka coeng thaihu yoeikung thli lawng ahih kah patang khang te a rih u vetih athlahlangla pai u ai .
66018016	Ahimi lawng rap u vetih lungphit laithai ruila , “ Khawmap tangkiik ! Aka lentloe khawpui , Nang ham rih awm tangkiik mah aw ! Hisa haldoel himbai hinguih oen himbai lingdiik na bai na naak tih sui awi-anaak , lungto phutlo awi-anaak oen latha oen ah na thoek na cau u !
66018017	Tede khawnoek khat khui maiah na bawi na rengna tah ha-ata boeih poen ! ” tila rap ai . Tuisangphaw boeih uktemkung thli oen khawlawng cet thli tuisangphaw dawngah bii aka bi boeih tuitunlii ah biibina oen bungpui riilcang aka khuut boeih lawng a thlahlangla pai u tih ,
66018018	te khawpui a ungna hai-alh haikhu te a huh u vengah , “ He ang alentloe khawpui angla atloe khawpui awm nooek nawh ! ” ti u .
66018019	Ahimi lawng a luu dawngah laivaai oen phull u tih rungrah oen lungphit laithai ruila , “ Khawmap mai poen ! He khawpui ham rih awm tangkiik mah aw ! Tuitunlii ah tuisangphaw oen thaihu aka yooei boeih lawng ahih kah bawina oen kuirang la coengg u ! tede khawnoek pakhat khui maiah a bawi a rengna a auh boeih mai , ” ti u .
66018020	Vaan nang , te khawpui rawk dawngah awmngaih lah ! Pathen kah thlaang thli oen celtuih thli oen ah tawngha thli awmngaih u lah ! Nangmi sawah a saina boeih dawngah Pathen lawng ahih te awl a cek poen !
66018021	Tecoengah thara tangkiik van-thlaang pakhat lawng caang a neetna lungto sumngawl teh van aka bohlang lungto pakhat te a lawh tih tuitunlii khuila a dawng thuk , “ He tila Babilon khawpui tah dawng thuk la awm vetih meveng khaw huh koep la awm tlaih manawh .
66018022	Riingding tingtoeng awlding oen laa sak awl theen , a tum phiviit awlding oen ah pengsara tum awl te meveng khaw yaak la awm tlaih manawh !
66018023	Hai-im dawngkah haivang te metuek khaw na khuiah hu u koep tlaih manawh ; Cadawng yulokung oen tuemnu hulaa vaa sak awmtheen awl meveng khaw na khuiah ya tlaih roe manawh . Nang kah tangthung tangleng thli tah dilai pum ah huham thara aka awm koek ni , aka soeng nawh miklet thoemna oen dilai pum ah huham tharana aka awm koek ni , aka soeng nawh miklet thoemna oen dilai thlaang boeih na thai na latna poen .
66018024	Tawngha thli oen Pathen thlaang thli oen ah dilai dawngah a ngawn thlaang boeih kah thisen te khawpui khuiah a huh u dawngah Babilon tah dan a tat poen .
66019001	Tecoengah vaan ah thlaangping kah vupaang awl angla ka yaak tih , “ Pathen tah koeh u lah ! Thlawnna , ruep-awmna oen tharana tah mami kah Pathen amah koe ni .
66019002	Ahih kah awlcek tah doeng tih soeng . Dilai he cuk-halhna oen aka phekung thlaanghalhnu te ahih lawng dan a tat poen . Pathen kah tuihyoeihthlaang boeih te a ngawn dawngah ahih te dan a tat poen , ” tila vupaang u .
66019003	Ahimi lawng paang u koep tih , “ Pathen tah koeh u lah ! Khawpui a ungna hairawng dawngkah haikhu tah ayoeyahla dungdung tho hang , ” ti u .
66019004	Ahaamca kulpalii hue oen ramsa hing palii hue lawng buekuep u tih bawingawlhcoen dawng aka ngawl Pathen te a bok u . Ahimi lawng , “ Amen ! Pathen tah koeh u lah ! ” ti u .
66019005	Tecoengah te kah bawingawlhcoen dawng kalawng awl pakhat va law tih , “ Amah kah tuihyoeihthlaang thli oen a thlaang boeih ayiit abo , amah aka hinyah thlaang boeih , mami kah Pathen te koeh u lah ! ” ti .
66019006	Tecoengah thlaangping kah paang awl angla liksaituitlaak awl angla , khawhumm rekk tlaak awl angla ka yaak . “ Bawipa tah koeh u lah ! Mami kah Bawipa , Thara Pathen tah Sengpahrang la a awm dawngah koeh u lah !
66019007	Awmngaih u silang tah awmtheen boenn u lah sih ; alenna te koeh u lah sih ! Tuuca kah yului poei atue tah khoek poen , a lawh ham koei tuemnu hulaa lawngkhaw coekroekla thloeihthlam u poen .
66019008	Ahih lawng a buen anaak ham thlipthlip aka aang hisa haldoel te khaw a peek poen , ” ti u . ( Hisa-haldoel ti he tah Pathen thlaang thli kah thaihu theen a sai te ni )
66019009	Tecoengah vanthlaang lawng ka tengah , “ He he thut lah ; Tuuca yului poei kah a ceel thlaang hue tah yotheen aka dawng thlaang ni , ” n'tina .
66019010	Ahih te bok ham a khow kungah ka buekuep , tede ahih lawng , “ He tila sai boel ! Kai tah nang oen atloe aka oeng hue oen ah Jesuh lawng a phawng awltak aka phoeih rapsaat hue angla tuihyoeihthlaang pakhat van ni . Pathen mah bok lah ! ” n'tina . Jesuh lawng a phawng awltak lawng ni tawngha thli kawthawhna a peek .
66019011	Tecoengah vaan aka awng u te ka huh tih , te ah te marang bawk pakhat awm . Te marang bawk aka cit te tah Uep-awm oen Awltak a miingna ; doengna oen awl a cek tih ceemraal khaw a tloek .
66019012	Amik rawi tah haialh oen lo hih tih a luu dawngah bawi-lumuek yahawh hlang te a muek . Amah bueng lawng a ming doek tih thlaangtloe a-u lawngkhaw thuingaihna a ming nawh miing te a pum dawngah a thut .
66019013	Ahih lawng thisen oen a nok baidung te a bai . A miing tah “ Pathen Awl ” a miingna .
66019014	Vaan raalkap thli lawng hisa haldoel aciimbiit abawk te a bai u tih , marang bawk te a cit u tih a hu ah a vai u .
66019015	A kaa dawng kalawng samsen aka hatt pakhat va thoeng , te oen ah ram boeihboeih te a taa ai . Ahih lawngah thii cungpoelh oen ahimi te a uk vetih Bawilen Pathen thinsana misur neetna khuiah misur te a neet ai .
66019016	A himbaidung oen a phai dawngah : “ sengpahrang boeih kah Sengpahrang oen bawi boeih kah Bawi , ” tila a thut .
66019017	Tecoengah vanthlaang pakhat khawmik dawngah aka pai te ka huh . Ahih lawng khawhi ah aka sawng va boeihboeih te , “ Law u lah , Pathen kah bawilen buhlawi veel hamla va tun u lah !
66019018	Law u langtah sengpahrang thli , raalbawi thli oen raalkap thli kah thiasa te ca u lah , marang thli oen marang aka cit thli kah thiasa oen ah thlaang boeih kah thiasa , saltamnaa oen thlaangcuem thli kah thiasa , thlaang yiit thlaang bo boeih kah thiasa te ca u lah ! ” tila angaihhlangla paang .
66019019	Tecoengah marang aka cit thlaang oen ah a raalkap thli te teek hamla satluung oen dilai dawngkah sengpahrang thli oen ah a raalkap thli a tun kueng te ka huh .
66019020	Satluung oen ah ahih kah haiah kawpoekraina aka sai tawngha rawlrap te a tuuk haih tih thong ah a thlaak u . ( Te kah tawngha rawlrap tah satluung miknoekna aka khueh thli oen satluung kah kutsaimuei aka bok thli te kawpoekrai saina oen aka thailatnakung te ni ) Satluung oen tawngha rawlrap te pahih bokla kat hai-alh khuiah a hing sailapla a dawng .
66019021	Marang aka cit thlaang kah a kaa dawng kalawng aka thoeng samsen oen ahimi kah raalkap boeih te a ngawn ; Va boeih lawng ahimi kah thiasa te ahahla a caak u .
66020001	Tecoengah vanthlaang pakhat lawng boetna aka awm nawh ungrawm dung te awngna caabi oen thiirui arih hlang a kut dawng a pawm tih a rum thuk te ka huh .
66020002	Ahih lawng-ah suenyan kah ruultluung Raaibawi tihnawhtah Seitan te a tuuk tih kum thong khat khui khawh hamla thiirui oen a piin .
66020003	Vanthlaang lawngah ruultluung te aboetna aka awm nawh ungrawm khuila a voeih tih ungrawm te a khaih khoep , kum thongkhat aboeih thlan atah nam tawm thlaang thli te thailatna tlaih nawh ham tacik a deng rap poen . Tecoeng atah kawlkalhca a thlah koep ai .
66020004	Tecoengah bawingawlhcoen thli te ka huh tih , te bawingawlhcoen dawngah aka ngawl hue tah awlcekna aana a peek te ka huh . Jesuh lawng a phawng awltak oen Pathen awl te a thui u dawngah a ngawn thlaang thli kah muithla boeih khaw ka huh . Ahimi lawngah satluung oen satluung kah kutsaimuei te khaw bok u nawh tih a tal ah khaw , akut dawngah khaw satluung kah miknoekna te khueh u nawh . Ahimi tah hing koep u tih Khrih oen sengpahrang angla kum thongkhat khui a uk u .
66020005	( Atloe thlaangduek thli tah kum thongkhat a boeih thlan khui tah hing u nawh hun ) . He tah thlaangduek thawhna lamhacuek ni .
66020006	He kah thlaangduek thawhna lamhacuek ah aka thuum thli tah awmngaih u tih yotheen aka dawng tangkiik ni . A pabe duekna lawng ahimi sawah n'tu aana tehca khaw khueh tlaih nawh ; Ahimi tah Pathen oen Khrih kah khawsoeih la awm u vetih Khrih oen kum thongkhat khuiah ukkung la awm haih poen ai .
66020007	Kum thongkhat te a boeih coengah , Seitan te thong khui kalawng a thlah u ai ,
66020008	dilai pum khawboet ram boet ah aka darh u thlaangphun boeih te thailatna ham cet ai , te tah Gog oen Magog te ni . Seitan lawngah ahimi te apum boeih la ceem thawh sak ham a cawi vetih te thli tah tuitunlii keeng kah divin lai yoeh la yahawh .
66020009	Ahimi tah dilai pum ah darh khonghak tih Pathen thlaang thli a awmna huen oen Pathen lawng a lungna khawpui te a veel khoep u . Tede vaan kalawng hai tla thuk tih ahimi tah ung thloep .
66020010	Tecoengah ahimi aka thailatna Raaibawi te satluung oen tawngha rawlrap thli a voeihna huen kat hai-alh khuila a dawng ; te huen ah ahimi tah dungyan toela yiin oen daai patang a khang ai .
66020011	Tecoengah bawingawlhcoen abawk bohlang oen te kah bawi-ngawlhcoen dawngah aka ngawl thlaang te ka huh . Dilai oen vaan tah ahih teng kalawng aloela thoeih nawng tih khum boeih poen .
66020012	Tecoengah thlaangduek ayiit abo bawingawlhcoen haiah a pai u te ka huh . Cabu thli te a daih , tecoengah cabu tloe hingna cabu te a daih u . Te cabu dawngah amami kah saina khawboe ramlang a thut pe van angla thlaangduek thli te awl a cek u .
66020013	Tecoengah tuitunlii lawng amah khuiah aka duek te a peek . Duekna oen celkhui khaw lawngkhaw thlaangduek a tuuk te a peek . Thlaangduek boeih te amami kah a saina angla awl a cek .
66020014	Tecoengah duekna oen celkhui khaw te haialh khuila a voeih . ( He kah haituilii tah apabe duekna ni . )
66020015	Hingna cabu dawngah a miing a thut nawh thlaang boeih te tah haituilii khuila a voeih u .
66021001	Tecoengah vaan thaai oen dilai thaai ka huh , lamhacuek kah vaan oen dilai tah khum poen tih tuitunlii khaw awm tlaih nawh .
66021002	Aciim khawpui Jerusalem thai tah a vaa oen huh u hamla roekbah u tih coekroekla aka thloeihthlam u tuemnu hulaa angla Pathen tengkah vaan kalawng a law thuk te ka huh .
66021003	Bawingawlhcoen dawng kalawng awl angaihhlangla a thui te ka yaak : “ Tahe tah Pathen im te thlaanghing tengah awm poen ! Pathen tah ahimi oen awm haih vetih ahimi tah Pathen kah thlaang la awm poen ai . Pathen amah roe te ahimi oen awm haih vetih ahimi kah Pathen la awm poen ai .
66021004	Ahimi kah mikphi boeih te Pathen lawng a huih pe poen ai . Te huen atah duekna roe awm tlaih nawh vetih kawthe lungnat yaakna , rungrahna oen tlawhnatna khaw awm tlaih manawh . Thaihu ruem boeih tah khum kang poen , ” ti .
66021005	Tecoengah bawingawlhcoen dawng aka ngawl lawngah te , “ Tahe tah thaihu cungkuem soeprep te athaaila ka sai pan boeih poen , he kah awl he thut lah , metihtiah he awl boeih he tah soeng tangtang tih uepna koei awl ni , ” tila a thui .
66021006	Tecoengah ahih lawngah , “ Bii ka coeng poen ! Kai tah lamhacuek oen hukhueng koek , atongcuekna oen aboetna koek ni . A-u khaw tui aka hall tah hingna tuibaaptui te ayoela ka awkk sak ai .
66021007	Taakung la aka awm boeih lawngtah ka tengkah thaihu he a dang ai : Kai tah ahimi kah Pathen la ka awm vetih ahimi tah kai kah ca anau la awm ai .
66021008	Tede riyawp thlaang thli , paipi aka thleep thlaang thli , tuiilehkap thinkaw aka khueh thli , Thlaang aka ngawn thli , thlaanghalh paadak thli , Caamna oen mu-uih caakna aka hawna thli , kutsaimuei aka bok thli oen ah hoem awl aka thui boeih hamla ahuen amawl te tah kat hai-alh te ni , te tah apabe duekna ni , ” tila a thui .
66021009	Vanthlaang pasarih timkah pakhat , tlawhtahaw aboetna koek pasarih oen aka bepir beeldung pasarih aka pawm te ka tengla law tih , “ Law lah , Tuuca kah a yu , tuemnu hulaa te kan huh sak ai ” n'tina .
66021010	Muithla rang oen ah vanthlaang lawng kai te tlaang sang cungcikdik la te n'ceh puei . Ahih lawngah Jerusalem Aciim Khawpui Pathen tengkah vaan kalawng aka law thuk ,
66021011	Pathen kah ruep-awmna oen aka aang te n'huh sak . Te khawpui tah lungto phutlo Jaspa angla aang tih Kristol angla ciil .
66021012	Te khawpui tah thawhka paha thlaihih oen vawngkulh asanghlang awm tih thawhka toetkung vanthlaang paha thlaihih awm . Te thawhka dawngah te Israel thlaangphun paha thlaihih hue kah miing te a thut .
66021013	Te vawngkulh te khawcuuk ben ah thawhka pathum , aluen ben ah thawhka pathum , akaak ben ah thawhka pathum , khawtlaak ben ah thawhka pathum rip awm .
66021014	Khawpui kah vawngkulh te tah lungto paha thlaihih dawngah lungdang a suem tih Tuuca kah celtuih paha thlaihih kah miing te a thut .
66021015	Ka tengah awl aka thui vanthlaang lawng khawpui oen thawhka thli oen ah vawngkulh te tahna hamla , tahna sui cungkui pakhat a pawm .
66021016	Te khawpui tah ateng palii oen akil palii awm tih ayoei adang van-at la awm . Vanthlaang lawngtahna cungkui oen a tah vengah ayoei adang oen asang tah meng thongkhat ya-ngaa rip awm .
66021017	Vanthlaang lawng amah kah a pawm tahna oen vawngkulh te khaw a tah tih asang te pe yahnih thlairuk awm .
66021018	Vawngkulh te Jaspa lungto phutlo oen a sai , khawpui te tah suituicii oen a sai tih thlalang angla ciil .
66021019	Khawpui a thungna vawngkulh lungdangsuem lungto te tah lungto phutlo phun soeprep oen a thoek acau . Lamhacuek lungdangsuem lungto tah Jaspa lungto tih , apabena tah sapfaiar lungto ; apathumna tah aakat lungto , apaliina tah imaral lungto ;
66021020	apa-ngaana tah onik lungto , aparukna tah karnelian lungto , pasarihna tah krisolaih lungto , pareetna tah beril lungto , pakuana tah topas lungto , pahana tah khalsidoni lungto , thlaikhatna tah tarta lungto , thlaihihna tah ametis lungto phutlo oen a sai .
66021021	Thawhka paha thlaihih te latha paha thlaihih oen a sai tih thawhka pakhat te latha pakhat oen a sai . Khawpui khuikah lawngpui tah suituicii oen a sai tih thlalang angla ciil .
66021022	Te khawpui khuiah tempal bok-im ka hu nawh , metihtiah Thara koek Bawipa Pathen oen Tuuca tah te kah tempal bok-im la awm poen .
66021023	Te khawpui dawngah khawse oen thlavaang khaw ngoe tlaih nawh , metihtiah Pathen kah ruep-awmna te aang poen tih tuuca te haivang la awm poen .
66021024	Dilai dawngkah thlaangphun boeih lawngah te aangna oen ah yingyawi u vetih dilai dawngkah sengpahrang thli lawng amami kah khawh-rang kaawn thli te khawpui khuila a khuen u ai .
66021025	Khawpui kah thawhka thli te tah khawyungkhun a awng ; te khawpui ah khawyiinna a awm tlaih nawh dawngah thawhka te khai manawh .
66021026	Thlaangphun boeih lawngah a ruep-awmna oen a bawilenna boeih te khawpui khuila te a khuen u .
66021027	Tede , te khawpui khuiah aka ciim nawh tah khatca khaw kuun thai manawh , yarau thaihu aka sai thli oen hoem awl aka thui boeih khaw kuun thai manawh . Tuuca kah hingna cabu khuiah miing aka thuum thli bueng khawpui khuiah kuun thai ai .
66022001	Tecoengah vanthlaang lawng hingna tui a laawngna tuiva te khaw n'huh sak . Te tuiva tah thlalang angla ciilrikla awm tih Pathen oen Tuuca kah bawingawlhcoen dawng kalawng va laawng tih khawpui khui alaklung ah te laawng .
66022002	Te tuiva keeng khatben khatbang ah hingna thingkung te awm , kum khat ah voei thlaihih thaih tih thla khat ah voei khat thaih poepa tih te thingkung kah aram te tah thlaangphun boeih kah hoeihna la awm .
66022003	Pathen lawngah a tap avoep thaihu khatca khaw te khawpui khuiah awm manawh . Pathen oen Tuuca kah bawingawlhcoen tah te khawpui khuiah awm tih amah kah a tuihyoeih-thlaang thli lawngah ahih te a bok u .
66022004	Ahimi lawngah Pathen mik-hai te a huh u vetih ahih kah miing te a tal ah a thut ai .
66022005	Khawyiin awm tlaih nawh tih ahimi lawngah hai-im khaw , khawse khaw ngoe tlaih nawh , metihtiah Bawipa Pathen te ahimi kah aangna la awm vetih ahimi tah sengpahrang angla dungyan dungyan toe ukkung la awm poen ai .
66022006	Tecoengah vanthlaang lawng ka tengah , “ He awl tah awltak tih ueppangna koei awl ni . Tawngha thli te amah Muithla oen aka be sak Bawipa Pathen lawng adiw thlan ah aka thoeng koei thaihu te amah kah tuihyoeih-thlaang thli tengah aka thui hamla vanthlaang thli avan tuih poen , ” tila a thui .
66022007	Jesuh lawng , “ Hutung lah ! Kai ka law yue poen ai : He cabu khuikah tawngha awl aka vai thli tah yotheen a dawng u ! ” tila a thui .
66022008	Kai Johan lawngah he thaihu boeih he ka yaak tih ka huh poen . Te thli te ka yaak tih ka huh coengah he thaihu boeih huhsakkung vanthlaang te bok hamla a khow kungah ka buekuep .
66022009	Tede ahih lawngah , “ Te tila sai boel ! Kai khaw nang oen nang kah maya manau tawngha thli oen ah he cabu khuikah awl aka vai thlaang boeih kah pueipaw van ni . Pathen te mah bok lah ! ” tila a thui .
66022010	Tecoengah ahih lawng , “ He ang thli boeih he a thoengna ham atue ayoeica poen dawngah he cabu khuikah tawngha awl he ahuepla khueh boel .
66022011	Thlaangthe lawngah therana te sai poe mai de selang tah tuiilehkap thlaang te tah kawlot-thahnai la awm poe mai de seh ; Thlaangdoeng te tah doeng poe mai de selang tah , aka ciim thlaang te tah ciim poe mai de seh . ” tila a thui .
66022012	Jesuh lawng , “ Hutung lah ! Kai tah ka law yue poen ai ! Thlaang boeih te a saina taring ah peek rip hamla Kai lawng kutdo kavan khuen ai .
66022013	Kai tah lamhacuek oen hukhueng koek , atongcuekna oen aboetna koek la ka awm , ” tila a thui .
66022014	Amami kah himbai te aciimla aka suk tah yotheen a dawng u , ahimi tah hingna thingthaih te a caak thai vetih khawpui thawhka khuiah kuun thai u ai .
66022015	Te cakhaw cet thawlh lawnghang thli , caam oen mu-uih caakna aka hawna thli , hutaa tawngpa thawlhna aka sai thli , thlaang aka ngawn thli , kutsaimuei aka bok thli , saina oen khawseh , hoem awl thui oen khawseh thlaangthaipalat thli tah khawpui adauben ah awm u ai .
66022016	“ Kai Jesuh lawng Khrihcabu khuiah aka awm nangmi tengah he thaihu boeih he aka hoe la kamah kah vanthlaang te kavan tuih poen . Kai tah Devid cadil tih aka aang tumpa ni . ” tila a thui .
66022017	Muithla oen tuemnu hulaa lawng-ah , “ Law lah ! ” tila a thui . A-u khaw he awl aka ya boeih lawngtah , “ Law lah ! ” tila thui van seh . A-u khaw tui aka hall tah law uh ; A-u khaw aka ngaih boeih tah hingna tui he ayoela lo uh .
66022018	He cabu dawngkah tawngha awl aka ya thlaang boeih te kai Johan lawng arapcatla ngaithuenna kan peek u : a-u lawngkhaw he cabu dawngkah tawngha awl he khatca khaw a tawm athap atah , he cabu khuiah a thui tlawhtahaw te Pathen lawng ahih sawah dantatna la a hawna ai .
66022019	A-u lawngkhaw he cabu dawngkah tawngha awl he khatca khaw a hoett atah he cabu khuiah a thui ahih kah dang ham koei hingna thingthaih caak thaina oen Aciim Khawpui khuiah kuun thaina te Pathen lawng a hoett pe van ai .
66022020	He thaihu boeih sausi dengkung lawng , “ Oe , Ataktang ! Kai tah ka law yue poen ai ! ” tila a thui . Tetih mai hawn seh . Bawipa Jesuh , law mai hawn loeih !
66022021	Bawipa Jesuh Khrih kah lungvatna tah thlaang boeih sawah awm seh . Amen .
