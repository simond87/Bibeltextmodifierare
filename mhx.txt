Ceru wa Abraham we' Davi myid: zo: Yesu Khristu byuxag' ngad: ra" .
Abraham wa Isag re- Isag wa Yaku re khau mung:- Yaku wa Yuda tao ho' re khau: ke' ra" .
Yuda myi: Tama mae" Pere we' Zera tao re khau: ra" . Pere wa Hezrum re khau: mung Hezrum wa- Aram re khau: ra" .
Aram wa Amminadab re- Amminadab wa Nashon re- Nashon wa Salmon re khau: ra" .
Salmon myi: Rahab kham: mae" Bua re khau: ra" . Bua myi: Rutha mae" Obed re khau mung:- Obed wa Yese re khau: ra" .
Yese wa Davi kho: kham re khau: ra" . Davi wa Uria yham sang myhi" mae" Sholamon re khau: ra" .
Sholamon wa Rehoboam re- Rehoboam wa Abiya re- Abiya wa Asab re khau mung: Asab wa Yehoshaphad re khau: ra" .
Yehoshaphad wa Yoram re- Yoram wa Uzia re- Uzia wa Yotham re khau: ra" .
Yotham wa Ahad re khau mung:- Ahad wa Hezekia re khau: ra" .
Hezekia wa Manashe re- Manashe wa- Amon re- Amon wa Yoshia re khau: ra" .
Babelon mung" khyo jeim kad' nae" taung" jhui" lo" ra" ayo, mae Yoshia wa Yehoiakhin tao ho' re khau: ra" .
Babelon mung" khyo jeim kad' nae" taung" jhui" lo" thao re Yehoiakhin wa Shealtie re- wa Zerubabela re- wa khau: ra" .
Zerubabela wa Abiud re- Abiud wa Eliakim re- Eliakim wa Azo re khau: ra" .
Azo wa Zadog re- Zadog wa Akhim re- Akhim wa Eliu re khau: ra" .
Eliu wa Eleaza re- Eleaza wa Mathan re- Mathan wa Yaku re khau: ra" .
Yaku wa Mari yham sang pho" Yoseb re khau: ra" . Mari wa Khristu ga: mhang" ra" Yesu yao: myhi" ngad: ra" .
Aimung: Abraham mae" Davi kho: kham pyad joe" sho' byuxag' daxe: byid xag'- Davi kho: kham mae" Babelon mung" khyo jeim kad' nae" taung" jhui" lo" ra" pyad joe" sho' byuxag' daxe: byid xag'- Babelon mung" khyo jeim kad' nae" taung" jhui" lo" ra" pyad mae" Meshia pyad joe" sho' byuxag' daxe: byid xag' ngad: ra" .
Ana" Yesu khau: li" ra" khyo wa ceru: ngad: ra" . Yao: myhi" Mari wa Yoseb: yang lo,xo' yu nae" mho' to" ra" . Yao: shid' zo: daga" mazam" na shi: re Mari wa Gyang"lho" Byo: yang gaung la" li" ra" .
Yao" yham sang pho" Yoseb wa din: man" ra" byu dayaug ngad mung: Mari re qho' maphyo' nhao nug yang: yao: re sae za: kao" pye' nae" myid: na: ra" .
Ngadqere: yao: cekhyo re myid qu" na: ra" au: Qu" wa,- Asang: Mug: Lagyo: dayaug yab mo, mae yao: re li" qhu" byid: mung:- Davi yao: zo: Yoseb we"- Mari re lo,xo' yu nae" dagyaug, wa,- pe"mung: ga"re yao: gaung la" li" ru wa Gyang" Lho" Byo: yang ngad: ra" .
Amung: yao: wa yauggai nau" khau: li" nae" ngad:- nao wa Yao: re Yesu ein: mhang" byid: zai ngad: ra" . Pe"mung: ga"re yao: wa- yao" amyu" re yao: bam: qobo mae" khyad' yu: li" nae"- ga: ta" ra" .
Ceru alhab' wa lapa: nhad' khyo" Asang ta" to" ra" dao: jab byang: li" nae" qhid' mae" boe" lo: ra" .
Ai: Lapa dao: wa Qu" wa,- Zomyi: gyang" dayaug wa gaung la" li" mung: yauggai nau" khau: li" nae" ngad:- yao: re Emanuela ga: mhang" li" genae" ngad: ra" . ( Emanuela ga" ru wa Mao" So ngonhaung" we' daga" na: ga" ru ngad: ra" . )
Yoseb yab: myhid' jo; rumae" so" li" mung:- Asang: Mug: Lagyo" yang Yao: re amyin" byid' ru we' dakhyo: kad' mung: Mari re lo,xo' yu: ra" .
Ngadqere: yauggai zo: re makhau khau wa Mari we' mazam" na ngad: ra" . Amung: Yoseb wa ai: yauggai zo: re Yesu ga: mhang" byid' ra" .
Ana"- Herod kho: kham ban: Yuda mung" mae" Betlehem vogaung: mae Yesu bin: khau: li" thao- Qu" wa, ba thug' shad' mae" pha,jhi" bo: ra" mo, Yerusalem khyo joe" ye: mung:-
Khau: li" va" Yuda kho: kham wa khotau mae ngad: ra" i? Ba thug' shad' mung"dan: mae yao" kyi re ngonhaung" the' myao yang: yao: re caung: pa" nae" qhid' mae" joe" li" ru ngad: ga: myid' ako" .
Herod kho: kham wa ai: dao: re the' gyo: lao"- yao: we' Yerusalem byu qe yaug khao: ngo" sang: gyo" kho" ako" .
Amung: Herod' kho: kham wa khinjaung qi: qe we' tung" pho" qere khai: zhang" yu mung: Meshia wa khotau mae khau: li" zai ngad: i? ga: yao: bam re myid' ra" .
Yao: bam wa yao: re- Yuda mung" mae" Betlehem vogaung: mae khau: li" zai ngad: ra" . Pe"mung: ga"re lapa pho" yang ceru: tung" to" ra" .
Yuda mung" mae" Betlehem vogaung: we"- Nao wa Yuda mung" mae" vogaung: jham mae" ngai: thao" ra" mageim" vogaung: mangad:- Nga" amyu" Israel byumyu" re au: jhui" she nae" zug: wa nao mae" thug' li" zai ngad:- ga: bo: ra" ga: ta" ako" .
Alao" Herod wa pha,jhi" bo: ra" mo, re sae za: khai: yu mung: ai: kyi thug' li" ra" ayo, re jhaug' za: yao: bam mae" myid' yu mung: yang:-
Yao: wa yao: bam re- Naonhaung" ye" lo" mung: ai: zoshao re nyang" za: yeqho ge,- naonhaung" ai zoshao re yeqho: myao gelao"- ngore: yao: re qo" goe; pa" nae" qhid' mae" ngore lodam: kyo: gela, ga: ta" mung: yao: bam re Betlehem khyo ye: nhao: ke' ra" .
Yao: bam wa kho: kham dao: re bin: gyo" yu lao" thug' ye" lo" ko" ra" . Alao" qu" wa- ba thug' shad' mae" mung"dan: mae yao: bam myao: ra" ai: kyi re yao: bam dam: myao lao" yao: bam wa matho' ta" lo: sho' gyai ngaui bau" ako" .
Ai: kyi wa yao: bam: qhid' au: mae ye" lo" mung:- ai: zoshao na: ra" jo, qo dao mae vang" vang" lo" thang: ra" .
Alao" Yao: bam yham khug khyo vao ye" lo" ko" re zoshao we' yao: myhi" Mari re yao: bam yemyao gelao" pad' thaug' thaug' mung: yao: re goe; pa" ko" ra" . Yao: bam: jo,nho" thaung phung" mung: yang: qhang- Lo: ban:- Mura: jhaung qhu" jham yao: re phoe' byid' ako" .
Herod kho: kham jhao" madam: tug' lo" nae" qhid' mae" Mao" So wa yao: bam re yab mo, mae ta" peim: byid' ra" . Amung: yao: bam wa- khyo gagau: khyo" yao: bam: mung" khyo dam: tug' lo" ako" .
Pha,jhi" bo: ra" mo, phao: lo" byaug gethao re- qu" wa,- Asang: Mug: Lagyo: dayaug yab mo, mae Yoseb jhao" thug' li" mung:- ai: zoshao ma: re jhui: mung: Egutu mung" khyo phao: ye: wa,- ngo nao re madam: khai khai wa aimae na: jo, wa,- pe"mung: ga"re Herod wa zoshao re se' pye' nae" qhid' mae" qho: li" nae"- ga: ta" ra" .
Alao" Yoseb wa to" mung: yang: zoshao ma: re jhui: mung: myi" re Egutu mung" khyo phao: ye" lo" ra" . Amung: ai: mae Herod shid sho' yena: ra" .
Ceru wa- Nga" zo: re ngo Egutu mung" mae" khai: jhui" yu va"- ga: lapa: nhad' thoe khyo" ai: Asang ta" to" ru jab byang" li" nae" qhid' mae" boe" li" ru ngad: ra" .
Herod wa Pha,jhi" bo: ra" mo; yang yao: re mhug' pyag' to: co' vako" rure beim: lao" nhag' gyai yo" ra" . Amung: yao: wa pha,jhi" bo: ra" mo, mae" myid' yu: ra" ayo, re tau" qu" mung" Betlehem vogaung: mae" we' avai: ayae mae" vogaung: jham mae na: ra" shid' zin we' shid' zin: o mae" zoshao yauggai nau" qe alhab' re cao" se' pye' nhao: ra" .
Aimung:- Rama jo, qo mae gyai nhag' kaug' nhag' qhui: ru we' kaug' ngug: ra" thoe re the' gyo: va" . Rakhela wa yao: zo: qere ngug: na: ra" . Yao: zo: bam mana lo: gemung: yang: yao: re nhag' maqo" tang" byid: lo: ga:-
Lapa Yeremia yang ta" to" ra" dao: jab byang" lo: ra" .
Herod shid: byaug thao re Qu" ge,- Asang: mug: lagyo: dayaug wa Egutu mung" mae yab mo, mae Yoseb jhao" thug' li" mung:-
Yoseb re To" wa,- ai: zoshao ma: re jhui: mung: Israel mung" khyo dam: tug' lo" wa, Pe"mung: ga"re ai: zoshao re se' pye' nug: ra" mo, alhab' shid: byaug vako" ra"- ga: ta" ra" .
Alao" Yoseb wa to" mung:- zoshao ma: re jhui: yang: Israel mung" khyo dam: tug' lo" ra" .
Ngadqere: Yuda mung" mae" Akelau wa yao: pho" Herod khu mae kho: kham kad' mung: eib: na: ga" rure Yoseb the' gyo: lao"- yao: wa ai: khyo vao ye: nae" gyaug: ra" . Alao" yab mo, mae Asang: mug: lagyo: wa yao: re ta" peim: byid: yang: Galile mung" khyo ye" lo" mung: Nazared ga: mang: ra" vogaung mae yena: ra" .
Airumung: yao: re Nazared Byu ga: mhang" li" genae" ga:- lapa qeyang ta" to" ra" dao: jab byang" lo: ra" .
Ai: ayo, mae qid nyhab' byid: yaug Yohan wa Yuda mung" mae" din"pyad' yo khyo joe" li" mung:-
Myid tha" ge,- pe"mung: ga"re mug: gaung: mung"dan: wa jhao" li" na: ava"- ga: kho" kyo" na: ra" .
Yohan wa Lapa Esaia yang- Din" pyad' yo mae hug' na: ra" thoe wa Asang: khyo re nyhang" to: ge,- yao" khyo re din: za: nyhang" jhao" ge, ga: ta" ra" yaug ngad: ra" .
Amung: Yohan wa gola: u mug' yang qo; ra" mai bau: re ve, mung: sho: qid phyid' cui: cui" ci: ra" . Yao" zo: ve wa khyag' phaung" we' seyo: byoyhid ngad: ra" .
Yerusalem mae na: ra" mo,- Yuda mung" geim" mae" mo, we' Yodan gyaung: lhang" mae" mo,byu qe alhab' Yohan jhao" ye: mung:-
Yao: bam: qobo jham yelhang: yu: ru we' Yohan: lo, mae Yodan gyaung: mae qid nyhab' kham: yu: ako" .
Yohan wa Pharishe qe we' Saduke qe myo: sho' mo, qid nyhab' kham: yu nae" ga: li" ko" rure myao lao"- yao: bam re- Lhao maui amyu" qe we"- Joe" lo: na: ra" Mao" So nhag' yo" rumae" qo" phao: loe, nae" naonhaung" re khag' yang li" ta" peim: byid: ko" i?
Amung: myid tha" ru we' man: qi" ra" ashi: zaui: ge,-
Abraham wa naonhaung" yao: pho" ngad: ein: naonhaung" yao: yao" aung khug mae damyid: lam: na ge,- ngo naonhaung" re ta" geli"- Mao" So wa ce: laug baui jham mae" Abraham qhid' mae" yao: zo: qe re qo" phan" thug' ke' ra" .
Ana" yao: lhao" sag' gae jham re apan mae" thau: pye' nae" qhid' mae" vozaung: wa jin" jin" ngad: ava" . Airu: mung: ashi: gai mazaui" ra" sag' gae khao: ngo" re thau: lhang" ke' mung: myi: khyeim" khug khyo pye' zaui: ke' ra" .
Ngo wa naonhaung" myid tha" va" ga" ru qhid' mae" naonhaung" re qid mae qid nyhab' byid' ra" . Ngadqere: nga" thao mae joe" li" nae" ra" yaug wa naonhaung" re Gyang" lho" Byo mae re:- myi: mae re: qid nyhab' li" byid' li" nae" . Yao: wa ngo tho' qam: so' je: bo yaug ngad: ra" .
Yao" lo, mae gaug khyo" nae" qhid' mae" gaug khyo" gaung: zhab' ci: ra" . Amung: yao: wa gaug nao: jao: mae" gaug bam re vhag' kyang" pye' mung yang: gaug mo jham re wa yao" gaug jhi khug mae gag: zhang: ke' to" li" nae" . Gaug seim jham re kam" wa matho' se' ra" myi: khyeim" mae ngha" pye' li" nae"- ga: kho" kyo" ra" .
Ai: thao re Yesu wa Yohan lo, mae qid nyhab' kham: yu nae" qhid' mae" Galile mung" mae" Yodan gyaung: khyo Yohan jhao" joe" lo: ra" .
Ngadqere: Yohan wa Ngo yaug; ni" lo, mae qid nyhab' kham: yu ca" yaug angad: ru nao lam: ngojhao" ali" i? ga: ta" mung: Yesu re lham: tam" ra" .
Alao" Yesu wa yao: re tau: mung:- ana" wa ngore qid nyhab' kham: byid: la,- pe"mung: ga"re ceru: kad' ru wa nyhao: shid' zo: Mao" So myid o: ra" mau" zo" alhab' re zaui" pyang" ru ngad nae" ga:- ta" ra" . Alao" Yohan wa gai: ga: tau" ra" .
Yesu qid nyhab' bin: kham: yu we' qid mae" thug' lo: na: au:- qu" wa, mung: gaung go; bung" li" mung: Mao" So: Byo wa phaung" kyug' ru: dao" gyo" li" mung: Yesu dao mae li" no" rure yao: myao: ra" .
Ai: thao re- ceyaug, wa ngo jhid' de; ra" nga" zo: ngad: Yao: re ngo o ngaui: ra" ga: mug: gaung mae" thoe jhau: thug' li" ra" .
Ai: thao re yui: yang ju" phyo' ru qhug' vashao: ga: Gyang" Lho" Byo wa Yesu re din"pyad' yo khyo jhui" vao ye" ra" .
Byid xe myi byid xe ba zo: ve jao" thao re- Yesu wa vae: moe' ra" .
Alao" yui wa Yesu jhao" li" mung: Nao Mao" So: Yao: Zo: ngad: re wa ce: laug baui jham re mug boe" li" geshao: amyin" byid: wa,- ga: ta" ra" .
Ngadqere: Yesu wa tau: mung:- Byu wa zo: ve: yang za: kao so' qo" daui: na: ru mangad:- Mao" So: nhad' mae thug' li" ra" dao: thoe: yang za: kao so' qo" daui: na nae" ngad: ra" ga: jham: mugsug' mae tung" to" ra"- ga: ta" ra" .
Alao" yui wa Yesu re gyang" lho" ra" vogaung: mo" Yerusalem khyo jhui" lo mung: Caung: pa" Yham mae" khaung nho thao mae yhe' to: mung:
Yesu re Nao Mao" So: Yao: Zo: ngad: re wa mho: khyo byae: gyo" lo" wa,- pe"mung: ga"re jham: mugsug' mae Mao" So wa nao re lhaug' zaung" byid: nae" qhid' mae" Mug: Lagyo: jham re amyin" byid: mung: yao: bam wa- laug baui dao ni" khyid lhao" mathaung" cad' vashao:- Yao: bam: lo; yang: lham: vo; yu: li" genae" ga: tung" to" ra"- ga: ta" ra" .
Yesu wa tau: mung:- ai: Asang ni" Mao" So re nao magai: jham" qu" nae" ga: re: tung" to" ra"- ga: ta" ra" .
Ai mae" yui wa Yesu re gyai myhao: ra" bam khyo jhui" do, lo" mung: myid gaung dao mae" mung"dan: alhab' we' ai: mung"dan: jham: phung qab bao re ceim" shid' mung:-
Nao Ngo re goe; pa" ngad: re wa cegu: alhab' ngo nao re byid: nae" ga: Yesu re ta" ra" .
Yesu wa tau:- mung: Satan we"- thug' lo" wa,- Asang ni" Mao" So re za: nao goe; pa" mung: Yao: re za: caung da" nae" ngad: ra" ga: jham: mugsug' mae atung" to" ra"- ga: ta" ra" .
Alao" yui wa Yesu mae" thug' lo" byaug: ra" . Ai: thao re mug: lagyo: jham li" caung da" byid' ako" .
Yesu wa Yohan re thaung: taung" lhaung" pye' va" ga" rure the' gyo: lao"- yao: wa Galile mug: khyo thug' ye" lo" ra" .
Yao: wa Nazared mae maye: na lo: Zebulun we' Nabhtali mug: gyo:- Galile tham: yae mae" Kapena-um vogaung: mae yena: ra" .
Ceru: kad' ru wa Lapa Esaia ta" to" ra" dao: jab byang" li" nae" qhid' mae" ngad: ra" .
Lapa Esaia wa Zebulun we' Nabhtali mug:- Yodan gyaung: thoete' Galile tham: khyo- joe" ra" khyo cao" yang: taung bug qe na: ra" mug: Galile we"-
Mug: cad' mae na: ra" mo, wa bo" bao qi: re the' myao: li" genae"- Amung: shid: ra" mug: cad' khug mae na: ra" mo; dao mae ai: bo" bao wa bao: li" nae" ga: ta" to" ra" .
Ai: au: mae" Yesu wa Naonhaung" myid tha" ge,- pe"mung: ga"re mug: gaung: mung"dan: wa jhao" li" na va"- ga: yao" mungdao: re kho" kyo" ra" .
Yesu wa Galile tham: yae cao" yang: su" lo" na: au:- ngo: kung" zo: byu ngad: ra" Petru ga: mang: ra" Simon we' yao: nhaung: Andre tao wa tham: mae geim pye' na: ko" rure yao: myao: ra" .
Alao" Yesu wa yao: tao re Nga" thao cao" ge,- ngo ni" shid' tao re byu kung" byu boe" nhao nae"- ga: ta" ra" .
Alao" yao: shid' tao wa geim jham re to" pye' co' mung: yao: jhao" cao" ako" .
Yesu wa aitau mae" dam: su" ye" lo" re gatau danhae tao ngad: ra" Zebede yao: zo: Yaku we' yao: nhaung: Yohan tao re myao: ra"- yao: tao wa lha dao mae yao: pho" Zebede we' daga"- yao: bam: geim jham re pho: na: ako" . Yesu wa yao: shid' tao re yao" thao cao" nae" qhid' mae" khai: ke' ra" .
Ailao" jao" yao: shid' tao wa lha we' yao: pho" re to: co' mung: yao: jhao" cao" ako" .
Amung: Yesu wa Galile mung" geim" jao: sho' du" qin" mung: Tarha" Jung Yham jham mae mho" shid' byid' ra" . Mung"dan: ra" Ngaui Bau" Lau Dao: Gai re kho" kyo: mung:- no phyo: aja: ja: qhug' ra" mo, re we' no aja: ja: de; ra" mo, byu qere gai byid' ra" .
Yao" khyo re Suri mung" geim" jao: sho' hau" nhao" lo" ko" ruyang mo, byu qe wa no phyo: qhug' ra" mo,- no aja: ja: de, ra" mo,- khai" nho mo,- yui zaung mo,- ngho' be, mo,- gaung ajam: shid mo, re yao: jhao" jhui" li" ako" . Alao" Yesu wa yao: bam: no re gai byid' ra" .
Alao" Galile" mung"- Dekapoli mung"- Yerusalem Yuda mung" we' Yodan gyaung: thoete' mae" byu phung: mo" Yesu thao cao" ako" .
Yesu wa byu phung: mo" re myao lao" bug gaung dalam: dao khyo do, ye" lo" ra" . Yao: yezaung: jo, lao" Yao" mho"zo: qe wa yao: jhao" zang" lo: ako" .
Alao" yao: wa dao: phung" mung: yao: bam re mho" shid' ru wa-
Byo mae myaung sho: beim" ra" mo, wa- ngaui lho" ko" ra"- Pe"mung: ga"re mug: gaung: mung"dan: wa yao: bam: mung"dan: ngad: ra" .
Kaug' qhui: ra" mo, wa ngaui lho" ko" ra"- Pe"mung: ga"re Mao" So wa yao: bam re nhag' tang" byid' li" nae" .
Nhag' lam: nau" nhae" ra" mo, wa ngaui lho" ko" ra"- Pe"mung: ga"re yao: bam wa Mao" So: dao: so: to" ra" shaman" jeju re yao: bam qo" khae: yu genae" .
Mao" So myid o: ra" khyo re phug' cao" nae" moe, shab' ra" mo, wa ngaui lho" ko" ra"- Pe"mung: ga"re- Mao" So wa yao: bam re nhag' dag nhao: li" nae" .
Nhag' ba: khyag' ra" mo, wa- ngaui lho" ko" ra"- Pe"mung: ga"re Mao" So wa yao: bam re nhag' khyag' yu: li" nae" .
Nhag' lam: san sin" mo, wa ngaui lho" ko" ra"- Pe"mung: ga"re yao: bam wa- Mao" So re qhug' myao: li" genae" .
Mang: dae ba: tae" ra" mo, wa ngaui lho" ko" ra"- Pe"mung: ga"re yao: bam re Mao" So: yao: zo: qe ga: mhang" li" genae" .
Mao" So myid o: ra" khyo re phug' cao" yang: yhin" ru qhug' ra" mo, wa ngaui lho" ko" ra"- Pe"mung: ga: re Mug: gaung: mung"dan: wa yao: bam: mung"dan: ngad: ra" .
Nga" mathao: yang byu qe wa naonhaung" re maphug' makhyad' kad' ru we' yhin" mung: madang: ra" khyo" qobo vhin mung: ta" gelao"- naonhaung" wa ngaui lho" ko" ra"-
Ngaui bau: ngaui lho" na ge,- pe"mung: ga"re mug: gaung: mung"dan: mae naonhaung" aphug' jhaung qhu" wa gyai qi" ra" . Naonhaung" qhid' au: mae" lapa qere re: yao: bam airu: za: yhin" avako" .
Naonhaung" wa myid gaung: dao: xo: ngad: ako" . Ngadqere: xo: wa ngae: ra" ru shao" byaug lao" ai: xo: re dam: ngae sho' magai: kad' yu lo: ngad: ra" . Ai: xo: wa pe" akyu" mabo loyang: taung gaung khyo shapye' pye' mung: byu jham zab: nhae" pye' ko" ra" .
Naonhaung" wa mug: myid: bo" bao ngad: ako"- Bug gaung dao mae te" to" ra" vogaung: re maqo" go: to: ngad: ra" .
Myikaug' re te' mung: ban" yang mamaug: lhaung" to" qu"- Yham khug mae na: ra" mo, alhab' re bao byid: nae" qhid' mae myikaug' tao" dao mae lhaung" zhaung: to" ako" .
Ai we' dakhyo: byu jham wa naonhaung" kad' ra" gai: ra" mau" zo" jham re the' myao mung: mug: gaung dao mae na: ra" naonhaung" Pho" re caung: khin" byid: vageshao: naonhaung" bo" bao re byu jham: qhid' kheim: mae bao byid' to: ge,-
Kham" to" ra" Tarha" we' Lapa qe: dao: jham re qab: pye' nae" qhid' mae" ngo joe" li" ru ngad: ein: naonhaung" dajho ge,- aijham re qab: pye' nae" ein: ngo joe" li" ru mangad: . Jab byang" li" nae" qhid' mae" ngo joe" li" ru ngad: .
Naonhaung" re ngo dang dang ta" geli"- Mug: gaung we' myid gaung malai: lo" shire ta" to" ra" gu: alhab' majab byang" byang" wa kham" to" ra" Tarha" dao: mae" tung" ce' dace' we' myo, dace' lhao" malai: lo" nae" .
Airu: mung: khag' ngadqere: ai: ngai: thao" ra" amyin" dao: re yao: shad' lhoe" mung: su gaje qere airu: shad' lhoe" nae" mho" byid' ra" yaug wa- Mug: gaung: mung"dan: mae ngai thao" yaug ngad: li" nae" . Ngadqere: ai: amyin" dao: jham re phug' cao" mung: su gaje qere airu: phug' cao" nae" mho" byid' ra" yaug wa mug: gaung: mung"dan: mae qi" thao" yaug boe" nae" ngad: ra" .
Amung: Ngo naonhaung" re ta" ru wa Mao" So myid o: ra" khyo" phug' cao" rumae Pharishe qe we' tung" pho" qe tho' naonhaung" maje qere wa mug: gaung: mung"dan: khyo maqo" vao ye: genae" .
Byu dase'- Byu se' ra" yaug wa dao: kho' ru qhug' ca" nae" ga: daba: pyad mae" mo, ta" to" ra" dao: naonhaung" the' gyo" avako" .
Ngadqere: ngo naonhaung" re ta" ru wa yao: mao: yao: nhaung: re nhag' yo" ra" yaug khag' ngadqere: dao: kho' ru qhug' ca" nae" . Yao: mao: yao: nhaung: re byugao: ga: ta" ra" yaug wa tarha" yung" mae dao: phyid' ru qhug' ca" nae"- amung: yao: mao: yao: nhaung: re ago ga: shad' ra" yaug khag' ngadqere: myiqid tham: khyo pye' zaui: ke' ru qhug' li" nae" .
Amung: nao wa phan dao mae Mao" So re xeim: ngaui" byid: nae" seim" na: au:- ni" mao: nhaung: dayaug yaug nao re nhag' mashid qobo vhin: to" ru daja: ja: re myid: beim" ke' lao"-
Ai: xeim: re shi" to: co' mung: lo" yang: ni" mao: nhaung: pho" we' shi" mang: dae sho' lo" kad' wa,- Bin lao" dam: tug' lo mung: ni" xeim: Mao" So re lo: ngaui" byid: wa, .
Nao re qobo zhaug' yaug we' daga" tarha" yung" khyo ye" lo" na: au:- tarha" yung" khyo majoe" shi: re yao: we' jho" vang" sho' phyad kad' yu wa, . Nao airu: makad' lao" yao: wa nao re tarha" zug: pho" lo, khug khyo ab byid' pye' li" nae" . Alao" tarha" zug: pho" wa nao re gug: gam pho" lo, khyo ab byid' pye' mung: nao re thaung: khug mae lhaung" to" li" nae" .
Naonhaung" re ngo dang dang ta" geli"- nao khyug' ca" ra" ngaui alhab' mabin: khyug' khyug' wa thaung: mae" nao qo" thug' lo nae" mangad: .
Su: myi: su: lao dashad' wa,- ga: ta" to" ra" dao: re naonhaung" gyo" qu" vako" ra" .
Ngadqere:- ngo naonhaung" re ta" ru wa nhag' lam" yang qu" sang yu nug: ra" khyo" myiqe: re qu" ra" yaug khag' ngadqere: yao" nhag' lam: mae ai: myiqe: re shad' yaug ngad: ra" .
Amung: ni" lo, yo shad' myo,jid' yang nao re qobo kad' nhao: ngad: re wa ai: myo,jid' re thad' shalhaui" pye' wa,- pe"mung: ga"re ni" gaung geim" myiqid tham: khyo gyo" lo" nae" tho' ni" gaung mae" dadau qeim: byaug: ru wa je: gai shi" ra" .
Ni" lo, yo lo; yang nao re qobo kad' nhao: ngad: re wa ai: lo, re qam" phyid' pye' wa,- pe"mung: ga"re ni" gaung geim" myiqid tham: khyo gyo" lo" nae" tho' ni" gaung dadau qeim: byaug: ru wa ni" qhid' mae" je: gai shi" ra" .
Alao"- yao" yham sang myhi" re kao" pye' nug yaug wa yao" yham sang myhi" re kao: mugsug' tung" byid' ke' ca"- ga" ra" dao: jo, gau ngad: ra" .
Ngadqere: ngo naonhaung" re ta" ru wa yao" yham sang myhi" re yug: qho yang: mangad: lo: kao" pye' mung: ai: myiqe: wa gatau dayaug we' dam: lo, xo' yu: ngad: re wa yao: wa yao" yham sang myhi" re lao shad' nhao: ra" qobo qo" ra" . Alao" ai: myiqe: re dam: lo, xo' yu: ra" yaug re: su: myi: lhad' yaug ngad: ra" .
Nao to" ra" dao: so: re daphyo' wa,- Mao" So re byid' to" ra" ni" dao: so: re zaui" pyang" wa,- ga: daba: mae" mo, re ta" to" ra" dao: re naonhaung" gyo" qu" vako" ra" .
Ngadqere: ngo naonhaung" re ta" ru wa- naonhaung" dao: so: dalam: lam: to" ra" au: mug: gaung re lao: yang: jham datang" ge,- pe"mung: ga"re mug: gaung wa Mao" So: zaung tao ngad: ra" .
Myid gaung re lao: yang: re: jham datang: ge,- Myid gaung wa Mao" So: khyid nao: jo, qo ngad: ra" . Yerusalem re lao: yang: re: jham datang: ge,- Yerusalem wa kho: kham mo" na: ra" vogaung: ngad: ra" .
Alao" yao: yao" au: re lao: yang: re: jham datang: ge,- pe"mung: ga"re Naonhaung" wa xae dakhe' re za: lhao" phyu sho' no, sho' maqo" kad' gengad: ra" .
Airumung:- naonhaung" dao: wa- ngad lao" wa ngad va" ein: mangad: lao" wa mangad: ein: za: ta" ge,- aimae" je: ra" naonhaung" ta" ra" dao: wa makhyang" ra" yaug mae" lo: ra" dao: ngad: ra" .
Myo,jid' qhid' mae" myo,jid'- zaui qhid' mae" zaui dam: tug' ca" ga" ra" dao: re naonhaung" gyo" qu" vako" ra" .
Ngadqere: ngo naonhaung" re ta" ru wa- Nao re magai kad' ra" yaug re lage, daphaug' wa- Ni" lo, yo shad' boqae pyo' yaug re lo, kaung: shad' rere: pyo' nhao shi: wa-
Ni" akhug: bau: re yu nug yang: yung" zaung: ra" yaug re ni" bau: qhang rere: yu: lo" nhao shi: wa,-
Nao re maqad maqui" deim" zag mung: khyo daman: qovin ye: nhao: yaug we' khyo shid' man: ye: shi: wa .
Nao jhao" mho' yaug re byid: wa,- nao jhao" daja: ja: jhid' ngho: nug yaug re jhid' ngho: byid: wa,-
Ni" Ba nam sang: cao: qere jhid' de; wa,- ni" gye jham re nghang: wa, ga" ra" dao: re naonhaung" gyo" qu" avako" .
Ngadqere: ngo naonhaung" re ta" ru wa naonhaung" re yhin" ra" mo; qhid' mae" akyu" mho' byid: ge, .
Airulao" naonhaung" wa mug: gaung dao mae na: ra" yao: Pho" zo: dau qe boe" genae" . Pe"mung: ga"re magai: ra" mo, we' gai: ra" mo; dao mae dakhyo: za: Mao" So wa ba zho byid' ru we' din: man" ra" khyo kad' mo, we' madin: man" ra" khyo kad' ra" mo; dao mae mug: qu byid' ra" .
Naonhaung" re jhid' de; ra" mo, re za: naonhaung" jhid' de; ko" re wa- Mao" So mae" pe" jhaung qhu" qo" yu genae" i? Khang: khyui zo: mo, lhao" re: airu: kad' ko" ra" .
Amung: naonhaung" wa- mao: nhaung: qe we' za: jho" jhau zam" khug ko" ngad: re wa- gaje tho' nao kad' ru pe" je: i? Taung bug qere: ai we' dakhyo: kad' ako" .
Amung: mug: gaung dao mae" naonhaung" Pho" wa jab byang" ru we' dakhyo: naonhaung" re: jab byang" na ge, .
Amung: su the' myao vageshao: ein:- mo, byu qe myo: sho' qhid' kheim: mae naonhaung" lalam lakhug: mau" zo" jham re mazaui: nae" qhid' mae lha" ge,- Airu: mangad: re mug: gaung dao mae na: ra" naonhaung" yao: Pho" mae" pe" shaman" jeju re: maqo" yu genae" .
Amung: nao wa qo ca" ra" mo, re aung lam alu: byid' ngad: re- su: yang caung: khin" geshao: ein:- tarha" jung yham jham mae we' hau" mo" khyodang khaung: mae geim kad' ra" mo, kad' ru we' dakhyo: labo" mad nhao yang: dahau: wa,- ngo naonhaung" re ta" ru wa yao: bam wa yao: bam o: ra" jhaung qhu" qo" yu: avako" .
Ngadqere: qo ca" mo, re naonhaung" aung lam alu: byid: ko" re- ni" lo, yo lo, kad' ra" mau" zo" re ni" lo, kaung: lo, re daba nhao wa, .
Alao" ni" aung lam alu: byid' ra" khyo wa anyham: avho' mae kad' ru ngad nae" . Amung: anyham: avho' kad' rure myao: ra" ni" Pho" wa nao re jhaung qhu" byid' li" nae" .
Amung: naonhaung" akyu" mho' gelao"- geim kad' ra" mo, we' dakhyo: dakad' ge, Pe"mung: ga"re yao: bam wa su alhab' yao: bam re the' myao vageshao: ga:- tarha" jung yham jham mae we' hau" mo" khyokao: jham mae ye; jo, yang: akyu" mho' nug mo, ngad: ako" .
Naonhaung" kam" wa akyu" mho' gelao"- kug qe, khyo vao lo" mung: kham: pyid' yang: myo, yang mamyao: ra" naonhaung" yao: Pho" re akyu" mho' ge, . Alao" anyham: avho' mae kad' rure myao: ra" naonhaung" yao: Pho" wa naonhaung" re shaman" jeju byid' li" nae" .
Amung: naonhaung" akyu" mho' gelao" taung bug qe kad' ru we' dakhyo: lajheim: mabo ra" dao: jham re daci ge,- Taung bug qe wa akyu" qhang sho' mho' ruyang yao: bam akyu" mho' dao: re tae" gyo: byid' li" nae" ga: myid: jho: ako" .
Ai bam ru: dakad' ge,- pe"mung: ga"re naonhaung" mamho' shi: gamae" naonhaung" qo: ra" ja: alhab' re naonhaung" yao: Pho" wa ba: to: gau ngad: ra" .
Airu: mung: naonhaung" akyu" mho' gelao"- ceru: mho' ge,- Mug: gaung dao mae" ngonhaung" Pho" we"- Ni" gyang" lho" ra" mang A re phug' myao: vageshao:-
Ni" mung"dan: joe" lo vashao:- Mug: gaung dao mae ni" nhag' dag: ru we' dakhyo: myid gaung: dao mae re: dag: lo vashao wo"-
Ngonhaung" qo: ra" zo: ve ana" ba ngonhaung" re byid: la,-
Ngonhaung" re shad' ra" mo; qobo re ngonhaung" khyad' byid' ru we' dakhyo: ngonhaung" qobo rere: khyad' byid: la,-
Ju" phyo' ra" khyo ngonhaung" re maye: nhao lo: makhyang: yaug: lo, mae" ngonhaung" re khyad' yu la, wo"-
Naonhaung" re shad' ra mo; qobo re naonhaung" khyad' byid: ko" ngad: re mug: gaung: dao mae na: ra" naonhaung" Pho" re: naonhaung" qobo re khyad' byid' li" nae" .
Naonhaung" re shad' ra" mo; qobo re naonhaung" makhyad' byid: ko" ngad: re wa naonhaung" Pho" wa naonhaung" qobo rere: makhyad' byid: nae" .
Amung: naonhaung" zo: ve jao" gelao"- geim kad' mo, we' dakhyo: myo, nho asham zang dakad' ci ge,- yao: bam wa yao: bam zo: ve jao" na: ra" khyo re su alhab' the' myao vageshao: ga: yao: bam: ave, re lhai" pye' ako"- naonhaung" re ngo ta" gali" Yao: bam wa yao: bam o: ra" aphug' jhaung qhu" re qo" yu: avako" .
Naonhaung" zo: ve jao" gelao" myo,jid' yang mamyao: ra" naonhaung" Pho" mae" lai yang: naonhaung" zo: ve jao" na: rure khag' maqo" ba genae" qhid' mae" myo, cid' mung: au: xau gyad yang: kyo' shaung: pye' ge, .
Anyham: avho' kad' rure myao: ra" naonhaung" Pho" wa- naonhaung" re shaman" jeju byid' li" nae" .
Nhug we' zu: yang qo" zo" qheim" pye' mung: khug' mo, kyaung" thad' vao ye: yang: qo" khug' yu: ra" ce: myid gaung dao mae Naonhaung" jo,nho" jham re naonhaung" qhid' mae" daqaung" to: ge,-
Ai: atha" nhug we' zu: yang maqo" zo" qheim" ru we' khug' mo, re: maqo" kyaung" vao ye: maqo" khug' yu: ra" mug: gaung dao mae naonhaung" jo,nho" jham re naonhaung" qhid' mae" qaung" to: ge, .
Pe"mung: ga"re naonhaung" jo,nho" jo; ra" tau mae naonhaung" nhag' lam: taui" jo, li" genae" .
Amung: ai: myo,jid' wa- gaung khyao qhid mae" myi: baung: ru" ru ngad: ra" . Ai: ni" myo, jid' qang: qang: za: ngad: re wa ni" gaung geim" bao: jo; li" nae" .
Ngadqere: ni" myo,jid' mae athab zang ngad: re wa- ni" gaung wa cad' jo; li" nae" . Airu: mung: ni" bo" bao wa mug: cad' boe" byaug: re wa ai: mug: cad' wa khoqhi" no, sang: kyid ngad: nae" i? .
Khag' ngadqere: asang shid' yaug: jeim qo" kad' nae" mangad:- yao: wa asang dayaug re nghang: mung: dayaug re jhid' de; li" nae" . Asang dayaug re gyaug phug' mung:- gatau dayaug re maphug' makhyad' kad' li" nae" . Amung: naonhaung" wa Mao" So re we' ngaui qhang jo,nho" re daga" za: qo" caung da" byid: genae" mangad: .
Aimung: ngo naonhaung" re ta" ru wa- Pe" zo: pe" shaug' nae" laug ein: kao so' qhid' mae" Pe" ve, nae" laug ein: gaung khyao qhid' mae" naonhaung" damyid: ci" ge, Ai: kao so' wa zo: ve tho'- gaung khyao wa ve, mai ve, bau tho' je: akhyag: mangad: i?
Mug: phyo: mae dao" qin" ra" ngho' jham re qu" qu" ge,- yao: bam wa myug: shi: re masin: maqho:- yad re: mayad: yu- jhi mae re: maqaung" to: gengad: ra" . Ngadqere: mug: gaung dao mae na: ra" naonhaung" Pho" wa yao: bam re zho" na: ra" . Naonhaung" wa ngho' jham tho' myo: sho' je: phug' de, ko" mangad: i?
Naonhaung" mae" khag' ngadqere: myid: ci" ruyang yao: yao" kao re dadaung" je: qo" qhang nhao ko" i?
Naonhaung" wa pe"mung yang:- ve,mai ve,bau: qhid' mae" myid: ci" ko" i? Pa: din" mae" seyo: bin: gae jham khoru: yaug: qi" li" ko" rure myid: qu" ge, . Yao: bam wa mau" re: mazaui:- jid: re: manai: ko" ngad: ra" .
Ngadqere: ngo naonhaung" re ta" kyo: geli" . Phung qab bao qi" ru we' gyai qo" ra" Sholamon kho: kham lhao" re: ai: bin: gae jham mae" dagae ru: yaung" sho' maqo" shaung ve; ngad: ra" .
Mao" So re lam khug: ra" myid ngai: ra" mo, we"- ana" ba yaug: jo, mung: ne, mo" ba myi: khyeim" mae ngha" pye' ra" seyo mae" myo, gae jham re Mao" So shaung vhe' byid' ra" . Yao: wa naonhaung" re je yang: vhe' byid' li" nae" mangad: i?
Airu: mung: naonhaung" wa- myid: ci" yang: pe" zo: pe" shaug' zai laug ein: data" ge, .
Pe"mung: ga"re taung bug qe wa- ai: gu: alhab' qhid' mae" myid: ci" yang: qho: ako" . Mug: gaung dao mae na: ra" naonhaung" Pho" wa ai: gu: alhab' naonhaung" qo ca" na ko" rure ba gau ngad: ra" .
Naonhaung" kam" wa- Mao" So: mung"dan: we' yao: myid o: ra" khyo re sao qhid' qho ge, . Alao" yao: wa ai gatau qo ca" ra" gu: alhab' rere: naonhaung" re byid' li" nae" .
Airu: mung: ne, mo" ba: qhid' mae" damyid: ci" ge,- Ne, mo" ba wa yao" qhid' mae" myid: ci" li" nae"- ana" ba qug: khai" ru wa ana" ba: qhid' mae" ga" va" ra" .
Su re dao: dakho' ge,- ailao" za: Mao" So wa naonhaung" re dao: makho' nae" .
Pe"mung: ga"re naonhaung" su re dao: kho' ra" au: ci: ra" jao dang re Mao" So ci: li" nae" .
Yao: yao" myo,jid' mae bo: ra" sag' thaung: re bo thoe magyo: lo: ni" mao: nhaung: pho" myo,jid' mae" sag' je, re pe"mung: qu" i?
Ni" myo,jid' mae sag' thaung: bo: jo, zang ni" mao: nhaung: pho" re ni" myo,jid' mae" myo, vao sag' je, re yu: pye' byid: li" ein: nao khoru: mung: vae" ta" i?
Geim kad' yaug we"- ni" myo,jid' mae bo: ra" sag' je; re shi" sao qhid' yu: pye' wa,- ailao" za: ni" mao: nhaung: pho" myo,jid' mae bo: ra" myo, vao bodan re nyang" za: nao myao mung: qo" yu: pye' byid' li" nae" .
Gyang" lho" ra" zai re lakha: jham re dabyid: ge, Airu: kad' lao" naonhaung" re dam: tug' bin" li" nae" . Amung: naonhaung" palhe" qui: re vo, jham: qhid' kheim: mae dashapye' to: ge,- Airu: kad' lao" vo, jham wa ai: palhe" qui: jham re khyid: yang zab: nhae" pye' li" genae" .
Mho' ge,- alao" naonhaung" qo" yu genae"- Qho ge,- alao" naonhaung" myao genae"- Kham: ko' ge, alao" naonhaung" re kham: phung" byid' li" nae" .
Pe"mung: ga"re mho' ra" yaug wa qo" yu: li" nae"- Qho: ra" yaug wa qho: qhug' li" nae"- Kham: ko' yaug re kham: phung" byid' li" nae" .
Naonhaung" mae" dayaug yaug- yao: zo: mug mho' re laug baui byid: genae" i?
Ngo: mho' re lhao maui byid: genae" i?
Magai makhyang" ra" qobo jab qe- naonhaung" lhao" re:- naonhaung" yao: zo: qere gai: ra" ja: byid: nae" ba ko" ngad: re wa mug: gaung dao mae na: ra" naonhaung" Pho" wa yao: re mho' ra" mo, re gai: ra" ja: ai: tho' mago" je yang: byid: nae" mangad: i?
Aimung:- su: yang naonhaung" re khoru: kad' re naonhaung" o ngaui: ru we' dakhyo: naonhaung" re: su gaje re airu: kad' byid: ge, Ce wa kham" to" ra" tarha" we' lapa qe: dao: amyhi" ngad: ra" .
Ai: lhae" ra" kham: dung: khyo" vao ye: ge,- pe"mung: ga"re myi: qid: tham: khyo joe" ra" kham: dung: we' khyodang wa lae: ra" . Amung: ai: khyo su" lo" mo, gyai myo" ako" .
Kao so' daui: ra" khyo joe" ra" khyodang we' kham: dung: wa lhae" ra" . Amung: aire qho: myao mo, mamyo: ko" ngad: ra" .
Aung khug mae zag ne we' dau: ra" myid bo mung: adao mae yao qid ve; ci yang: naonhaung" jhao" joe" li" ra" lapa apyag' qere lha" yang: jao" ge, .
Zau: bye, mae" sabyi shi: re mangad: lao"- zau: gae mae" pho' ham" shi: jham re lhaung" qo" phyo' yu ko" i? Yao: bam lapa apyag' qe ngad: rure yao: bam: mau" zo" ave, khyo" yang naonhaung" ba: li" genae" .
Amung: gai: ra" agae khao: ngo" wa- lho" ra" ashi: zaui" ra" . Qam: mabo: ra" agae wa malho" ra" ashi: zaui" ra" .
Gai: ra" agae mae malho" ra" ashi: maqo" zaui: ngad: ra" . Alao" magai: ra" agae mae re: lho" ra" ashi: maqo" zaui: ngad: ra" .
Ashi: lho" mazaui" ra" agae khao: ngo" wa thau: lhang" pye' mung: myi: khyeim" khyo pye' zaui: pye' ru qhug' ako" .
Airu: mung: lapa apyag' qere yao: bam: ave, khyo" yang naonhaung" ba: li" genae" .
Ngo re Asang we"- Asang we"- ga: ta" ra" mo, alhab' mug: gaung: mung"dan: qo" vao ye: genae" mangad:- Mug: gaung dao mae na: ra"- nga" Pho" myid o: ra" khyo" cao" ra" yaug za: qo" vao ye" li" nae" .
Aimung: dao: kho' ra" ba na joe" lao"- byu myo: sho' wa Asang we"- Asang we"- ngonhaung" wa ni" mang re lao: yang Mao" So: mungdao: re kho" kyo" lo va" mangad: i? Ni" mang re lao: yang: yui myo: sho' re khe' thug' pye' lo va" mangad: i? ga: ta" li" genae" .
Ailao"- ngo wa yao: bam re Naonhaung" re ngo khonhae" re: maba- makhyang" ra" mo, we"- nga" qhid' kheim: mae" thug' lo" ge, ein: ta" nae" .
Ce: nga" dao: jham re gyo" yu mung: phug' cao" ra" yaug khag' ngadqere: yao: yao" yham re laug thin dao mae zhaug' ra" pha,jhi" bo yaug we' dau: ra" .
Mug: qu mung: qid je" li" ru we' la qam" hug' lo mung:- ai: yham re lo deim: gengadqere: ai: yham wa laug thin dao mae zhaug' to" ruyang mabyo; gyang: lo" ngad: ra" .
Ngadqere: ce:- nga" dao: jham re gyo" yu mung:- maphug' cao" ra" yaug khag' ngadqere:- yao: yao" yham re ma dam: mae zhaug' ra" kopyad' we' dau: ra" .
Mug: qu mung: qid je" li" ru we' la qam" hug' lo yang:- ai: yham re lodeim: gelao" ai: yham wa byo, gyang: lo" ra" . Ai: yham byo; gyang: lo" ru wa phyi yao: ngad: ra" .
Yesu ai: dao: jham re bin: kho" kyo: lao"- mo, byu qe wa yao: mho" shid' ra" khyo re mug' hao" byaug: ako" .
Pe"mung: ga"re Yesu wa tung" pho" qeru: mangad:- kheim: so' qo" ra" yaug we' dakhyo: mho" shid' byid' ra" .
Yesu bug gaung mae" gyo" lo lao"- byu phaung mo" zang yao" thao cao" lo: ako" .
Alao" mao gae: de: ra" byu dayaug Yesu jhao" li" mung:- yao" qhid' kheim: mae pad' thaug' thaug' yang:- Asang we"- nao nug: re wa ngore qo" gai: shao: lo" nhao zai ngad: ra" ga: mho' ra" .
Yesu wa lo, yheim" ke' mung: yao: re tin: byid: zo" re"- ngo nug:- Gyang" shao: lo" se,- ga: ta" ra" . Ailao" jao" yao" mao gae: gyang" shao: lo" byaug: ra" .
Alao"- Yesu wa yao: re- Ce: ra" khyo re nao khag' rere: data" kyo: wa,- ngadqere: khinjaung pho" jhao" lo" mung: ni" gaung yao: re lo" qhu" wa,- amung: nao no gai: shao: lo va" khyo mo, byu qe: qhid' mae" sagse: doe, vashao:- Moshe amyin" to" ra" xeim: re lo" ngaui" byid: wa ga: ta" ke' ra" .
Yesu Kapena-um vogaung: khyo joe" vao lo lao"- Roma gyezug: pho" dayaug yao: jhao" li" mung:-
Asang we"- nga" daui daui okaung dayaug no zang qhug' mung: maqo" lab lo: yham mae no: lang" jo; ra" ga: Yesu re ta" kyo: zo" re" bao" yu nae" mho' ra" .
Yesu wa yao: re ngo li" mung: yao" no re gai byid: nae"- ga: ta" ra" .
Alao" gyezug: pho" wa Yesu re tau: mung:- Asang we" nao nga" yham khyo vao li" nae" wa- ngo wa maman: qi" yaug ngad: ra"- nao amyin" dakheim: byid' ke' lao" re: nga" daui daui yaug wa gai: lo: li" nae" .
Pe"mung: ga"re ngore: kheim: so' qo" ra" zug: mo" qe: o mae na: ra" byu dayaug ngad:- amung: nga" o mae re: gyezo: qe na: ako" . Gyezo: dayaug re ye: wa, ein: ngo amyin" byid: lao" yao: ye" ra" . Amung: gatau dayaug re lo wa, ein: amyin" byid' ke' lao" yao: lo: ra" . Alao" nga" jeim dayaug re ceru kad' wa, ein: ta" lao" yao: kad' ra"- ga: ta" ra" .
Yesu wa Ce: dao: re the' gyo: lao" mug' ra" . Amung: yao" thao mae cao" ra" mo, byu qere Naonhaung" re ngo dang dang ta" geli"- Israel amyu" mae lhao" ceru" ra" lam khug: myid bo: ra" byu dayaug rere: ngo mamyao: qu" shi:
Amung: naonhaung" re ngo ta" geli"- Ba thug' shad'- ba vao shad' mae" byu myo: sho' lo mung: mug: gaung: mung"dan: mae Abraham- Isag- Yaku bam we' daga" qo" zo: shaug' li" genae" .
Ngadqere: ai: mung"dan: byumyu" boe" ang: ra" mo, wa taung gaung shad' mug: cad' yo khyo khe' thug' pye' ru qhug' genae" . Ai: mae yao: bam wa ngug byid ngug nhe' we' zaui kyag' yang: na: li" genae"- ga: ta" ra" .
Ai: thao- Yesu wa gyezug: pho" re- Nao yham khyo lo" se,- nao lam khug: ru we' dakhyo: boe" vashao:- ga: ta" ra" . Ai: au: mae yao: gyezug: pho" daui daui yaug wa no gai: lo" byaug: ra" .
Yesu wa Petru yham khyo vao ye" lo" ra" . Yham khug mae Petru yaug myhi" wa noqam" bug yang: yab jaung: dao mae lang" jo; rure yemyao: ra" .
Yesu wa yao" lo, re tin: byid' ra"- Alao" noqam" gai: lo" byaug mung: to" li" yang: Yesu re bang" da" byid' ra" .
Myi" thao joe" lo lao" mo, byu qe wa yui zaung: ra" byu myo: sho' mo, re Yesu jhao" jhui" li" ako" . Alao" Yesu wa makhyang" ra" yui jham re dao: thoe: yang khe' thug' pye' ra" . No phyo: qhug' ra" mo, rere: gai byid' ra" .
Yesu ceru: kad' ru wa- yao: wa ngonhaung" no phyo: re yu: pye' byid: mung: ngonhaung" no jham re vin: pye' byid' ra" ga: Lapa Esaia ta" to" ra" dao: jab byang" lo nae" qhid' mae" ngad: ra" .
Yesu wa yao" lhang" gam: mae na: ra" byu phung: mo" re myao lao"- yao" mho"zo: qere tham: thoete' khyo gau" de: ye" lo" nae" qhid' mae" amyin" byid' ra" .
Alao" Tung" pho" dayaug Yesu jhao" li" mung:- Mho" pho" we"- nao khai: ye: khai: ni" thao ngo cao" nae" ga: Yesu re ta" ra" .
Yesu wa yao: re tau: mung:- Zag ne jham wa khyaung qo" ako"- Ngho' jham re: asad' qo" ko" ra" . Ngadqere: Byu: Yao: Zo: wa au: khyo" jo, qo lhao" maqo" ngad: ra"- ga: ta" ra" .
Mho"zo: gatau dayaug wa Asang we" nga" pho" mao gaung re shi" lo" nyhab' shaung: pye' nae" qhid' mae" akhang" byid: la,- ga: ta" ra" .
Ngadqere: Yesu wa yao: re Nga" thao cao" wa,- byushid qe wa yao: bam: byushid qere nyhab' shaung vageshao:- ga: ta" ra" .
Ai: thao Yesu wa lha khug khyo yevao: zaung: ra" . Yao" mho"zo: qere: yao: we' daga" cao" ye" ako" .
Alao" qu" ge, ai: tham: mae nyag din taung" la qam" hug' lo mung: lha wa bang: lhung" khug mae nab: lo" na: ra" . Ngadqere: Yesu wa yab: myhid' jo; ra" .
Yao" mho"zo: qe wa Yesu re nhug' mung: Asang we"- ngonhaung" re khyad' yu la, wo"- ngonhaung" wa nab: shid: lo" na va" ga: ta" ako" .
Alao" Yesu wa yao: bam re- Mao" So re lam khug: ra" myid ngai: ra" mo, we"- naonhaung" pe"mung: ai: qhi" sho' gyaug: nin" ko" i? ga: bin: ta" lao" yab; jo; rumae" to" li" mung: la we' bang: lhung" re qeim: ke' ra" . Alao" la we' bang: lhung" wa saug za: tae" lo" byaug: ra" .
Mho"zo: qe alhab' mug' hao" byaug: ru we'- ceyaug wa pe" ru" byu ngad: i? La we' bang: lhung" lhao" re: yao" dao: re tae" gyo" ako" ga: ta" ako" .
Yesu wa tham: thoete' Gadara mug: khyo joe" lo" ra" . Alao" yui zaung: ra" byu shid' zo: wa lab bug mae" thug' li" mung: Yesu we' li" qhug' ako" . Yao: shid" zo: wa gyai makhyang: ko" ngad: ra"- amung: ai: khyo" khag' re: mavae" su: lai: lhau ko" ngad: ra" .
Yao: shid' zo: wa Mao" So: yao: zo: we"- nao we' nga" shid' zo: pe" jho" sin" i? Ayo, majoe" shire qobo byid: nae" qhid' mae" cejo, qo khyo joe" lo: i? ga: zag: hug' ako" .
Yao: bam we' mataung" va" rumae vo, dajham mo" zang bad zo" na: ako" .
Alao" yui jham wa- Nao ngonhaung" re khe' thug' pye' nae" ngad: re wa- ai: vo, jham: khug mae ngonhaung" re yevao nhao la,- ga: Yesu re mho' ako" .
Yesu wa- Ye" lo" ge,- ga: yao: bam re ta" ke' ra" . Alao" yui jham wa ai shid' zo: mae" phao: thug' lo" mung: vo, jham: khug mae yevao gelao"- ai: vo, jham mo" zang dang" kam" nhad' mae" qid tham: khug khyo tao" byae: gyo" lo" gemung: nab: shid: pye' ako" .
Vo, zam: mo, wa- vogaung: khug khyo tao" phao: lo" gemung:- yui zaung: ra" byu shid' yaug: khyo re we' boe" lo" ra" khyo alhab' re vobyu qere ta" kyo" ako" .
Alao" vogaung geim" mae" mo, thug' li" mung: Yesu re li" qhug' ako" . Yao: bam Yesu re li" myao gelao"- yao: bam: mug: mae" thug' lo" nae" qhid' mae" yao: re mho' ako" .
Alao" Yesu wa lha khug yedo; zaung mung:- yao" vogaung: khyo dam: tug' gau" de; lo" ra" .
Byu damyo" wa yab qo mae lang" jo; ra" gaung jam: shid: ra" byu dayaug re Yesu jhao" dao: li" ko" ra" . Yesu wa yao: bam: lam khug: myid bo: rure myao lao"- gaung jam: shid yaug re- Nga" zo: we"- nhag' dangai wa,- ni" qobo khyad' pye' byid: va"- ga: ta" ra" .
Alao" Tung" pho" qe damyo" wa- byu ceyaug wa Mao" So re jung" dao: jhau: ra" ga: yao: cao: yao: jho" ta" ako" .
Yesu wa- yao: bam: aung khug mae pe" myid: na ko" rure ba mung:- naonhaung" aung khug mae pe"mung: magai: ra" khyo" myid: na ko" i?
Ni" qobo re khyad' pye' byid: va" ein: ta" nae" je: laui: i? Mangad: lao"- To" ye, mung: su" lo" wa, ein: ta" nae" je: laui: i?
Ngadqere: byu: yao: zo: wa- myid gaung dao mae qobo khyad' byid: nae" kheim: so' qo" yaug ngad: rure qhu" byid: geli" ga: ta" mung:- ai: gaung jam: shid yaug re- To" wa, Ni" yab qo re gaug: vo, yang: yham khyo lo" wa,- ga: ta" ra" .
Ailao" yao: wa to" mung: yham khyo lo" ra" .
Aire myao: ra" mo, byu qe wa- gyaug: mug' ru we' xao su byu qere ceru" ra" kheim: so' byid' ra" Mao" So re caung: khin" byid' ako" .
Yesu wa ai: jo, qo mae" to" mung: su" ye" lo" na: au:- yao" khang: khyui zaung mae zaung: jo; ra" Mathe ga: mang: ra" khang: khyui zo: byu dayaug re myao: ra" . Yesu wa yao: re- Nga" thao cao" la, ga: ta" lao"- Mathe wa to" mung: Yesu thao cao" ye" lo" ra" .
Mathe yham mae Yesu zozo" na: au:- khang: khyui zo: mo, myo: sho' we' qobo qo" ra" mo, myo: sho' wa Yesu we' yao" mho"zo: qe we' daga" zo li" bozo" na: ako" .
Pharishe qe wa aire myao lao"- yao" mho"zo: qere- naonhaung" mho" pho" wa airu" ra" byu qe we' daga" pe"mung: zo qhan: zo" ra" i? ga: myid' ako" .
Yesu aire the' gyo: lao"- yao: bam re- Qao" zin" mo, wa macid' sara maqo gengad: ra"- No mo, za: aqo: ako" .
Ngo wa xeim: ngaui" byid' rure- ma o nhag' khyag' rure o: ra"- ga" ra" jham: dao: lajheim: re ba nae" qhid' mae" lo" mung: xeim: yu ge,- ngo wa din: man: mo, re khai nae" qhid' mae" li" ru mangad:- Qobo qo" ra" mo, re khai nae" qhid' mae" li" ru angad:- ga: ta" ra" .
Alao"- Yohan: mho"zo: qe Yesu jhao" li" mung:- ngonhaung" we' Pharishe qe wa dazab: makyo zo: ve lhaung" jao" bam:- pe"mung: ni" mho"zo: qe zo: ve majao" ko" i? ga: Yesu re myid' ako" .
Yesu wa yao: bam re Lo,xo' poe mae poe leim bang" vo qe wa- pho" sag' we' na: jo, shi" au:- kaug' qhui gai: i? Airu: mangad: nae"- ngadqere: pho" sag' re yao: bam: phaung mae" kao" jhui" lo" ra" ba na joe" lo: li" nae" . Ailao" yao: bam wa zo: ve jao" li" genae" .
Bau: xug' mae pin: sag' yang khag' malhaung" pho: qu"- Airu: pho lao" zhan: lo" mung: pin: sag' cug' yang bau: xug' re lao" cad' mung: bau: je: jad; lae: lo" nae" .
Amung: sabyi qang: asag' rere: shoqid thaung axug' mae khag' malhaung" ke' qu" . Airu: ke' lao" shoqid thaung baug: go; lo" mung: sabyi qang: yug: lo" ru we' shoqid thaung re: qeim: lo" byaug nae" . sabyi qang: asag' re wa shoqid thaung asag' khug mae ke' to: lao" za: shid' ja: geim" maqeim nae"- ga" ta" ra" .
Yesu ceru: ta" na shi" au:- tarha" jung yham agyi dayaug Yesu jhao" li" mung:- yao" qhid' kheim: mae pad' thaug' thaug' mung: yang: Yesu re- Nga" zo: myiqe: nau" shid: byaug va"- ngadqere: nao li" mung: yao" dao mae ni" lo, li" kai: byid' ngad: re wa yao: dam: daui: li" nae" ngad: ra"- ga: ta" ra" .
Yesu wa to" mung: yao" thao cao" ye" lo" ra" . Yao" mho"zo: qere: yao: we' daga" cao" ye" lo" ako" .
Alao"- qu" ge, daxe: shid' zin geim" sa: sheim no no: ra" myiqe: dayaug wa- Yesu nhaung thao" khyo te' li" mung: Yesu bau: qhang thao mae ye tin" ra" .
Yao" bau: thao re khalhao" ngo qo" tin" ke' re wa nga" no gai: lo" byaug nae" ga: yao: yao" aung khug mae ta" ra" .
Yesu wa lhang: qu" yang: yao: re myao lao" Nga" myiqe: zo: we"- Nhag' dangai wa,- ni" lam khug: myid wa ni" no re gai nhao: ava"- ga: yao: re ta" ra" . Ai: au: re yao:- ai: myiqe: myhi" wa no gai: lo" byaug: ra" .
Ai: thao Yesu wa tarha" jung yham agyi pho" yham khyo joe" ye" lo" ra" . Alao" yao: wa khalhao: mad mo, we" mo,byu qe mo, thaui: mo, yaug mung: na ko" rure myao lao"-
Yesu wa yao: bam re- Phao: qhui: ge,- Myiqe: nau" wa shid: ru mangad:- yab: myhid' jo, ru angad:- ga: ta" ra" . Yao: bam alhab' mo, Yesu re qi: jung" pye' ako" .
Mo, byu qere taung gaung khyo bin: khe' thug' pye' lao"- Yesu wa qe, khug khyo vao ye: mung: myiqe: nau" lo, mae yezaui: yang: she: to" ke' ra" . Ailao" ai: myiqe: nau" wa to" lo: ra" .
Ce: lau dao: re- ai: mung" geim" byang" sho' hau" nhao" lo" ako" .
Yesu wa aitau mae" to" mung: su" lo" na: au:- myo, jid shid' yaug wa yao" thao cao" mung: Davi yao: zo: we"- nga" shid' yaug re nhag' khyag' yu la, wo"- ga: hug' ako" .
Yesu yham dayham khyo vao lo" lao"- myo, jid shid' yaug wa Yesu jhao" li" ako" . Alao" Yesu wa ni" shid' yaug lam" ko" i? ga: myid' ra" . Yao: shid' yaug wa Asang we" lam" ra"- ga: phaug' tau" ako" .
Yesu wa yao: shid' yaug: myo,jid' re tin: byid: zo" re" ni" shid' yaug lam khug: ru we' dakhyo: boe" lo vashao:- ga: ta" ra" .
Ailao" yao: shid' yaug: myo, myao: li" ko" ra" . Yesu wa yao: shid' yaug re cekhyo re khag' rere: data" kyo: ge, ga: jhaug' za: zug' nhao: ke' ra" .
Ngadqere: yao: shid' yaug wa thug' lo" mung: Yesu khyo re ai: mung" geim" byang" sho' hau" nhao" lo" ako" .
Yao: shid' yaug thug' lo" na ko" au:- qu" ge, byu damyo" wa yui zaung: ra" nhad' jid dayaug re Yesu jhao" jhui" li" ko" ra" .
Ai: yui re khe' thug' pye' lao" jao" ai: nhad' jid yaug wa- dao: jhau: thug' li" ra" . Mo, byu qe wa mug' hao" byaug: ru we'- ceru" ru Israel mung" mae ngonhaung" khonhae" re: mamyao: qu" shi:- ga: ta" ako" .
Ngadqere: Pharishe qe wa yao: wa yui zug: mo" qam: so' khyo" yang yui jham re khe' thug' pye' ru ngad: ra"- ga: ta" ako" .
Yesu wa vogaung: mo" vogaung: ngai jham alhab' geim" khyo gam: sho' du" qin" mung: yao: bam: tarha" jung yham jham mae mho" shid' byid' ru we' mug: gaung: mung"dan: ngaui bau" lau dao: gai re kho" kyo: mung:- no phyo: aja: ja: qhug' mo, re gai byid' ra" .
Byu phung: mo" wa- yao zaung" yaug mabo: ra" yao jham we' dakhyo: qug: khai: qhug' mung: byo: sin" qin" ko" rure Yesu myao lao" nhag' qu" khyag' ra" .
Alao" Yesu wa yao" mho"zo: qere- Gaug myo: sho' mhang" jo; ra"- ngadqere: yad: yu nae" mau" zaui: mo, malaug ngad: ra" .
Airu: mung:- ai: gaug sang: yang Yao" gaug mhang" yo mae mau" zaui: nae" byu nhao byid: nae" qhid' mae" gaug sang re akyu" mho' ge,- ga: ta" ra" .
Yesu yao" mho"zo: daxe: shid' yaug re khai: yu mung:- makhyang" ra" yui jham re khe' thug' pye' nae" we'- no phyo: aja: ja: re gai byid: nae" kheim: so' yao: bam re byid' ra" .
Ai: lagyo: daxe: shid' yaug: mang jham wa- Petru ga: mang: ra" Simon we' yao: nhaung: Andre Zebede yao: zo: tao ngad: ra" Yaku we' yao: nhaung: Yohan
Philib we' Batholame- Thoma we' khang: khyui zo: yaug Mathe- Alphaeu yao: zo: Yaku we' Thadaeu
Byumyu" jhid' myid qi" ra" Simon we' thao phyao: yao: re ab: pye' ra" Yuda Iskarud ga: mo, bam ngad: ako" .
Yesu ai: daxe: shid' yaug re ceru: ta" mung: nhao: ke' ra" . Naonhaung" wa taung bug: mug: khyo we' Samari vogaung: jham khyo davao ye: ge,-
Ngadqere: Israel amyu" mae" byaug: lo" ra" yao jham jhao" ye: mung:-
Yao: bam re- Mug: gaung mung"dan: wa jhao" li" va' ein: kho" kyo: ge, .
No mo, re gai byid: ge,- Shid va" mo, re dam: daui nhao ge,- Mao gae: de, mo, re gai byid: ge,- Yui jham re khe' thug' pye' ge,- Aphug' mabyid: lo: naonhaung" qo" khae: yu vako" ru we' dakhyo:- aphug' mayu lo: su re byid: ge, .
Naonhaung" phyid' cui: mae qhang- ngaui- gyid: ngaui thang: the: davin ge, .
Gyaung: khyo qhid' mae" thaung pyan- bau: tha"- khyid zhaung: we' zaung: bao" daci ge,- pe"mung: ga"re mau" zaui: yaug wa zao: kho qo" yu ang: ra" .
Khovo khodam: khyo ngadqere:- naonhaung" vao ye: gelao"- naonhaung" re lham: khae: yu nug: ra" yaug re qho mung:- naonhaung" ai: vogaung: mae" dam: thug' lo" sho' aiyaug: yham mae za: thang: na ge,-
Amung: naonhaung" dayham yham khyo vao ye: gelao"- Ngaui bau: yaug yo geshao:- ein: bang" se" dao: ta" ge,-
Ai: yham mae na: ra" mo, naonhaung" re ngaui bau: za: lham: khae: yu ko" ngad: re wa- ai: bang" se" shaman" dao: wa yao: bam: dao mae thang: jo, vashao:- naonhaung" re ngaui bau: za: malham: khae: yu: ra" mo, ngad: re wa- naonhaung" bang" se" shaman" dao: wa- naonhaung" jhao" dam: tug' lo vashao: .
Amung:- naonhaung" re malham: khae: yu lo:- naonhaung" ta" ra" dao: rere: malham: tae" gyo: ko" ra" yham we' vogaung: mae" naonhaung" dam: thug' lo" ge,- naonhaung" dam: thug' lo" au:- naonhaung" khovo: mae" bodan jham re ko: khyo" co' ge,-
Ngo naonhaung" re dang za: ta" ru wa- dao: kho' ra" ba na mae Mao" So wa Sodom we' Gomora vobyu qere tho' je: qi" ra" qobo byid' li" nae" .
Qu" ge, zag ne phaung gaung: khyo yao jham re nhao: ke' ru we' dakhyo: naonhaung" re nhao: ke' ra" . Amung:- naonhaung" wa lhao maui ru: qag mung: phaung" kyug' ru xam: mag ge,-
Lha" yang: na ge,- Byu jham wa naonhaung" re tarha" yung" khyo ab byid' pye' mung: yao: bam wa naonhaung" re yao: bam: tarha" jung yham mae taui" be: li" genae" .
Taung bug qere we' zug:- kho: kham qere Ngaui Bau" Lau Dao: sagse: kham byid: nae" qhid' mae" Nga" mathao mae naonhaung" re zug: qe we' kho: kham qe: qhid' kheim: khyo taui" she: ye" li" genae" .
Naonhaung" airu: ab byid' pye' qhug' gelao"- khoru: jhau nae" laug- pe" ru ta" nae" laug ein: damyid: ci" ge,- naonhaung" jhau nae" dao: jham ayo, joe" lao" qo" yu: li" genae" .
Pe"mung: ga"re ai: dao: jham wa naonhaung" jhau: ra" dao: jham mangad: nae"- naonhaung" yao: Pho" nho: Gyang" lho" Byo wa- naonhaung" nhad' khyo" yang jhau: thug' li" ra" dao: jham ngad: li" nae" .
Mao: nhaung: yao: cao: dayaug wa dayaug re shid nae" khyo jho" ab byid' pye' mung: myhi" pho" qe wa yao: zo: qere- shid nae" khyo ab byid' pye' li" genae" . Alao" yao: zo: qere: yao: bam: myhi" pho" qere gye kad' mung: se' pye' nhao: li" genae" .
Nga" mang mathao: yang byu alhab' mo, naonhaung" re nghang" li" genae"- ngadqere: athao" joe" sho' zang: qhao" yaug wa khyad' yu: ru qhug' nae" .
Vogaung: dalam: mae naonhaung" re yhin" gelao"- gatau vogaung: dalam: khyo phao: ye: ge,- ngo naonhaung" re dang za: ta" ru wa- Israel mung" mae" vogaung: jham alhab' mae naonhaung" mau" mabin: zaui: shi: re Byu: yao: Zo: wa joe" li" nae" ngad: ra" .
Mho"zo: wa mho" pho" tho' maje ngad: ra" . Amung: jeim re: jeim sang tho' maje ngad: ra" .
Airu: mung: mho"zo: wa yao" mho" pho" we' dakhyo:- jeim re: jeim sang we' dakhyo: ngad lao" wa nhag' dag gai: ava"- Yham khaung vin yaug re Bezelbu ga: mhang" ko" re wa- yham khug: byu qere wa je yang: magai: ra" khyo" mhang" li" genae" .
Amung:- byu qere dagyaug ge,- pe"mung: ga"re nghoe' to" ra" ja: alhab' wa de: de: mung: li" nae"- Nyham" to" ra" ja: alhab' wa myao: thug' li" nae" .
Ngo naonhaung" re mug: cad' khug mae ta" ra" dao: re mug: bo" mae ta" kyo: ge,- naonhaung" re dao: so' so' yang: ta" ra" dao: re yham khaung dao mae" kho" kyo: ge, .
Myi: qid: tham: mae qo" phyo' qheim" pye' ra" Mao" So re gyaug ge, Gaung khyao re qo" se' pye' ngadqere:- alo zo: re maqo" se' pye' ra" mo, re dagyaug ge, .
Gyid: ngaui thang: the: dakye' yang za: jokhyao" shid' dau: re qo" vai: yu: mangad: i? Ngadqere: naonhaung" yao: pho" maqad lo: ai: jokhyao" dadau: lhao" re: maqo" gai: shid .
Naonhaung" au: mae" xae khe' jham alhab' re lhao" nghe' to: gau ngad: ra" .
Airu: mung: dagyaug ge,- naonhaung" wa jokhyao" myo: sho' dau: tho' je: phug' de; ako" .
Su: qhid' kheim: mae ngore lhang: yu ra" yaug khag' re ngadqere:- mug: gaung mae na: ra" nga" pho" qhid' kheim: mae yao: re ngo lhang: yu nae" .
Su: qhid' kheim: mae ngore ha: pye' ra" yaug re kam" wa- mug: gaung dao mae na: ra" nga" Pho" qhid' kheim: mae yao: re ngo ha: pye' nae" .
Ce: myid gaung dao mae ngaui pyo: yaug yo: ru byid: nae" qhid' mae" ngo joe" li" ru ngad: ein: dajho ge,- ngo wa ngaui pyo: yaug yo: ru byid: nae" qhid' mae" joe" li" ru mangad:- Shae cili" byid: nae" qhid' mae" ngo joe" li" ru ngad: .
Pe"mung: ga"re- yao: zo: wa yao: pho" we' myiqe: zo: wa yao: myhi" we' dau mo" qe wa yao: na qe we' gye jho" boe" nhao nae" qhid' mae" ngo joe" li" ru ngad: .
Amung: byu dayaug: qhid' mae" magai: thao" ra" gye jham wa yao" yham khug: byu qe ngad: li" genae" .
Khag' ngadqere: ngore jhid' de; ra" tho' mae myhi" pho" qere je: jhid' de; ra" yaug wa- nga" mho"zo: boe" nae" qhid' mae" maman: qi" ngad: ra" . Amung: ngore jhid' de; ra" tho' mae" yao: zo: yao: dau qere je: jhid' de; ra" yaug re: nga" mho"zo: boe" nae" qhid' mae" maman: qi" ngad: ra" .
Alao"- khag' ngadqere: yao: yao" pyao: zang re tau: vo, mung:- nga" khyid khu mae macao" ra" yaug wa- nga" mho"zo: boe" nae" qhid' mae" maman: qi" ngad: ra" .
Amung:- yao: yao" kao so' gug: nae" qhid' mae" qam: ke' gug: gam yaug wa- kao so' jeim: nae" . Ngadqere: nga" mathao mae yao: yao" kao so' jeim: yaug wa kao so' qo" yu nae" .
Naonhaung" re lham: khae: yu: ra" yaug wa- ngore lham: khae: yu: ra" yaug ngad: ra" . Ngo re lham: khae: yu: ra" yaug re: ngore nhao: ke' ra" yaug re lham: khae: yu: ru ngad: ra" .
Mao" So: lagyo: ngad: ra" ga" khyo" yang Mao" So: lagyo: re lham: khae: yu: ra" yaug wa ai: lagyo: the' yu: ra" aphug' jhaung qhu" re qo" yu: li" nae" . Alao" din: man: yaug ngad: ra" ga" khyo" yang din: man: yaug re lham: khae: yu: ra" yaug re:- ai: din: man: yaug qo" yu: ra" aphug' jhaung qhu" re qo" yu li" nae" .
Naonhaung" re ngo dang dang za: ta" geli" . Nga" mho"zo: qe mae" ngai: thao" ra" yaug re nga" mho"zo: ngad: ra" ga: qid cae: dakeim byid: jhaug' yaug wa gaigai: yao: aphug' jhaung qhu" maqo" yu nae" khyo majo, .
Yesu wa Yao" mho"zo: daxe: shid' yaug re ai: dao: jham bin: pyang lao"- avai: ayae mae" vogaung: jham mae mho" shid' kho" kyo: nae" qhid' mae" yao: wa ai: jo, qo mae" thug' lo" ra" .
Khristu zaui" na: ra" mau" zo" jham: khyo re Yohan wa thaung: mae" the' gyo: lao"- yao" mho"zo: daqhae: re Yesu jhao" nhao: ke' ra" .
Yohan: mho"zo: qe wa Yesu re nao wa ai: joe" li" nae" ga" ra" yaug ngad va" i? Mangad: lao"- gatau re ngonhaung" myid: lao" na ca" shi" i? ga: myid' ako" .
Yesu wa yao: bam re naonhaung" myao: ru we' the' gyo" ra" gu: Yohan re lo" ta" kyo: ge,-
Myo, jid qe myo, myao: li" ko" ra"- Khyid qeim mo, khyo qo" su: ko" ra"- Mao gae: de, mo, gyang" shao: lo" ko" ra"- No: jid mo, no: gyo" li" ko" ra"- Shid: ra" mo, dam: daui: li" ko" ra"- Myaung sho" ra" mo, wa Lau Dao: Gai the' gyo ako" .
Ngo re lam: ra" myid maaug' o: mo, wa ngaui lho" ko" ra"- ga: ta" ra" .
Yohan: mho"zo: qe phao: lo" na ko" au: Yesu wa Yohan: khyo we' sin: mung: mo, byu qere naonhaung" wa din" pyad yo khyo pe" re ye: qu" nae" ein: thug' ye: ko" i? La: yang hug' nghan" na: ra" myo, phaung: gae jham re ye: qu" nae" ein: ye: ko" i?
Airu: mangad: lao" pe" re ye: qu" nae" ein: ye: ko" i? Mai gai bau: gai ve; ci: ra" mo, re qu" nae" ein: ye: ko" i? Mai gai bau: gai ve, mo, wa kho: kham kho" mae na: ako" .
Airu: mangad: re- pe"mung: naonhaung" ye: ko" i? Lapa re ye: qu" nae" ein ko" i? Ngad: va"- ngo naonhaung" re ta" geli"- Lapa tho' je: qi" ra" yaug re naonhaung" myao: avako" .
Amung: jham: mugsug' mae Qu" wa,- ni" khyo re nyhang" na nae" qhid' mae" nga" lagyo: re ni" qhid' au: mae ngo nhao: ke' nae"- ga: tung" to" ru wa Yohan re ta" ru ngad: ra" .
Naonhaung" re ngo dang dang za: ta" geli"- qid nyhab' kham: byid' ra" Yohan tho' je: qi" ra" xao su byu dayaug re: mana: qu" shi: ngad: ra" . Ngadqere: mug: gaung: mung"dan: mae je: ngai: thao" ra" yaug wa- Yohan tho' je: qi" ra" .
Qid nyhab' byid' ra" yaug Yohan mungdao: kho" kyo" ra" ba na mae" ana" ba joe" sho' mug: gaung: mung"dan: re lhad' yu nae" qam: ke' ko" ra" .
Pe"mung: ga"re lapa qe alhab' we' kham" to" ra" Tarha" wa ai: mung"dan: khyo re Yohan: pyad joe" sho' ta" kyo" lo: avako" .
Yao: bam: mungdao: re khae: yu mung: lam" ko" ngad: re wa Yohan wa joe" li" nae" ra" Elia ngad: rure re: naonhaung" khae: yu: li" genae" .
No: khye' de, mo, wa gyo" yu geshao: .
Ngo wa ce: qae" mae" byu qere pe" we' dau tau" nae" i? Yao: bam wa gai jao: mae zaung: jo, mung:-
Naonhaung" wa ngonhaung" khalhao: mad ngadqere: mago" ngad: ako" . Ngonhaung" ngug yao" yao" ngadqere: makaug' gengad ko" ra" ga: daphung: wa daphung: re zo: jhi jhi mung: jho" yao: na: ako" ra" zoshao qe we' dau: ako" .
Pe"mung: ga"re Yohan wa zo: ve jao" mung: mazo: mashaug' lo: joe" li" lao"- yao: bam wa yao: re yui de; ra" ga: ta" ako" .
Byu: yao: zo: wa zo: mung: shaug' mung: joe" li" lao" re:- yao: bam wa Qu" ge, yao: wa zo: shaug' so' kho' shu yaug- qobo qo" mo, we' khang: khyui zo: mo; byin cao: ngad: ra" ga: ta" ako" . Mao" So: pha,jhi" laba lajhao wa dang: ru ngad: ga" rure yao" ashi: jham khyo" yang sagse: kham byid' ra" .
Alao"- Yesu wa mug' pho: mau" zo" laug phyao: kad' qhu" lo: ra" vogaung: jham mae"- mo, byu qere myid matha" ko" ruyang ai: vogaung: jham re qeim: ra" .
Korazin we"- nao byu xa: voqoe, qhug' nae"- Bedsaida we"- nao re: byu xa: voqoe, qhug' nae"- naonhaung" shid' vo re kad' qhu" ra" mug' pho: mau" zo" jham re Ture we' Sidon shid' vo mae kad' qhu" ngad: re wa- ai shid' vo wa daba: mae" jid: mo" mai bau: ve, mung:- myiqe, bam mae lhau: yang: myid tha" genae" va" .
Dao: kho' ra" ba na mae naonhaung" shid' vo wa- Ture we' Sidon shid' vo tho' je: qi" ra" qobo dae qhug' kham zo: genae" .
Ai we' dakhyo:- Kapena-um we"- nao wa mug: gaung joe" sho' to' ke' ru qhug' nae" ein: jho: i? Myi: qid tham: khyo joe" sho' khyo" ke' ru nao qhug' nae" . Pe"mung: ga"re nao re ngo kad' qhu" ra" mug' pho: mau" zo" jham re Sodom mae kad' ngad: re wa ai: vogaung: wa ana" ba joe" sho' jo, shinae" ngad: ra" .
Dao: kho' ra" ba na mae nao wa Sodom vogaung: tho' je: qi" ra" qobo dae qhug' kham zo: nae"- ga: ta" ra" .
Alao"- Yesu wa mug: gaung we' myid gaung: Asang Pho" we"- Pha,jhi" bo: ra" mo, we' nyan: kung: ra" mo, re maba nhao lo: nyham" to" ra" ja: jham re pha,jhi" mabo: ra" mo, re nao qhu" byid' ruyang ngo nao re caung: khin" byid' ra" .
Ngad va"- Pho" we"- ceru: boe" ru wa nao myid o: ra" khyo ngad: ra" .
Nga" Pho" wa ngore ja: khao: ngo" alhab' byid' to: va" ra" . Pho" mae" je yang; ai: yao: zo: re khag' re maba . Pho" rere: ai: yao: zo: we' ai: yao: zo" yang qhu" byid: nae" khyin: yu: ra" mo, mae" je yang: khag' maba ko" ngad: ra" .
Qola: vin yang: myaung: dug: ra" mo, alhab' we"- ngojhao" lo geri:- ngo naonhaung" re myaung: ngho: nhao nae" .
Ngo wa xam: mag mung:- nhag' lam: nyham yaug ngad: ra" . Airumung:- nga" kyau: re vin ge,- nga" khyo re mho" yu ge,- ailao" naonhaung" dugno: qhug' genae" .
Pe"mung: ga"re ngo byid' ra" kyau: wa vin laui: ru we' ngo vhin: ra" qo wa seim" ra"- ga: ta" ra" .
Ai: thao Yesu wa Dugno: Ba mae gaug yo khyo" lai: lo" ra" . Yao" mho"zo: qe wa vae: moe; geyang: gaug shi: shan" yu mung: zo" ako" .
Aire Pharishe qe myao gelao"- Qu" wa,- ni" mho"zo: qe wa Dugno: Ba mae magai: kad' ra" ja: re kad' ako" ga: Yesu re ta" ako" .
Yesu wa yao: bam re Davi wa yao: we' yao" byu qe vae: moe; gelao"- khoru: kad' ko" ra" khyo re naonhaung" manghe' qu" ko" i?
Yao: wa Mao" So: yham khyo vao ye: mung:- khinjaung qe mae" je yang: khag' re: magai: zo" ra"- Mao" So: qhid' kheim: mae qhaug' byid' to" ra" mug re yao: we' yao" byu qe yu zo: ko" ra" mangad: i?
Aimae"- Dugno: Ba khao: ngo" khinjaung qe wa Caung: pa" Yham mae- Dugno: Ba Tarha" re shad' lhoe" gengadqere: qobo maqo" ko" ngad: ra"- ga" ra" Moshe Tarha" re naonhaung" manghe' qu" ko" i?
Naonhaung" re ngo ta" geli"- Caung: pa" Yham tho' je: qi" ru wa cemae na: ra" .
Ngo wa xeim: ngaui" byid' rure tho' nhag' khyag' rure je: o: ra" ga" ra" jham: dao: re ba: gyo: ko" ngad: re wa- qobo maqo" ra" mo, re naonhaung" qobo vhin genae" mangad: .
Pe"mung: ga"re- Byu: Yao: Zo: wa Dugno: Ba: Asang ngad: ra" .
Yesu wa ai: jo, qo mae" thug' ye" lo" mung: Tarha" jung yham dalam: khyo vao ye" ra" .
Qu" ge, ai: Tarha" Jung Yham mae lo, dashad' shid: ra" byu dayaug na: ra" . Byu damyo" wa Yesu re qobo zhaug' nug mung:- Dugno: Ba mae no gai: nyhang" gai byid' i? ga: Yesu re myid' ako" .
Yesu wa yao: bam re tau: mung:- naonhaung" yao dadau: wa Dugno: Ba mae dung: khung: khug khyo byid: gyo" lo" ngad: re ai: yao re maye: phoe' yu nae" byu naonhaung" mae bo ko" i?
Byu wa yao tho' myo: sho' je: phug' de; mangad: i? Airu: mung:- Dugno: Ba mae gai: ra" mau" zaui: nae" akhang" jo; ra"- ga: ta" ra" .
Alao" Yesu wa ai: lo, dashad' shid yaug re Ni" lo, din" ke' wa,- ga: ta" ra" . Yao" lo, din" ke' we' lo, gai lo, we' dakhyo: gai: lo" byaug: ra" .
Pharishe qe wa aimae" thug' lo" mung: Yesu re se' pye' nae" qhid' mae" khyo qho: ako" .
Yesu wa ai: khyo re ba lao"- ai: jo, qo mae" thug' lo" ra" . Mo, byu myo: sho' yao" thao cao" ako" . No phyo: qhug' ra" mo, alhab' re gai byid' ra" .
Ngadqere: yao" khyo re mahau: genae" qhid' mae" yao: bam re zug' nhao: ra" .
Yao: ceru: kad' ru wa Lapa Esaia nhad' khyo" Mao" So ta" ra" dao: jham jab byang" lo nae" qhid' mae" ngad: ra" .
Ai: Lapa dao: mae- ngo khyin: yu: ra" nga" daui daui yaug- ngo jhid' de; o ngaui: ra" yaug re qu" ge,- Nga" Gyang" lho" Byo yao" dao mae nhao: ke' byid: nae"- Yao: wa nga" dao: kho' ra" khyo re byumyu" cao jab alhab' re ta" hau" kyo" li" nae" .
Yao: wa maha mangag- thoe qi: re: mahug' nae"- Hau" mo" khyodang mae yao" thoe re khag' mathe' gyo: genae" .
Yao: wa kaui: ra" qid phaung: yao: re makhyug' pye' nae" . Amung: kyi za: kyi: lo" ra" myi: rere: mase' pye' nae" . Yao: wa tarha" din: vang" ru aung: nghoe' lo sho' qam: ke' li" nae" .
Byumyu" cao jab alhab' yao: re khug ngha: li" genae"- ga: ta" to" ra" .
Ai: thao byu damyo" wa yui zaung yang: myo, jid: ru we' nhad' jid: ra" byu dayaug re Yesu jhao" jhui" li" ako" . Yesu wa aiyaug re gai byid' ra"- Alao" yao: wa myo, myao: li" mung: dao: re: jhau: li" ra" .
Mo, byu qe alhab' mo, wa mug' hao" byaug: ru we'- ceyaug wa Davi yao: zo: gai: ngad nae" i? ga: ta" ako" .
Pharishe qe wa aire the' gyo: gelao"- ceyaug wa yui zug: mo" Bezelbu qam: so' khyo" yang yui jham re khe' thug' pye' ru ngad: ra"- ga: ta" ako" .
Yesu wa yao: bam: aung khug mae pe" bo: rure ba mung: yao: bam re- Mung"dan: dalam: wa phung: jho" kho' yang: yao: cao: gye jho" se' na ko" ngad: re wa mamyao" re byo; qeim: lo" li" nae" . Ai we' dakhyo: yao: cao: nhag' lam: majho" vang" ra" vogaung:- ug' khug' dinkhu: re: byo; qeim: lo" li" nae" .
Gatau: Satan re khe' thug' mung: Satan yao: cao: majho" vang" lo:- gye jho" se' na ko" ngad: re wa yao" mung"dan: wa khoru: qo" gang" tang: jo, nae" i?
Ngo wa Bezelbu qam: so' yang yui jham re khe' ru ngad: re wa naonhaung" mho"zo: qe wa khag' qam: so' khyo" yang yui jham re khe' thug' ko" ra" i? Airu: mung:- naonhaung" shad' na: rure naonhaung" mho"zo: qe: lo, mau" jham: yang yao: sagse: qhu" byid' na: ra" .
Ngo wa Bezelbu qam: so' khyo" yang mangad:- Mao" So: Gyang" Lho" Byo: Qam: so' khyo" yang yui jham re khe' thug' pye' ru ngad: ra" . Aiwa naonhaung" phaung mae Mao" So: mung"dan: joe" li" va" ga" rure qhu" byid' ru ngad: ra" .
Qam: bo yaug re shi" sao qhid' mataui" to: lo: yao" zai jham re lhad' yu nae" qhid' mae" ai: qam: bo yaug: yham khug khyo khag' re: maqo" vao ye: ngad: ra"- Bin: taui" to: thao re za: yeqo" lhad' yu: ra" .
Nga" thao khyo made, ra" yaug wa ngore gye kad' yaug ngad: ra" . Ngo we' daga" masham" zhang: ra" yaug wa abyo asin: yaug ngad: ra" .
Naonhaung" re ngo dang dang ta" geli"- Byu wa qobo alhab' we' Mao" So re jung" dao: ta" ra" qobo alhab' re khyad' pye' byid' ru gai: qhug' ra" . Ngadqere: Gyang" Lho" Byo re jung" dao: ta" ra" yaug kam" wa qobo khyad' pye' byid' ru magai: qhug' nae" .
Byu: Yao: Zo: re jung" dao: ta" ra" yaug khag' ngadqere: qobo khyad' pye' byid: ru gai: qhug' ra" . Gyang" Lho" Byo re jung" dao: ta" yaug kam" wa ana" ce: pyad mae ngadqere: thao: pyad khonhae" re: qobo khyad' pye' byid ru magai: qhug' nae" .
Gai: ra" agae wa lho" ra" ashi: zaui" ra" . Qam: mabo: ra" agae wa ashi: seim zaui" ra" . Pe"mung: ga"re- agae qam: mabo: bo ru wa ashi: re qu" yang: ba: kho' ra" .
Lhao maui jham we"- Makhyang: magai: ra" mo, naonhaung" wa gai: ra" dao: khoru: gai: jhau genae" i? Pe"mung: ga"re aung khug nhag' lam: mae byang" sheim: jo, ra" gu: nhad' khyo" jhau: thug' li" ra" .
Gai: ra" yaug wa yao" jo,nho" ban" mae" gai: ra" zai jham re phoe' thug' ra"- Magai: ra" yaug wa yao" jo,nho" ban" mae" magai: ra" zai jham re phoe' thug' ra" .
Naonhaung" re ngo ta" geli" dao: kho' ra" ba na mae byu yaug khao: ngo" wa yao: yao: jhau: lai: pye' ra" akyu" mabo: ra" dao: jham: qhid' mae" dao: kho' ru qhug' ca" li" genae" .
Nao jhau: lo: ra" dao: jham khyo" yang nao qobo qo" maqo" rure Mao" So wa nao re dao: kho' li" nae" .
Ai: thao tung" pho" qe damyo" we' Pharishe qe wa Yesu re Mho" pho" we"- ngonhaung" re mug' pho: ve, lho daja: ja: kad' qhu" la, ga: ta" ako" .
Ngadqere: Yesu wa yao: bam re tau: mung: magai makhyang" ru we' Mao" So re malam: ra" ce: qae: mae" byu qe wa mug' pho: ve, lho kad' qhu" nae" mho' ako" . Lapa Yona nho: mug' pho: ve, lho mae" je yang: pe" mug' pho: ve, lho re: makad' qhu" nae" .
Yona wa ai: ngo: zang: vae: dug: khug mae sam myi sam ba geim" laung" jo, ru we' dakhyo: Byu: Yao: Zo: re: myid kao" khug mae sam myi sam ba laung" jo; li" nae" .
Nineve vobyu qe wa Yona kho" kyo" ra" mungdao: re the' gyo: gelao" yao: bam: qobo mae" myid tha" lo: ako" . Airumung: dao: kho' ra" ba na mae Nineve vobyu qe wa to" ye, mung: naonhaung" re qobo zhaug' li" genae" . Naonhaung" re ngo ta" geli" Ce: jo, qo mae Yona tho' je: qi: yaug na: ra" .
Sheba kho: kham myhi" wa kho: kham Sholamon: Pha,jhi" dao: re tae" gyo: nae" qhid' mae" va" ra" mung"dan: mae" joe" lo: ra" . Airumung: dao: kho' ra" ba na mae Sheba kho: kham myhi" wa to" ye, mung: naonhaung" re qobo zhaug' li" nae" . Naonhaung" re ngo ta" geli"- ce: jo, qo mae kho: kham Sholamon tho' je: qi: yaug na: ra" .
Ai: makhyang" ra" yui wa yao: vao: jaung" na: ra" byu mae" thug' lo" lao"- kyaug' ho: ra" jo, qo khaung: mae ye: du" qin" mung:- no: nae" jo, qo re cao" qho: ra" . No: qo maqhug' lao"-
Ai: yui wa- azhao ngo na co' ra" yham khyo dam: tug' lo" nae" ngad: ra"- ga: ta" ra" . Amung: yao: dam: tug' joe" lo: re phyao: sham" pye' mung: nyang" za: shaung: nyhang" to" ra" yham keim re lomyao: ra" .
Ai: yui wa thug' ye" lo" mung:- yao: tho' je: makhyang" ra" yui nhad' dau: re khai: jhui" lo mung: yao: bam wa ai: yham mae lovao: na: ako"- Alao" byu aiyaug: ave, wa qhid' phyao: mae" tho' je: qo: byaug: ra" . Ce: ban: mae" makhyang: mo, re: ai we' dakhyo: boe" genae"- ga: ta" ra" .
Yesu wa mo, byu qere dao: jhau: na shi" au: yao: myhi" we' yao: nhaung: bam joe" li" ako" . Yao: bam wa yao: we' qhug' jhau nug gemung: taung gaung mae lao" ye: jo; ako" .
Mo, byu qemae" dayaug wa Yesu re Asang we" ni" myhi" we' ni" nhaung: bam nao we' jho" qhug' jhau nug mung: taung gaung mae lao" ye: jo; ako" ga: ta" kyo" ra" .
Yesu wa nga" myhi" khag' ngad: i? Nga" nhaung: bam wa khag' ngad: ako" i? ga: phaug' ta" ra" .
Amung: Yesu wa Yao" mho"zo: qere lo, ceim: mung:- Qu" ge, cebam wa nga" myhi" we' nga" mao: nhaung: qe ngad ko" ra" .
Mug: gaung dao mae na: ra" nga" Pho" myid o: ra" khyo" cao" ra" yaug khag' ngadqere: nga" mao: nhaung:- nga" myhi" ngad:- ga: ta" ra" .
Ai: ba yao: re Yesu wa ai: yham mae" thug' lo" mung: tham: yae mae yezaung: jo; ra" .
Yao: jhao" zang" li" ra" mo,byu qe mo, paug' saung" thau: ruyang Yesu wa lha dakhye' dao mae yezaung: jo; ra"- Mo, byu qe wa tham: yae mae ye; jo; bam: ako" .
Alao" yao: wa yao: bam re dao: tau" tau" mung:- myo: sho' ja: re mho" kyo: zo" re" ta" ru wa- Myug: shi: sin: yaug wa myug' shi: sin: nae" qhid' mae" thug' ye" lo" ra" .
Yo mae myug: shi: yesin" ke' re- daqhae: wa khyodang cao" yang: gyo" lo" ako" . Aimung: myug: shi: jham re ngho' jham li" yang: gaug zo" pye' ko" ra" .
Daqhae: wa myid zhai: mathau: ra" laug qan" dao mae gyo" lo" ako"- Myid zhai: mathau yang: ajao" yao: yaug: thug' li" ra" .
Ngadqere: ba thaung: li" lao" lhe' mhai: pye' mung:- agyi: no, sho' macin" ruyang kyaug' shid: byaug: ako" .
Daqhae: wa zau: bye, gyo: mae gyo" lo" ako"- Zau: bye, jham yaug: qi" li" mung: qhovo: pan jham re hab' pye' ako" .
Ngadqere: myug: shi: daqhae: wa myid gai mae gyo" lo" ako"- Yaug: li" mung: daqhae: wa dayo nho"- daqhae: wa khyaug' xe nho"- gatau daqhae: wa sam xe nho" ashi: zaui" li" ako" .
No: khye' de, ko" re wa gyo" yu ge,- ga: ta" ra" .
Alao" yao" mho"zo: qe wa Yesu jhao" te' ye: mung:- Mo, byu qere nao pe"mung: dao: tau" ci yang: ta" i? ga: yao: re myid' ako" .
Yesu wa yao: bam re tau: mung:- naonhaung" wa mug: gaung: mung"dan: no; thao" ra" khyo re ba: gyo: nae" akhang" qhug' yu: ako" . Ngadqere: yao: bam wa aire maqhug' yu ko" ngad: ra" .
Pe"mung: ga"re qo" ra" yaug re je: laung: byid: mung: yao: wa jan" sho' qo" li" nae" . Maqo" ra" yaug mae" kam" wa yao: qo" ra" gu dajhid' za: mae" lhao" alhab' re yu: pye' byid: nae" .
Yao: bam wa qu" gengadqere: mamyao- gyo: gengadqere: maba: gyo: ko" ruyang ngo wa ce: dao: tau" ci yang: ta" ru ngad: ra" .
Amung: Lapa Esaia ta" ru wa- yao: bam mae jab byang" lo: ra" . Esaia Lapa dao: wa Cebam wa tae" gyo: gengadqere: maba: gyo: genae"- Yao: bam qu" gengadqere: mamyao genae" .
Pe"mung: ga"re- yao: bam: nhag' lam: nhag' cad' cad' ru we' yao: bam: no: khye' va: mung:- yao: bam: myo, jid' cam" ci: ako" . Airu mangad: lo: yao: bam: myo, jid: myao mung: yao: bam: nokhye' gyo: yang:- yao: bam: aung khug nhag' lam: mae ba: gyo: ko" ngad: re wa yao: bam wa ngore khug ngha: lo: li" genae"- Ailao" ngo wa yao: bam re gai byid: nae" ga: ta" to" ra"- ga: ta" ra" .
Naonhaung" myo,jid' myao mung: naonhaung" no: khye' gyo: ko" ruyang naonhaung" wa ngaui lho" ko" ra" .
Ngo naonhaung" re dang za: ta" ru wa naonhaung" no: khye' gyo: ko" ruyang naonhaung" the' myao: ra" ja: re lapa qe we' Mao" So: byu qe myo: sho' mo, gyai myao nug: ako" . Ngadqere: yao: bam maqo" myao ko" ngad: ra"- amung: naonhaung" the' gyo" ra" ja: rere: yao: bam gyai gyo: nug ko" ra" . Ngadqere: yao: bam maqo" the' gyo: gengad: ra" .
Amung: myug: shi: sin: yaug: dao: tau" lajheim: re tae" gyo" yu ge,-
Khyodang cao" yang: gyo" lo" ra" myug: shi" jham wa Ai: mung"dan: lau dao: re the' gyo: gengadqere: aire maba: gyo" yu: ra" mo, ngad: ako" . Satan wa li" mung: yao: bam: nhag' lham: khug mae sin" ke' to" ra" mung"dan: mungdao: myug: shi: jham re yu: pye' byid' ra" .
Myid zhai: mathau: ra" laug qan" dao mae gyo" lo" ra" myug: shi: jham wa mung"dan: lau dao: re the' gyo" yu we' ai jao" yao: ngaui bau: za: khae" yu: ra" mo, ngad: ako" .
Ngadqere: ai: mung"dan: lau dao: wa yao: bam: nhag' lam: khug mae no, sho' agyi: macin" mung: myao" sho' maqo" yaug: jo, gengad: ra" . Ai: mung"dan: lau dao" mathao mae qug: khai" ru we' yhin" ru qhug' lo lao" yao: bam wa phyad za: dam: phaug' lo" ako" .
Zau: bye, gyo: mae gyo" lo" ra" myug: shi: jham wa ai: mung"dan: lau dao: re the' gyo" yu ngadqere: yao: bam byu na ban qhid' mae" myid: qug: myid: ci" ru we' ngaui qhang jo,nho" magan: mago" qo" nug: ruyang ai: mungdao: re hab' pye' mung: ashi: maqo" zaui" ra" mo, ngad: ako" .
Amung: myid gai mae gyo" lo" ra" myug: shi: jham wa ai: mung"dan: lau dao: re gyo" yu mung: ba gyo" yu mo, ngad: ako" . Yao: bam wa ashi: zaui" li" mung: daqhae: wa dayo nho"- daqhae: wa khyaug' xe nho" daqhae: wa sam xe nho" myo" laug: lo: ako" .
Yesu wa dao: tau" gatau we' yao: bam re dam: ta" ra" . Mug: gaung: mung"dan: wa ceru we' dau: ra" . Byu dayaug wa- yao" yo mae gaug gai yesin" to" ra" .
Ngadqere: myi" re byu alhab' yab: myhid' jo, ra" au: geim lau gye wa li" mung: gaug yo mae myo, shi: jham re li" sin: co' mung: lo" byaug: ra" .
Gaug gae jham yaug: qi" li" mung: gaug nhae thug' li" lao"- ai: myo, gae jham re: myao: thug' li" ra" .
Alao" yosang: jeim qe wa lo mung: Asang we"- ni" yo mae nao gaug myug: gai asin" to" mangad: i? Aire myo, gae jham wa khai: mae" yaug: li" ko" ra" i? ga: yao: re ta" ako" .
Alao" yao: wa yao" jeim qere- Aiwa geim lau gye: yang kad' ru ngad: ra" ga: tau" ra" . Jeim qe wa ngonhaung" ai: myo, gae jham re yephan" pye' zai i? ga: myid' ako" .
Yosang wa daye: phan" pye' ge, Pe"mung: ga"re myo, gae jham re phan" lao"- gaug gae jham damyo" re: boban" lo" zai ngad: ra" .
Yad yo, joe" sho' gaug we' myo, gae shid' ja" geim" daga" yaug: qi" li" vageshao:- Gaug yad yo, joe" lo lao"- gaug yad okaung qere myo, gae jham re shi" sao qhid' phan" dang" yu mung: myi: mae ngha" pye' ge,- ai: thao gaug re yad: zhang: yu: mung: nga" jhi mae ke' to: ge,- ein: ngo ta" nae"- ga: ta" ra" .
Yesu wa dao: tau" gatau we' yao: bam re dam: ta" ra" . Mao" So: mung"dan: wa ceru we' dau: ra" . Byu dayaug wa ao: shi: jid' re yao" yo mae yesin" ke' ra" .
Ao: shi: jid' wa myug: shi: jid' alhab' tho' mae ngai: thao" ra" myug: shi: jid' ngadqere: agae yaug: qi" li" lao"- ao: pho' gae alhab' tho' mae je: qi" ra" agae boe" li" ra" . Ngho' jham wa yao" akaung jham mae asad' li" sad' ako" .
Yesu wa dao: tau" gatau ci yang: yao: bam re dam: ta" ra" . Mug: gaung: mung"dan: wa ceru we' dau: ra" . Myiqe: dayaug man" yu: yu mung:- cin man" phaui: datang mae ke' mung: yang: lhag' ke' lao" cin man" alhab' geim" re bai" do, li" nhao: ra"- ga: ta" ra" .
Yesu wa cegu: alhab' re dao: tau" ci yang: mo, byu qere ta" kyo" ra" . Dao: tau" maci lo: daja: rere: yao: bam re mata" kyo: ngad: ra" .
Yao: ceru: kad' ru wa Ngo wa dao: tau" ci yang: nga" nhad' thoe phung" mung: mug: myid phan" to" ra" ba na mae" nyham" to" ra" ja: re ngo ta" pheim: kyo: nae"- ga" ra" Lapa dao: jab byang" li" nae" qhid' mae" ngad: ra" .
Ai: thao Yesu wa mo, byu qere to: co' mung: yham khug khyo vao lo" ra" . Yao" mho"zo: qe wa yao: jhao" te' lo mung:- ai: myo, gae jham: dao: tau" lajheim: ngonhaung" re pheim: kyo: byid: la, ga: mho' ako" .
Alao" Yesu wa gaug myug: gai sin: yaug wa ai: Byu: Yao: Zo: ngad: ra" .
Amung: yothaung: pa: wa ce: mug: myid dao ngad: ra"- Gaug myug: gai wa Mao" So: mung"dan: zo: dau qe ngad: ako"- Myo, gae jham wa yui Satan" nho: zo: dau qe ngad: ako" .
Aire sin: yaug wa yui Satan ngad: ra" . Gaug yad yo, wa mug: myid thao" lo" ra" ba na ngad: ra"- amung: gaug yad o: kaung qe wa mug: lagyo: qe ngad: ako" .
Ai: myo, gae jham re phan" dang" yu mung: myi: mae ngha" pye' ru we' dakhyo: mug: myid thao" lo" ra" ba na mae re: ai: yui Satan" nho: zo: dau qere myi: mae ngha" pye' li" nae" .
Byu: Yao: Zo: wa yao" mug: lagyo: jham re nhao: ke' mung:- su re qobo kad' nhao: ra" mo, we' magai: ra" mau" zo" kad' ra" mo, re yao" mung"dan: khug mae" khyin: thug' yu mung:
Yao: bam re myi: khyeim" mae pye' zaui: pye' li" nae"- aimae yao: bam ngug byid ngug nhe' we' zaui kyag' genae" .
Alao"- din: man: ra" mo, wa Pho" Mao" So: mung"dan: mae ba we' dakhyo: zho: na: li" genae"- no: khye' de, ko" re wa gyo" yu ge,-
Mug: gaung: mung"dan: wa ceru we' dau: ra" . Byu dayaug wa yo mae nyhab' to" ra" jo,nho" re yethe' myao lao"- yao: wa dam: nghoe' to: co' mung: ngaui bau" ru we' lo mung: yao: qo" gu: alhab' re lo: aung" pye' yang:- ai: yo re yevai: yu: ra" .
Mao" So: mung"dan: wa ceru we' re: dau: ra" . Phaga: byu dayaug wa phug' de; ra" palhe" re qho: na: ra" .
Yao: wa phug' de; ra" palhe" re qho: myao lao"- yao: qo" ra" gu: alhab' re lo" aung" pye' mung: ai: phug' de; ra" palhe" re yevai: yu: ra" .
Aimae"- mug: gaung: mung"dan: wa ceru we' dau: ra" . Ngo: kung" mo, wa yao: bam: geim re tham: khug mae ye: khyo" to: lao"- ngo: myo: sho' ja: myi" ako" .
Ngo: jham byang" sho' myi" gelao"- yao: bam wa tham: yae gyagao: yo khyo she: to' yu mung: zaung: jo, yang:- gai: ra" ngo: jham re gyan khug mae ke' to: mung:- magai: ra" ngo: jham re wa khyin: shapye' ko" ra" .
Mug: myid thao" lo" ra" ba na mae re:- ai we' dakhyo: ngad nae"- Mug: lagyo: jham wa makhyang" ra" mo, re din: man" ra" mo; phaung mae" li" khyin: zhang: yu mung:-
Myi: khyeim" khug khyo pye' zaui: pye' li" genae" . Aimae yao: bam wa ngug byid ngug nhe' we' zaui kyag' li" genae"- ga: ta" ra" .
Yesu wa yao: bam re naonhaung" cegu: alhab' re ba: gyo: ko" i? ga: myid' ra" . Alao" yao: bam wa ba: gyo"- ga: phaug' tau" ako" .
Alao" Yesu wa airumung:- mug: gaung: mung"dan: mho"zo: boe" lo" ra" tung" pho" khag' ngadqere: yao" kyaung" lhaung" qe, khug mae" zai sag' zai kug jham re phoe' yu: ra" yham sang dayaug we' dau: ra"- ga: ta" ra" .
Yesu wa ai: dao: tau" jham re bin: ta" lao"- yao: wa ai: jo, qo mae" thug' lo" mung:-
Yao" vogaung: khyo dam: tug' joe" lo: ra" . Yao: wa Tarha" Jung Yham mae mho" shid' byid' ra" . The' gyo" ra" mo, alhab' mug: hao" byaug: ako" . Amung: yao: bam wa yao: wa airu" ra" pha,jhi" khai: mae" ba: yu: laug i? Mug' pho: ve, lho jham re khoru: qo" kad' laug i?
Yao: wa lag sama yao: zo: mangad: i? Yao: nhaung: bam wa Yaku- Yoseb- Simon we'- Yuda bam mangad: ge, i?
Yao: nhae: mo" bam re: cemae nyhao: nhaung" we' daga" za: na: bam: ru mangad: i? Aire yao: wa cejham re khai: mae" qo" yu: laug i? ga: ta" mung: yao: re yao: bam ngag: pye' ako" .
Amung: Yesu wa yao: bam re Lapa wa yao: yao" vogaung: we' yao: yao" yham mae" je mung: khyi" khao: ngo" mae nga: ye; ra"- ga: ta" ra" .
Yao: bam wa yao: re lam khug: myid mabo ko" ruyang yao: wa ai: vogaung: mae mug' pho: mau" myo: sho' mazaui" qhu" ngad: ra" .
Ai: ayo, re Galile mung" re eib: na: ra" Herod wa Yesu khyo re the' gyo" ra" .
Alao" yao: wa yao" zug: qere ceyaug wa qid nyhab' byid: yaug Yohan ngad: ra"- yao: wa shid: rumae" dam: daui: to" li" ru ngad: ra" . Airumung:- yao: wa mug' pho: mau" zo" jham kad' ru ngad: ra"- ga: ta" ra" .
Herod wa yao: nhaung: Philib yham sang myhi" mathao mae Yohan re taung" yu mung: thaung: khug mae lhaung" to" ra" .
Pe"mung: ga"re Yohan wa Herod re- Ni" nhaung" nho: yham sang myhi" Herodia re magai: ngho" ngad: ra" ga: ta" ruyang ngad: ra" .
Herod wa Yohan re se' pye' nug: ra" . Ngadqere: Yuda mung" byu qere gyaug yang: mavae" se' pye' ngad: ra" . Pe"mung: ga"re yao: bam wa Yohan re lapa ngad: ga: jho: na geyang: ngad: ra" .
Herod khau: ra" ba na mae Herodia nho: myiqe: zo: wa alhab' mo; qhid' kheim: mae li" go" nhan" qhu" ra" . Herod wa airu re gyai qu" ngaui: ra" .
Alao" Herod wa ai: myiqe: nau" re nao ngore mho' ra" jhaung qhu" pe" ja: ngadqere: nao re ngo byid: nae"- ga: jham tang: yang: yao: re dao: so: byid' ke' ra" .
Ai: myiqe: nau" wa yao: myhi" yang jhan" nhao: ru we' dakhyo: yao: wa qid nyhab' byid: yaug Yohan: au: re ban dao mae kai: yang: cemae ana" yao: ngore byid: la, ga:- mho' ra" .
Kho: kham pho" wa nhag' lam: gyai myid: qug: ngadqere: yao" bang" vo qe: qhid' kheim: mae jham tang: yang: dao: so: byid' pye' va" ruyang myiqe: nau" mho' ru we' dakhyo: byid: nae" qhid' mae" amyin" byid' ke' ra" .
Alao" Herod wa Yohan: au: re thaung: khug mae" ye: phyid' yu nhao mung:-
Ban dao mae kai: yang: ai: myiqe: nau" re byid' ako" . Yao: wa yu: yu mung: yao: myhi" re lo" kai" byid' ra" .
Yohan: mho"zo: qe wa ai: mao gaung re yegaug: yu mung:- nyhab' shaung: pye' ako" . Ai: thao yao: bam wa Yesu jhao" ye: mung: lau dao: ye: ta" kyo" ako" .
Yesu wa Yohan: khyo re the' gyo: lao"- yao: wa ai: jo, qo mae" cae: tae" ra" dajo, qo khyo yao: dayaug za: lha jui: yang: thug' ye" lo" ra" . Ai: khyo re mo, byu qe the' gyo: gelao"- vo khao: ngo" mae" mo, byu qe wa taung gaung khyo" yao" thao cao" ye" ako" .
Yesu lha khug mae" thug' lo we' byu phung: mo" re myao lao"- yao: bam re nhag' qu" khyag' mung: yao: wa yao: bam: no phyo: re gai byid: ra" .
Myi" thao joe" lo lao"- yao" mho"zo: qe wa yao: jhao" lo mung: ce: jo, qo wa din"pyad' yo ngad: ru we' ba re: vao: lo" va" ra"- Airu: mung:- ce: mo, byu qere vogaung: jham khyo zo: ve ye: vai zo: geshao:- yao: bam re nhao: ke' wa,- ga: ta" ako" .
Yesu wa mho"zo: qere Yao: bam ye: maca"- yao: bam re naonhaung" yao: zo: ve byid: zho: ge, ga: phaug' tau" ra" .
Alao" mho"zo: qe wa ngonhaung" mug ngo" khai" we' ngo shid' dau: za: aqo"- ga: ta" ako" .
Yesu wa ai: mug we' ngo: cekhyo cilo geri:- ga: ta" ra" .
Yesu wa mo, byu qere vohau: yo mae zaung nhao mung:- ai: mug ngo" khai" we' ngo shid' dau: re yu yang: mug: gaung khyo tau: qu" mung: Mao" So re jeju caung: byid' ra" . Mug re khyoe' phai" yang: yao" mho"zo: qere byid' ra"- Mho"zo: qe wa mo, byu qere gae byid' ako" .
Yaug khao: ngo" gyi: sho' zo" ako" . Ai: thao mho"zo: qe wa zo" tang" ra" mug aje, abai" jham re daxe: shid' gyan byang" sho' gaug: zhang: yu: ako" .
Myiqe: zoshao qe manghe' lo:- mug zo" ra" mo, yauggai qeza: ngo" taung ko ngad: ako" .
Ai: thao Yesu wa- mo, byu qere nhao: ke' zo" re"- yao" mho"zo: qere- lha dao do; zaung mung: tham: thoete' khyo gau" ye" lo" na genae" qhid' mae" nhao: ke' ra" .
Mo, byu qere phao nhao: ke' thao re- Yesu wa akyu" mho' nae" qhid' mae" yao: za:- bug gaung dalam: khyo do, ye" lo" ra" . Myi" thao mug: cad' lo: re Yesu wa yao: za: ai: jo, qo mae na: jo; ra" .
Mho"zo: qe zaung: ra" lha wa gyagao: mae" gyai va" byaug: ava" . La mayo" mung: la: yang lham: deim" thaug' ruyang lha re bang: lhung" jham lobe; ako" .
Ne, kao mug: bo" zo" re- Yesu wa qid dao mae khyo su: mung: mho"zo: qejhao" lo: ra" .
Mho"zo: qe wa subyo ngad: ra"- ga: mung: gyaug yang: gyi: hug' ako" .
Yesu wa yao: bam re nhag' dangai ge,- ngo angad: dagyaug ge,- ga: ta" ra" .
Alao" Petru wa Asang we" nao ngad: re wa qid dao khyo" nao jhao" ngo su" lo nae" khai: ke' la,- ga: ta" ra" .
Yesu wa lo ri:- ga: khai: ke' ra" . Alao" Petru wa lha khug mae" gyo" mung: qid dao mae khyo su: yang: Yesu jhao" ye" ra" .
Ngadqere: Petru wa la thin: rure myao lao"- qu" gyaug: li" mung: qid khug khyo nab: vao lo" na: ra" . Alao" yao: wa Asang we"- ngore khyad' yu la,- ga: hug' ke' ra" .
Ailao" jao" Yesu wa lo, yheim" ke' yang: Petru re zaui" yu mung:- Lam khug: myid ngai: ra" yaug we"- nao pe"mung: aug' o: na: i? ga: yao: re ta" ra" .
Yesu we' Petru lha khug khyo joe" vao lo lao"- la wa tae" lo" byaug: ra" .
Lha khug mae" mho"zo: qe wa Yesu re goe; pa" mung: Nao wa gaigai: yao: Mao" So: Yao: Zo: ngad: ra"- ga: ta" ako" .
Yesu we' mho"zo: qe wa tham: re gau" phyid' lo" mung:- Genesared mae lothang: ako" .
Vo byu qe wa Yesu re qu" xam: geyang:- avai: ayae vogaung: jham khyo byu nhao: ke' mung:- no phyo: qhug' ra" mo, alhab' re Yesu jhao" jhui" lo: ako" .
Yao: bam wa no phyo: qhug' ra" mo, alhab' re yao" mai bau: thao mae khalhao" tin" yu nhao nae" qhid' mae" Yesu re mho' ako" . Qo" tin" yu: ra" mo, alhab' re: no phyo: gai: byaug: ako" .
Alao"- Yerusalem mae" Pharishe qe damyo" we' Tung" Pho" qe wa Yesu jhao" joe" lo mung:-
Yesu re- Ni" mho"zo: qe wa phug' phyid' qe: thung" li" jham re pe"mung: maphug' cao" ko" ra" i? Yao: bam wa lo, macid' lo: zo zo: ko" ra"- ga: ta" ako" .
Yesu wa yao: bam re tau: mung:- aire naonhaung" wa pe"mung: Mao" So: amyin" dao: jham re to" pye' mung: naonhaung" yao" thung" li jham re phug' cao" ko" i?
Pe"mung: ga"re Mao" So wa ni" myhi" we' ni" pho" re phug' myao: wa,- yao: myhi" we' yao: pho" re nhad' dao: thoe: yang shad' yaug khag' ngadqere: se' pye' ru qhug' shao: ga: ta" to" ra" .
Ngadqere: naonhaung" mho" shid' ru wa byu dayaug yaug yao: myhi" we' yao: pho" re bao" thaug' nae" zai daja: ja: qo" ngadqere:- ai wa Mao" So re qhaug' byid' to: va" zai ngad: ga: ta" lao"-
Ai: yaug wa yao: myhi" we' yao: pho" re bao" thaug' maca"- ga: mho" shid' ako" . Airu: mung: naonhaung" wa naonhaung" yao" thung" li jham re qo" phug' cao" nae" qhid' mae" Mao" So: amyin" dao: jham re kyae" khyo" pye' ako" .
Geim kad' mo, we"- naonhaung" khyo we' sin: mung: Mao" So wa Lapa Esaia nhad' khyo" Ce: amyu" wa nhad' dao: thoe: yang za: ngore phug' myao" ako" .
Yao: bam: nhag' lam: kam" wa gaigai: yao: ngo we' gyai va" kyo: na: ako" .
Yao: bam wa byu: yang kad' to" ra" thung" li jham re nga" amyin" dao: jham we' dakhyo: mho" byid' ako" . Airumung: yao: bam ngore goe; pa" ru wa akeim ngad: ra"- ga: ta" to" ru wa gyai dang: ra"- ga: ta" ra" .
Yesu wa mo, byu qere yao: jhao" khai: yu mung: yao: bam re tae" gyo: yang: ba: gyo" yu ge,
Nhad' khug khyo" vao lo: ra" ja: wa byu re masan masin" boe" nhao: ru mangad:- Nhad' mae" thug' li" ra" ja: kam" wa byu re masan masin" boe" nhao: ra"- ga: ta" ra" .
Alao" mho"zo: qe wa Yesu jhao" lo mung: nao ceru: ta" ruyang Pharishe qe nhag' gyo" no ko" rure nao ba: i? ga: ta" ako" .
Yesu wa tau: mung:- Mug: gaung dao mae na: ra" nga" Pho" maqho" to" ra" agae jham alhab' wa phan" pye' ru qhug' nae" .
Yao: bam re damyid: ci" ge,- yao: bam wa myo, jid qere khyo jhui" ra" myo, jid qe ngad: ako" . Myo, jid yaug wa myo, jid re khyo jhui" ngad: re wa shid' zo" geim" dung: khung: mae byid: gyo" lo" li" genae"- ga: ta" ra" .
Alao" Petru wa ce: dao: tau" lajheim: ngonhaung" re pheim: kyo: byid: la,- ga: ta" ra" .
Yesu wa naonhaung" ana" joe" sho' su gatau tho' maje: ba: gyo: shi: genhaung i?
Byu: nhad' khyo" vao lo: ra" gu: alhab' wa vae dug: khug khyo vao lo" mung: ngha ye: jo, qo khyo dam: thug' lo" rure naonhaung" maba ko" i?
Ngadqere: byu: nhad' mae" thug' li" ra" ja: alhab' wa- nhag' lam: aung khug mae" thug' li" ru ngad: ra" . Amung: aijham wa byu re masan masin" boe" nhao: ra" .
Pe"mung: ga"re byu: nhag' lam: aung khug mae" makhyang" ra" myid byu se' ru- myi: shad' lao shad' ru- seim lai qho: ru- su: zai khug' ru- madang: ra" sagse: kham: ru- su re gaui mho: ru jham thug' li" ra" .
Aijham wa byu re masan masin" boe" nhao: ra"- Lo, macid' lo: zo zo" ru wa- byu re masan masin" maboe" nhao ngad: ra"- ga: ta" ra" .
Yesu wa ai: jo, qo mae" thug' lo" mung:- Ture we' Sidon mang: khaung: khyo ye" lo" ra" .
Ai: mang: mae na: ra" Khanan myiqe: dayaug wa- Yesu jhao" li" mung:- Davi yao: zo: Asang we"- ngore nhag' khyag' yu la, wo"- nga" myiqe: zo: wa yui vao: jaung" mung: qu" gyaug sho' no: na: ra"- ga: zag: hug' ra" .
Ngadqere: Yesu wa pe" re: maphaug' tau: ngad: ra" . Alao" yao" mho"zo: qe wa yao: jhao" te' lo mung: yao: re- Ai: myiqe: myhi" re phao nhao: ke' wa,- pe"mung: ga"re yao: wa ngonhaung" thao mae cao" zag: hug' na: ra"- ga: ta" ako" .
Alao" Yesu wa Israel byumyu" mae" byaug: lo" ra" yao jham: qhid' mae" za: ngore nhao: ke' ru ngad: ra"- ga: phaug' tau" ra" .
Myiqe: myhi" wa Yesu khyid qao: mae li" goe; jo, mung:- Asang we"- ngore bao" yu la,- ga: Yesu re mho' ra" .
Yesu wa- yao: re- zoshao qe: zo: ve re yu: yu mung: lakha: jham re byid' pye' nae" magai ngad: ra"- ga: phaug' tau" ra" .
Myiqe: myhi" wa- Ngad: ra"- Asang we"- Lakha: jham lhao" re: yao: bam: asang: zozo: jaung: mae" gyo" ra" zosheim jham re qo" gaug zo" ako"- ga: ta" ra" .
Alao" Yesu wa yao: re- Nao wa lam khug: myid qi" ra" myiqe: ngad: ra"- nao o: ru we' dakhyo: boe" lo vashao:- ga: ta" ra" . Ai: ayo, mae" yao" myiqe: zo: wa gai: lo" byaug: ra" .
Yesu ai: jo, qo mae" thug' lo" mung:- Galile tham: yae cao" yang: su" lo" ra" . Amung: yao: wa bug gaung dalam: khyo do, ye: mung: yezaung: jo, ra" .
Byu phung: mo" zang wa- khyid qeim- lo, qeim- myo, jid mo, gaung dau qeim mo,- nhad' jid mo, we' gatau no phyo: qhug' ra" mo, myo: sho' re jhui" li" mung: Yesu khyid qao: mae li" nha: to" ako" . Yesu wa yao: bam alhab' re gai byid' ra" .
Amung:- nhad' jid mo, dao: jhau: li" ru- gaung dau qeim mo, dam: gai: lo: ru- khyid qeim mo, khyo su" li" ru- myo, jid qe myo, myao: li" ko" rure- mo, byu qe the' myao gelao"- yao: bam mug' hao" byaug: ako"- amung: yao: bam wa- Israel nho: Mao" So: phungbao re caung: khin" byid' ako" .
Yesu wa yao" mho"zo: Qere: yao: jhao" khai: yu: mung: yao: bam re ce: mo, byu qe wa ngo we' daga" na: ru sam ba ngad va" . Ana" yao: bam zo: ve maqo" lo ko" ngad: ra" . Airumung: ngo yao: bam re nhag' khyag' ra" . Ngo wa yao: bam re zo: ve mazho: lo: manug: phao nhao: ke'- pe"mung: ga"re- yao: bam khyole; mae vae: moe' myad gazai ngad: ra"- ga: ta" ra" .
Mho"zo: qe wa- Yesu re ceqhi" laug: ra" byu phung: mo" zang re gyi: sho' zho: nae" zo: ve ceru" ga" din"pyad' yo mae ngonhaung" khai: mae" qo" nae" i? ga: ta" ako" .
Alao" Yesu wa yao: bam re naonhaung" mug khonho" qo" ko" i? ga: myid' ra"- Yao: bam wa mug nhad' khai" we' ngo: nau" dajhid' zo: qo"- ga: phaug' tau" ako" .
Alao" Yesu wa mo, byu qere myid gaung mae zaung: jo, nae" qhid' mae" amyin" byid' ke' ra" .
Yao: wa mug nhad' khai" we' ngo: re yu: yu mung:- Mao" So re jeju bin: caung: byid: lao" mug we' ngo: re khyoe' phai" mung: mho"zo: qere byid' ra" . Mho"zo: qe wa mo, byu qere gae byid' ako" .
Yao: bam alhab' mo, gyi: sho' zo" ako" . Mho"zo: qe wa mo, byu qe zo" tang" ra" aje, abai" jham nhad' gyan byang" sho' gaug zhang: yu: ako" .
Myiqe: zoshao re manghe' lo: mug zo" ra" mo, wa yauggai za: byid taung ko ngad: ra" .
Ai: thao re Yesu wa mo, byu qere phao nhao: ke' mung: yao: wa lha zaung yang: Magadan mang: khyo gau" ye" lo" ra" .
Pharishe qe damyo" we' Saduke qe wa Yesu jhao" li" mung: yao: re jham" qu" zo" re"- yao: bam wa Yesu re- Nao wa Mao" So: yang nhao: ke' yaug ngad: rure ba nae" qhid' mae" ngonhaung" re mug: gaung mae" mug' pho: ve, lho kad' qhu" la,- ga: mho' ako" .
Yesu wa tau: mung:- myi" thao ba vao: lo" au: re mug: gaung ne lao"- mug: gyang: naemyao:- ga: naonhaung" ta" mung:-
Ne, kao re mug: gaung mae mug: no, lao"- mug: qu- la qam" lo naemyao:- ga: naonhaung" ta" ako" . Naonhaung" wa mug: gaung re qu" yang: ba zho mug: qu re qo" ba: ta" ako" . Ngadqere: ana" ban: mae" ve, lho jham we' sin: mung: yang: wa naonhaung" maba: pheim ngad: ako" .
Ce: pyad mae" byu qe wa makhyang" ru we' Mao" So mabo: ra" mo, ngad: ako"- ngadqere: Yona mug' pho: ve, lho mae" je yang: pe" mug' pho: ve, lho re: naonhaung" re ngo maqhu" byid: nae"- ga: ta" ra" . Ai: thao Yesu wa yao: bam mae" thug' lo" ra" .
Mho"zo: qe wa tham: thoete' khyo gau" joe" ye" ako" . Yao: bam wa mug yu: vin nae" to" myhid' pye' ko" ra" .
Yesu wa yao: bam re- Pharishe qe we' Saduke qe: man" re lha" yang: jao" pye' ge,- ga: ta" ra" .
Mho"zo: qe wa ngonhaung" mug mavin yang: yao: ceru: ta" ru ngad: ra"- ga: yao: bam yao: cao: jho" ta" ako" .
Yao: bam yao: cao: airu: jho" ta" na ko" rure Yesu ba lao"- Yesu wa yao: bam re lam khug: myid ngai: ra" mo, we"- naonhaung" pe"mung: yang: mug mayu: vin: ra" khyo re jho" ta" na ko" i?
Naonhaung" ana" re: maba: gyo: shi: genhaung i? Mug ngo" khai" re ngo cug' phai" mung: byu ngo" taung re zho" ra" au:- naonhaung" khonho" gyan byang" sho' qo" gaug: zhang: yu shiko" rure mabeim: ge, i?
Amung: ai: mug nhad' khai" re ngo cug' phai" mung: byu byid taung re zho" ra" au: naonhaung" khonho" gyan byang" sho' qo" gaug: zhang: yu shi: ko" rure re: mabeim: ge, i?
Mug we' sin: yang: ngo ta" na: ru mangad' rure naonhaung" pe"mung: maba: gyo: ko" i? Pharishe qe we' Saduke qe: man" re naonhaung" jao" pye' ge,- ga: ta" ra" .
Alao" mho"zo: qe wa mug kad' rumae ci: ra" man" re jao" pye' nae" qhid' mae" ta" ru mangad: lo: Pharishe qe we' Saduke qe: mho" shid' ra" khyo re jao" pyae' nae" qhid' mae" Yesu ta" peim: byid' na: rure ba: gyo" yu: ako" .
Yesu wa Kesarea- Philipi mang: khyo joe" lo lao"- yao" mho"zo: qere Byu qe wa Byu Yao: Zo: re khag' ngad: ra" ga: ta" na ko" ra" i? ga: myid' ra" .
Yao: bam wa tau: mung: damyo" wa qid nyhab' byid' yaug Yohan ngad: ra"- Damyo" wa Elia ngad: ra"- Damyo" wa Yeremia mangad: lao"- gatau Lapa dayaug yaug ngad: ra"- ga: ta" na: ako"- ga ta: ako" .
Yesu wa yao: bam re- aire naonhaung" wa ngo khag' ngad: ein: ta" ko" i? ga: myid' ra" .
Simon Petru wa Nao wa kao so' daui: na: ra" Mao" So: Yao: Zo: Meshia ngad: ra"- ga: ta" ra" .
Alao" Yesu wa- Yona nho: yauggai zo: Simon we"- nao wa ngaui lho" ra" . Pe"mung: ga"re ce: dangman" rure nao re xao su byu: yang qhu" byid' ru mangad:- Mug: gaung dao mae na: ra" nga" Pho" yang nao re qhu" byid' ru ngad: ra" .
Amung: ngo nao re ta" li"- nao wa Petru laug zang ga" ru ngad: ra" . Ngo wa ce: laug zang dao mae nga" Phung: re te" to: nae" shid: ru wa ai: phung: re maqo" aung: pye' nae" .
Ngo wa nao re mug: gaung: mung"dan: kham: thug' jham re byid: nae" Myid gaung dao mae nao tam" to" ra" gu: alhab' re mug: gaung dao mae re: Mao" So wa tam" to" li" nae" . Amung: myid gaung dao mae nao akhang" byid' ra" gu: alhab' rere: mug: gaung dao mae akhang" byid' li" nae"- ga: ta" ra" .
Alao" Yesu wa yao: Meshia ngad: rure khag' rere: mata" kyo: genae" qhid' mae" yao" mho"zo: qere jhaug' za: zug' nhao: ra" .
Yesu ai: ayo, mae" yao" mho"zo: qere ngo wa Yerusalem khyo ye: mung:- Yuda au: jhaung lau: de, qe- khinjaung agyi qe we' tung" pho" qe: lo, mae khyag' qhui: ru myo: sho' kham zo: ca" nae" . Amung: ngo wa se' ru qhug' nae"- ngadqere: sam ba thao re ngo wa dam: taui: to' ke' ru qhug' nae"- ga: de: de: za: ta" ra" .
Alao" Petru wa Yesu re dadug khyo jhui" yu mung: Asang we"- nao ta" ru: maboe" nae" qhid' mae" Mao" So tam" pye' vashao:- nao wa airu: khonhae" re: magai: boe" nae" ga: qeim: ra" .
Yesu wa lhang: lo mung: Petru re Satan we"- ngo mae" thug' lo" wa,- nao wa nga" khyo mae kaung: kag' yaug ngad: ra" . Pe"mung: ga"re nao wa Mao" So shad' khyo" mamyid lo: byu: shad' khyo" za: myid ra"- ga: ta" ra" .
Alao" Yesu wa yao" mho"zo: qere nga" thao cao" nug: ra" yaug khag' ngadqere: yao: yao" qhid' mae" ha: pye' mung: yang: yao" pyao: zang re tau: vo, mung: nga" thao cao" ca" ra" .
Pe"mung: ga"re yao: yao" kao so' khyad' yu nug: ra" yaug khag' ngadqere: kao so' jeim: nae" . Nga" mathao mae kao so' jeim" ra" yaug kam" wa kao so' qo" yu nae" .
Alao"- byu wa mug: myid alhab' geim" re qo" sang: yu ngadqere: yao" kao so' jeim" byaug: ngad: re wa pe" akyu" bo nae" i?
Byu: Yao: Zo: wa yao: Pho" phungbao we' yao" mug: lagyo: jham we' daga" joe" li" zai ngad:- Alao" yao: wa byu yaug khao: ngo" re yao: yao: kad' ra" mau" zo" we' dakhyo: aphug' dam: tug' byid' li" nae" .
Naonhaung" re ngo dang dang ta" geli"- Byu: Yao: Zo: wa kho: kham khyo" joe" li" rure maqhug' myao geshi: re- cemae bo: ra" mo, mae" damyo" wa mashid genae"- ga: ta" ra" .
Khyaug' ba kyo thao re Yesu wa Petru- Yaku we' yao: nhaung: Yohan bam re za: jhui: mung: myhao ra" bam khyo jhui" do, ye" ra" .
Yao: bam: qhid' kheim: mae yao:- Yesu ve, bao tha" lo" byaug: ra" . Yao" myo,khung: wa ba we' dakhyo: zho mung:- yao" mai bau: wa bao: bao: phyu: li" ra" .
Moshe we' Elia wa Yesu we' dao: jho" jhau: na ko" rure yao: bam myao: ako" .
Alao" Petru wa Yesu re Asang we"- ngonhaung" ce: jo, qo mae na: re gai: ra"- nao nug: ngad: re wa Asang: qhid' mae" dalam:- Moshe qhid' mae" dalam:- Elia qhid' mae" dalam:- zaung sam zaung ce: jo, qo mae- ngo kad' nae"- ga: ta" ra" .
Petru airu: jhau: na shi" au:- Qu" ge,- bao qhui: ra" jham dathaui: yao: bam: dao mae losham: nghoe' ra" . Jham thaui: khug mae"- ceyaug wa ngo jhid' de; ra" nga" Zo: ngad:- ngo yao: re gyai o ngaui: ra"- yao" dao: re tae" gyo: ge,- ga: jhau: thug' li" ra" .
Mho"zo: qe ai: thoe re the' gyo: gelao"- yao: bam wa gyaug: nin" byaug mung: myid gaung mae goe; jo; bam: ako" .
Yesu wa yao: bam jhao" lo mung:- yao: bam re lotin: yang:- To" ge, dagyaug ge,- ga: yao: bam re ta" ra" .
Alao" yao: bam tau: qu" ke' ko" re- Yesu mae" je yang: gatau khag' rere: mathe' myao loko" ngad: ra" .
Yao: bam- bam dao mae" tug' gyo" lo: na ko" au:- Yesu wa yao: bam re- Byu: Yao: Zo: shid: rumae" madam: daui: to" li" shire- naonhaung" myao: ra" ai: ve, lho we' sin: mung: khag' rere: data" kyo: ge,- ga: zug' nhao: ra" .
Alao" mho"zo: qe wa Yesu re- aire Elia shi" sao qhid' joe" li" zai ngad: ga:- tung" pho" qe pe"mung: ta" ko" ra" i? ga: myid' ako" .
Yesu wa yao: bam re- Elia wa gaigai: yao: sao qhid' joe" li" mung:- ja: khao: ngo" alhab' re jin" jin" seim" to: zai ngad:-
Ngo naonhaung" re ta" geli" Elia wa gaigai: yao: joe" li" ava" ngadqere: yao: bam yao: re maba geyang: yao: bam nug: khyo" yao: re kad' avako"- Byu: Yao: Zo: rere: ai we' dakhyo: yao: bam kad' li" genae"- ga: ta" ra" .
Alao" Yesu wa yao: bam re- qid nyhab' byid: yaug Yohan nho: khyo re ta" na: rure mho"zo: qe ba; gyo" yu: ako" .
Yesu we' mho"zo: qe wa mo, byu qe na: ra" jo, qo khyo joe" lo gelao"- byu dayaug Yesu qhid' kheim: mae pad' thaug' li" thaug' yang:-
Asang we"- nga" zo: re nhag' khyag' yu byid: la,- yao: wa ngho' be, be, yaug ngad mung: myi: mae re:- qid mae re: alhang lhang gyang: vao lo" qu" va" ra" . Amung: yao: wa gyai yao: kham zo: qug' na: ra" .
Yao: re ni" mho"zo: qejhao" jhui" li" ngadqere: yao: bam yao: re maqo" gai byid: ko" ngad: ra"- ga: ta" ra" .
Alao" Yesu tau: mung:- Lam khug: myid mabo: ru we' shad' nghung" ra" mo, we"- ngo naonhaung" we' daga" khomyhao" joe" sho' na zai i? Ngo khomyhao" joe" sho' naonhaung" re zang: zai i? Ai: yauggai nau" re ngojhao" jhui" lo geri:- ga: ta" ra" .
Yesu wa yui re phao: thug' lo" nae" qhid' mae" amyin" byid' ke' ra"- Yui wa ai: yauggai nau" mae" phao: thug' lo" ra" . Ailao" jao"- ai: yauggai nau" wa gai: lo" byaug: ra" .
Ai: thao re mho"zo: qe wa Yesu we' yao: bam za: na ko" au:- ai: yui re ngonhaung" pe"mung: maqo" khe' thug' pye' geli" laug i? ga: Yesu re myid' ako" .
Yesu wa yao: bam re naonhaung" lam khug: myid malaug: bo yang: ngad: ra"- ga: tau" ra" . Ngo naonhaung" re dang za: ta" ru wa naonhaung" lam khug: myid ao: jid' qhi" zo: bo: ngad: re bam re cemae" thoe: khyo qui" lo" wa, ein: ta" lao" qui" lo" li" nae"- Lam khug: myid bo: ngad: re wa- naonhaung" alhab' re qo" kad' genae" .
Ce: yui re wa- akyu" mho' ru we' zo: ve jao" ruyang za: mangad: re wa gatau pe" khyo" yang re: maqo" khe' thug' pye' ngad: ra"- ga: ta" ra" .
Yesu we' mho"zo: qe Galile mung" khaung: mae daga" du" qin" ko" au:- Yesu wa yao: bam re Byu: Yao: Zo: wa su: lo, khyo ab byid' pye' ru qhug' nae" jhao" li" na va" ra" .
Yao: bam wa yao: re se' pye' li" genae"- ngadqere: yao: wa sam ba kyo thao re dam: taui: ke' ru qhug' li" nae"- ga: ta" ra" . Ailao" mho"zo: qe wa gyai myid: kaug' ako" .
Yesu we' yao" mho"zo: qe Kapena-um khyo joe" lo gelao"- Caung: pa" Yham khang: khyui mo, wa Petru jhao" li" mung:- naonhaung" mho" pho" wa Mao" So: yham khang: malhaung" ke' ra" i? ga: myid' ako" .
Petru wa lhaung" ke' ra"- ga: tau" ra" . Petru yham khug khyo vao lo" lao"- Yesu shi" Petru re lham: jhau mung:- Simon we"- nao pe" ru: myid: i? Ce: mug: myid: dao: mae" kho: kham qe wa khag' mae"- khang: khyui: yu: ako" i? Yao: bam: mung" byu qe mae" i? Mangad: lao" taung bug qe mae" i? ga: myid' ra" .
Petru wa taung bug qe mae" khyui: yu ko" ra"- ga: tau" ra" . Alao" Yesu wa Airu: ngad: re wa mung" byu qe wa make' ca" gengad: ra" .
Ngad yang: re: yao: bam: nhag' lam: mamyid: shad' genae" qhid' mae" nao tham: khyo ye: mung:- ngo myhad' taui: ye: khyo" wa, Sao qhid' myi" ra" dau: re taung" yu mung: ai: ngo: nhad' re lao" ho" ke' lao"- ngaui thang: the: dapye: re nao myao nae"- ai: ngaui re yu: yu mung:- nao we' nga" qhid' mae" Caung: pa" Yham khang: ye: ke' wa,- ga: ta" ra" .
Ai: au: re mho"zo: qe wa Yesu jhao" lo mung:- mug: gaung: mung"dan: mae qi" thao" yaug khag' ngad: i? ga: myid' ako" .
Alao" Yesu wa- zoshao dayaug re khai: yu mung:- mho"zo: qe: qhid' kheim: mae yhe' to: yang:-
Ngo naonhaung" re dang za: ta" ru wa- Nhag' lam: tha" pye' mung: zoshao ru: boe" gelao" za: mug: gaung: mung"dan: khyo qo" vao genae" .
Ce: zoshao we' dakhyo:- yao: yao" nhag' lam: re goe; nyham: ra" yaug wa- Mao" So: mung"dan mae qi" thao" yaug ngad: ra" .
Ce: zoshao ru" ra" yaug re nga" mang khyo" yang khae: yu: ra" yaug khag' ngadqere: ngore khae: yu: ru ngad: ra" .
Ngo re lam khug: na: ra" ce: zoshao qe mae" dayaug yaug re lam khug: myid zai" phyo' ra" yaug khag' ngadqere:- yao" lang zang: mae laug lhang qi: taui" lhao: mung: no; thao" ra" panglai: khug khyo pye' zaui: pye' qhug' ru wa yao" qhid' mae" je: gai shi" ra" .
Lam khug: myid tha" lang: nhao: ra" ja: jo; ruyang myid gaung byu qe byu xa: vaqoe, qhug' ako" . Lam khug: myid tha" lang: nhao: ra" ja: jham wa khonhae" re: jo; ra" ngadqere: lam khug: myid tha" lang: nae" boe" nhao: ra" yaug wa byu xa: vaqoe; qhug' ra" .
Ni" khyid mangad: lao" ni" lo; yang ni" lam khug: myid re zai" phyo' nhao: ngad: re wa ai: khyid lo, re qam" phyid' shalhaui" pye' wa,- Khyid lo, jab jab za: apyad ato: myi: mae pye' zaui: pye' ru qhug' nae" tho' khyid lo, majab lo:- apyad ato kao so' daui: ra" khyo vao ye: nae" ru wa ni" qhid' mae" je: gai: ra" .
Ni" myo,jid' yang ni" lam khug: myid re zai" phyo' nhao: ngad: re wa ai: myo,jid' re thad' shalhaui" pye' wa,- myo,jid' shid' shad' geim" we' myi: qid tham: mae" myi: mae pye' zaui: pye' ru qhug' nae" tho' myo,jid' dashad' za:- apyad ato kao so' daui: ra" khyo vao ye: nae" ru wa ni" qhid' mae" je: gai: ra" .
Ai: zoshao qe mae" dayaug re za: lhao" naonhaung" maphug' makhyad' makad' genae" qhid' mae" lha" ge,- ngo naonhaung" re ta" geli"- Mug: gaung dao mae ai: zoshao qe: mug: lagyo: jham wa mug: gaung: mung"dan: mae" nga" Pho" myo,khung: mae khonhae" re: qu" na: ako" .
( Pe"mung: ga"re- Byu: Yao: Zo: wa byaug: lo" ra" mo, re khyad' yu nae" qhid' mae" joe" li" ru ngad: )
Byu dayaug yaug yao: qo" ra" yao dayo dau: mae" dadau: byaug: lo" lao"- aiyaug pe" ru: kad' nae" ein: naonhaung" jho ko" i? Yao: wa ai: dang: ra" yao gug xe: gug dau: re bam khyid mae zad zo: nhao: to: co' mung: byaug: byaug: ra" ai: yao re yeqho: yu: li" nae" mangad: i?
Yao: wa ai: yao re yeqho: myao lao"- mabyaug: ra" yao gug xe: gug dau: re bau" ra" tho' ai: byaug: byaug: ra" yao dadau" ra" mathao mae je yang: ngaui bau" ra" ein: ngo naonhaung" re dang za: ta" ra" .
Ai we' dakhyo:- mug: gaung dao mae" naonhaung" Pho" re:- ai: zoshao qemae" dayaug yaug byaug seim" lo" nae" lhao" manug ngad: ra" .
Ni" mao: nhaung: pho" nao re shad' ngad: re wa yao: jhao" ye: mung: ni" shid' tao myo, nho zam" zaung: jo, yang: sae za: yao" qobo re ceim" shid' byid: wa, Ni" dao: re yao: tae" gyo" yu: ngad: re wa ni" mao nhaung: pho" we' nao qo" dam: jho" vang" ra" .
Ngadqere: ni" dao: re yao: matae" gyo: ngad: re wa nao qobo zhaug' ra" khyo alhab' ngad dang: rure boba nae" qhid' mae" jham: mugsug' mae ta" to" ru we' dakhyo:- sagse: shid' yaug- sam yaug re khai: jhui" ye: wa,-
Yao: wa ai bam: dao: rere: matae" gyo: lao" wa phung: re ai: khyo alhab' yeta" kyo: wa, Phung: rere: yao: matae" gyo: lo: lao" kam" wa yao: re Mao" So maba: ra" yaug we' khang: khyui zo: yaug re we' dakhyo: to" pye' wa, .
Ngo naonhaung" re dang za: ta" ru wa myid gaung dao mae naonhaung" tam" to" ra" gu: alhab' re- Mao" So wa mug: gaung dao mae re: tam" to" li" nae"- amung: myid gaung dao mae naonhaung" akhang" byid' ra" gu: alhab' rere:- mug: gaung dao mae akhang" byid' li" nae" .
Ai: tho' mae" ngo naonhaung" re dang za: ta" ru wa ce: myid gaung dao mae naonhaung" shid' yaug ko za: ngad yang: re: nhag' lam: qhan: mung:- akyu" mho' ra" ja: re mug: gaung dao mae na: ra" nga" Pho" wa yao: shid' zo: re byid' li" nae" .
Pe"mung: ga"re nga" mang mae byu shid' sam yaug zang" ham: na ko" ra" phaung mae ngo wa yao: bam we' daga" na: ra"- ga: ta" ra" .
Alao" Petru wa- Yesu jhao" qui" lo mung:- Asang we"- nga" mao: nhaung: pho" wa ngore ana" na" shad' ngad: re- yao: re ngo khonho" lhang joe" sho' qobo khyad' byid: zai i? Nhad' lhang joe" sho' khyad' byid' zai i? ga: Yesu re myid' ra" .
Yesu wa Petru re- nhad' lhang joe" sho' za: mangad:- nhad' xe lhang lhang mung:- nhad' lhang joe" sho' khyad' byid: ca"- ga: ta" ra" .
Pe"mung: ga"re- mug: gaung: mung"dan: wa yao" jeim qe we' japhin: sho' nug: ra" kho: kham dayaug we' dau: ra" .
Yao: wa japhin: sho' qhid: lo" we' ngaui myo: sho' kye' jhin de; ra" jeim dayaug re yao: jhao" jhui" lo: ako" .
Ai: jeim wa jhin xe' nae" pe" maqo" lao"- kho: kham pho" wa ai: jeim pho" we' daga" yao: myi: yao: zo: qe we' qo" ra" zai alhab' re aung" pye' mung: jhin xe' vashao: ga: amyin" khyo" ke' ra" .
Alao" ai: jeim pho" wa kho: kham pho" qhid' kheim: mae pad' thaug' thaug' mung:- ngore nhag' khyag' yu shi: la,- Jhin alhab' zaung: sho' ngo nao re xe' byid: nae"- ga: goe; mho' ra" .
Kho: kham pho" wa yao: re nhag' khyag' yang:- yao" jhin alhab' re khyad' pye' byid: mung: phao nhao: ke' ra" .
Ngadqere: yao: wa thug' lo" mung:- yao: re ngaui dayo jhin de, ra" yao" jeim byin cao: dayaug we' qhug' lao"- yao: wa aiyaug re zaui" yu mung: lang zang mae nhag' ci yang:- jhin phyad xe' la, ga: mho' ra" .
Yao" jeim byin cao: wa pad' thaug' thaug' mung:- ngore nhag' khyag' yu shi: la,- Jhin alhab' zaung: sho' ngo nao re xe' byid: nae"- ga: mho' ra" .
Ngadqere: yao: wa maqad ha: pye' mung: jhin alhab' re bin xe' sho' yao: re thaung: khug mae lhaung" to" ra" .
Airu re jeim gatau qe the' myao gelao"- yao: bam wa nhag' lam: qu" no gemung:- yao: bam the' myao: ra" gu: alhab' kho: kham pho" re lo" ta" kyo" ako" .
Alao" kho: kham pho" wa ai: jeim re khai: yu mung:- makhyang" ra" jeim we"- nao ngore goe; mho' ruyang ni" jhin alhab' re ngo khyad' pye' byid: va" .
Nao re ngo nhag' khyag' ru we' dakhyo: nao re: ni" jeim byin cao: pho" re nhag' gai: khyag' ra"- ga: ta" ra" .
kho: kham pho" wa gyai nhag' yo: mung:- ai: jeim re jhin bin: xe' sho' thaung: khug mae lhaung" to" ra" .
Airumung: naonhaung" khag' ngadqere: mao: nhaung: pho" shad' ra" qobo re gaigai: yao: makhyad' byid: ko" ngad: re wa mug: gaung dao mae na: ra" nga" Pho" re:- naonhaung" shad' ra" qobo re makhyad' byid: nae"- ga: ta" ra" .
Yesu wa ai: dao: jham re bin: ta" lao"- Galile mung" mae" thug' lo" mung:- Yodan gyaung: thoete' mae" Yuda mung" khyo joe" ye" ra" .
Byu phung: mo" zang wa yao" thao cao" ako"- aitau mae Yesu wa no phyo: qhug' ra" mo, re gai byid' ra" .
Pharishe qe damyo" li" mung:- yao: re jham" qu" ako" . Pe" qobo khyo" ngad ngad yao: myid: o: ra" khyo"- yao" yham sang myhi" re gai: kao" pye' i? ga: myid' ako" .
Yesu wa tau: mung:- Phan" Asang wa sao qhid' maqhid mae yauggai we' myiqe: re phan" to" ra" .
Airumung: yauggai wa yao: myhi" yao: pho" re to: co' mung: yao" yham sang myhi" we' yezam" khug: na yang: yao: shid' tao wa dagaung dasho: za: boe" lo: li" genae" .
Alao" yao: shid' tao wa shid' zo: mangad: lo:- dayaug za: ngad: ra" . Airumung: Mao" So: yang zham" to: va" rure byu: yang dazai" kao: ge- ga" ra" dao: re naonhaung" manghe' qu" ko" i? ga: ta" ra" .
Pharishe qe wa Yesu re Airu: ngad: re- kao: mugsug' tung" byid: yang: yao: yao" yham sang myhi" re kao" pye' nae" qhid' mae" Moshe wa pe"mung: amyin" byid' to: co' i? ga: myid' ako" .
Yesu wa tau: mung:- naonhaung" nhag' lam: qao ko" ruyang yao: yao" yham sang myhi" re kao" pye' nae" qhid' mae" akhang" byid' to" ru ngad: ra" . Ngadqere: sao qhid' maqhid mae wa airu: mangad:- ngad: ra" .
Ngo naonhaung" re ta" geli"- Na: shad' ye, shad' ra" khyo" mangad: lo: gaja" qobo khyo" yang yao" yham sang myhi" re kao" pye' yang:- myiqe: gatau dayaug re lo, dam: xo' yu: ra" yaug khag' ngadqere: myi: shad' yaug ngad: ra" ga: ta" ra" .
Yao" mho"zo: qe wa Yesu re yham sang myhi" we' yham sang pho" agyo: mae ceru: ngad: re wa- lo, maxo' lo: na: re wa je: gai: ra"- ga: ta" ako" .
Ngadqere: Yesu wa yao: bam re- lo, maxo' lo: byu yaug khao: ngo" maqo" na ko" ngad: ra"- Qo" na nae" jeju qo" khae: yu: ra" mo, za: aqo" na: ako" .
Pe"mung: ga"re damyo" wa yao: myhi" aung mae" yao: yauggai maboe" geyang: lo, maxo' ko" ngad: ra" . Damyo" wa- byu: yang yauggai maboe" nae" thaug kad' pye' mung: yauggai maboe" gengad: ra"- Airumung: yao: bam wa lo, magai: xo' ko" ngad: ra" . Gatau damyo" wa- mug: gaung: mung"dan: mathao mae lo, maxo' lo: na: ako"- Airumung: myi: mayu lo: qo" na: ra" yaug wa airu: na vashao:- ga: ta" ra" .
Alao" damyo" wa- zoshao qe: dao mae yao" lo, kai: byid: mung:- akyu" mho' byid: vashao: ga: zoshao qere Yesu jhao" jhui" li" ako" . Ngadqere: mho"zo: qe wa yao: bam re lham: qeim: ako" .
Yesu wa- zoshao qere ngojhao" lo nhao: ke' ge,- yao: bam re datam" ge,- pe"mung: ga"re mug: gaung: mung"dan: wa airu" mo; mung"dan: ngad: ra"- ga: ta" ra" .
Yesu wa zoshao qe: dao mae yao" lo, kai: mung: yao: bam re shaman" byid' ra" . Amung: yao: wa ai: jo, qo mae" thug' lo" ra" .
Alao"- qu" ge,- Byu dayaug Yesu jhao" li" mung:- Mho" Pho" we" apyad ato: kao so' qo" yu nae" qhid' mae" ngo gai: ra" mau" pe" kad' ca" i? ga: Yesu re myid' ra" .
Yesu wa yao: re- gai: ra" ja: we' sin: mung: nao ngore pe"mung: myid' i? Gai: ru wa dayaug za: na: ra" . Nao apyad ato: kao so' qo" yu nug: ngad: re wa kham" to" tarha" re phug' cao" wa,- ga: ta" ra" .
Yao: wa Yesu re- Kham" to" ra" tarha" kholam: i? ga: myid' ra" . Yesu wa tau mung:- Byu dase' wa,- su: myi: dalhad' wa,- su: zai dakhug'- madang: ra" sagse: dakham:-
Ni" myhi" we' ni" pho" re phug' myao: wa,- ni" yham kyo: cao: re nao yao" gaung re jhid de; ru we' dakhyo: jhid' de; wa,- ga: ta" ra" .
Ai: zolau: pho" wa Yesu re- Ai: kham" to" ra" tarha" jham alhab' re ngo phug' cao" va" ngo gatau pe" ja: kad' ca" shi" i? ga: ta" ra" .
Yesu wa yao: re- Nao wa qobo ta" nae" mabo lo" yaug boe" nug: ngad: re wa ni" jo,nho" alhab' re lo" aung" pye' mung: ai: ngaui jham re myaung sho" ra" mo, re gae byid: wa,- airulao" mug: gaung dao mae nao jo,nho" qo" li" nae"- amung: nga" thao cao" la,- ga: ta" ra" .
Zolau: pho" wa ai: dao: re the' gyo: lao" nhag' lam: mapyo: lo: phao: lo" ra"- pe"mung: ga"re- yao: wa gyai qo" yaug ngad: ra" .
Yesu wa yao" mho"zo: qere Ngo naonhaung" re dang za: ta" ru wa jo,nho" qo" yaug wa Mao" So: mung"dan: khyo vao ye: nae" qhid' mae" gyai qug' ra" .
Ngo naonhaung" re dam: ta" geli"- Jo,nho" qo" yaug Mao" So: mung"dan: khyo vao ye: laui: ra" tho'- gola: u wa nghe' no: dung: khyo" vao: lai: lo" nae" ru wa je: laui shi" ra"- ga: ta" ra" .
Mho"zo: qe wa ai: dao: re the' gyo: gelao"- yao: bam mug' hao" byaug mung:- Airu: ngad: re khyad' yu: ru khag' qhug' zai i? ga: ta" ako" .
Yesu wa yao: bam re zhaug' qu" zo" re"- ceru wa byu: yang magai: boe" ngad: ra" . Ngadqere: Mao" So wa alhab' re qo" boe" yaug ngad: ra" .
Alao" Petru wa phaug' tau: mung:- ngonhaung" wa alhab' re to" pye' co' yang: ni" thao cao" va"- ngonhaung" pe" the' zai i? ga: ta" ra" .
Yesu wa yao: bam re- ngo naonhaung" re dang za: ta" ru wa joe" lo nae" ra" pyad sag' mae Byu: Yao: Zo: wa phung qab bao byang" sheim: jo, ra" yao" zaung tao" mae zaung: jo, lao" nga" thao cao" mo, ngad: ra" naonhaung" daxe: shid' yaug re: zaung tao" daxe: shid' lam: mae bozaung: jo; mung: Israel byumyu" daxe: shid' kaung re eib: li" genae" .
Alao"- khag' ngadqere:- nga" mathao mae yham- mao: nhaung:- nhae: mo"- myhi" pho"- zo: dau- yham dang: yokhyao:- re to: co' ra" yaug wa yao: to: co' ra" tho' dayo nho" qo" khae: yu: li" genae" . Apyad ato: kao so' re: qo" yu: li" nae" .
Ngadqere:- ana" qhid' au: mae ngad mo, myo: sho' wa thao khyo ngad: li" genae"- ana" thao mae ngad mo, myo: sho' kam" wa qhid' au: mae ngad: li" genae"- ga: ta" ra" .
Mao" So: mung"dan: wa ceru we' dau: ra" . Byu dayaug wa yao" sabyi khyae mae mau" zaui: okaung lhaung nae" qhid' mae" ne, seim no' mae" thug' ye" lo" ra" .
Yao: wa mau" zaui: okaung qe we' ba na phug' daba re ngaui dakye' byid: nae" qhid' mae" jho" dang mung:- yao: bam re yao" sabyi khyae khyo ye: nhao: ke' ra" .
Ne, kao gug yo, qug ko re yao: wa gai jao: khyo dam: ye" lo" re mau" maqo" yang: mageim: ye; jo; bam ko" ra" byu damyo" re ye: myao: ra" .
Yao: wa yao: bam re- naonhaung" re: nga" sabyi khyae mae mau" zaui: ge,- ngo naonhaung" re man: qi" ra" ba na phug' byid: nae"- ga: ta" ra" .
Alao" yao: bam wa thug' ye" lo" ko" ra"- ai: thao re yao: wa daxe: shid' yo, qug mae dalhang- myi" thao sam yo, qug mae dalhang gai jao: khyo ye: mung:- mau" zaui: okaung yelhaung: ra" .
Myi" thao ngo" yo, qug ko re gai jao: khyo dam: ye" lo" re- byu gatau damyo" mageim: ye; jo; bam shiko" rure yedam: myao lao"- yao: wa yao: bam re- Naonhaung" Cetau mae daba geim" pe" makad' lo: mageim: ye; jo, ko" i? ga: myid' ra" .
Yao: bam wa ngonhaung" re khag' mali" lhaung ko" ngad: ra"- ga: tau" ako" . Alao" sabyi khyae sang wa yao: bam re- airu: angad lao" wa naonhaung" re: nga" sabyi khyae mae mau" ye: zaui: ge,- ga: ta" ra" .
Myi" thao joe" lao"- khyae sang wa yao" mau" sang pho re- okaung jham alhab' re khai: yu yang: thao re mau" vao: ra" mo, mae" qhid mung: sao qhid' mau" vao: ra" mo, alhab' re okaung phug' sho' byid: wa,- ga: ta" ra" .
Mau" sang pho wa myi" thao ngo" yo, qug ko re mau" vao: ra" mo, dayaug re- ngaui dakye' kye' byid' ra" .
Sao qhid' no' mae" mau" vao: ra" mo, jhao" byid' joe" lo" lao"- yao: bam wa okaung phug' je: qo" nae" ga: myid: jho: ako" . Ngadqere: yao: bam re: dayaug ngaui dakye' za: qo" yu: ako" .
Alao" yao: bam wa khyae sang re- Ce: thao re mau" li" vao: ra" mo, wa dayo, qug za: mau" zaui" ako" .
Ngonhaung" wa ba zho wa te, ga" rumae daba geim" mau" zaui: va"- ngadqere: nao wa ngonhaung" re yao: bam re we' dakhyo: za: o: kaung phug' byid' ra"- ga: nyhung mung: ta" ako" .
Khyae sang wa sao qhid' mau" vao: ra" mo, mae" dayaug re- Ba nam pho we"- ngo nao re mavhan" zo: va" re- Nao wa daba re okaung phug' ngaui dakye' byid: nae" ein: jho" dang: rure myid vang" to: va" ra" mangad: i?
Ni" okaung phug' yu: ci mung: phao: lo" wa,- Thao re mau" vao: ra" yaug rere: nao re we' dakhyo: ngo byid: nug: ra" .
Nga" ngaui re ngoyao: nug: ra" khyo" magai: kad' i? Ngo gai kad' rure nao myo, qu" zau" i? ga: ta" ra" .
Airumung: thao gyo" ra" mo, wa qhid' khyo ngad: li" genae"- Qhid' mae" mo, wa thao gyo" li" genae" ga: ta" ra" .
Yesu wa Yerusalem khyo do, ye" lo" na: au:- yao: wa mho"zo: daxe: shid' yaug re za: dajheim khyo khai: yu mung:- yao bam su" ye" lo" zo" re"-
Qu" ge,- ngonhaung" wa Yerusalem khyo do, ye" lo" na: ru ngad:- aimae Byu: Yao: Zo: wa khinjaung qi: qe we' tung" pho" qe: lo, khyo ab byid' pye' ru qhug' li" nae"- yao: bam wa yao: re shid nae" qhid' mae" dao: phyid' mung:-
Taung bug qe: lo, khyo ab byid' pye' li" genae"- Taung bug qe wa Byu: Yao: Zo: re jung" qi: pye' ru we' se' da: be, khyad' kad' yang: pyao: zang mae jin" se' pye' li" genae" . Ngadqere: sam ba kyo thao re yao: wa shid: rumae" dam: daui: to" li" zai ngad:- ga: ta" ra" .
Ai: thao Zebede yao: zo: tao: yao: myhi" wa- myo,nho mho' nae" qhid' mae" yao: zo: tao we' daga" Yesu jhao" li" mung: yao" qhid' kheim: mae pad' thaug' li" thaug' ra" .
Alao" Yesu wa yao: re nao pe" ja: o: i? ga: myid' ra" . Yao: wa nao kho: kham boe" lao"-ce: nga" zo: shid' tao re ni" lo, yo shad' mae dayaug- ni" lo, kaung: shad' mae dayaug qo" zaung nae" qhid' mae" akhang" byid: wa,- ga: mho' ra" .
Ngadqere: Yesu wa Naonhaung" pe" nam mho' na ko" rure naonhaung" maba ko" ngad: ra"- ngo shaug' nae" ra" ai: keim re naotao qo" shaug' genae" i? ga: tau" ra" . Yao: tao wa qo" shaug'- ga: phaug' tau" ako" .
Yesu wa yao: tao re- Ni" shid' tao gaigai: yao: nga" keim re qhug' shaug' li" genae"- ngadqere: nga" lo, yo shad' lo, kaung shad' mae" ru khyin: yu nae" akhang" ngo maqo"- ai wa nga" Pho" yang nyhang" to: byid' ra" mo; qhid' mae" za: ngad: ra"- ga: ta" ra" .
Ai: khyo re gatau mho"zo: daxe yaug qhug' gyo: gelao"- yao: bam wa yao: shid' tao re nhag' yo" ako" .
Airumung: Yesu wa mho"zo: qe alhab' re khai: zhang" yu yang: yao: bam re- Mao" So re malam: ra" mo, qemae" eib nae" akhang" qo" ra" mo, wa mung" byu qe: dao mae qam: so' we' eib: ako"- Zug: au: jhaung qere: kheim: so' qo" ko" rure naonhaung" ba: ako" .
Naonhaung" gyo: mae kam" wa airu: magai: ngad . Naonhaung" mae" je: qi: nug: ra" yaug khag' ngadqere: yao: wa alhab' mo; daui daui yaug boe" ca" .
Naonhaung" mae" au: jhaung boe" nug yaug khag' ngadqere: yao: wa alhab' mo; jeim boe" ca" .
Byu: Yao: Zo: lhao" re: su re yam" zo: nae" qhid' mae" joe" li" ru mangad:- su re caung da" nae" we' byu myo: sho' re khyad' yu nae" qhid' mae" yao" kao so' re byid' pye' nae" ga: joe" li" ru ngad:- ga: ta" ra" .
Yesu we' mho"zo: qe wa Yerikho vogaung: mae" thug' lo ko" au:- byu phung: mo" zang cao" ako" .
Qu" ge,- myo, jid shid' yaug wa khyoyae mae zaung: jo; ako"- yao: shid' zo: wa Yesu su" lo: na: rure ba gelao"- Davi yao: zo: Asang we"- nga" shid' zo: re nhag' khyag' yu la, ga: zag: hug' ako" .
Mo, byu qe wa yao: shid' zo: re sae za: na nae" qhid' mae" qeim: ako" . Ngadqere: yao: shid zo: wa Davi yao: zo: Asang we" nga" shid' zo: re nhag' khyag' yu la, wo"- ga: je: zag: hug' ako" .
Yesu wa thang mung: yao: shid' zo: re khai: yu yang:- ni" shid' zo" qhid' mae" ngo pe" kad' byid: nae" o ko" i? ga: myid' ra" .
Yao: shid' zo: wa Yesu re- Asang we"- nga" shid' zo: re myo, myao: li" nhao byid: la,- ga: mho' ako" .
Yesu wa yao: shid' zo: re nhag' khyag' mung:- yao: shid' zo" myo,jid' re tin: byid' ra" . Ailao" jao"- yao: shid' zo: wa myo, myao: li" mung:- yao" thao cao" ye" ako" .
Yesu we' mho"zo: qe wa Yerusalem khyo jhao" li" mung:- Zhan: lun: bam nhae mae" Betphage vogaung: khyo joe" lo: ako" . Yesu wa mho"zo: shid' yaug re- ni" shid' yaug: qhid' au: mae" vogaung: khyo ye" lo" ge,-
Ai: mae loze nau" jhui" ra" loze myhi" dadau: taui" to" rure yemyao: li" genae"- ai: loze nau" re pheim: yu mung: ngojhao" she: lo geri:-
Byu dayaug yaug ni" shid' zo: re- loze Pe"mung: pheim ko" i? ga: myid' ngad: re- Asang ce shid' ma: re ci qo: ga"- ein: ta" ge,- ailao" jao" yao: wa ai: loze ma: re she: lo" nhao: li" nae"- ga: pyang mung: nhao: ke' ra" .
Ceru: boe" ru wa Ziun myiqe: nau" re ta" kyo: ge,- qu" wa,- ni" kho: kham pho" wa nau" nhae" xam: mag mung: loze dao mae zaung: ra" . Loze nau" dao mae zaung mung: nao jhao" joe" li" ra"-
Ga: lapa pho" ta" to" ra" dao: jab byang" li" nae" qhid' mae" ngad: ra" .
Mho"zo: shid' yaug thug' ye" lo" mung:- yao: shid' zo: re Yesu ta" ke' ru we' dakhyo: yekad' ako" .
Yao: shid' zo: wa loze myhi" we' loze nau" re she: lo mung: loze dao mae yao: shid' zo" bau: qhang khyad' nhae: byid' ako" . Yesu wa ai: dao mae do; zaung: ra" .
Ai: byu phung: mo" zang wa yao: bam: mai bau: jham re khyodang mae myhung: byid' ako"- Damyo" wa sag' dang" jham xe" yu mung: khyo mae myhung: byid' ako" .
Yesu qhid' au: mae su" ra" mo, byu qe we' yao" thao cao" ra" mo, byu qe wa zag: hug' mung:- Davi yao: zo: re Hosana ngad vashao:- Asang: mang we' joe" li" ra" yaug wa ngaui lho" vashao: wo"- ga: ta" ako" .
Yesu Yerusalem khyo vao ye" lo" au: re- vogaung: geim" mo,thaui: mo,yaug boe" li" mung:- ceyaug wa khag' ngad: ra" i? ga: myid' ako" .
Alao" mo, byu qe wa tau: mung:- ceyaug wa Galile mung"- Nazared vogaung: mae" lapa Yesu ngad: ra"- ga: ta" ako" .
Yesu wa Caung: pa" Yham khyo vao ye: mung:- ai: mae zai aung: zai vai mo, re khe' thug' pye' ru we' ngaui tha" zo: mo; jaung: jham we' phaung" kyug' aung: zo: mo; tao" khau" jham rere: tau: phaug' sin" pye' byid' ra" .
Yesu wa yao: bam re- Nga" yham re akyu" mho' yham ga: mhang" li" genae"- ga: jham: mugsug' mae tung" to" ra" . Ngadqere: naonhaung" wa aire damya, laug aug' kad' na: ako"- ga: ta" ra" .
Myo, jid qe we' khyid qeim mo, Caung: pa" Yham mae Yesu jhao" li" ako"- Yesu wa yao: bam re gai byid' ra" .
Khinjaung qi: qe we' tung" pho" qe wa Yesu kad' ra" mug' pho: mau" zo" re myao mung:- Davi yao: zo: re Hosana ngad vashao: wo"- ga: Caung: pa" Yham mae zoshao qe zag: hug' na ko" rure the' gyo: gelao"- nhag' qu" yo: geyang:-
Yao: bam wa Yesu re- ai: zoshao qe pe" ta" na ko" rure nao the' gyo" i? ga: myid' ako" . Yesu wa ngo the' gyo"- ga: tau" ra" . Yesu wa yao: bam re- Nao wa zoshao qe we' nug' nau" qe: nhad' thoe khyo" caung: nghaui" nhao nae" yao: bam re mho" to" ava"- ga" ra" jham: dao: re naonhaung" manghe' qu" ko" i? ga: ta" ra" .
Yesu wa yao: bam re to: co' yang: ai: vogaung: mae" thug' lo" mung:- Bethani vogaung: mae ai: myi ye: yab: ra" .
Thao: ba ne, seim no' mae" Yerusalem khyo dam: vao lo: na: au:- Yesu wa vae: moe' ra" .
Khyoyae mae yaug: jo; ra" pho' ham" gae dagae re myao mung: yao: wa ai: pho' ham" gae khyo ye" lo" ra" . Ngadqere: pho' ham" gae mae avho' reza: yemyao lao"- Yesu wa nao wa khonhae" re: ashi: mazaui: lo: vashao:- ga: pho' ham" gae re ta" ra" . Ailao" jao"- ai: pho' ham" gae wa kyaug' shid: lo" byaug: ra" .
Mho"zo: qe wa aire the' myao gelao" mug' hao" byaug: ako" . Yao: bam wa Yesu re- Ai: pho' ham" gae wa khoru: mung: ai qhi" yao: phyad za: kyaug' shid: lo" byaug: laug i? ga: myid' ako" .
Yesu wa tau: mung:- ngo naonhaung" re dang za: ta" ru wa naonhaung" aug' o: myid mabo: ra" lam khug: myid bo ko" ngad: re wa ngo ce: pho' ham" gae re kad' ru we' dakhyo:- naonhaung" qo" kad' li" genae"- ai za: mangad:- ai: bam re- Bam nao qui" lo" mung: panglai: khug khyo gyang: vao lo" wa,- ein: ta" lao"- ta" ru we' dakhyo: boe" nae" .
Naonhaung" lam" mung: akyu" mho' ko" ngad: re wa naonhaung" pe" mho' gengadqere: qo" khae: yu: li" genae"- ga: ta" ra" .
Yesu wa Caung: pa" Yham khyo dam: tug' lo mung: mho" shid' byid' na: au: re- khinjaung qi: qe we' au: jhaung lau: de, qe wa Yesu jhao" li" mung: yao: re- Nao wa aijham re pe" kheim: so' khyo" yang kad' i? Nao re ai: kheim: so' byid: yaug khag' ngad: i? ga: myid' ako" .
Yesu wa yao: bam re tau: mung:- ngore: naonhaung" re dao: dakheim: myid: nae"- naonhaung" aire phaug' tau: gelao" wa aijham re ngo pe" kheim: so' khyo" yang kad' rure ngo naonhaung" re ta" kyo: nae"- ga: ta" ra" .
Yohan byid' ra" qid nyhab' wa khai: mae" ngad: i? Mao" So: kheim: so' khyo" yang ngad: i? Mangad: lao"- byu: kheim: so' khyo" yang ngad: i? ga: myid' ra" . Ailao" yao: bam wa ngonhaung" pe" ru: ta" zai i? Mao" So: kheim: so' khyo" yang ngad: ra" ein: ngonhaung" ta" lao"- aire naonhaung" Yohan re pe"mung: malam" ko" i? ga: ta" li" nae" .
Aimung: byu khyo" yang ngad: ra" ein: ngonhaung" tau: lao" re:- mo, byu qe wa Yohan re lapa ngad: ga: myid: lam: na ko" ruyang mo, byu qere ngonhaung" gyaug ca" ra" ga: yao: bam yao: cao: jho" qham: ako" .
Alao" yao: bam wa Yesu re- ngonhaung" maba ga: tau" ako" . Alao" Yesu wa yao: bam re- ngore: aijham re pe" kheim: so' khyo" yang kad' rure naonhaung" re ngo mata" nae"- ga: ta" ra" .
Yesu wa naonhaung" pe" ru: myid ko" i? Byu dayaug wa yauggai zo: shid' yaug qo" ra" . Yao: wa zoqhid' yaug jhao" ye: mung:- nga" zo: we"- ana" ba sabyi khyae khyo ye: mung: mau" yezaui: wa,- ga: ta" ra" .
Yao: zo: wa yao: pho" re- ngo manug: ye: ga: tau: ngadqere: thao re yao: wa nhag' lam: tha" mung: sabyi khyae khyo ye" lo" ra" .
Yao: pho" wa yao: nhaung: jhao" re: ye: mung:- azhao ta" ru we' dakhyo: yedam: ta" ra" . Yao: wa Ngo ye: nae"- ga: tau" ra" ngad yang: re: yao: wa maye: ngad: ra" .
Ai: yauggai zo: shid' yaug mae" khoyaug lam: yao: pho" mho dao: re tae" gyo" ra" i? ga: myid' ra" . Yao: bam wa zoqhid' yaug ngad: ra"- ga: tau" ako" . Alao" Yesu wa ngo naonhaung" re dang za: ta" ru wa khang: gaug zo: mo, we' shava myhi" qe wa Mao" So: mung"dan: khyo naonhaung" qhid' au: mae vao ye" li" genae" .
Pe"mung: ga"re Yohan wa naonhaung" re jo: ra" khyo re li" ceim" shid' byid: ngadqere:- naonhaung" wa yao: re malam" ko" ngad: ra" . Ngadqere: khang: gaug zo: mo, we' shava myhi" qe wa yao: re lam" ako" . Naonhaung" wa aire the' myao gesho' ngadqere: nhag' lam: tha" pye' mung: Yohan re malam" ko" ngad: ra" .
Yesu wa yao: bam re dao: tau" gatau dalam: re tae" gyo: shige,- ga: ta" ra" . sabyi khyae qho: zo" ra" mug: myid sang dayaug wa sabyi khyae qho" to: mung: aire khyae kyae" lhang" to: sabyi pyag' khung: dau" to:- gyebyu zaung dalam: myhae" to: mung: sabyi khyae ngho" zaui: mo, re ngho: byid' to: co' yang: gatau: mung" khyo gyaung: su" lo" ra" .
sabyi shi: phyo' yo, joe" lao"- yao: wa yao" jeim qere khyae ngho" zaui: mo, jao" khyae ngho: phug' sabyi shi: mho' nhao: ke' ra" .
sabyi khyae ngho" zaui: mo, wa yao" jeim qere lham: taung" yu yang:- be, yaug re be,- se' yaug re se'- laug baui: yang pye' se' yaug re pye' mung: kad' ako" .
Khyae sang wa sao qhid' lhang tho' mae" jeim gatau myo: sho' re dam: nhao: ke' ra"- Khyae ngho" zaui: mo, wa azhao we' dakhyo: za: ai: jeim qere lham: kad' ko" ra" .
Lo" thao" mae khyae sang wa nga" zo: re wa yao: bam lham: phug' myao: genae"- ga: ta" mung: yao: zo: re khyae ngho: zo: mo, jhao" nhao: ke' ra" .
Ngadqere: khyae ngho" zaui: mo, wa khyae sang: yao: zo: re myao lao"- ceyaug wa khyae sang: nho: yham khaung sang nae" yaug ngad: ra"- lo geri:- yao: re se' pye' gelang:- yao" jo,nho" re ngonhaung" yu: pye' gelang:- ga: yao: cao: yao: jho" ta" ako" .
Alao" yao: bam wa yao: re taung" yu yang:- khyae taung gaung khyo she: thug' lo" mung:- yao: re se' pye' ako" .
Amung: khyae sang joe" li" lao"- yao: wa ai: khyae ngho" zaui: mo, re pe" ru: kad' li" nae" i? ga: myid' ra" .
Yao: bam wa tau: mung:- yao: wa ai: makhyang" ra" byu qere gaigai: yao: li" se' pye' li" nae"- amung: sabyi khyae rere: sabyi mhang" yo, re khyae ngho: phug' sabyi shi: man: man: za: byid' ra" gatau khyae ngho" zaui: mo, re ngho: byid' pye' li" nae"- ga: ta" ako" .
Alao" Yesu wa yao: bam re Yham zhaug' mo, khyin: khyo" pye' ra" laug baui wa yham jheim mae" akhyag: thao" ra" laug baui boe" lo ra"- Ce wa Asang: yang kad' ru ngad: ra" . Amung: ai wa ngonhaung" qhid' kheim: mae mug' pho: mau" ngad: ra"- ga" ra" jham: dao: re naonhaung" khonhae" re: manghe' qu" ko" i? ga: ta" ra" .
Airumung: ngo naonhaung" re ta" geli"- Mao" So: mung"dan: re naonhaung" mae" qab: yu mung: ai: mung"dan: ashi: zaui: nae" byumyu" re byid' pye' li" nae" .
Ai: laug zang dao mae gyo" lo" ra" yaug khag' ngadqere: adau dau gyug' lo" li" nae"- amung: dayaug yaug: dao mae ai: laug zang gyo" zag: lo" re wa yao: re aphaui: mhan" pye' li" nae"- ga: ta" ra" .
Khinjaung qi: qe we' Pharishe qe wa Yesu dao: tau" jham re the' gyo: gelao"- Yesu wa yao: bam: khyo re ta" na: rure ba: gyo" yu: ako" .
Airumung: yao: bam wa Yesu re taung: nae" khyo qho: ako" . Ngadqere: Yesu re lapa ngad: ra" ga: myid: lam: na: ko" ra" mo, byu qere yao: bam gyaug: ako" .
Yesu wa dao: tau" jham ci yang: yao: bam re dam: ta" ra" .
Mug: gaung: mung"dan: wa ceru we' dau: ra" . kho: kham dayaug wa yao: zo" lo,xo' poe re seim" jin" to: mung:
ai: khai: to" ra" bang" vo qere lo,xo' poe khyo li" genae" qhid' mae" yao" jeim qere khai nhao: ke' ra"- ngadqere: yao: bam wa manug: li" ko" ngad: ra" .
kho: kham pho" wa Nga" poe wa zo: nae" jin" jin" ngad va"- nga" nung: jaung lo: jham we' zhe' to" ra" gug' nyhug' jham re: se' to: va"- Alhab' jin" va"- lo,xo' poe khyo li" gase, ga"- ein: khai: to" ra" bang" vo qere yeta" ge, ga: gatau jeim re dam: nhao: ke' ra" .
Ngadqere: khai: to" ra" bang" vo qe wa jeim qe li" ta" ko" rure pe" shui magyo" nho lo:- dayaug wa yothaung: khyo- gatau dayaug wa yao" phaga: mau" zo" khyo ye" lo" ko" ra" .
Gatau dang: ra" gu: wa- jeim qe re lham: taung" yu yang: be, mung: se' pye' ako" .
kho: kham pho" kam" wa nhag' gyai yo" ra" . Amung: yao: wa yao" gyezo: jham re nhao: ke' mung: ai: byu se' ra" mo, re yese' nhao: ra" . Yao: bam: vogaung: rere: ngha" pye' nhao: ra" .
Ai: thao re kho: kham pho" wa yao" jeim re khai: yu mung:- nga" poe wa jin" jin" ngad va"- ngadqere: ngo khai: to" ra" mo, wa ai: poe we' maman: qi" ko" ngad: ra" .
Airumung:- hau" mo" khyodang khyo ye: yang: naonhaung" the' myao: ra" mo, alhab' re yekhai ge, ga: ta" ra" .
Airumung: jeim qe wa hau" mo" khyodang khyo thug' ye" lo" mung:- yao: bam the' myao: ra" magai: ra" byu- gai: ra" byu alhab' mo, re khai: zhang" lo: ako" . Ai: lo,xo' poe mae bang" vo jham byang" sho' zaung: bam: ako" .
Alao" kho: kham pho" wa bang" vo qere qu" nae" qhid' mae" vao lo: ra" . Yao: wa lo,xo' poe ve,mai ve,bau: mave; ra" byu dayaug re the' myao lao"-
kho: kham pho" wa yao: re- ba nam pho" we"- nao wa lo,xo' poe ve,mai ve,bau: mave, lo:- khoru: mung: ce: poe khyo li" i? ga: myid' ra" . Ngadqere: aiyaug wa pe" re: matau: lo: sae za: na: ra" .
Alao" kho: kham pho" wa yao" jeim qere khyid lo, re taui: mung: taung gaung shad' mug: cad' yo khyo yeshe: to: ge,- ai: jo, qo mae yao: wa ngug byid ngug nhe' we' zaui kyag' yang: na: li" nae"- ga: ta" ra" .
Pe"mung: ga"re- khai: yu qhug' ra" mo, myo: geyang: re: khyin: yu qhug' ra" mo, wa nang" ako"- ga: Yesu dao: pin" pye' ra" .
Ai: thao re Pharishe qe wa thug' lo" mung:- Yesu re yao" dao: thoe: yang Yao: re myi" nae" dao: myid: khoru: myid: nae" rure pha,jhi" khyug' ako" .
Amung: yao: bam wa yao: bam: mho"zo: qe damyo" we' Herod byu damyo" re Yesu jhao" nhao: ke' ako" . Yao: bam wa Yesu re- Nao wa dangman" yaug ngad: ru we' Mao" So: khyo rere: dangman" ra" khyo" mho" shid' byid' ra" . Nao wa khoyaug khokhyo" myid: jho nae" rure re:- pe" shui manho yaug- myo, nho nga: lao: makhyin yaug ngad: rure ngonhaung" ba: .
Airumung:- nao khoru: myid: rure ta" la,- Roma khosin" re ngonhaung" khang: gai: byid' i? Magai: byid: i? ga: myid' ako" .
Ngadqere: Yesu wa yao: bam: makhyang" ra" nhag' lam: re beim: mung: yao: wa yao: bam re- Geim kad' mo, we"- naonhaung" ngore pe"mung: pha,jhi" khyug' yang: myid: ko" i?
Ai: khang: ke' nae" ngaui kye' ngore qhu" gela,- ga: ta" ra" . Alao" yao: bam wa Yesu jhao" ngaui dakye' cilo: ako" .
Yesu wa yao: bam re- Ai: ngaui kye' mae khag' sulho we' khag' mang aso: de; ra" i? ga: myid' ra" .
Yao: bam wa khosin" sulho we' mang aso: ngad: ra"- ga: tau" ako" . Yesu wa yao: bam re kho: sin" we' sin" ra" gu: wa kho: sin" re byid: ge, Mao" So we' sin" ra" gu: wa Mao" So re byid: ge,- ga: ta" ra" .
Ai: dao: re yao: bam the' gyo: gelao"- yao: bam wa mug' hao" byaug: ako" alao" yao: bam wa Yesu re nha co' mung: lo" byaug: ako" .
Ai: ba mae yao:- shid: rumae" dam: daui: to" li" ru majo, ga: ta" na ko" ra" Saduke qe damyo" Yesu jhao" li" mung:-
Mho" pho" we"- Byu dayaug yaug zo: dau maqo" lo: shid: lo" byaug: ngad: re- yao: nhaung: wa ai: yao: mao" cug' re dam: gaug mung: yao: mao" qhid' mae" nyaug xo' myhung byid: ca" ga: Moshe ngonhaung" re tung" to: byid: co' ra" .
Ana"- ngonhaung" mae yao: mao: yao: nhaung: nhad' yaug na: ako" . Mao: mo" yaug wa myi: dayaug lo,xo' yu: ra"- ngadqere: zo: dau maqo" lo: shid: lo" byaug: ra" . Alao" yao: nhaung: yaug cug' dam: gaug: ra" .
Mao: le; thao re sam yaug- airu: dayaug: thao dayaug yao: tao ho' nhad' yaug: geim" ai: myiqe: myhi" we' zam" mung: zo: dau maqo" lo: shid: lo" ko" ra" .
Lo" thao" mae ai: myiqe: re: shid: lo" ra" .
Yao: tao ho' alhab' yao: re lo,xo' yu: ako" . Aire shid: rumae" dam: daui: to" li" ra" ba na mae yao: tao ho' nhad' yaug mae"- khoyaug: yham sang myhi" lam: ngad nae" i? ga: myid' ako" .
Yesu wa yao: bam re- Naonhaung" wa Jham: mugsug' we' Mao" So: qam: so' re maba geyang:- shad' nghung" na: ako" .
Pe"mung: ga"re shid: rumae" dam: daui to" li" gelao"- yao: bam wa myi: byid: myi: yu makad' lo: genae" . Yao: bam wa mug: gaung dao mae" mug: lagyo: qe we' dakhyo: ngad: li" genae" .
Shid: lo" ra" mo, dam: daui: to" li" nae" ra" mo, we' sin: yang: ngo wa Abraham Mao" So- Isag nho: Mao" So- Yaku nho: Mao" So ngad:- ga: Mao" So ta" to" rure naonhaung" manghe' qu" ko" i? ga: myid' ra" .
Mao" So wa shid: byaug va" mo, nho: Mao" So mangad: daui: na: ra" mo; nho: Mao" So ngad: ra"- ga: ta" ra" .
Ai: dao: re mo, byu qe the' gyo: gelao"- gyo" mug' ako" .
Yesu wa Saduke qere pe" dakheim: re: maqo" phaug' tau: losho' kad' pye' rure Pharishe qe the' gyo: gelao"- yao: bam wa Yesu jhao" zang" li" mung:-
yao: bam mae" tung" pho" dayaug wa- Yesu re jham" qu" zo" re"- Mho" Pho" we"-
Kham" to" ra" amyin" dao: mae" kholam: qi" thao" ru ngad: ra" i? ga: myid' ra" .
Yesu wa- ai: Asang ni" Mao" So re- ni" aung khug nhag' lam:- ni" kao so' we' ni" myid nyan: ba: ru
alhab' yang jhid' de; wa,- ga" ra" amyin" dao: wa je: akhyag: ru we' je: qi" thao" ru ngad: ra" .
Shid' lam: ein: ra" lam: wa- Ni" yham kyo: cao: re naoyao" gaung re we' dakhyo: jhid' de; wa,- ga" ru ngad: ra" .
Ce: amyin" dao: shid' lam: wa- Moshe kham" to" ra" Tarha" alhab' we' lapa qe: mho" dao: alhab' ra" ajhaung ngad: ra"- ga: tau" ra" .
Amung: Pharishe qe zang" ham: na ko" au: Yesu wa- yao: bam re-
Naonhaung" wa Meshia re khoru: ein: myid: jho: na ko" i? Yao: wa khag' myid: zo: ngad: ra" i? ga: myid' ra" . Alao" yao: bam wa- yao: wa Davi myid: zo: ngad: ra"- ga: tau" ako" .
Yesu wa yao: bam re- airu: ngad: re- Davi wa Gyang" Lho" Byo jaung" yang: Meshia re pe"mung: Asang ga: ta" ra" i?
Pe"mung: ga"re- Davi wa Ni" gyevo qere ni" khyid vo: khug mae ngo mato: byid: byid: wa- nga" lo, yo shad' mae zaung: jo, wa, ga: ai: Asang wa nga" Asang re ta" ra"- ga: ta" to" ra" .
Airumung: Davi wa Meshia re Asang- ga: ta" ngad: re wa Meshia wa Khoru: mung: Davi yao: zo: gai: ngad nae" i? ga: myid' ra" .
Yesu re khag' re: pe" dakheim: lhao" maqo" phaug' tau: ko" ngad: ra" . Ai: ba mae" Yesu re khag' pe" dakheim: re: mavae" myid: loko" ngad: ra" .
Ai: thao Yesu wa- mo, byu qere we' yao" mho"zo: qere-
Tung" pho" qe we' Pharishe qe wa- Moshe nho: Tarha" re pheim: kyo: nae" kheim: so' qo" mo, ngad: ako" .
Airumung:- yao: bam ta" ra" gu: alhab' re naonhaung" tae" gyo: mung: phug' cao" ge,- ngadqere: yao: bam: ave, alai re dacao" ge,- pe"mung: ga"re yao: bam wa- yao: yao: kho" kyo" ru we' dakhyo:- macao" ngad: ako" .
Yao: bam wa- la: mung: vin qug' ra" qo re seim" mung: byu qere vin nhao: ako" . Ngadqere:- yao: bam yao: wa ai: qo jham re lo, au" yang re: manug: tin: ko" ngad: ra" .
Yao: bam kad' ra" mau" zo" jham re su gaje the' myao genae" qhid' mae" kad' qhu" ako" . Qu" ge,- Jham: dao: tung" ke' to" ra" shoqid: yang thaung kyab' nau" zo: khyab' mung:- ai: khug mae jham: mugsug' mae" dao: jham re tung" ke' to" ako" . Amung: lo, kaung: shad' lo, pau" mae we' nga: lao: mae te' ci: ako" . Aijham re lu sho' qi: sho' kad' ve; ci mung:- yao: bam: bau: qhang athao mae ban byau: qhang sho' te' ve; ci: ako" .
Yao: bam wa poe mae je: gai: ra" zaung jo, qo mae zaung nug mo,- tarha" jung yham mae gatau jaung: to" ra" tao" khau" jham mae zaung nug mo, ngad: ako" .
Gai jao: gyo: mae su: yang lham: phug' myao: nae" o mo,- su: yang Rabai: ga: mhang" byid: nae" o mo, ngad: ako" .
Ngadqere: naonhaung" kam" wa Rabai: ga: mhang" rure dangaui ge,- naonhaung" Mho" Pho" wa dayaug za: ngad: ra" . Amung: naonhaung" alhab' wa mao: nhaung: qe ngad: ako" .
Naonhaung" wa ce: myid gaung dao mae khag' re ngadqere: Pho"- ein: damhang" ge,- naonhaung" yao: Pho" wa mug: gaung dao mae dayaug za: ngad: ra" .
Amung:- Au: Jhaung ga: mhang" nae" re: naonhaung" dangaui ge,- naonhaung" Au: Jhaung wa Meshia ga" ra" Au: Jhaung dayaug za: ngad: ra" .
Naonhaung" phaung mae" je: qi" thao" ra" yaug wa- naonhaung" daui daui yaug boe" ca" nae" .
Yao: yao" gaung re caung: khin" nug: ra" yaug khag' ngadqere: khyo" pye' ru qhug' li" nae" . Amung: yao: yao" gaung re khyo" pye' yaug kam" wa- caung: khin" byid' ru qhug' li" nae" .
Geim kad' ra" Pharishe qe we' tung" pho" qe we"- naonhaung" wa byuxa: vaqoe, qhug' ako" . Pe"mung: ga"re byu qe mug: gaung: mung"dan: khyo vao ye: nae" seim" lao" naonhaung" wa ai: kham: dung: re pyid' pye' ako" . Ngadqere: naonhaung" yao: re: mavao ye:- vao ye: nae" qam: ke' mo, rere: naonhaung" mavao ye: nhao ko" ngad: ra" .
Geim kad' ra" Pharishe qe we' Tung" pho" qe we"- naonhaung" wa byuxa: vaqoe, qhug' ako" . Pe"mung: ga"re naonhaung" wa cug' mo" qe: yham zai yokhyao: jham re phyo' zo: lhad' zo" ci yang:- su qu" gai nae"- geim kad' mung: akyu" qhang sho' mho' mo, ngad: ako" . Airumung: naonhaung" wa je: qi" ra" dao: phyid' ru qhug' li" genae" .
Geim kad' ra" Pharishe qe we' Tung" pho" qe we"- naonhaung" wa byuxa: vaqoe, qhug' ako" . Pe"mung: ga"re- naonhaung" wa phung: byu dayaug qo" poe" yu nae" qhid' mae" qid khyo"- taung khyo" su" gam" qin" mung:- phung: byu dayaug qo" poe" yu lao" re:- naonhaung" wa aiyaug re- naonhaung" tho' shid' zhao" myi: qid tham: khyo gyo" lo" nae" man: qi" ra" yaug boe" nhao: ako" .
Khyo jhui" ra" myo, jid qe we"- naonhaung" wa byuxa: vaqoe, qhug' ako" . Khag' ngadqere: Caung: pa" Yham re lao: mung: jham tang" re wa- ai wa madang ca"- ngadqere: Caung: pa" Yham mae" qhang re lao: yang: jham tang" ngad: re wa- ai wa dang ca"- ga: naonhaung" ta" ako" .
Ago myo,jid qe we"- Kholam: je: akhyag: i? Qhang i? Mangad: lao"- qhang re gyang" lho" nhao: ra" Caung: pa" Yham lam: i?
Amung: naonhaung" wa byu dayaug yaug phan re lao: mung: jham tang" ngad: re- ai wa madang ca"- ngadqere: ai: phan dao mae" ngaui" xeim: re jham tang: lao" wa- ai wa gaigai: dang ca"- ga: ta" ako" .
Myo, jid qe we"- Kholam: je: akhyag: i? Ngaui" xeim: i? Mangad: lao"- ngaui" xeim: re gyang" lho" nhao: ra" phan lam: i?
Phan re lao: mung: jham tang" ra" yaug wa- phan re we' ai: dao mae jo; ra" ja: alhab' rere: lao: yang: jham tang" ru ngad: ava" .
Ai: Caung: pa" Yham re lao: yang: jham tang: yaug re: Caung: pa" Yham mae we' ai: mae na: ra" Asang rere: lao: yang: jham tang" ru ngad: ava" .
Mug: gaung re lao: yang: jham tang: yaug wa- Mao" So: zaung tao" we' ai: mae zaung: jo, yaug rere: lao: yang: jham tang" ru ngad: ava" .
Geim kad' ra" Pharishe qe we' tung" pho" qe we"- naonhaung" wa byuxa: vaqoe, qhug' ako" . Naonhaung" wa shaban sham: nhang:- ban gya pajhi" jham re daxe bam mae" dabam Mao" So re byid: gengad yang: re:- ai: kham" to" ra" Tarha" dao: mae" je: akhyag: ra"- tarha" din: vang" ru- nhag' khyag' ru we' din: man" ru jham re wa naonhaung" to" pye' ko" ra" . Naonhaung" wa alhab' re dakhyo: za: phug' cao" ko" ngad: re wa gai: ra" .
Khyo jhui" ra" myo, jid qe we"- naonhaung" wa shaug' qid mae" pyab' re wa kyae" pye' mung:- gola: u re wa myug: pye' ako" .
Geim kad' ra" mo, Pharishe qe we' tung" pho" qe we"- naonhaung" wa byuxa: vaqoe, qhug' ko" ra" . Naonhaung" wa ai: keim kang:- ban khug' jham re adao shad' mae cid' shao: pye' gengadqere: akhug shad' mae wa- myo, nyad o: byid: ru we' se' da: be, khyad' ru byang" jo; ra" .
Myo, jid Pharishe qe we"- Keim akhug shad' re shi" sao qhid' cid' san: pye' ge,- ailao" wa adao mae" re: san: lo" li" nae" .
Geim kad' ra" Pharishe qe we' Tung" pho" qe we"- naonhaung" byuxa: vaqoe, qhug' ako" . Naonhaung" wa adao shad' mae qu" yaung" sho' laug man gyad: to" ra" lab zao jham we' dau: ako" ngad yang: re: akhug mae wa shoqug: thaung: jham we' mao gaung bab jham byang" jo; ako" .
Ai we' dakhyo:- naonhaung" wa adao shad' su: qhid' kheim: mae din: man: mo, ru" ru ngad geyang: re: nhag' lam: khug mae geim kad' ru we' qobo mau" za: byang" sheim: jo; ra" .
Geim kad' ra" Pharishe qe we' tung" pho" qe we"- naonhaung" wa byuxa: vaqoe, qhug' ako" . Naonhaung" wa Lapa qe: lab jham re zao byid' ako" .
Amung: ngonhaung" wa- phug' phyid' pyad mae naonhaung: qe bo: bo: ngad: re wa- lapa qere se' ra" mau" zo" mae bo: bo: zai mangad:- ga: ta" ako" .
Ai: ruyang naonhaung" wa- lapa qere se' pye' ra" mo; yao: myid: yao: zo: qe ngad ko" rure gaigai: yao: naonhaung" tau" yu: avako" .
Airumung:- naonhaung" phug' phyid' qeyang qhid: to: byid: co' ko" ra" mau" re bin sho' naonhaung" xo' yang: kad' ge,
Lhao maui jham we' Lhao maui: myid: zo: qe we" Naonhaung" wa myiqid tham: mae" khoru: qo" phao: loe, genae" i?
Airumung: ngo naonhaung" re ta" geli"- ngo wa lapa qe pha,jhi" bo mo,- Tung" pho" qere naonhaung" jhao" nhao: ke' nae" . Naonhaung" wa yao: bam mae" daqhae: re se' pye' mung:- daqhae: re wa pyao: zang mae jin" se' pye' li" genae" gatau daqhae: re wa tarha" jung yham jham mae taui" be, mung:- daqhae: re wa davo mae" davo khyo khe' taung" pye' li" genae" .
Qobo maqo" ra" Abela mae" Caung: pa" Yham we' phan gyo: mae naonhaung" se' pye' ra" Barakhia yao: zo: Zakari joe" sho' qobo maqo" mo, re se' ra" yug: alhab' wa naonhaung" au: dao mae joe" lo nae" .
Ngo naonhaung" re dang za: ta" ru wa- Ai: byu se' ra" qobo alhab' wa- ana" pyad mae" byu qe qhug' kham zo: genae" .
Yerusalem we"- Yerusalem we"- Lapa qere se' pye' mung: Mao" So: yang nao jhao" nhao: ke' ra" lagyo: qere laug baui: yang pye' se' ra" vogaung: we"- Qo, zang wa qo, nau" jham re yao" daung khug mae zhang" to" ru we' dakhyo:- ni" vobyu qere nga" lo, khug mae zhang" to: nae" ngo khonho" lhang qam: ke' ngadqere: nao maqad ngad: ra" .
Airumung:- ni" Caung: pa" Yham wa shapye' pye' ru qhug' mung: akeim ngad: jo; li" nae" .
Nao re ngo ta" ru wa- Asang: mang we' joe" li" ra" yaug wa ngaui lho" vashao: wo"- ga: nao mata" ta" wa- ana" mae" thoegu: nao ngore maqhug' myao lo nae"- ga: ta" ra" .
Yesu wa Caung: pa" yham mae" thug' lo" mung: su" lo" na: au:- mho"zo: qe wa yao: jhao" qui" lo yang:- Caung: pa" Yham mae" yham jham re Yesu re ceim" shid' ako" .
Yesu wa yao: bam re- ce: yham jham re naonhaung" myao ko" mangad: i? Ngo naonhaung" re ta" ru wa- Ce: yham wa laug baui dabaui re: makai" jo, lo: sho' byo; qeim: lo" byaug li" nae"- ga: ta" ra" .
Yesu wa zhanlun bam dao mae zaung: jo, ra" au:- mho"zo: qe wa yao: bam yao: za: Yesu jhao" qui" lo gemung:- ceru khonhae" boe" li" zai i? Nao dam: joe" li" nae" ayo, we' mug: myid thao" lo" nae" ba na lao"- pe" ja" ve, lho jham boe" thug' li" zai laug i? ngonhaung" re ta" kyo: la,- ga: Yesu re myid' ako" .
Yesu wa yao: bam re- Naonhaung" re khag' yang re: majhui" pyag' lo" geshao:- lha" yang: na ge,-
Pe"mung: ga"re byu myo: sho' mo, wa nga" mang vin yang: thug' li" mung:- ngo wa Meshia ngad va"- ga: ta" yang: byu myo: sho' mo, re jhui" pyag' lo" byaug: li" genae" .
Gye khe' ru we' gyekhe' lau dao: jham re the' gyo: gelao"- naonhaung" dagyo" din ge,- ai: gu: wa boe" li" ca" ra"- ngadqere: ai: lo" thao" ru wa mangad: shi: ngad: ra" .
Byu damyu" we' damyu"- damang: we' damang: gye jho" zin" li" genae"- Jo, qo gatau tau mae myid lab: lab' li" nae"- bao" khug' khug' li" nae"-
Ai: jham wa qug: khai" ru aqhid ngad: ra" .
Byu jham wa- naonhaung" re qobo dae kham zo: nae" we' se' pye' nae" qhid' mae" ab byid' pye' li" genae"- nga" mathao mae byu alhab' mo, naonhaung" re nghang" li" genae" .
Alao"- byu myo: sho' mo, wa khyonghung: nghung: mung: yao: cao: yao: jho" ab byid' ru we' yao: cao: yao: manug jho" thug'- jho" nghang" li" genae" .
Lapa apyag' qe myo: sho' thug' li" mung:- byu myo: sho' mo, re jhui" pyag' lo" byaug: li" genae" .
Makhyang" ra" mau" zo" laug: li" yang:- byu jham wa jhid' de; myid cae" lo" byaug: li" genae" .
Ngadqere: athao jao: sho' thaug' qhao" yaug wa khyad' yu: ru qhug' nae" .
Byumyu" cao jab: qhid' mae" sagse: boe" vashao:- Mug: gaung: mung"dan: Ngaui Bau" Lau Dao: re mug: myid gam: sho' kho" kyo: byid: ca" nae" . Ai: thao re za: lo" thao" ra" ba na joe" lo: li" nae" .
Lapa Daniela ta" to" ra" qu" din sho' ra" maca' majhad' wa- ai: gyang" lho" ra" jo, qo mae li" ye, jo; rure naonhaung" myao: li" genae"- ( Nghe' na yaug wa ba: gyo: vashao: )
Ceru re the' myao lao"- Yuda mung" mae na yaug wa- bam khyo tao" phao vashao:-
Yham khaung dao mae na: ra" yaug wa- gyo" lo mung: yham khug mae" zai daja: ja: malo" vao: yu lo: vashao: .
Alao"- yothaung: din" mae na: ra" yaug re:- yao" bau: qhang yu: ci nae" qhid' mae" yham khyo madam: tug' lo vashao:-
Ai: ba na gyo: mae gaung la: mo, we' nug: nau" jhui: mo, wa- gyai qug: khai: genae" .
Airumung:- naonhaung" tao" phao nae" ra" ayo, wa- gyo, yo, mae we' Dugno: Ba mae mangad: vashao:- Mao" So re akyu" mho' na ge, .
Pe"mung: ga"re- Mao" So phan" to" ra" mug: myid aqhid mae" ana" ba joe" sho' maboe" qu" shi" ra" qug: khai: khyag' qhui: ru wa ai: ba na gyo: mae boe" thug' li" nae" .
Amung: ai: ayo, ba na jham re Mao" So: yang maqhaung" pye' ngad: re wa- khag' re: qo" daui: na nae" ru mangad:- ngadqere: khyin: yu: to" ra" mo; qhid' mae" Mao" So: wa ai: ba na jham re qhaung" pye' li" nae" .
Ai: ayo, mae byu dayaug yaug wa naonhaung" re- Qu" wa cetau mae Meshia na: ra"- thoetau mae Meshia na: ra" ga: ta" ngad: re- yao: ta" rure dalam" ge,-
Pe"mung: ga"re- Meshia apyag' qe we' lapa apyag' jham thug' li" genae" . Yao: bam wa gai: boe" ngad: re khyin: yu: to: va" mo, re lhao" qo" jhui" pyag' yu nae" qhid' mae" ve, lho jham we' mug' pho: mau" zo" jham kad' qhu" li" genae" .
Tae" gyo: ge,- ngo naonhaung" re gau: qhid' khae" yang: ta" to: va" .
Su: yang naonhaung" re- Qu" ge,- Meshia wa din"pyad' yo mae na: ra"- ga: ta" gengadqere:- ai: khyo dathug' ye: ge,- Yham khug mae na: ra" ga: ngadqere: dalam" ge, .
Pe"mung: ga"re- lhe' cad' wa ba thug' shad' mae" cad' mung: ba vao shad' joe" sho' mug: gaung geim" bao qhui: lo" ru we' dakhyo: Byu: Yao: Zo: joe" li" nae" ngad: ra" .
Mao gaung jo; ra" tau nangda jham na: li" genae" .
Ai: qug: khai: khyag' qhui: ru bin: boe" we' ba wa no; byaug: li" nae" . Lho" re: mazho lo nae" . Kyi jham wa mug: gaung mae" byid: gyo" lo" mung:- mug: gaung mae" qam: so' jham wa- laui" nan" li" genae" .
Alao" mug: gaung mae" Byu: Yao: Zo: joe" li" nae" ve, lho jham myao: thug' li" nae" . Byu: Yao: Zo: wa qam: so' phungbao we' daga" mug: gaung: jham thaui: dao mae joe" li" rure myid gaung dao mae" byumyu" alhab' the' myao gelao"- ngug byid ngug nhe' boe" genae" .
Alao"- labo" qi: thoe myang: li" mung:- yao" mug: lagyo: qere mug: myid byid khyug geim" khyo nhao: ke' li" nae" . Yao: bam wa yao" yang khyin: yu: to" ra" mo, re mug: myid gam: sho' mae" cao" zhang: yu: li" genae" .
Alao" pho' ham" gae re qu" yang: zhao: yu ge,- Pho' ham" gae mae" anyaug thug' li" mung: vho' nau" tad' li" lao"- zin vao kheim: joe" li" na va" rure naonhaung" ba: ako" .
Ai we' dakhyo:- aijham alhab' boe" lo: na: rure naonhaung" the' myao gelao"- Byu: Yao: Zo: wa jhao" li" mung: kham: dung: mae lhao" ngad va" rure naonhaung" ba ge, .
Ngo naonhaung" re dang za: ta" ru wa- Ana" na: jo; ra" byu ceqae: alhab' mashid shi: re aijham alhab' boe" li" nae" .
Mug: gaung we' myid gaung lai: lo" byaug ngadqere:- nga" dao: jham wa khonhae" re: malai: lo" nae" .
Ngadqere: ai: ba na we' yo, qug re Mao" So mae" je yang: khag' re: maba- Mug: gaung dao mae" mug: lagyo: jham we' Yao: Zo: lhao" re: maba ngad: ra" .
Noa ban: mae boe" ru we' dakhyo: Byu: Yao: Zo: joe" li" rumae re: airu boe" nae" .
Pe"mung: ga"re daqid mashi: shi" ra" pyad mae" byu jham wa Noa qid sang pho khyo vao lo" ra" ba na joe" sho'- zo: zo: shaug' shaug' myi: byid: myi: yu mung: na: ako" .
Ai: daqid shi" li" mung: yao: bam alhab' nab: shid: lo" ra" ba na joe" sho' yao: bam mabeim: maso: lo: na: ako" .
Alao"- yothaung: mae na: ra" byu shid' yaug mae" dayaug re jhui" yu mung:- dayaug re wa tang" to: co' li" nae" .
Laug lhang daga" gyag: na ko" ra" myiqe: shid' yaug mae" dayaug re jhui" yu mung:- dayaug re tang" to: co' li" nae" .
Airumung: lha" yang: lhaug' na ge,- pe"mung: ga"re naonhaung" Asang wa kho: au: joe" li" nae" rure naonhaung" maba gengad: ra" .
Yham sang wa khug' hab' li" nae" yo,khyin: re ba: to" ngad: re wa yao" yham re khug' hab' maqo" kyaung" thad' vao li" nae" qhid' mae" yao: wa lha" yang: lhaug' na: li" nae" rure naonhaung" beim: ge,-
Airumung: naonhaung" wa khonhae" re: jin" jin" za: seim" to: ge,- pe"mung: ga"re- Byu: Yao: Zo: wa naonhaung" mamyid: to" ra" au: re joe" li" nae" .
Alao"- ai: kyid: ru we' qag: ra" jeim wa khoyaug ngad: i? Ai: yaug wa gatau: jeim qere eib khang" nae" we' ayo, joe" lao" zokho gae byid: nae" qhid' mae" Asang: yang san: to" ra" yaug ngad: ra" .
Yao" Asang dam: joe" lo: au: re airu:- yao" mau" zo" re kyid kyid za: zaui" na: ra" jeim wa ngaui lho" ra" .
Ngo naonhaung" re dang za: ta" ru wa Asang wa yao" jo,nho" alhab' re zaui: nae" qhid' mae" ai: jeim re san: to" li" nae" .
Ngadqere: ai: jeim wa makhyang" ra" jeim ngad: re wa yao" aung khug mae- Nga" Asang wa dam: tug' lo nae" myao" shi"- ga: myid yang:-
Yao" jeim byin cao: qere be, thaung: mung:- yhid ya: qe we' zo: shaug' yang: na: li" nae" .
Amung:- ai: jeim pho" matag: to" ra" ba na ayo, mae yao" Asang wa dam: lo: li" nae" .
Alao"- ai: Asang wa jeim pho" re qi: sho' qobo byid: be, mung: geim kad' ra" mo, kham zo" ra" qobo dae re kham zo: nhao: li" nae" . Amung: yao: wa ngug byid ngug nhe' we' zaui kyag' yang: na: li" nae" .
Ai: ayo, mae- mug: gaung: mung"dan: wa ceru we' dau: li" nae" . Zomyi: daxe yaug wa yao: bam: xau myibaung: re yu: ci mung:- pho" sag' re yetug: yu nae" thug' ye" lo" ako" .
Yao: bam mae" ngo" yaug wa qag mo, ngad mung: ngo" yaug: gu: wa maqag mo, ngad: ako" .
Maqag mo, wa yao: bam: myibaung: jham re yu: ci gengad yang: re: xau ajan" mabo: yu: vin ko" ngad: ra" .
Qag mo, kam" wa- yao: bam: myibaung: we' daga" xau ajan" re boyu: vin: ako" .
Alao" pho" sag' joe" li" nae" thao gyo" mung:- yao: bam alhab' mo, yab nghoe" nghoe" yang: yab: myhid' bam: ako" .
Gae gaung: myi: joe" lao"- Qu" ge, Pho" sag' joe" li" va"- yetug: yu gese,- ga: hug' thug' li" ra" .
Alao" zomyi: jham alhab' to" mung: yao: bam: myibaung: jham re myi: te' ako" .
Ai: maqag: ra" zomyi: qe wa qag: ra" zomyi: qere- ngonhaung" myibaung: shid: lo" na: ra"- amung: naonhaung" myibaung: xau ngonhaung" re dajhid' byid: gela,- ga: mho' ako" .
Ngadqere: ai: qag: ra" zomyi: qe wa tau: mung:- naonhaung" qhid' mae" we' ngonhaung" qhid' mae" ga" re wa ai: xau malaug nae" . Amung: xau aung: mo, jhao" mae" naonhaung" qhid' mae" xau yevai: yu ge,- ga: ta" ako" .
Ai: maqag: ra" zomyi: qe xau vai ye" lo" ra" gyo: mae- pho" sag' joe" li" mung:- ai: jin" jin" seim" na: ra" zomyi: qe wa pho" sag' we' daga" lo,xo' poe khyo vao ye" lo" mung:- kham: pyid' pye' ako" .
Ai: thao re- ai: maqag: ra" zomyi: qere: dam: joe" li" mung:- Asang we"- Asang we"- ngonhaung" re kham: phung" byid: la,- ga: yao: ako" .
Ngadqere: pho" sag' wa Ngo naonhaung" re dang dang za: ta" geli"- naonhaung" re ngo maba- ga: tau" ra" .
Pe"mung: ga"re- naonhaung" wa ai: ba na we' ayo, re maba ko" ruyang lha" mung: lhaug' na ge,- ga: Yesu dao: pin" ra" .
Ai: ayo, mae mug: gaung: mung"dan: wa ceru we' dau: li" nae" . Byu dayaug wa gyaung: su" lo" nae" seim" lao"- yao: wa yao" jeim qere khai: yu mung:- yao: bam re yao" jo,nho" ab byid: co' ra" .
Dayaug re ngaui ngo" joe:- dayaug re shid' joe:- gatau dayaug re dajoe: kad' mung: yao: bam: qam: o: re cao" yang: ab byid: co' yang: yao: wa gyaung: su" lo" ra" .
Ngaui ngo" joe: qo" yu: ra" yaug wa ai lao" jao" thug' ye" lo" mung:- ai: ngaui jham: yang phaga: yekad' yang: yao: wa gatau ngaui ngo" joe: gau pai: the' yu: ra" .
Ai we' dakhyo:- ngaui shid' joe: qo" yu: ra" yaug re:- phaga: yekad' mung: ngaui gau pai: shid' joe: the' yu: ra" .
Ngadqere:- ngaui dajoe: qo" yu: ra" jeim wa thug' ye: mung: dung: khung: dau: yang: yao" Asang: nho: ngaui re nyhab' to" ra" .
Dayo, kyo thao re ai: jeim qe: Asang wa dam: tug' lo mung:- yao: bam we' ngaui japhin: losho' ra" .
Ngaui ngo" joe: qo" yu: ra" yaug wa gatau ngaui gau pai: ngo" joe: re cili" mung:- Asang we"- nao ngore ngaui ngo" joe: ab byid: co' ra"- Qu" wa,- ngo wa ngaui ngo" joe: gau pai: the' yu va"- ga: ta" ra" .
Alao" Asang wa gai va"- gai: ru we' kyid: ra" jeim we"- nao wa bun ngaui dajhid' za" rumae kyid: ra" . Amung: ngo nao re bun ngaui myo: sho' ab byid: nae"- nga" ngaui bau" rumae li" boleim ri:- ga: ta" ra" .
Ngaui shid' joe: qo" yu yaug re: ngaui gau pai: shid' joe: re cili" mung:- Asang we"- nao wa ngore ngaui shid' joe: ab byid: co' ra" . Qu" wa,- ngo wa ngaui gau pai: shid' joe: the' yu va"- ga: ta" ra" .
Alao" Asang wa gai va"- gai: ru we' kyid: ra" jeim we"- nao wa bun dajhid' za" rumae kyid yaug ngad: ra" . Amung: ngo wa nao re bun ngaui myo: sho' ab byid: nae"- nga" ngaui bau" rumae li" boleim" ri:- ga: ta" ra" .
Ai: thao re ngaui dajoe: qo" yu: ra" yaug wa joe" li" mung:- Asang we"- nao wa gyai qhag' yaug ngad: ru we' nao maqho" to" ra" jo, qo mae" yad: yu nug yaug- nao masin" to" ra" jo, qo mae" yad: zhang: yu nug yaug ngad: rure ngo ba: .
Ngo wa gyaug yang:- ni" ngaui joe: re myid gaung mae yedau" nyhab' to"- Qu" wa,- ni" ngaui cemae jo; ra"- ga: ta" ra" .
Alao"- yao" Asang wa Makhyang" ru we' noe" ra" jeim we"- ngo wa maqho" to" ra" jo, qo mae" yad: yu nug: ru we' masin" to" ra" jo, qo mae" zhang: yu nug: ra" yaug ngad: rure nao ba: ra" .
Airu: ngad: re- nao wa nga" ngaui re ngaui jhi mae yeke' to: ang: ra" . Ngo dam: tug' joe" lo lao"- ai: bun ngaui we' daga" gau pai: ngaui re ngo dam: qo" yu zai ngad: ra" .
Airumung: yao" lo, mae" ngaui joe: re yu mung: daxe joe: qo" ra" yaug re byid: ge,-
Pe"mung: ga"re- qo" ra" yaug wa laung: byid' ru qhug' mung: yao: wa magan: mago" je: qo" li" nae" . Maqo" ra" yaug mae" kam" wa- yao: qo" ra" gu: alhab' re lhao" yu: pye' byid' ru qhug' li" nae" .
Ai: lam maga" ra" jeim gao: re wa taung gaung shad' mug: cad' yo khyo khe' thug' pye' ge,- ai: mae yao: wa ngug byid ngug nhe' we' zaui kyag' yang: na: li" nae"- ga: ta" ra" .
Byu: Yao: Zo: wa yao" phung qab bao we' mug: lagyo: jham alhab' we' daga" kho: kham khyo" joe" li" lao"- yao" kho: kham zaung tao" dao mae zaung: jo; li" nae" .
Alao"- byumyu" cao jab alhab' wa yao" qhid' kheim: mae ham: phaung: na: bam: li" genae" . Yao zaung" yaug wa yao we' cad' be, jham re gatau tau kho' to" ru we' dakhyo:- Byu: Yao: Zo: re: byu qere phung: kho' to" li" nae" .
Amung: yao: wa din: man" ra" mo, re yao" lo, yo shad' mae- makhyang" ra" mo, re yao" lo, kaung: shad' mae nha: to" li" nae" .
Ai: thao re kho: kham pho" wa ai: lo, yo shad' mae" mo, re- Nga" pho" nho: shaman" jeju re qhug' khae: yu: ra" mo, we"- Lo geri:- Mug: myid phan" to" ra" ba na mae" naonhaung" qhid' mae" nyhang" jaung: to" ra" mung"dan: re kham: yu ge,-
Pe"mung: ga"re- ngo vae: moe' ra" au: re naonhaung" ngore byid: zho" ako" . Ngo qid shab' ra" au: re naonhaung" ngore qid byid: jhaug' ako" . Ngo bang" vo ngad: ra" au: re naonhaung" ngore bang" da" byid' ako" .
Ngo gaung pyad' ngad: au: re- naonhaung" ngore mai bau: byid: vhe' ako" . Ngo no phyo: qhug' au: re- naonhaung" ngore gun caung: ako"- ngo thaung: laung" jo; au: naonhaung" ngore li" kam: vako" ra"- ga: ta" ra" .
Alao" din: man" ra" mo, wa- yao: re tau: mung:- Asang we"- nao vae: moe' rure ngonhaung" khonhae" myao yang: nao re byid: zho: geli" laug i? Nao qid shab' rure ngonhaung" khonhae" myao yang: nao re qid byid: jhaug' geli" laug i?
Nao bang" vo ngad: rure ngonhaung" khonhae" myao yang:- nao re bang" da" byid' lai: lo geli" laug i? Nao gaung pyad' na: rure ngonhaung" khonhae" myao yang: nao re mai bau: vhe' geli" laug i?
Nao no phyo: qhug' rure ngonhaung" khonhae" myao yang nao re gun caung byid' lai: lo geli" laug i? Nao thaung: laung" jo; rure ngonhaung" khonhae" myao yang: nao re li" kam: geli" va" laug i? ga: ta" ako" .
Alao" kho: kham pho" wa Ngo naonhaung" re dang za: ta" ru wa Ce: nga" mao: nhaung: qe mae" je: ngai: thao" ra" yaug re naonhaung" gun caung: ru wa ngore gun caung: ru ngad: ava"- ga: ta" li" nae" .
Ai: thao re kho: kham pho" wa yao" lo, kaung: shad' mae" mo, re- Mao" So: nhang: kheim: zao" ra" mo, we"- nga" qhid' kheim: mae" thug' lo" ge,- ai: yui Satan we' yao" lagyo: jham: qhid' mae" nyhang" jaung: to" ra" apyad ato: myiqid tham: khug khyo vao ye: ge,-
Pe"mung: ga"re- ngo vae: moe' au: naonhaung" ngore mabyid: zho: ko"- ngo qid shab' au: naonhaung" ngore shaug' qid mabyid: jhaug' ko"-
Ngo bang" vo ngad: au:- naonhaung" ngore bang" mada" byid: ko"- ngo gaung pyad' na: au:- naonhaung" ngore mai bau: mavhe' ko"- ngo no phyo: qhug' ru we' thaung: laung" jo; au:- naonhaung" ngore magun caung ko" ngad: ra"- ga: ta" ra" .
Alao" yao: bam wa Asang we"- nao vae: moe' ru- qid shab' ru- bang" vo ngad: ru- gaung pyad' na: ru- nao no phyo: qhug' ru- thaung: laung" jo; rure ngonhaung" khonhae" myao yang: nao re ngonhaung" macaung da" byid: geli" laug i? ga: ta" li" genae" .
kho: kham pho" wa ngo naonhaung" re dang za: ta" ru wa je: ngai: thao" ra" cebam mae" dayaug yaug re naonhaung" magun macaung ko" ru wa ngore magun macaung: ru ngad: ava"- ga: ta" li" nae" .
Alao" yao: bam wa apyad ato: qobo dae kham zo: nae" khyo vao ye: mung:- din: man" ra" mo, kam" wa apyad ato: kao so' daui: ra" khyo vao ye" li" genae"- ga: ta" ra" .
Yesu wa ai: gu: alhab' re bin: ta" lao"- yao: wa yao" mho"zo: qere-
Shid' ba lai lao"- Lai co' Poe joe" zai ngad: rure naonhaung" ba: ako" . Byu: Yao: Zo: wa pyao: zang mae jin" se' pye' nae" qhid' mae" ab byid' pye' ru qhug' li" nae" .
Alao"- khinjaung qi: qe we' lau: de, au: jhaung qe wa Khinjaung Yin" Kayapha yham mo" mae zang" phaung mung:-
Yesu re sae za: taung" yu yang: se' pye' nae" qhid' mae" jho" qham: ako" .
Ngadqere: yao: bam wa mo, byu qe mabeim" li" geshao: poe ba na gyo: gu: mae makad' ge jhao" ga: jho" ta" ako" .
Yesu wa Bethani mae- mao gae: boe" qu" ra" Simon: yham mae zozo" na: au:-
Myiqe: dayaug wa gyai phug' de; ra" Mura Nard xau laug gyang" thaug' dalam: cili" mung: Yesu au: mae ai: xau li" vhe' sheim: byid' ra" .
Yao" mho"zo: qe wa aire myao gelao" nhag' qu" yo: gemung:- pe"mung: ai: xau re amyid: avho: kad' pye' ra" i?
Ai: xau wa ngaui myo: sho' kye' re aung: mung:- myaung sho" ra" mo, re qo" gae byid: zai ngad: ra"- ga: ta" ako" .
Yesu wa aire ba lao"- yao: bam re- Naonhaung" ai: myiqe: re pe"mung: khin jang ko" ra" i? Yao: wa ngore gai: ra" mau" kad' byid' ava" .
Pe"mung: ga"re myaung sho" ra" mo, wa khonhae" re: naonhaung" we' daga" za: na: ako" . Ngadqere: naonhaung" wa ngo we' daga" khonhae" re: abang mabyid maqo" na genae" .
Ce: myiqe: nga" gaung re xau vhe' sheim: byid' ru wa ngore nyhab' shaung: pye' nae" qhid' mae" seim" nyhang" ru ngad: ra" .
Ngo naonhaung" re dang za: ta" ru wa Ngaui Bau" Lau Dao: re kho" kyo" lo" ra" mug: myid gye, geim" khyi" khao: ngo" mae ce: myiqe: re beim: so: nae" qhid' mae" yao: kad' ra" mau" zo" rere: ta" kyo" li" genae"- ga: ta" ra" .
Ai: thao re mho"zo: daxe: shid' yaug mae bobo: ra" Yuda Iskarud ga: mang: ra" yaug wa khinjaung qi: qejhao" thug' ye" lo" mung:-
Yao: wa yao: bam re- ngo naonhaung" lo, khyo Yesu re ab byid: lao"- naonhaung" ngore ngaui khonho" byid: genae" i? ga: yemyid' ra"- yao: bam wa yao: re ngaui sam xe kye' nghe' byid' ako" .
Ai: ba na mae" Yuda wa Yesu re ab: pye' nae" khoau: yo" nae" rure qho: na: ra" .
Ai: Man" Make' ra" Mug Poe sao qhid' ba mae mho"zo: qe wa Yesu jhao" li" mung:- ni" qhid' mae" Lai co' Poe myi" xeim re khotau mae nao ngonhaung" re yenyhang" seim" to: nhao nug: i? ga: myid' ako" .
Yesu wa yao: bam re- Vogaung: mae" byu dayaug jhao" ye: mung: aiyaug re- Mho" Pho" ta" ke' ra"- nga" ayo, joe" li" na va"- amung: ni" yham mae nga" mho"zo: qe we' ai: Lai co' Poe re kad' nug: ra" ga"- ein: yao: re yeta" ge,- ga: ta" ra" .
Alao" mho"zo: qe wa Yesu yao: bam re ta" ke' ru we' dakhyo: kad' mung:- ai: Lai co' Poe re yeseim" nyhang" to" ako" .
Myi" thao cad' sham" zo" joe" lao"- Yesu wa mho"zo: daxe: shid' yaug we' daga" zaung: jo, mung: myi" xeim zo" ra" .
Yao: bam myi" xeim zo" na ko" au:- Yesu wa ngo naonhaung" re dang za: ta" ru wa naonhaung" mae" dayaug wa ngore ab byid' pye' li" nae"- ga: ta" ra" .
Alao"- mho"zo: qe wa gyai nhag' gyo" kaug' ru we' Yesu re dayaug: thao dayaug aiyaug wa Ngo ngad nae" i? ga: myid' ako" .
Yesu wa tau: mung:- ngo we' daga" dakhug' mae" za: mug jam zo" ra" yaug wa ngore ab byid' pye' li" nae" .
Byu: Yao: Zo: wa jham: mugsug' mae tung" to" ru we' dakhyo: shid kham: nae" qhid' mae" ye" li" nae" . Ngadqere: Byu: Yao: Zo: re ab byid' pye' ra" yaug wa byuxa: vaqoe, qhug' ra"- aiyaug wa makhau: li" ngad: re yao" qhid' mae" je: gai zai ngad: ra"- ga: ta" ra" .
Alao"- Yesu re ab byid' pye' nae" yaug Yuda wa Mho" Pho" we"- aiyaug wa ngo ngad nae" laug i? ga: Yesu re myid' ra" . Yesu wa tau: mung:- nao ta" ru we' dakhyo: ngad: ra"- ga: ta" ra" .
Yao: bam zozo" na ko" au: Yesu wa mug re yu mung: jeju caung: akyu" mho' ra" . Ai: thao re ai: mug re cug' phai" yang: Ce wa nga" gaung ngad:- yu mung: zo: ge,- ga: ta" mung: yao" mho"zo: qere gae byid' ra" .
Keim rere: yu mung: Mao" So re jeju bin: caung: byid: lao"- yao: bam re- Naonhaung" alhab' mo, aimae" shaug' ge,-
Ce wa qobo khyad' byid' ru qhug' geshao:- byu myo: sho' qhid' mae" sheim: pye' ra" Mao" So: dao: thang" re dazid thaung" te' to" ra" nga" sa: ngad: ra" .
Ngo naonhaung" re ta" geli"- nga" Pho" mung"dan: mae ngo wa naonhaung" we' daga" sabyi qang: asag' re mashaug' shaug' wa sabyi qang: re ana" mae" ngo khonhae" re: mashaug' lo nae"- ga: ta" ra" .
Ai: thao re yao: bam wa caung: nghaui" dalam: bin: caung: lao"- Zhan: lun: Bam khyo thug' ye" lo" ko" ra" .
Yesu wa yao: bam re- Ana" myi yao: naonhaung" alhab' mo, ngore to: co' mung: tao" phao: lo" byaug: li" genae" . Pe"mung: ga"re jham: mugsug' mae- ngo wa yao zaung" yaug re be, mung: yao jham wa byo: sin" lo" byaug: li" genae"- ga: tung" to" ra" .
Ngadqere:- ngo dam: daui: to" li" thao re ngo wa naonhaung" qhid' au: mae Galile khyo ye" lo" na: li" nae"- ga: ta" ra" .
Alao" Petru wa Yao: bam alhab' mo, nao re phao: cug' to: co' gengadqere: ngo wa nao re khonhae" re: maphao: cug' to: co' nae"- ga: Yesu re ta" ra" .
Yesu wa Petru re- ngo nao re dang dang ta" li"- ana" myi yao: qo, mateim shi: re nao ngore sam lhang ha: pye' li" nae"- ga: ta" ra" .
Petru wa Ngo nao we' daga" shid qo: li" ngadqere: ngo wa nao re maha: pye' nae"- ga: Yesu re tau" ra" . Mho"zo: gaje alhab' mo, re: ai we' dakhyo: ta" ako" .
Ai: thao re Yesu wa mho"zo: qe we' daga" Getseman ga: mang: ra" jo, qo khyo joe" ye" lo" ra" . Alao" Yesu wa yao" mho"zo: qere- ngo thoetau khyo ye: mung: akyu" yemho' na: ra" au:- naonhaung" wa cetau mae zaung: jo, lao: shi ge,- ga: ta" ra" .
Yesu wa Petru we' Zebede yao: zo: tao re yao: we' daga" jhui" ye" lo" ra" . Yesu wa qi: sho' nhag' kaug' nhag' qhui: ru we' myid: qug: myid: ci" qhug' ra" .
Yesu wa Nga" nhag' lam: shid nae" qhi" yao: gyai kaug' qhui: ra"- naonhaung" cetau mae ngo we' daga" lha" yang: lhaug' na ge,- ga: yao: bam re ta" ra" .
Yesu wa aimae" dazab zo: lai: ye: mung: myid gaung mae ye: goe; jo, yang:- nga" Pho" we"- gai: boe" ngad: re wa- ce: keim re ngo mae" lhai: ke' byid: la,- ngadqere: ngo o: ra" khyo" mangad:- nao o: ra" khyo" za: boe" lo vashao:- ga: akyu" yemho' ra" .
Ai: thao Yesu mho"zo: sam yaug jhao" dam: tug' lo: re yao: bam wa yab: pyo" jo, ko" rure lomyao: ra" . Yesu wa naonhaung" sam yaug wa dayo, qug za: lhao" re: ngo we' daga" maqo" lhaug' na ge i?
Naonhaung" wa ju" phyo' ru khyo magyo" lo" genae" qhid' mae" lha" mung: akyu" mho' na ge,- Byo wa nug kao bau ngadqere: gaung sho: wa qam: nang" ra"- ga: Petru re ta" ra" .
Yesu wa shid' lhang ein: lhang dam: ye" lo" mung: Nga" Pho" we"- ce: keim re ngo mae" magai: lhai: ke' lao" wa nao myid: o: ra" khyo" boe" lo vashao:- ga: akyu" mho' ra" .
Yesu dam: tug' lo: re mho"zo: qe wa myo, qid gyai la: geyang: yab: myhid' jo, ko" rure lodam: myao: ra" .
Yesu wa yao: bam re nha co' mung: dam: ye: yang: azhao: mae" dao: we' dakhyo: sam lhang ein: lhang akyu" yedam: mho' ra" .
Ai: thao Yesu wa mho"zo: qejhao" dam: tug' lo mung: yao: bam re- naonhaung" ana" joe" sho' yab: myhid' jo, mung: no" na genhaung i? Qu" ge,- Byu: Yao: Zo: re qobo kad' ra" mo, khyo ab byid' pye' nae" yo, qug joe" li" va" ra" .
To" ge,- ngonhaung" ye" lo" gelang: se, Qu" ge,- ngore ab byid' pye' nae" yaug wa joe" li" na: ava"- ga: ta" ra" .
Yesu airu: jhau: na shi" au: re yao" mho"zo: daxe: shid' yaug mae bobo: ra" Yuda wa khinjaung qi: qe tung" pho" qe we' lau: de, au: jhaung qeyang nhao: ke' ra" shae tam" thaung kang ci: ra" byu phung: we' daga" joe" li" ra" .
Yesu re ab byid' pye' yaug wa- ngo bobaug baug: ra" yaug wa naonhaung" o: ra" yaug ngad: ra" Yao: re taung" yu ge, ga:- ave, byid' to" ra" .
Yuda wa Yesu jhao" din: za: li" mung: Mho" Pho" we"- qao" na: i? ga: ta" yang:- bobaug baug: ra" .
Yesu wa yao: re- Ba nam pho" we"- nao kad' nae" mau" re phyad za: kad' wa,- ga: tau" ra" . Alao" yao: bam wa Yesu re taung" yu mung: tang za: zaui" zag: ci: ako" .
Alao" qu" ge, Yesu we' daga" na: ra" mo, mae" dayaug wa yao" shae pyang: she: yu yang: Khinjaung Yin" nho: jeim dayaug re qam" ke' mung: yao" nokhye' byid: lo" ra" .
Yesu wa yao: re- Ni" shae pyang: re shae byao khug mae dam: ke' to: wa,- Shae pyang: ci yang: gye kad' yaug khag' ngadqere: shae pyang" yang shid nae" .
Ngo wa Nga" Pho" re bao" thaug' nae" mho' lao"- yao: wa gyetab daxe: shid' tab mae" gyezo: tho' myo" ra" mug: lagyo: jham re ngojhao" nhao: ke' byid: zai ngad: rure nao maba i?
Ngadqere: airu: kad' ngad: re wa- ceru wa boe" lo ca" nae"- ga: tung" to" ra" jham: dao: wa khoru: qo" jab byang" lo zai i? ga: ta" ra" .
Ai: thao re Yesu wa mo, byu qere- Naonhaung" wa damya, re taung" ruru: ngore taung: nae" qhid' mae" shae we' thaung kang we' li" ko" i? Ngo wa ba khao: ba ngo" Caung: pa" Yham mae zaung: jo, mung: mho" byid' na ngadqere: naonhaung" ngore mataung: ko" ngad: ra" .
Ngadqere: lapa qe tung" to" ra" jham: dao: jham jab byang" li" nae" qhid' mae" cegu: alhab' boe" li" ru ngad: ra"- ga: ta" ra" . Alao" mho"zo: qe alhab' wa Yesu re to: co' mung: tao" phao" lo" ko" ra" .
Yesu re taung" yu: ra" mo, wa yao: re Khinjaung Yin" Kayapha yham khyo jhui" ye" ako" . Tung" pho" qe we' lau: de, au: jhaung qe wa ai: mae zang" phaung: na: bam: ako" .
Petru wa Khinjaung Yin" nho: yham vang" khyo joe" sho' va: va: mae" Yesu thao cao" ye" ra" . Yao: wa yham vang" khug khyo vao ye: mung: Yesu khoru: boe" lo" ra" rure ba nae" qhid' mae" gug: gam qe we' daga" ye: zaung: jo; ra" .
Khinjaung qi: qe we' Tarha" Qe, Do, geim" mae" mo, wa Yesu re qo" se' pye' nae" qhid' mae" madang: ra" sagse: qho: ako" .
Mhug' mung: sagse: kham: ra" mo, myo: sho' thug' li" mung:- yao" khyo re madang: ra" khyo" sagse: mhug' kham gengad yang: re:- yao: bam pe" sagse: mamyao ko" ngad: ra" .
Lo" thao" mae byu shid' yaug thug' li" mung: Byu ceyaug wa Ngo wa Caung: pa" Yham re phyo' pye' mung: sam ba gyo: mae qo" dam: kad' nae" ga: ta" ra"- ga: sagse: kham: ako" .
Alao" Khinjaung Yin" wa to" ye; li" mung: Yesu re- Nao dakheim: re: mata" i? Yao: bam ni" khyo re sagse: kham: na ko" ru wa khoru: i? ga: myid' ra" .
Ngadqere: Yesu wa sae za: na: ra" . Khinjaung Yin" wa Yesu re Nao Mao" So: Yao: Zo: ngad lao" wa ngonhaung" re ta" la,- ngo wa daui: na: ra" Mao" So: mang re lao: mung: ngo nao re myid' ra"- ga: dam: ta" ra" .
Yesu wa Yao: re- Aiwa nao ta" ru ngad: ra" . Ngadqere: ngo naonhaung" alhab' re ta" geli"- ana" mae" thao phyao: Byu: Yao: Zo: wa phung qam: so' nho: lo, yo shad' mae zaung: jo; ru we' mug: gaung: jham thaui: dao mae jui: mung: li" rure naonhaung" qhug' myao: li" genae"- ga: ta" ra" .
Alao" Khinjaung Yin" wa yao: yao" bau: qhang lao" cad' pye' mung:- yao: wa Mao" So re jung" gaui: ra" dao: jhau: ava"- ngonhaung" gatau pe" sagse: qo shilo" i? Yao: Mao" So re jung" gaui: rure naonhaung" yao: the' gyo" yu: avako" .
Naonhaung" khoru: myid ko" i? ga: ta" ra" . Alao" yao: bam wa tau: mung:- yao: wa qobo qo" yaug ngad mung: shid man" ra"- ga: ta" ako" .
Ai: thao re yao: bam wa Yesu myo,khung: re khota: phoe" sheim" ru we' zhab' thaung" ako" .
Daqhae: wa Yesu re bo: pyo' pyo' mung:- Asang Meshia we"- nao re khag' be; rure ngonhaung" re lapa pa: kyo: la,- ga: ta" ako" .
Petru wa taung gaung shad' ai: vang" khug mae zaung: jo; ra" au:- Khinjaung Yin" nho: okaung myiqe: nau" dayaug yao: jhao" li" mung:- Petru re- Nao re: Galile mae" Yesu we' daga" na yaug ngad: ra"- ga: ta" ra" .
Ngadqere: Petru wa alhab' mo; qhid' kheim: mae ha: pye' mung:- nao ta" ra" khyo re ngo maba- ga: phaug' tau: yang: vang" kham: nhad' khyo thug' ye" lo" ra" .
Okaung myiqe: nau" gatau dayaug re: dam: the' myao lao" aitau mae na: ra" mo, re ceyaug re: Nazared mae" Yesu we' daga" na yaug ngad: ra"- ga: ta" ra" .
Petru wa Ai: yaug re ngo maba- ga: nhang: myan" nhang: thoe we' dam: ha: pye' ra" .
Ai: thao dazab gai re ayae mae ye; jo; ra" mo, wa Petru jhao" qui" li" mung:- yao: re gaigai: yao: nao re: yao: bam: phung: mae" dayaug ngad: ra" . Pe"mung: ga"re ni" jhau thoe: yang yao: shid' na: ava"- ga: ta" ako" .
Petru wa nhang: myan" nhang: thoe we' Ngo wa aiyaug re maba- ga: ta" ra" . Ailao" jao" qo, teim: ra" .
Petru wa qo, mateim shi: re nao wa ngore maba ga: sam lhang ha: pye' li" nae" ga: Yesu yao: re ta" to" ra" dao: re myid: beim" ra" . Alao" Petru wa taung gaung khyo thug' ye: mung:- gyai kaug' ngug: ra" .
Ne,seim no' mae" khinjaung qi: qe we' lau: de, au: jhaung qe wa Yesu re se' pye' nae" qhid' mae" byin phyo: jho" zin" ako" .
Ai: thao re yao: bam wa Yesu re taung" yu mung: Roma mang: zug: pho" Pilad' re yeshe: ab, byid' ako" .
Yesu re ab: pye' ra" Yuda wa Yesu shid nae" dao: phyid' ru qhug' ra" khyo re ba lao"- Yuda wa myid tha" mung:- ai: ngaui sam xe kye' re khinjaung qi: qe we' lau: de, au: jhaung qejhao" dam: citug' ye: mung:-
ngo wa qobo maqo" ra" yaug re shid nae" qhid' mae" ab byid' pye' ra" qobo qo" va"- ga: yeta" ra" . Ngadqere: yao: bam wa Yuda re- Airu wa ngonhaung" we' pe" sin" i? Aiwa ni" mau" angad:- ga tau" ako" .
Alao" Yuda wa ai: ngaui sam xe kye' re Caung: pa" Yham mae shapye' to: co' yang: ai: tau mae" thug' lo" mung:- yao: yao: za: ye: jui" shid: pye' ra" .
Khinjaung yin" qe wa- ai: ngaui re gaug: yu mung: ce wa sa: phug' ngaui ngad: ra" . Airumung:- Caung: pa" Yham mae" Alu: ban" mae ke' to: nae" magai- ga: ta" ako" .
Yao: bam bin: jho" phyo" nyang thao re ai: ngaui: yang zhogam: ug' kad' yaug: myid gaung re taung bug qe: lab bug kad' nae" qhid' mae" vai: yu: ako" .
Aimung: ai: myid gaung re ana" ba joe" sho' Sa: Myid Gaung ga: mhang" ako" .
Amung: yao: bam wa aiyaug: gaung phug' khyo" Israel byumyu" qe gau jho ta" phyid' to: byid' ra" ai: ngaui sam xe kye' re yu: yu mung:-
Asang ngore pyang: to: co' ru we' dakhyo:- ai: ngaui: yang zhogam: kad' yaug: nho: myid gaung re vai yu: ako"- ga: lapa Yeremia ta" to" ru jab byang" li" ra" .
Yesu wa Roma mang: zug: pho" qhid' kheim: mae ye; jo; ra" . Mang: zug: pho" wa Yesu re- Nao wa Yuda qe: kho: kham ngad i? ga: myid' ra" . Yesu wa yao: re- Aiwa nao ta" ru ngad: ra" ga: phaug' tau" ra" .
Ngadqere: khinjaung qi: qe we' lau: de, au: jhaung qeyang qobo zhaug' ko" ra" khyo jham re yao: wa pe" dakheim: re: maphaug' tau: ngad: ra" .
Alao" Pilad' wa Yesu re- yao: bam nao re khoqhi" sho' qobo zhaug' na ko" rure nao mathe' gyo: i? ga: myid' ra" .
Ngadqere: Yesu wa yao: re dakheim: re: maphaug' tau: ngad: ra" . Airumung: mang: zug: pho" wa gyai mug' ra" .
Roma mang: zug: pho" wa- Lai co' Poe khao: ngo" mae mo, byu qe mho' ra" kyam: byu dayaug yaug re yao: bam: qhid' mae" lhaung" nhao: thug' ke' byid' ra" .
Ai: yo, mae makhyang: yang: su hau: qi" ra" Baraba ga: mang: ra" kyam: byu dayaug na: ra" .
Mo, byu qe zang" ham: li" gelao"- Pilad wa yao: bam re- Naonhaung" qhid' mae" khag' re lhoe' ke' nae" o ko" i? Yesu Baraba re i? Mangad: lao" Meshia ga" ra" Yesu i? ga: myid' ra" .
Pe"mung: ga"re yao: bam myid nug: geyang:- Yesu re yao" lo, khyo li" ab byid: ko" rure Pilad ba: ra" .
Pilad wa dao: kho' zaung tao" mae zaung: jo, shi" au:- yao" yham sang myhi" wa byu dayaug re nhao: ke' mung:- ai: qobo maqo" ra" yaug re pe" dakad' wa,- pe"mung: ga"re amyi ngo wa yab mo, mae yao" mathao: yang nhag' lam: dayin dayo: qhug' va"- ga: ta" nhao: ke' ra" .
Khinjaung qi: qe we' lau: de, au: jhaung qe wa Baraba re lhoe' ke' byid: mung: Yesu re se' pye' wa,- ga: Pilad re mho' genae" qhid' mae" mo, byu qere poe: ako" .
Ngadqere: Pilad wa mo, byu qere- ce shid' yaug mae" khoyaug re lam: naonhaung" qhid' mae" lhoe' ke' byid: nae" naonhaung" o ko" i? ga: myid' ra" . Yao: bam wa Baraba re lhoe' ke' byid: la, ga: phaug' tau" ako" .
Alao" Pilad' wa yao: bam re- Airu: ngad lao" wa- Meshia ga" ra" Yesu re ngo khoru: kad' zai i? ga: ta" ra" . Yao: bam alhab' mo, wa- yao: re wa- pyao: zang mae jin" se' pye' wa,- ga: phaug' tau" ako" .
Alao" Pilad wa- yao: pe" ja" qobo shad' lhoe" ra" i? ga: myid' ra" . Alao" yao: bam wa- yao: re pyao: zang mae jin" se' pye' wa,- ga: je yang: zag: hug' ako" .
Pilad wa pe" xo' ta" ngad yang: re: pe" akyu" mabo- mo, byu qe lu" to" li" na: rure qu" myao lao"- qid yu: yu yang:- ceyaug shid: ra" xao qug: wa ngo we' pe" re: masin:- ceyaug: xao qug: naonhaung" vin ca"- ga: ta" mung: mo, byu qe: qhid' kheim: mae lo, cid' ra" .
Mo, byu qe alhab' mo, wa Yao" xao qug: wa- ngonhaung" we' ngonhaung" myid: zo: qe: dao mae ngad vashao:- ga: ta" ako" .
Alao" Pilad wa Baraba re yao: bam: qhid' mae" lhoe' ke' byid' ra" . Yesu re wa be, mung: pyao: zang mae jin" se' pye' nae" qhid' mae" ab byid' ke' ra" .
Mang: zug: pho" nho: gyezo: jham wa Yesu re mang: zug: pho" yham mo" khug khyo jhui" vao ye" lo" ko" ra" . Gyetab geim" mae" gyezo: jham Yesu lhang" gam: zang" ham: li" ako" .
Yao: bam wa Yesu re mai bau: khyad' pye' byid: yang:- bau: qhang amo, tha" vhe' byid' ako" .
Ai: thao re- yao: bam wa zau: kyao: yang maug dalam: nag mung: Yesu au: mae zhaung: byid: mung: yao" lo, yo lo, mae qid phaung: yao: dakhyaung: ke' byid' ako" . Bin lao" yao: bam wa Yesu qhid' kheim: mae pad' thaug' thaug' yang: yao: re jung" zo" re"- Yuda qe: kho: kham we"- kao qhang so' qhang vashao: wo"- ga: ta" ako" .
Yao: bam wa Yesu re- khata: phoe" sheim: byid' ru we' qid phaung: yao: yu: yu yang: yao" au: re be; ako" .
Yao: bam wa yao: re bin: jung" khyoe' gelao"- ai: bau: qhang re khyad' pye' byid: mung: yao" mai bau: dam: vhe' byid: yang: pyao: zang dao mae jin" se' pye' nae" qhid' mae" Yesu re jhui" thug' lo" ako" .
Yao: bam thug' ye" lo" na ko" au: Kureni mung" byu- Simon ga: mang: ra" yaug re the' myao gelao"- gyezo: jham wa Yesu pyao: zang re vo, nae" qhid' mae" yao: re deim" zag: nhao: ako" .
Golgotha ga: mang: ra" au: gao: gye, jo, qo khyo joe" ye: gelao"-
yao: bam wa mocid' kho: we' phaung: to" ra" sabyi qang: Yesu re byid: jhaug' ako" . Yesu wa aire lham: yo; tau" qu" mung:- mashaug' ngad: ra" .
Yao: bam Yesu re- pyao: zang mae bin: jin" te' pye' gelao"- yao: bam wa pha" be, mung: Yesu mai bau: jham re yao: bam yao: cao: jho" gae: yu: ako" .
Ai: thao re- yao: bam wa aitau mae zaung: jo, mung: Yesu re lhaug' na: ako" .
Yao" au: tho' mae- ceyaug wa Yuda qe: kho: kham Yesu ngad: ra"- ga: yao: re qobo zhaug' ra" mugsug' tung" te' to" ako" .
Alao" yao: we' daga" damya, shid' yaug re- lo, yo shad' mae dayaug- lo, kaung: shad' mae dayaug pyao: zang dao mae jin" te' to" ako" .
Khyo mae su" lai: lo" mo, re:- Yesu re jung" ru we' au: nghoe" nghoe" mung:- Caung: pa" Yham re phyo' pye' yang; sam ba gyo: mae dam: kad' nae" ga: yaug we"-
nao Mao" So: Yao: zo: ngad: re wa- ni" gaung re naoyao: khyad' yu wa,- Amung: pyao: zang dao mae" gyo" lo ri:- ga: nyhe' ako" .
Khinjaung qi: qe- tung" pho" qe we' lau: de, au: jhaung qere:- ai we' dakhyo:- Yesu re jung" khyoe' ako" .
Su gaje qere wa yao: khyad' yu: ra"- ngadqere: yao: yao" gaung re wa maqo" khyad' yu nhaung . Yao: wa Israel qe: kho: kham mangad: i? Pyao: zang dao mae" ana" gyo" lo: ngad: re wa- ngonhaung" yao: re lam" zai ngad:-
yao: wa Mao" So re khug ngha: ra" . Aimung: Ngo wa Mao" So: Yao: Zo: ga: ta" yaug ngad: ra" . Airu: ngad; re Mao" So yao: re ana" khyad' yu nug: laug ceim" qu" gelang: ga: ta" ako" .
Yao: we' daga" pyao: zang mae jin" te' to" ra" damya, shid' zo: lhao" re:- ai we' dakhyo: Yesu re jung" ako" .
Amung:- ba khaung tau yo, mae" myi" thao sam yo, qug joe" sho' damung" geim" no, sang: kyid mug: cad' cad' lo" byaug: ra" .
Myi" thao sam yo, qug mae Yesu wa- thoe qi: we'- Eli- Eli Lema Sabagthani?- ga: hug' ta" ra" . Aiwa- Nga" Mao" So- Nga" Mao" So Nao ngore pe"mung: yang: shapye' co' i? ga" ru ngad: ra" .
Ai: nhae mae ye; jo; ra" mo, damyo" aire the' gyo: gelao"- yao: Elia re khai: na: ra"- ga: ta" ako" .
Ailao" jao" yao: bam mae" dayaug wa tao" ye" lo" mung:- qid mug sad' yu: yu yang: yhid jhin qang dag sho' jam: yu mung: gyang: yao: au: mae thug' ze: ci yang: Yesu re byid: jhaug' nae" seim" ra" .
Ngadqere: gaje qe wa na: jo, vashao:- Elia yao: re li" khyad' yu: ra" la,- mali" khyad' yu: ra" la,- ngonhaung" qu" na gelang:- ga: ta" ako" .
Yesu wa thoe qi: zang hug' mung: kao gyo" lo" ra" .
Ailao"- Caung: pa" Yham mae" qe, kyo pin: lung: wa aau: mae" akhyid joe" sho' shid' gao go; lo" byaug: ra" . Mug: myid nan" li" ru we' laug thin jham go; sin" lo" byaug ko" ra" .
Lab jham re: bung" go; lo" mung:- shid: jo; ra" Mao" So: byu myo: sho' mo, re dam: daui: to" li" nhao: ra" .
Yesu shid: rumae" dam: daui: to" li" thao re yao: bam wa lab jham mae" thug' li" mung: gyang" lho" ra" vogaung: khug khyo vao ye" ako" . Byu myo: sho' mo, wa yao: bam re the' myao: ako" .
Gyezug: pho" we' daga" Yesu re lhaug' na: ra" gyezo: qe wa myid lab: lab' ru we' gatau boe" ra" gu: jham re the' myao gelao"- yao: bam wa gyaug: nin" mung:- ceyaug wa gaigai: yao: Mao" So: yao: zo: ngad nhaung ga: ta" ako" .
Galile mung" mae" yao" thao cao" mung:- yao: re caung da" byid: ko" ra" myiqe: myo: sho' mo, re: ai: tau mae va: va: mae" qu" ye; jo; bam: ako" .
Ai bam: phaung mae Magadala Mari- Yaku we' Yoseb tao: yao: myhi" Mari- Zebede yao: zo: tao ho' yao: myhi" bam bobo: ako" .
Myi" thao joe" lao"- Arimathe vo byu Yoseb ga: mang: ra"- jo,nho" qo" ra" byu dayaug joe" li" ra" . Yao: re: Yesu mho"zo: dayaug ngad: ra" .
Yao: wa Pilad jhao" ye: mung: Yesu mao gaung re yemho" ra" . Alao" Pilad wa Yoseb re mao gaung byid' ke' nae" qhid' mae" amyin" byid' ke' ra" .
Yoseb wa mao gaung re yu mung: jid: mo" pin: sag' yang mao gaung re thab' yang:-
Laug thin re kyaung" to" ra" yao" laug khyaung lab asag' khug mae ye: ke' to" ra" . Amung: lab kham: re laug zang qi: dazang: yang lhang" jhid' to: co' yang: phao: lo" ra" .
Aitau mae- Magadala Mari we' gatau Mari tao wa ai: lab tau" te' mae zaung: jo; ako" .
Ai: thao- Dugno: Ba mae khinjaung qi: qe we' Pharishe qe wa Pilad jhao" zang" ye: mung:
Asang we"- ai: mhug' pyag' yaug wa- yao: daui shi" au:- ngo wa sam ba kyo thao re dam: daui: to" li" nae" ga: ta" rure- ngonhaung" dam: myid: beim: va"-
Airumung:- yao" mho"zo: qe wa mao gaung re maye: qo" khug' yu genae" khyo: sam ba ein: ba joe" sho' yao" lab re nyang" za: zaung" nae" qhid' mae" amyin" byid: wa,- airu: mangad' re yao" mho"zo: qe wa- yao: wa shid: rumae" dam: daui: to" li" va" ra"- ga: mo, byu qere ta" li" genae"- ce: lo" thao" re mhug' pyag' ra" ru wa- sao qhid' mhug' pyag' ra" tho' je: xo: li" nae"- ga: ta" ako" .
Pilad wa yao: bam re gug: gam gyezo: daphung: re khai: yu yang:- lab re qo" gug' qhi" gug: sho' yezaung" nhao ge,- ga: ta" ke' ra" .
Alao" yao: bam wa- lab khyo ye: mung: laug baui re dazid thaung" te' yang: lab re gyai gug: sho' kad' ako" .
Dugno: Ba: thao: ba- Laban ba ne, seim myo, phye: phye: myao: li" au: re- Magadala Mari we' gatau Mari tao wa- lab kam: nae" ga: lab khyo ye" lo" ako" .
Qu" ge,- ai: mae nyag din taung" myid lab: qi: sho' lab: li" ra" . Asang: mug: lagyo: dayaug wa mug: gaung mae" gyo" li" mung: lab kham: mae" laug baui re tau: lhang" pye' yang: ai: laug baui dao mae zaung: jo; ra" .
Yao" myo,khung: wa lhe' cad' we' dau mung: yao" mai bau: wa gyu: ru: phyu: ra" .
Zaung" na mo, wa gyaug: din: nin" mung:- byu shid we' dakhyo: mo; byaug: ako" .
Mug: lagyo: wa ai: myiqe: tao re- Ni" shid' yaug dagyaug ge,- ni" shid' yaug wa pyao: zang mae jin" se' pye' ra" Yesu re qho: na ko" rure ngo ba:-
Yao: cetau mae mana lo:- yao: ta" ru we' dakhyo: dam: daui: to" lo" byaug va"- li" geri:- yao: lang" jo, co' ra" jo, qo re li" qu" ge,
ana" phyad za: lo" mung: yao" mho"zo: qere yao: wa shid: rumae" dam: daui: to" li" va"- yao: wa naonhaung" qhid' au: mae Galile mung" khyo ye" lo" na: li" nae"- aitau mae naonhaung" yao: re myao: li" genae" ga" ein:- yeta" kyo: ge,- ngo ta" ra" dao: re ni" shid' yaug xam" ci ge,- ga: ta" ra" .
Yao: shid' yaug wa gyaug ngadqere:- gyai ngaui bau" ru we' ai: lab mae" phyad za: thug' lo" mung: yao" mho"zo: qere ta" kyo: nae" qhid' mae" tao" lo" ako" .
Alao" Yesu wa nyag din taung" yao: shid' yaug jhao" li" mung:- Yaug yo: na ge,- ga: ta" ra" . Yao: shid' yaug wa Yesu jhao" qui" ye: mung: Yesu khyid re yezaui" ci yang: yao: re goe; pa" ako" .
Yesu wa yao: shid' yaug re dagyaug ge,- nga" mao: nhaung: qere Galile mung" khyo ye" lo" genae" qhid' mae" yeta" kyo: ge,- aitau mae yao: bam ngore qhug' myao: li" genae"- ga: ta" ra" .
Yao: shid' yaug ye" lo" na ko" au:- lab zaung" ra" mo, damyo" wa vomo" khug khyo dam: tug' vao lo mung: khinjaung qi: qere boe" ra" ru alhab' lota" kyo" ako" .
Alao" khinjaung qi: qe we' lau: de, au: jhaung qe wa qham yang: byin phyo: nyang pha,jhi" bin: khyug' mung:- gyezo: qere ngaui myo: sho' byid: mung: yang:-
myi" re ngonhaung" yab: myhid' jo; au:- yao" mho"zo: qe li" mung: yao" mao gaung re li" khug' cilo" byaug ko" ra"- ein: naonhaung" ta" ge,-
Cera" khyo re mang: zug: pho" the' gyo: lao" re:- naonhaung" qobo maqo" ra" khyo mang: zug: pho" re lam" sho' ngonhaung" jhu" nae"- naonhaung" pe" gaung yug maca" nae"- ga: ta" ako" .
Gyezo: qe wa ai: ngaui re yu: yu mung: khinjaung qi: qeyang yao: bam re mho" ke' ru we' dakhyo: ta" ako" . Gyezo: qe ta" ra" lau dao: wa ana" ba joe" sho' Yuda byumyu" qemae hau" nhao" lo" ako" .
Alao" ai: mho"zo: daxe: shid' yaug wa Yesu yao: bam re pyang: to: co' ru we' dakhyo:- Galile mung" mae" bam dao khyo do, ye" lo" ako" .
Yao: bam wa Yesu re myao lao"- yao: re goe; pa" ako" . Ngadqere: daqhae: wa aug' o: myid bo: ako" .
Yesu wa yao: bam jhao" qui" ye: mung:- yao: bam re Mug: gaung dao mae re:- myid gaung dao mae re: eib nae" kheim: so' alhab' ngore ab byid' to: va" ra" .
Airumung:- naonhaung" wa thug' ye" lo" mung: byumyu" cao jab alhab' re nga" mho"zo: boe" nhao ge,- amung: Yao: Pho"- yao: Zo:- Gyang" Lho" Byo: mang mae qid nyhab' byid: mung:-
Ngo naonhaung" re pyang: to" ra" amyin" dao: alhab' re phug' cao" genae" qhid' mae" yao: bam re mho" shid' byid: ge,- ngo wa mug: myid thao" sho' naonhaung" we' khonhae" re: daga" na nae"- ga: ta" ra" .
Ce wa Mao" So: yao: zo: Yesu Khristu nho: khyo Ngaui Bau" Lau Dao: Gai ngad: ra" .
Qu" ge,- Ni" qhid' au: mae ni" khyo re nyhang" byid: nae" qhid' mae" nga" lagyo: re ngo nhao: ke' ra" .
Din" pyad' yo mae dayaug hug' na: ra" thoe wa Asang: khyo re nyhang" to: ge,- Yao" khyo re din: za: nyhang" jhao" ge,- ga: Lapa Esaia mugsug' mae tung" to" ru we' dakhyo: qhid: to" ra" .
Aimung: Yohan wa din"pyad' yo mae" thug' li" mung:- Qobo khyad' pye' byid' ru qhug' nae" qhid' mae" myid tha" pye' yang: qid nyhab' kham: yu ge,- ga: kho" kyo: byid: mung: qid nyhab' byid' na: ra" .
Yerusalem vobyu qe alhab' mo, we' Yuda mung" geim" mae" mo, byu qe yao: jhao" ye: mung: yao: yao" qobo jham re lhang: yu: ru we' yao" lo, mae Yodan gyaung: mae qid nyhab' kham: yu: ako" .
Yohan wa gola: u mug' yang qo; ra" mai bau: re ve, mung: shoqid phyid' cui: cui" ci: ra" . Yao" zo: ve wa khyag' phaung" we' seyo: byoyhid ngad: ra" .
Alao" Yohan wa Nga" thao re joe" li" nae" yaug wa ngo tho' mae" qam: so' je: bo yaug ngad: ra" . Ngo wa yao" khyid zhaung: taui: goe; pheim nae" lao" maman: qi"-
Ngo wa naonhaung" re qid mae qid nyhab' byid' ra"- yao: wa naonhaung" re Gyang" Lho" Byo mae qid nyhab' byid' li" nae"- ga: kho" kyo" ra" .
Ai: thao mataung" myao" re Yesu wa Galile mung" Nazared vogaung: mae" joe" li" mung:- Yohan lo, mae Yodan gyaung: mae qid nyhab' kham: yu: ra" .
Qid mae" thug' li" lao" jao" mug: gaung go; bung" li" mung:- Gyang" Lho" Byo wa phaung" kyug' ru: yao" dao mae li" gyo" no" rure yao: myao: ra" .
Ailao" mug: gaung mae" thoe jhau: thug' li" mung:- nao wa ngo jhid' de; ra" nga" zo: ngad:- nao re ngo gyai o ngaui: ra"- ga: ta" ra" .
Ailao" jao"- gyang" lho" byo wa yao: re din"pyad' yo khyo jhan" nhao: ke' ra" .
Yao: wa din"pyad' yo mae ba na byid xe geim" Satan yang ju" phyo' ru qhug' ra" . Aimae seyo: gug' nyhug' jham re: na: ako" . Ngadqere: mug: lagyo: jham wa yao: re li" caung da" byid' ako" .
Aimung: Yohan re thaung: taung" lhaung" pye' thao Yesu wa
Galile mung" khyo ye: mung:- Ayo, byang" va"- Mao" So: mung"dan: jhao" li" va"- Myid tha" mung: Ngaui Bau" Lau Dao: re lam" ge,- ga: Mao" So: Ngaui Bau" Lau Dao: re kho" kyo" ra" .
Yesu Galile tham: yae mae su" lo" na: ra" au:- ngo: kung" zo: byu Simon we' yao: nhaung: Andre shid' tao geim pye' na: rure myao: ra" .
Ailao" Yesu wa Nga" thao cao" ge,- ngo naotao re byu kung" byu boe" nhao nae"- ga: yao: shid' tao re ta" ra" .
Ailao" jao" yao: shid' tao wa geim jham re to" pye' co' mung: yao: jhao" cao" ako" .
Dazab zo: ye" lo" tau mae yao: bam: lha dao mae geim pho: na: ra" Zebede yao: zo: Yaku we' yao: nhaung: Yohan tao re myao: ra" .
Yao: shid' tao re myao we' Yesu khai: ke' ra" . Ailao" yao: shid' tao wa yao: pho" Zebede re okaung jham we' daga" lha dao mae nha: to: co' mung: Yesu jhao" cao" ye" lo" ko" ra" .
Yesu we' yao" mho"zo: qe wa Kapena-um khyo joe" lo: ako" . Dugno: Ba mae Yesu wa Tarha" Jung Yham khyo vao ye: mung: mho" shid' byid' ra" .
Yao" mho" shid' khyo re the' gyo" ra" mo, byu qe wa gyai mug' byaug: ako" . Pe"mung: ga"re yao: wa Tung" Pho" qeru: mangad:- kheim: so' qo" yaug ru: mho" shid' byid' ra" .
Ailao" Tarha" Jung Yham mae bona: ra" makhyang" byo zaung: ra" byu dayaug gyi: hug' mung:-
Nazared mae" Yesu we"- nao we' ngonhaung" pe" sin" i? Ngonhaung" re lhau: phyo' pye' nae" ein: joe" li" i? Nao khag' ngad: rure ngo ba:- nao wa Mao" So: gyang" lho" yaug ngad: ra"- ga: ta" ra" .
Ailao" Yesu wa Sae za: na wa,- yao: mae" thug' lo" wa,- ga: ai: makhyang" ra" byo re amyin" byid' ra" .
Ai: makhyang" ra" byo wa yao: re lao" thin: lhang" ke' ru we' zag: hug' mung: yao: mae" thug' lo" ra" .
Mo, byu qe alhab' mug' hao" bam mung:- ce wa pe" ngad va" i? Pe" ru" mho" shid' khyo asag' ngad va" i? Ceyaug wa makhyang" ra" byo jham re amyin" byid: nae" kheim: so' qo" ru we' yao: amyin" byid' rure yao: bam tae" gyo: ko" ra" ga: yao: cao: jho" ta" ako" .
Ai: lau dao: re Galile mang: geim" gam: sho' mae phyad za: hau" nhao" lo" ko" ra" .
Ailao" Yesu yao" mho"zo: qe wa Tarha" Jung Yham mae" thug' li" mung: Yaku we' Yohan tao we' daga" Simon we' Andre shid' tao: yham khyo vao ye" lo" ako" .
Joe" vao ye: we' Simon: yaug myhi" wa noqam" no mung: yab qo mae koe' jo; rure Yesu re ta" kyo" ako" .
Ailao" Yesu ye: mung: yao" lo; yang yao: re yeshe: to" ke' ra" . Ailao" jao" noqam" gai: byaug: ru we' yao: bam re da" zho: da" jhaug' ra" .
Aimung: myi" thao ba vao: cae: yo, joe" lao"- mo, byu qe no phyo: qhug' mo, alhab' we' yui zaung: ra" mo, alhab' re Yesu jhao" jhui" li" ako" .
Vobyu qere: alhab' mo, yham kheim: mae li" zang" ham: na: bam: ako" .
Alao" Yesu wa no phyo: aja: ja: qhug' ra" mo, myo: sho' re gai byid' ru we' yui myo: sho' rere; khe' khyo" pye' ra" . Yao: wa yui jham re dao: jhau nae" akhang" mabyid: ngad: ra" . Pe"mung: ga"re yui jham wa yao: khag' ngad: rure ba: ako" .
Thao: ba ne,seim mug: bo" myi: re Yesu to" mung: cae: tae" ra" dajo, qo mae akyu" yemho' na: ra" .
Simon we' yao" byin cao: qe wa Yesu thao cao" qho: ye: mung:-
qho: myao lao" alhab' mo, nao re qho: na: ako"- ga: ta" kyo" ako" .
Ngadqere: Yesu tau: mung: ce: lhang" gam: vogaung: jham mae re: ngo qo" kho" kyo: nae" qhid' mae" gatau: vogaung: jham khyo ngonhaung" ye: gelang:- ai: qhid' mae" ngo joe" li" ru ngad:- ga: ta" ra" .
Amung: yao: wa Galile mung" geim" jao: sho' du" qin" mung: Tarha" Jung Yham jham mae cao" kho" kyo" ru we' yui jham re khe' thug' pye' ra" .
Ailao" mao gae: de; ra" byu dayaug Yesu jhao" li" ra" . Yao: wa Yesu qhid' kheim: mae pad' thaug' thaug' mung:- nao nug: re wa ngore qo" gyang" shao: lo" nhao byid: zai ngad: ra"- ga: yao: re mho' ra" .
Yesu wa nhag' gyo" khyag' ru we' yao" lo, yheim" ke' mung: yao: re zaui" ci zo" re" Ngo nug:- Gyang" shao: lo" se,- ga: ta" ra" .
Ailao" jao" mao gae: gai: lo" mung: gyang" shao: lo" byaug: ra" .
Yesu wa yao: re jhaug' za: zug' nhao mung: cekhyo re khag' rere: pe" data" kyo:- Lha" wa,-
Ngadqere: khinjaung pho" jhao" ye: mung: ni" gaung re yeqhu" wa,- amung: mo, byu qe: qhid' mae" nao gyang" shao: lo va" khyo sagse: doe, vashao:- Moshe amyin" to" ra" ngaui" xeim: re xeim: lo" ngaui" byid: wa,- ga: ta" mung: phyad za: lo" nhao: ke' ra" .
Ngadqere: yao: wa thug' ye" lo" mung: ai: khyo re qam: ke' ta" kyo" ru we' lau dao: hau" nhao" ke' ra" . Airumung: Yesu wa vogaung: khug khyo de: de: za: magai: vao ye: lomung: vovai: voyae mae na: ra" . Khyi" khao: ngo" mae" mo, wa yao: jhao" li" ako" .
Dayo, zo: kyo thao re Yesu wa Kapena-um khyo dam: tug' joe" lo mung:- yham mae na: jo; ra" ga: ta" hau" ako" .
Qe, khug kham: dung: maqui" losho' mo, byu qe myo: sho' zang" li" ako" . Alao" Yesu wa yao: bam re mungdao: kho" kyo" na: ra" .
Gaung jam: shid: ra" byu dayaug re byu byid zo" yang Yesu jhao" dao: li" ako" .
Yao: bam wa mo, paug' saung" thau yang: Yesu jhao" maqo" te' ye: gelao" yao" au: tho' mae" mhao: mug: tau: qhid' pye' mung: gaung jam: shid yaug re yab qo we' daga" shoe' khyo" ke' ako" .
Yao: bam: lam khug: myid re Yesu the' myao lao" yao: wa gaung jam: shid yaug re- Nga" zo: we"- ni" qobo re khyad' pye' byid: va"- ga: ta" ra" .
Aitau mae zaung: jo; ra" Tung" Pho" qe damyo" nhag' lam: khug mae-
Ceyaug wa khoru: mung: cedao: vae" ta" i? Ce wa Mao" So re jung" ru ngad: ra" . Mao" So dayaug za: qobo re qo" khyad' byid: yaug ngad: ra" ga: myid: qho: na: ako" .
Yao: bam: nhag' lam: khug mae airu: myid: qho: na ko" rure Yesu dalhang: dae yao" nhag' lam: khug mae beim: mung:- naonhaung" nhag' lam: khug mae pe"mung: airu: myid: qho: qu" na ko" i?
Gaung jam: shid: ra" yaug re- Ni" qobo khyad' pye' byid: va" ein: ta" re je: laui: i? Mangad: lao"- To" wa,- ni" yab qo vo, yang: su" lo" wa,- ein: ta" re je: laui: i?
Ngadqere: Byu: Yao: Zo: wa myidgaung dao mae qobo qo" khyad' byid' ra" kheim: so' qo" yaug ngad mangad: rure ngo naonhaung" re qhu" byid: geli"- ga: ta" mung: gaung jam: shid yaug re-
Nao re ngo ta" li"- To" wa,- ni" yab qo gaug: vo, mung: yham khyo lo" se,- ga: ta" ra" .
Ailao" jao" yao: to" mung: yao" yab qo gaug: vo, yang: yao: bam: qhid' kheim: mae" to" phao: lo" ra" . Alao" yao: bam alhab' mo, mug' hao" bam mung: Mao" So re caung: khin" zo" re"- ngonhaung" ceru" ru khonhae" re: mamyao: qu" shi: ga: ta" ako" .
Yesu wa Galile tham: yae khyo dam: ye" lo" ra" . Byu phung: alhab' yao: jhao" zang" phaung: li" gelao" Yesu wa yao: bam re mho" shid' ra" .
Aimae" yao: su" ye" lo" au: Alphaeu yao: zo: Levi wa yao" khang: khyui zaung mae zaung: jo; rure myao lao"- Yesu wa yao: re- Nga" thao cao" la,- ga: ta" ra" . Ailao" jao" Levi to" mung: yao" thao cao" ye" lo" ra" .
Ai: thao Yesu wa Levi yham mae zozo" na: ra" . Yao" thao cao" ra" khang: khyui zo: mo, myo: sho' we' qobo qo" ra" byu myo: sho' mae" damyo" wa- Yesu we' yao" mho"zo: qe we' daga" zozo: jaung: mae bocao: zo" na: ako" .
Ailao" khang: khyui zo: mo,- qobo qo" ra" mo, we' daga" Yesu zo: shaug' na: rure Pharishe qemae" Tung" Pho" qe damyo" myao lao" yao: bam wa- Pe"mung: yao: wa qobo qo" ra" mo,- khang: khyui zo: mo, we' daga" zo: shaug' na: i? ga: yao" mho"zo: qere myid' ako" .
Aire Yesu the' gyo: lao" yao: wa yao: bam re- Qao" zin" mo, wa mocid' sara maqo ngad: ako"- No mo, za: aqo: ako" . Din: man" ra" mo, re khai nae" qhid' mae" ngo li" ru mangad:- Qobo qo" ra" mo, re khai nae" kam" wa ngo li" ru ngad: ra"- ga: ta" ra" .
Qid nyhab' byid: yaug Yohan mho"zo: qe we' Pharishe qe wa zo: ve lhaung" jao" ako" . Amung: mo, byu qe damyo" Yesu jhao" li" mung: yao: re- qid nyhab' byid' yaug Yohan: mho"zo: qe we' Pharishe qe: mho"zo: qe zo: ve jao" re ni" mho"zo: qe pe"mung: zo: ve majao" ko" i? ga: myid' ako" .
Yesu wa yao: bam re tau: mung: Lo,xo' poe leim mo, wa pho" sag' we' na shi" au: re zo: ve gai: jao" i? Yao: bam pho" sag' we' daga" ana na wa zo: ve magai: jao" .
Ngadqere: pho" sag' re yao: bam: phaung mae" kao" jhui" lo" nae" ra" ba na joe" li" nae"- ailao" yao: bam zo: ve jao" genae" ngad: ra" .
Bau: xug' mae pin: sag' cug' yang khonhae" khag' malhaung" pho- Airu: pho lao" pin: sag' cug' yang bau: xug' re lao" cad' mung: bau: je: jad; lae: lo" byaug nae" .
Alao" sabyi qang: asag' rere: shoqid thaung axug' mae khonhae" khag' malhaung" ke'- Airu: ke' lao" shoqid thaung baug; go; lo" mung: sabyi qang: yug: sheim: lo" ru we' shoqid thaung re: qeim: byaug nae" . Amung: sabyi qang: asag' re shoqid thaung asag' mae ke' to: ca"- ga: ta" ra" .
Ai: thao Yesu wa Dugno: Ba re gaug yo khyo" su" lai: lo" ang: ra" . Yao" mho"zo: qe wa gaug shi: re shan" yu: ako" .
Alao" Pharishe qe wa yao: re- Qu" wa,- Dugno: Ba re tarha" mavao: ra" mau" re yao: bam pe"mung: kad' na: ako" i? ga: ta" ako" .
Yesu wa tau: mung:- Khinjaung Yin" Abiatha" ban: re Davi wa yao" thao cao" mo, vae: moe; qo ca" gelao" khoru: Mao" So: yham khug khyo vao ye: mung: khinjaung yin" mae" je yang: khag' zo: nae" tarha" mavao: ra" Mao" So: qhid' kheim: mae qhaug' byid' to" ra" mug re zo: mung: yao" thao cao" mo, rere: byid: zho" ra" khyo re naonhaung" khonhae" re: manghe' qu" ko" i? ga: yao: bam re ta" ra" .
Alao" Yesu yao: bam re- Byu wa Dugno: Ba: qhid' mae" mangad:- Dugno: Ba kam" wa byu: qhid' mae" to" ru ngad: ra" .
Amung: Byu: Yao: Zo: wa Dugno: Ba: Asang re: ngad: ra"- ga: ta" ra" .
Ailao" Yesu wa Tarha" jung yham khyo dam: vao ye" ra" . Ai: mae lo, dashad' shid: ra" byu dayaug na: ra" .
Ai: mae na: ra" mo, byu damyo" wa Dugno: Ba re aiyaug re yao: gai byid' ra" la, magai byid' ra" la, Yesu re qobo zhaug' nae" ga: te' za: jo" qu" na: ako" .
Amung: yao: wa lo, dashad' shid yaug re- Ce: qhid' au: khyo li" ye, ri:- ga: ta" ra" .
Alao" yao: wa mo, byu qere- Dugno: Ba mae gai: ra" mau" zaui: nae"- mangad: lao" magai: ra" mau" zaui: nae"- kao so' khyad' nae"- mangad: lao" se' nae" kholam: tarha" vao: i? ga: myid' ra" . Yao: bam wa sae za: na: ako" .
Yao: bam: nhag' lam: qao: ruyang yao: nhag' kaug' mung: nhag' yo" ru we' lhang" gam: zhaug' qu" mung: aiyaug re Ni" lo, yheim" ke' wa,- ga: ta" ra" . Lo, yheim" ke' we' yao" lo, gai: lo" byaug: ra" .
Alao" Pharishe qe wa thug' lo" mung: yao: re khoru: kad' mung: qo" se' pye' nae" ru Herod nho: byu qe we' ai jao" yao: byin phyo: lo" zin: ako" .
Amung: Yesu wa yao" mho"zo: qe we' daga" Galile" tham: khyo dam: ye" lo" ra" . Galile" mae" byu phung: mo" zang re: yao: bam: thao cao" ako" .
Ai: tho' mago" Yuda mang mae" mo, Yerusalem vomo" mae" mo, Idumia mang: mae" mo,- Yodan gyaung: thoete' ba thug' shad' mae" mo,- Ture we' Sidon mang: mae" mo,byu phung: mo" qere: yao: kad' ra" mau" re the' gyo: gemung:- yao: jhao" li" ako" .
Alao" Yesu wa mo, byu qeyang yao: re mathe' zab: jhin" lhang: vageshao: ga: yao" qhid' mae" lha ngai dakhye' nyhang" to: byid: nae" qhid' mae" yao" mho"zo: qere ta" ra" .
Pe"mung: ga"re byu myo: sho' re gai byid' qu" va" rumung: no phyo: qhug' ra" mo, alhab' wa yao: re qo" tin: sho' ga: yao: jhao" jhin" vao li" ako" .
Makhyang" byo zaung: ra" mo, re: yao: re myao lao" yao: bam wa yao" qhid' kheim: mae gyang: goe; lo" mung: nao wa Mao" So: Yao: Zo: ngad: ra"- ga: zag: hug' ako" .
Yesu wa makhyang" ra" byo jham re yao" khyo we' sin: mung: mahau" nhao" lo" genae" qhid' mae" jhaug' za: zug' nhao: ke' ra" .
Alao" yao: wa bug gaung dalam: khyo do, ye: mung:- yao: o: ra" mo, re khai: yu: ra" . Yao: bam re: yao: jhao" lo: ako" .
Yao: wa daxe: shid' yaug re khyin: yu mung: yao: bam re lagyo: qe ga: mhang" byid' ra" .
Yao: wa yao: bam re- Naonhaung" re ngo we' daga" na nae" qhid' mae" khyin: to" ru ngad: . Amung: mungdao: kho" kyo: nae" qhid' mae" re: naonhaung" re ngo nhao: ke' nae" . Ailao" naonhaung" wa yui jham re khe' thug' pye' nae" kheim: so' re: qo" li" genae"- ga: ta" ra" .
Amung: Yao: wa Simon re Petru ga: mhang" byid' ra" .
Zebede yao: zo: Yaku we' Yohan tao re Boanerga ga: mhang" byid' ra" . ( Aiwa mug: dam: nau" tao ga" ru ngad: ra" . )
Aimae"- Andre- Philib- Batholame- Mathe- Alphaeu yao: zo: Yaku- Thadaeu- byumyu" jhid' myid qi" ra" Simon we'-
Thao phyao: yao: re ab: pye' nae" ra" Yuda Iskarud bam re khyin: to" ra" .
Ai: thao Yesu wa yham khyo vao ye" ra" . Yao: we' yao" mho"zo: qe zo lhao" maqo" gai: zo: losho' mo, byu qe dam: zang" li" ako" .
Ai: khyo re yao" yham byu qe the' gyo: lao" yao: bam wa yao: re taung" yu nae" ga: thug' ye" lo" ako" . Pe"mung: ga"re mo, byu qe yao: re go: ava" ga: ta" na: ako" .
Amung: Yerusalem mae" gyo" lo: ra" tung" pho" qere:- yao: wa yui bo yang: ngad: ra" . Yui zug: mo" qam" yang yui jham re khe' thug' pye' ra" ga: ta" ako" .
Alao" yao: wa yao: bam re yao: jhao" khai: yu mung: dao: tau" we'- Satan wa Satan re khoru: qo" khe' thug' nae" i?
Mung"dan: dalam: wa yao: phung: yao: jho" kho' mung: yao: cao: yao: gye kad' na: ru wa ai: mung"dan: wa byo; qeim: lo" byaug nae" ngad: ra" .
Ug' khug' dalam: re: yao: cao: yao: jho" kho' mung: manug jho" mung: re wa ai: ug' khug' wa byo: sin" lo" byaug nae" ngad: ra" .
Ai we' dakhyo: Satan wa Satan yao: cao: jho" kho' mung: gye kad' to" thug' li" re wa yao: wa maqo" gang" tang: jo, lo: thao" byaug nae" ngad: ra" .
Qam: bo yaug re sao qhid' mataui" to: lo: khag' re: yao" yham khug khyo vao ye: mung: yao" zai re maye: qo" lhad' yu ngad: ra" . Yao: re bin: taui" to: thao reza: yao" zai re yeqo" lhad' yu: ra" .
Ngo naonhaung" re dang za: ta" ru wa- xao su byu qe wa yao: bam shad' lhoe" ra" qobo alhab' we' jung" ra" dao: aja: ja" qobo jham re khyad' pye' byid' ru qhug' ako" .
Ngadqere: Gyang" Lho" Byo re jung" dao: ta" ra" yaug wa khonhae" re: qobo khyad' pye' byid: qhug' nae" mangad:- pe"mung: ga"re yao: wa apyad ato: qobo re shad' lhoe" yaug ngad: ra" .
( Yesu ceru: ta" ru wa mo, byu qe damyo" yao: re makhyang" ra" yui bo: ra" ga: ta" geyang: ngad: ra" . )
Alao" Yesu yao: myhi" we' yao: nhaung: bam wa yham kheim: mae li" joe" ye; jo, mung:- byu dayaug re yao: re khai nhao: ke' ko" ra" .
Yesu lhang" gam: mae zaung: jo; ra" mo,byu qe wa yao: re Ni" myhi" we' ni" nhaung:- ni" nhae: mo" bam yham kheim: mae nao re li" qho: na: ako" ga: ta" kyo" ako" .
Yesu tau: mung:- nga" myhi" we' nga" nhaung: bam khobam ngad: ako" i? ga: ta" ra" .
Amung: yao: wa- yao" lhang" gam: zaung: jo; ra" mo,byu qere gam: sho' qu" mung:- Qu" ge,- cebam wa nga" myhi" we' nga" nhaung: bam ngad va" .
Pe"mung: ga"re Mao" So myid o: ra" khyo" cao" mo, khag' ngadqere: nga" myhi" we' nga" nhaung: nga" nhae: mo" bam ngad va"- ga: ta" ra" .
Ai: thao- Yesu wa Galile tham: yae mae dam: mho" shid' na: ra" . Byu phung: mo" zang yao: jhao" zang" li" gelao" yao: wa tham: mae" lha dakhye' dao mae yevao: zaung jo; ra" . Mo, byu qe wa tham: yae taung gaung mae na: jo; ako" .
Alao" yao: wa dao: tau" yang yao: bam re myo: sho' ja: mho" shid' byid: mung: ta" ru wa- Tae" gyo" qu" ge,-
Byu dayaug wa myug: shi: sin: nae" ga: yo khyo thug' ye" lo" ra" .
Yao: yesin" ke' ra" myug: shi: daqhae: wa khyodang mae gyo" lo" ako" . Ai: myug: shi: jham re ngho' jham: yang li" gaug zo" pye' ko" ra" .
Daqhae: wa myid zhai: mathau: ra" laug qan" dao mae gyo" lo" ako" . Myid zhai: mathau yang: aijao" yao: yaug: thug' li" geyang: re:-
ba thaung: li" lao" lhe' mhai: pye' ru we' agyi: no, sho' maqo" cin" ruyang jhoe' byaug: ako" .
Daqhae: wa zau: bye, gyo: mae gyo" lo" ako" . Zau: bye, jham yaug: qi" li" ru we' qhovo: pan jham re li" hab' pye' byid: mung: ashi: maqo" zaui: gengad: ra" .
Ngadqere: myug: shi: daqhae: wa myid gai mae gyo" lo" ako" . Yaug: qi" li" mung: ashi: zaui" li" ko" ra" . Daqhae: sam xe nho" daqhae: khyaug' xe nho" daqhae: dayo nho" myo" laug: lo: ako" .
Nokhye' de, mo, wa gyo" yu geshao:- ga: ta" ra" .
Yesu yao: za: ngad lao"- yao" dao: re the' gyo" ra" mo, mae" damyo" wa- mho"zo: daxe: shid' yaug we' daga" Yesu jhao" li" mung:- ai: dao: tau" jham re pheim: kyo: byid: nae" qhid' mae" mho' ako" .
Ailao" yao: wa yao: bam re Mao" So: mung"dan: we' sin" ra" no; thao" ra" khyo pe" ngad: rure ba: gyo: nae" akhang" naonhaung" qhug' yu: avako" . Ai: akhang" re maqhug' yu: ra" mo, kam" wa dao: tau" jham khyo" za: gyo" yu: ako" . Pe"mung: ga"re
Yao: bam wa Qu" ngadqere: mamyao- Gyo: ngadqere: maba: gyo: gengad: ra" . Yao: bam myao mung: ba: gyo" yu ko" ngad: re wa Mao" So jhao" tug' lo: li" genae" . Ailao" Mao" So wa yao: bam re qobo khyad' pye' byid: nae" ga: jham: mugsug' mae tung" to" ru we' dakhyo: ngad: ra"- ga: tau" ra" .
Ailao" Yesu wa Yao: bam re- Ce: dao: tau" re naonhaung" maba: gyo: ko" i? Airu: ngad: re dao: tau" alhab' re khoru: ba: gyo: genae" i?
Myug: shi: sin: yaug wa ai: mungdao: re sin" ra" .
Byu damyo" wa khyodang mae gyo" lo" ra" myug: shi: jham we' dau: ako" . Mao" So: mungdao: re the' gyo: lao" jao" Satan li" mung: yao: bam: nhag' lam: khug mae" ai: mungdao: re yu: pye' byid' ra" .
Gatau damyo" wa myid zhai: mathau: ra" laug qan" myid mae gyo" lo" ra" myug: shi: jham we' dau: ako" . Ai: mungdao: re the' gyo: lao" jao" yao: bam ngaui bau" ru we' lham: khae: yu: ako" .
Ngadqere: ai: mungdao: wa yao: bam: nhag' lam: khug mae agyi: no, sho' maqo" cin" mung: myao" sho' maqo" zang: kham gengad: ra" . Aimung dao" ra" mathao mae qug: khai" ru- mangad: lao" yhin" ru qhug' lo lao" phyad za: dam: phaug' lo" ko" ra" .
Amae" damyo" wa zau: bye, mae sin" ke' ra" myug: shi: jham we' dau: ako" . Yao: bam wa ai: mungdao: re the' gyo" yu ngadqere:-
Ce: mug: myid: byu na ban" qhid' mae" myid: qug: myid ci" ru- ngaui qhang jo,nho" mamyaung: masho: qo" nug: ru we' gatau aja: ja: re myo, no, o: byid: ra" ruyang ai: mungdao: re hab' pye' mung: ashi: maqo" zaui: gengad: ra" .
Ngadqere: gatau damyo" wa myid gai re sin" ke' ra" myug: shi: jham we' dau: ako" . Yao: bam wa ai: mungdao: re the' gyo: lao" khae: yu mung: daqhae: sam xe nho"- daqhae: khyaug' xe nho"- daqhae: dayo nho" ashi: zaui" li" ako"- ga: ta" ra" .
Yesu wa xo' mung: yao: bam re myikaug' re yao" tao" dao mae makai" to: lo: dao: khug maug: lhaung" to: nae"- mangad: lao" yab jaung: gyid' mae to" to: nae" qhid' mae" khoyaug lhaung" ci: li" ko" i?
Pe"mung: ga"re mamyao lo: sho' nyham" to" ra" ja: alhab' de: de: za: myao: thug' li" nae"- Nghoe' to" ra" ja: alhab' re: bung" lo: li" nae" .
No: khye' de, mo, wa gyo" yu geshao: ga:- ta" ra" .
Alao" yao: wa Naonhaung" the' gyo" ra" ja: re galho: za: tae" gyo" yu ge,- naonhaung" su re lag byid' ra" jao, lag: yang yao: Mao" So wa naonhaung" re dam: tug' lag byid' li" nae" .
Pe"mung: ga"re qo" yaug re wa je: dam: laung: byid: shi: nae" ga: yao: bam re ta" ra" .
Yesu wa xo' mung: Mao" So: mung"dan: wa ce we' dau: ra" . Byu dayaug yao" yo mae gaug myug: ye sin" ke' to: mung:-
myi" re yab- na" lao" to"- dam: to" dam: yab mung: na: ra" gyo: mae ai: gaug shi: wa baug: thug' li" mung: yaug: qi" li" na: ra" . Ngadqere: ai: gaug shi: khoru: yaug: qi" li" rure yao: maba ngad: ra" .
Pe"mung: ga"re myid gaung wa yao: yao: za: ai: gaug gae re yaug: qi" li" nhao: ra" . Sao qhid' agan"- ai: dao gaug nhae thug' li" nhao mung: thao re gaug nhae mae" ashi: zaui" li" nhao: ra" .
Gaug mhang" lao"- yad yo, joe" va" rumung: yao: wa lagam" yang ye: yad: yu: ra"- ga: yao: bam re ta" ra" .
Amung: Yesu wa Mao" So: mung"dan: re pe" ja: we' dao: tau" nae" i? Pe" ja" dao: tau" ci mung: ta" nae" i?
Mao" So: mung"dan: wa ao: shi: jid' we' dau: ra" . Ao: shi: wa sin" ke' au: myid gaung dao mae jo; ra" ashi: alhab' tho' je: ngai: thao" ra" ashi: ngadqere:-
Myid mae sin" ke' lao" yaug: qi" li" mung: gatau: ao: pho' vho' alhab' tho' je: qi" lu: li" ra" . Akaung jham re: qi" byo: li" ru we' ai: aqab mae ngho' jham sad' li" sad' mung: qo" khug: na: ako" .
Amung: Yesu wa yao: bam qo" ba: gyo" ra" dao: tau" jham khyo" yang za: ai: mungdao: re kho" kyo" ra" .
Yao: bam yao: za: ngad lao"- Yesu wa yao" mho"zo: qere acao jab ta" pheim: kyo" ra" .
Ai: ba re yao:- myi" thao joe" lao" Yesu wa yao" mho"zo: qere- Soge, ngonhaung" tham: thoete' khyo gau" de; lo" gelang:- ga: ta" ra" .
Alao" yao: bam wa mo, byu qere to: co' mung: Yesu yao: zaung: jo, ra" lha dao mae yevao: zaung mung: gau" lo" ko" ra" . Gatau: lha jham re: bobo: ako" .
Ai: au: re la qam" mo" zang nyag din taung" hug' lo mung: bang: lhung" yang lha khug khyo qid lobe, vhao" ke' ra"- amung: lha khug mae qid alaug laug byang" lo: na: ra" .
Yesu wa lha thao mae au: khau" dalam: khau" mung: yab; jo; ra" . Mho"zo: qe wa yao: re nhug' mung: Mho" Pho" we"- ngonhaung" nab: shid: lo" na: rure nao pe" shui manho: i? ga: yao: re ta" ako" .
Yesu wa yab jo, rumae" to" li" mung: la qam" re Sae za: na wa,- ga: amyin" byid' ra"- bang: lhung" rere: Tae" lo" wa,- ga: ta" ke' ra" . Alao" la qam" thang: lo" mung: bang: lhung" re: tae" lo" byaug: ra" .
Alao" Yesu wa yao" mho"zo: qere- Naonhaung" pe"mung: ai: qhi" taung" gyaug ko" i? Naonhaung" ana" joe" sho' lam khug: myid mabo shi: ge, i? ga: ta" ra" .
Yao: bam kam" wa gyai gyaug: din: pye' ako" . Amung:- ceyaug wa pe" ru" byu ngad: i? La qam" we' bang: lhung" lhao" yao" dao: re tae" gyo: ko" ra" ga: yao: cao: jho" ta" ako" .
Yesu we' yao" mho"zo: qe wa Galile" tham: thoete' mae" Gerasa mang: khyo joe" ye" ako" .
Yesu lha khug mae" thug' lo lao" jao" makhyang" ra" byo zaung: ra" byu dayaug lab bug mae" thug' li" mung: yao: re li" qhug' ra" .
Ai: yaug wa lab jham: agyo: mae na: ra" . Yao: re khag' re: maqo" taui: gengad: ako" . Jao co: taui" yang lhao" re: maqo" taui" to: ngad: ra" .
Pe"mung: ga"re yao: re myo: sho' lhang kyam: vhe' mung: jao co: taui" yang re: taui" to" qu" vako" ra"- ngadqere: lhang khao: ngo" jao co: taui: re lao" phyid' pye' mung: kyam: rere: lao" kho' sin" pye' ra" . Amung: yao: re khag' re: maqo" zaui: gengad: ra" .
Yao: wa myi" re: na" re: lab jham: agyo: mae we' bam khaung: mae hug' du" qin" mung: laug baui re yao: yao" gaung deim" thaung" cad' ci yang: na: ra" .
Yao: wa va: mae" Yesu re lham: myao lao" tao" ye: mung:- yao: re goe; pa" ra" .
Amung: yao: wa- Myhao: thao" ra" Mao" So: yao: zo: Yesu we"- nao we' ngo pe" jho" sin" i? Ngo re mayhin" vashao:- Mao" So re jham tang: yang: mho' ra"- ga: zag: hug' ra" .
Yao: airu: hug' ta" ru wa- makhyang" ra" byo we"- byu ceyaug mae" phao: thug' lo" se, ga:- Yesu amyin" byid' ke' mung: ngad: ra" .
Yesu wa yao: re- Ni" mang pe" ngad: i? ga: myid' ra" . Alao" yao: wa- Ngonhaung" phung: mo" zang ngad: ruyang nga" mang wa Legio ngad: ga: tau" ra" .
Yao: wa Yesu re- ai: mang: mae" yao: bam re makhe' thug' pye' nae" qhid' mae" gyai ga: mho' ra" .
Ana" ai: bug gaung khyid cao" mung: vo, jham mo" dajham bad zo" na: ako" .
Makhyang" ra" byo jham wa Yesu re- Ngonhaung" vo, jham: khug mae yevao: zaung nae" qhid' mae" vo, jham na: khyo nhao: ke' la, ga: mho' ako" .
Yesu wa yao: bam re akhang" byid' ke' ra" . Makhyang" ra" byo jham wa ai: yaug khug mae" phao: thug' lo" mung: vo, jham: khug mae yevao: zaung: ako" . Alao" shid' taung ko bo: ra" vo, jham alhab' wa dang" kam" nhad' mae" qid tham: khug khyo tao" byae: gyo" vao: lo" gemung: nab: shid: pye' ako" .
Vo, zam: mo, wa tao" phao: lo" mung: ai: khyo re vomo" khug mae re:- seyo: vogaung: jham: khyo re joe" sho' ta" hau" ke' ako" . Alao" mo,byu qe wa boe" lai: lo va" khyo re qu" nae" qhid' mae" ai: jo, qo khyo thug' ye" lo" ako" .
Yao: bam Yesu jhao" joe" lao"- qhid' phyao: makhyang" byo Legio zaung: ra" yaug wa mai bau: nyang" za: ve, yang: nhag' gyang: gyang: za: zaung: jo; rure yemyao ge mung: yao: bam gyaug: byaug; ako" .
Aimung: ai: khyo re the' myao: ra" mo, wa makhyang" ra" byo zaung: ra" yaug we' vo, jham khoru: boe" lai: lo: ra" khyo mo, byu qere lham: ta" kyo" ako" .
Alao" yao: bam wa Yesu re yao: bam: mung" mae" thug' lo" nae" qhid' mae" mho' ako" .
Yesu lha khug khyo vao lo" na: au: qhid' phyao: makhyang" ra" byo zaung: ra" yaug wa Yesu jhao" yao: re: cao nae" qhid' mae" mho' ra" .
Ngadqere: Yesu yao: re akhang" mabyid: lo:- ni" yham khyo phao: lo" mung: yham byu qe we' ba nam qere Asang wa nao re khoqhi" nhag' khyag' yang: bao" thaug' va" khyo re lo" ta" kyo: wa,- ga: ta" ra" .
Alao" yao: wa thug' lo" mung: Yesu yao: re khoqhi" bao" thaug' byid: va" khyo re Dekapoli mang: jao: sho' ta" hau" lo" ra" . Aire the' gyo: mo, alhab' re: gyo" mug' ako" .
Thao re Yesu wa lha khyo" tham: thoete' khyo dam: gau" de; lo" ra" . Alao" tham: yae mae byu phung: mo" zang yao" lhang" gam: mae li" zang" phaung: na: ako" . Yesu wa tham: yae mae na: jo; ra" .
Alao" Ya: iru ga: mang: ra" Tarha" Jung yham agyi dayaug joe" li" mung: Yesu re myao lao"- yao" khyid qao: mae goe, mung:-
nga" zo: myiqe: nau" shid: lo" na va"- yao: no gai: lo mung: daui: na nae" qhid' mae" yao" dao mae ni" lo, li" kai: byid: la,- ga: yao: re gyai ga: li" mho' ra" .
Yesu wa Ya: iru we' daga" cao" ye" lo" ra" . Mo, byu phung: mo" zang yao" thao cao" gemung: Yesu re the' jhin" zao" ako" .
Ai: mae daxe: shid' zin sa: sheim no no: ra" myiqe: dayaug re: bobo: ra" .
Mocid' sara myo: sho' yang ya: qu" vako" ra" . Yao: qo" ra" gu: alhab' gan sho' yang ya ngadqere: no gai: li" khyo majo,- je: za: no: li" ra" .
Yao: wa Yesu khyo re the' gyo" qu" va" rumung:-
mo, phaung khyo ye: mung: Yesu nhaung thao"mae yeye; jo, yang:- ngo wa yao" mai bau: re khalhao" yeqo" tin" ke' ngad: re wa nga" no gai: lo" li" nae"- ga: ta" ra" .
Airumung: Yesu mai bau: mae yao" lo; yang yetin" ke' ra"- ailao" jao" yao: sa: sheim: ru dam: lo" byaug: ru we' yao" no gai: lo" byaug va" rure beim" ra" .
Yesu wa yao" khug mae" qam: so' thug' lo" va" rure aijao" ba: ruyang mo, byu qe: shad' khyo lhang: qu" mung:- nga" mai bau: re khag' li" the' tin: ko" i? ga: myid' ra" .
Yao" mho"zo: qe wa- Mo, byu qe nao re the' jhin" zao" na: rure nao myao: na gau- ngore khag' li" the' tin: ko" i? ein: pe"mung: myid' i? ga: yao: re tau" ako" .
Ngadqere: Yesu wa yao: re the' tin: yaug khag' ngad: rure myao nae" qhid' mae" gam: sho' lhang: qu" na: ra" .
Ai: myiqe: kam" wa yao: mae boe" lo va" khyo re ba beim: yang: gyaug: nin" ru we' Yesu qhid' kheim: mae goe, mung: ngad dang: ra" khyo alhab' yao: re ta" kyo" ra" .
Amung: Yesu wa yao: re- Nga" myiqe: zo: we"- ni" lam khug: myid: yang nao re gai byid: va"- Yaug yo za: lo" se,- ni" no gai: shao: lo" vashao:- ga: ta" ra" .
Airu: ta" na shi" au: Ya: iru yham mae" mo, joe" li" mung: Ni" myiqe: zo: shid: ava"- Mho" Pho" re pe" aqug: akhai: cekad' na shi" i? ga: ta" ako" .
Ngadqere: yao: bam ta" rure Yesu the' gyo: lao" Ya: iru re- Dagaung yug wa, lam za: lam wa, ga: yao: re ta" ra" .
Alao" Petru- Yaku we' Yaku yao: nhaung: Yohan mae" je yang: gatau khag' rere: yao: we' daga" macao" nhao ngad: ra" .
Ya: iru yham mae joe" lao" mo, thaui: mo, yaug mung: gyai kaug' ngug: yhau: na ko" rure myao: ra" .
Alao" yao: wa yham khug khyo vao ye: mung: yao: bam re- Naonhaung" pe"mung: mo, thaui" mo, yaug ngug: yhau: na ko" i? Zomyi: zo: wa shid: ru mangad:- yab: myhid' jo; ru angad: ra"- ga: ta" ra" .
Yao: bam wa yao: re qi: jung" pye' byid' ako" . Alao" Yesu wa yao: bam re taung gaung khyo nhao: thug' pye' mung: zomyi: zo" nho: yao: pho" yao: myhi" we' yao" mho"zo: sam yaug re jhui: mung: ai: zomyi: zo: lang" jo; ra" qe, khyo vao ye" lo" ra" .
Yao: wa ai: zomyi: zo" nho: lo, re zaui: mung:- Talitha koum ga: ta" ra" . Aiwa Zomyi: zo: we"- nao re ngo ta" li"- To" wa,- ga" ru ngad: ra" .
Ailao" jao"- zomyi: zo: wa to" li" mung: su" lo" ra" . Yao" apyad wa daxe: shid' zin ngad: ra" . Yao: bam wa gyai mug' byaug: ako" .
Ngadqere: Yesu wa cekhyo we' sin: yang: naonhaung" khag' rere: data" kyo: ge, ga:- yao: bam re zug' nhao mung: zomyi: zo: re zo: ve daja: ja: byid' zho: gese,- ga: ta" ra" .
Ailao" Yesu wa yao" mho"zo: qe we' daga" ai: jo, qo mae" thug' lo" mung: yao" yham mug: khyo joe" lo: ra" .
Dugno: Ba joe" lao" yao: wa Tarha" Jung Yham mae byu myo: sho' mo, re mho" shid' byid' ra" . Yao" mho" dao: re the' gyo" ra" mo, alhab' gyo" mug' ako" . Ailao" yao: bam wa- Ceyaug khokhyi" mae" ce: pha,jhi" re ba: yu: laug i? Yao: ba: yu: ra" pha,jhi" wa pe" ja" pha,jhi" ngad: i? Mug' pho: mau" jham re yao: khoru: qo" zaui" i?
Yao: wa Mari yao: zo:- Yaku- Yoseb- Yuda we' Simon tao ho' yao: mao: lagsama" mangad: i? Yao: nhae: mo" bam: re: cemae nyhao: we' daga" na: bam: ru mangad: i? ga: ta" ako" . Airumung: yao: bam wa yao: re ngag: pye' ako" .
Yesu wa yao: bam re- Lapa wa yao" mug:- ba nam ug zo: we' yao" ug' khug' mae" je yang: khyi" khao: ngo" mae myo, nho qo" ra"- ga: ta" ra" .
Yao: wa no phyo: dajhid' dathao qhug' ra" mo, re lo, kai: yang: gai byid' rumae" je yang: ai: vo mae mug' pho: mau" pe" re: maqo" zaui: ngad: ra" .
Yesu wa mo,byu qe lam khug: myid mabo ko" ruyang gyai myid: mug' ra" .
Alao" Yesu wa ai: lhang" gam: mae" vogaung: jham khyo ye: mung: mo, byu qere yemho" shid' byid' ra" . Yao: wa mho"zo: daxe: shid' yaug re yao: jhao" khai: yu mung: shid' zo: dazam" zam" zham" mung: nhao: ke' ra" . Makhyang" ra" byo jham re aung doe, nae" kheim: so' re: yao: bam re byid' ke' ra" .
Yesu wa yao: bam re- Gyaung: khyo qhid' mae" zaung: bao" mae" je yang: zokho- thaung a: we' naonhaung" phyid' cui: mae ngaui davin ge,-
khyid zhaung: kam" wa zhaung: ge,- ngadqere: bau: shid' khye' dapaug' ve, ge,-
naonhaung" re bang" lham: tug: yu: ra" vo mae" yham khoyham mae ngadqere ai: vo mae" dam: thug' lo" yo, joe" sho' aiyham mae thang: na ge,-
Davo vo mae" mo, naonhaung" re bang" malham: tug: yu lo:- naonhaung" kho" kyo" ra" dao: re malham: tae" gyo: ko" ngad: re wa ai: jo, qo mae" thug' lo" ge,- aimae" thug' lo" au: re yao: bam: shad' mae sagse: boe" nae" qhid' mae" naonhaung" khuvo: mae" phalhug jham re ko: khyo" to: co' ge,- ga: re: ta" ra" .
Ailao" yao: bam thug' ye" lo" mung: mo,byu qere myid tha" nae" qhid' mae" cao" kho" kyo" ako" .
Yao: bam wa yui myo: sho' khe' thug' pye' byid' ru we' no phyo: qhug' mo, myo: sho' re xau gyad byid: yang: nyhang" gai byid' ako" .
Ana" Yesu khyo alhab' re kho: kham Herod the' gyo" ra" . Pe"mung: ga"re Yesu mang wa khyi" khao: ngo" mae suhau: qi" lo: na: ra" . Byu damyo" wa Yesu re qid nyhab' byid: yaug Yohan dam: daui: li" ru ngad: ra" . Aimung: mug' pho: mau" zaui: nae" ceru" ra" qam: so' qo" ru ngad: ra" ga: ta" ako" .
Ngadqere: gatau damyo" wa Yesu wa Elia ngad: ra"- ga: ta" mung: damyo" wa daba: pyad mae" lapa qe we' dau: ra" lapa dayaug ngad: ra"- ga: ta" ako" .
Herod aire the' gyo: lao"- ceyaug wa ngoyang au: phyid' pye' byid' ra" qid nyhab' Yohan dam: daui: li" ru ngad: ra"- ga: ta" ra" .
Herod wa yao: nhaung: Philib yham sang myhi" Herodia re lhad' ngho" ra" mathao mae Yohan re thaung: lhaung" nae" amyin" byid: mung: thaung: khug mae taui" to" ra" .
Pe"mung: ga"re Yohan wa Herod re- Ni" nhaung" nho: yham sang myhi" re lhad' yu nae" magai maang ngad: ra"- ga: gyai qeim: ra" .
Airumung: Herodia wa Yohan re manug yang: se' pye' nug ngadqere: Herod mathao mae khoru: maqo" se' pye' ngad: ra" .
Pe"mung: ga"re Yohan wa din: man" ru we' gyang" lho" ra" byu dayaug ngad: rure Herod ba mung: yao: re gyaug phug' ru we' qu" gam byid' ra" . Yohan: mungdao: re the' gyo: khao: ngo" yao" nhag' lam: mae qi: sho' nhag' lam: mamyan ngadqere: yao" mungdao: re ngaui bau: taung" za: tae" gyo: nug: ra" .
Herodia wa Herod kho: kham khau: ra" ba na joe" lao"- yao: myid: to" ru kad' nae" ayo, gai the' yu: ra" . Khorumung: ga" re Herod wa yao: khau: ra" ba na mae Galile mang: mae" au: she mo, au: jhaung qe- lau: de, qe- mung" zug: qe we' yao" gyezug: qere khai mung: myi" xeim zo: poe da" byid' ra" .
Ai: myi" xeim zo: poe mae Herodia yao: zo: zomyi: nau" wa zozo: poe khyo vao li" mung: li" go" nhan" qhu" ra" . Airu re Herod we' yao" bang" vo qe qu" ngaui: ako" . Amung: kho: kham wa myiqe: nau" re- Nao o: ra" ja: ngore mho' la,- ngo nao re byid: nae" .
Nao ngore mho' ra" gu: nga" mung"dan: agaung: daqi" joe" sho' ngo nao re byid: nae" ga: jham tang: yang: ta" ra" .
Ailao" myiqe: nau" wa thug' lo" mung: yao: myhi" re- ngo pe" ja: mho' yu nae" laug i? ga: myid' ra" . Yao: myhi" wa qid nyhab' Yohan: au: re mho' yu wa,- ga: tau" ra" .
Ailao" jao" myiqe: nau" wa hin hin za: kho: kham jhao" dam: tug' vao lo mung: qid nyhab' Yohan: nho: au: re ban mae ke' yang: ana" yao: ngore byid: nae" rure ngo o: ra" ga: mho' ra" .
Kho: kham pho" gyai nhag' lam: mangaui bau: boe" pye' ra" . Ngadqere: yao" bang" vo qe: qhid' kheim: mae jham tang: yang: ta" pye' va" dao" yang myiqe: nau" mho' rure maqo" ha: pye' ngad: ra" .
Amung: yao: wa ai lao" jao" gug: gam gyezo: dayaug re Yohan: nho: au: re cilo nae" amyin" we' daga" nhao: ke' ra" . Gyezo: pho" wa thaung: khyo ye: mung: Yohan: au: re yephyid' ra" .
Ai: au: lam: re ban dao mae kai" cilo mung: myiqe: nau" re lobyid' ra" . Myiqe: nau" re: yao: myhi" re lo" kai" byid' ra" .
Yohan: nho: mho"zo: qe cekhyo re the' gyo: gelao"- yao: bam li" mung: yao" mao gaung re li" gaug: nyhab' pye' ako" .
Ai: thao lagyo: qe wa Yesu jhao" dam: tug' lo mung: yao: bam zaui" lo: ra" mau" zo" we' mho" shid' byid' ra" khyo bin sho' yao: re lota" kyo" ako" .
Mo,byu qe myo: sho' ye: ye: lo lo abang mabyid gemung: Yesu we' yao" mho"zo: qe wa zo zo: ayo, lhao" re: maqo" gengad: ra" . Amung: Yesu wa yao" mho"zo: qere- Cae: tae" ra" jo, qo dakhyo khyo ye: mung: nyhao: nhaung" yao: za: dazab zo: yeno" yu gelang:- ga: ta" ra" .
Amung: yao: bam wa cae: tae" ra" dajo, qo khyo lha khyo" gau" de; ye" lo" ako" .
Ngadqere: mo,byu qe myo: sho' mo, wa yao: bam thug' ye" lo" rure cao" myao: ke' ru we' Yesu we' yao" mho"zo: qe ngad: rure qu" se" ke' ako" . Airumung: vo khao: ngo" mae" mo, byu qe wa khyid khyo" gau: qhid' khae" yang: tao" ye" lo" mung: Yesu we' yao" mho"zo: qe: qhid' mae yejoe" na: jo; ako" .
Yesu lha khug mae" thug' li" lao"- yao: wa byu phung: mo" re myao: ra" . Zaung" yaug mabo: ra" yao phung: we' dau gemung: Yesu wa yao: bam re nhag' qu" khyag' ra" . Amung: yao: wa yao: bam re myo: sho' ja: mho" byid' ra" .
Ba vao: lo" na lao" Yesu nho: mho"zo: qe wa yao: jhao" lo mung: cejo, qo wa din pyad' yo ngad: ru we' ba re: vao: lo" na: ava" .
Zo: ve daja: ja: yevai zo: genae" qhid' mae" yao: bam re avai: ayae mae" vogaung: jham khyo ye: nhao: ke' wa,- ga: yao: re ta" ako" .
Yesu wa naonhaung" yao:- yao: bam re zo: nae" daja: ja: byid: ge, ga: yao: bam re ta" ra" . Ailao" yao" mho"zo: qe wa ngonhaung" ngaui shid' yo kye' phug' mae" mug yevai mung: yao: bam re byid: zho: zai i? ga: myid' ako" .
Yesu wa Naonhaung" mug khonho" qo" ko? Yequ" qu" ge,- ga: yao: bam re ta" ra" . Yao: bam yeqho: myao gelao"- mug ngo" khai" we' ngo: shid' dau:- ga: yao: re ta" ako" .
Ailao" Yesu wa mo,byu qe alhab' re kho' mung: vohau: yo mae azhan zhan zaung nhao nae" qhid' mae" yao" mho"zo: qere ta" ra" .
Amung: mo, byu qe wa dazhan re dayo- dazhan re ngo" xe jin mung: zaung: jo; ako" .
Yesu wa ai: mug ngo" khai" we' ngo: shid' dau: re bin: yu: yu lao" mug: gaung khyo qu" mung: Mao" So re jeju caung: byid' ra" . Yao: wa mug re khyoe' phai" mung: mo, byu qere gae byid: nae" qhid' mae" yao" mho"zo: qere byid' ke' ra" . Amae" Yesu wa ngo: shid' dau: rere: yao: bam re kho' byid' ra" .
Yaug khao: ngo" gyi: sho' zo" ako" .
Ai: thao mho"zo: qe wa dang: ra" ngo: we' mug aje, aman" jham daxe: shid' gyan byang" sho' gaug: zhang: yu: ako" .
Mug zo: mo, yauggai qe ngo" taung ko ngad: ako" .
Yesu wa mo,byu qere nhao: ke' zo" re" yao" mho"zo: qere lha dao do; zaung yang: tham: thoete' mae" Betsaida vogaung: khyo gau" de; ye" lo" na genae" qhid' mae" nhao: ke' ra" .
Mo, byu qere bin: au" ke' thao re Yesu wa akyu" mho' nae" qhid' mae" bug gaung khyo do, ye" lo" ra" .
Myi" thao joe" lao" mho"zo: qe zaung: ra" lha wa tham: gaung: mae gau" ye" lo" na: ako" . Yesu wa yao: za: taung gaung mae na: jo; ra" .
Yesu wa la mayo" mung:- la lham: deim" thaug' ruyang yao" mho"zo: qe lha gau" qug' na ko" rure the' myao lao"- ne, kao mug: bo" zo" re qid dao khyo" yao: bam jhao" su" ye" lo" ra" . Yesu wa yao: bam: nhae khyo" su" lai: lo" nae" seim" ra" .
Yao: bam kam" wa qid dao mae Yesu khyo su" na: rure myao gelao"- subyo ngad: ga: jho mung: gyi: hug' ako" .
Yesu re myao lao" yao: bam gyai gyaug: pye' ko" ra" . Ailao" jao" Yesu wa yao: bam re jhau mung:- Dagyaug ge,- ngo angad:- ga: ta" ra" .
Yesu wa yao: bam zaung: jo, ko" ra" lha dao khyo do; vao ye" lo" ra" . Alao" la wa tae" lo" byaug: ra" . Yao" mho"zo: qe wa matho' ta" losho' mug' byaug: ako" .
Pe"mung: ga"re byu ngo" taung re mug zho" ra" mug' pho: mau" zo" lajheim: re yao: bam maba: gyo: geyang: ngad: ra" . Yao: bam: myid wa aire maqo" khae: yu ngad: ako" .
Yesu we' yao" mho"zo: qe wa tham: thoete' khyo gau" ye" lo" ko" ra" . Genesared khyo joe" lao" yethang mung: lha re aimae taui" to" ako" .
Lha khug mae" yao: bam thug' li" lao" jao" mo, byu qe wa Yesu re qu" xam: gemung:-
Yao: bam wa avai: ayae mung" geim" jao: sho' tao" ye" lo" mung: no phyo: qhug' ra" mo, re yab myhung: phaung: thin we' zung geim" Yesu na thoe the' gyo" ra" jo, qo khao: ngo" khyo dao: li" ako" .
Yesu vao ye" ra" vozo: vozang khao: ngo" mae" hau" mo" cao" yang: mo, byu qe wa no phyo: qo" ra" mo, re li" jhui" lhang" to: mung: no mo, re yao" bau: thao mae khalhao" the' tin: nhao nae" qhid' mae" mho' ako" . Yao" bau: thao re qo" tin" yu: ra" mo, alhab' wa no phyo: gai: shao: lo" byaug: ako" .
Ailao" Pharishe qe we' Yerusalem mae" do, lo: ra" Tung" Pho" qe daqhae: wa Yesu jhao" zang" li" ko" ra" .
Yao: bam wa Yesu nho: mho"zo: qe damyo" macid' san: pye' lo:- masan: ra" lo; yang zozo" na ko" rure the' myao: ako" .
Pe"mung: ga"re Pharishe qe we' Yuda byumyu" alhab' wa daba: mae" phug' phyid' thung" li re cao" mung: lo, shi" macid' san: pye' lo: zo: ve khonhae" re: mazo" qu" gengad: ra" .
Amung: gai mae" vai: cilo: ra" ja: alhab' rere: sao qhid' macid' san: pye' lo: yao: bam mazo" qu" ko" ngad: ra" . Aimae" gatau keim kang: ug' we' gyid: khug' jham re cid' san: ra" thung" li" myo: sho' ja: rere: cao" ako" .
Pharishe qe we' Tung" Pho" qe wa Yesu re- Ni" mho"zo: qe wa phug' phyid' thung" li re macao" lo: masan masin" ra" lo; yang zozo" na ko" ra" i? ga: myid' ako" .
Yesu wa yao: bam re tau: mung:- naonhaung" khyo re Lapa Esaia tung" to" ru khoqhi" dang: ra" i? Naonhaung" wa geim kad' mo, ngad: ako" . Esaia wa yao" lapa dao: mae byu cemyu" wa yao: bam: nhad' qid: yang za: ngore phug' myao" ako" . Yao: bam: nhag' lam: kam" wa ngo we' gyai va" kyo: na: ako" .
Yao: bam wa byu: mho" dao: jham reza: mho" shid' byid' na gemung: yao: bam wa aje mae goe; pa" na ko" ra" ga: tung" to" ru we' dakhyo: ngad: ra" .
Naonhaung" wa Mao" So: amyin" dao: jham re to" pye' co' mung: byu: thung" li jham reza: phug' cao" na: ako"- ga: ta" ra" .
Xo' mung: Yesu wa naonhaung" wa naonhaung" thung" li re qo" phug' cao" nae" qhid' mae" Mao" So: amyin" dao: jham re gyai shab shab za: ngag: shapye' vako" ra" .
Pe"mung: ga"re Moshe wa Ni" myhi" ni" pho" re phug' myao: wa,- yao: myhi" yao: pho" re magai: ra" dao: jhau: ra" yaug khag' ngadqere: dang dang yao: shid' ca" ga:- amyin" byid' to" ra" .
Ngadqere: naonhaung" wa byu dayaug yaug yao: pho" mangad: lao"- yao: myhi" re bao" thaug' nae" daja: ja: qo" ngadqere: aire Mao" So re byid' to: va" jhaung qhu" Koban- ngad: ga: ta" re wa
yao: wa yao: pho" mangad: lao"- yao: myhi" re khau maca" ga: naonhaung" mho" byid' ako" .
Ceru: naonhaung" phug' phyid' thung" li" re naonhaung" lo, dai" mho" byid' gyo" lo ko" ruyang Mao" So: mungdao: re kyae" khyo" pye' ako" . Ceru" ru gatau myo: sho' ja: re: naonhaung" kad' ako"- ga: ta" ra" .
Alao" Yesu wa mo, byu qere yao: jhao" dam: khai: yu mung: yao: bam re Naonhaung" alhab' nga" dao: re tae" gyo" yu mung: ba: gyo" yu ge,-
Taung gaung mae" byu: aung khug khyo vao lo: ra" ja: pe" ja" yang ngadqere: byu re masan masin" maqo" boe" nhao ngad: ra" . Byu: aung khug mae" thug' li" ra" ja" yang kam" wa byu re masan masin" qo" boe" nhao: ra" .
Airumung: naonhaung" no: de, ko' re wa tae" gyo: ge,- ga: ta" ra"
Yesu wa mo, byu qere nha: to: co' mung: yham khug khyo joe" vao lo" lao"- yao" mho"zo: qe wa ai: dao: tau" lajheim: re sho' kyo: nae" qhid' mae" mho' ako" .
Alao" yao: wa yao: bam re- Naonhaung" re: maba: gyo: shi: genhaung i? Taung gaung mae" byu: aung khug khyo vao lo: ra" ja: pe" re: nhag' lam: khug khyo vao lo: ru mangad:- vae: dug: am phae: khug khyo vao lo" mung: ngha ye: jo, qo khyo dam: thug' lo" ra" .
Airumung: taung gaung mae" byu: aung khug khyo vao lo: ra" ja: pe" yang ngadqere: byu re masan masin" maqo" boe" nhao: rure naonhaung" maba ko" i? ga: ta" ra" . ( Yesu ceru: ta" ru wa zo: ve alhab' zo: gai: ga" rure sho' kyo" ru ngad: ra" . )
Xo' mung: Yesu wa byu: aung khug mae" thug' li" ra" ja" yang byu re masan masin" boe" nhao: ra" .
Pe"mung: ga"re byu: aung khug nhag' lam: mae" makhyang: mashab: ra" mau" zo" kad' nae" myid: yaung: thug' li" ra"- seim lai qho: ru- su: zai khug' ru-
byu se' ru- myi: shad' lao shad' ru- ju" phyo' ru- shab' mhin: ru- myid nug' ru- gaui mho: ru- nga: kad' ru we' go: joe; ru jham thug' li" ra" .
Ce: makhyang: mashab'- ra" ja: alhab' wa byu: aung khug mae" thug' li" mung: byu re masan masin" boe" nhao: ra"- ga: ta" ra" .
Alao" Yesu wa ai: jo, qo mae" to" lo" mung: Ture mang: khyo ye" lo" ra" . Yao: wa yham dayham mae yethang: na: ra" . Ai: rure khag' rere: maba nhao nug ngad: ra" . Ngadqere: yao: maqo" vho' na ngad: ra" .
Yao: zo: myiqe: nau" re makhyang" ra" byo vao: jaung" ra" myiqe: myhi" dayaug wa Yesu li" joe" na: rure the' gyo: we' li" mung: Yesu khyid qao: mae li" goe; ra" .
Ai: myiqe: myhi" wa taung bug amyu" ngad mung: Suri Phoenikia mang: byu ngad: ra" . Yao: wa Yesu re yao" myiqe: zo" khug mae" ai: yui re khe' thug' pye' byid: nae" mho' ra" .
Yesu wa yao: re zoshao qere shi" sao qhid' gyi: sho' zho: ca"- pe"mung: ga"re- zoshao qe: vae: re yu mung: lakha: jham re pye' byid: nae" magai ngad: ra"- ga: ta" ra" .
Myiqe: myhi" wa- Ngad va" Asang we"- Lakha: jham lhao" vae: zo: jaung: gyid' mae" zoshao qe: zosheim jham qo" zo" ako"- ga: Yesu re tau" ra" .
Yesu wa myiqe: myhi" re- Nao airu: ta" ruyang yham khyo tug' lo" se,- ai: yui wa ni" myiqe: zo: mae" phao: thug' lo" ava"- ga: ta" ra" .
Yao: yham khyo joe" lo" re yui wa yao: zo: mae" phao: thug' lo" byaug mung: yao: zo: wa yab jaung: dao mae lang" jo; rure lo" myao: ra" .
Alao" Yesu wa Ture mang: mae" dam: tug' lo" au:- Sidon mang: re lai: to: co' mung: Dekapoli mang: gaung: khyo" Galile tham: khyo joe" ye" lo" ra" .
Byu damyo" wa nojid: ru we' myan" maboe" ra" nhad' jid dayaug re Yesu jhao" jhui" li" mung: yao" dao mae lo, kai: byid: nae" qhid' mae" mho' ako" .
Yesu wa mo, phaung mae" yao: re za: gatau dajheim khyo jhui" thug' lo" mung: aiyaug: nokhyaung khug khyo yao" lo, nyhug' thug' zaui byid' ra" .
Khota: phoe" yu mung: aiyaug: sho re tin: byid' ru we' mug: gaung khyo tau: qu" mung: so' mo" she yang: aiyaug re Ephata ga: ta" ra" . Aiwa bung" lo wa, ga" ru ngad: ra" .
Ailao" jao" yao" nokhye' bung" lo: ru we' shotaui: beim: lo" byaug mung: yao: wa dao: boe" boe" za: jhau: ra" .
Yesu wa ai: khyo re khag' rere: mata" kyo: nae" qhid' mae" mo, byu qere zug' nhao: ra" . Ngadqere: yao: bam wa yao: je: zug' nhao re je: aire je yang: hau" lo" ako" .
Aire the' gyo" ra" mo, alhab' matho' mho losho' gyo" mug' pye' ru we' yao: wa ja: khao: ngo" re shab shab za: kad' ra" . Nojid mo, re no: gyo: nhao mung:- nhad' jid mo, re gai: jhau nhao: ra"- ga: ta" ako" .
Ai: thao mataung" myao" re byu phung: mo" zang dam: zang" phaung: na: ako" . Yao: bam zo: nae" zo: ve maqo" gelao"- Yesu wa yao" mho"zo: qere yao: jhao" khai: yu mung:
Ce: mo, byu qe ngo we' daga" na: ru sam ba ngad va" . Ana" yao: bam zo: ve maqo" lo ge, ngad: ra"- amung: ngo ce: mo, byu qere nhag' khyag' ra" .
Yao: bam re vae: moe; zang yham khyo phao nhao: ke' ngad: re yao: bam khyole; mae moe; myad genae"- pe"mung: ga"re yao: bam mae" damyo" wa mug: va: mae" li" mo, ngad: ako" ga: yao: bam re ta" ra" .
Alao" yao" mho"zo: qe wa yao: re tau: mung:- ceru: din"pyad' yo mae mo, byu alhab' re zho: nae" qhi" zo: ve khai: mae" qo" nae" i? ga: ta" ako" .
Yesu wa yao: bam re- mug khonho" khai" qo" ko" i? ga: myid' ra" . Yao: bam wa- mug nhad' khai" qo" ga: tau" ako" .
Yesu wa mo, byu qere myid gaung mae zaung: jo, nae" qhid' mae" amyin" byid' ra" . Ai: mug nhad' khai" re yu: yu mung: Mao" So: jeju re bin: caung: lao" khyoe' phai" mung: mo, byu qere gae byid: nae" qhid' mae" yao" Mho" Zo: qere: byid' ke' ra" . mho"zo: qe wa mo, byu qere gae byid' ako" .
Amung: yao: bam wa ngo: nau" re: dajhid' zo: qo" ko" ra" . Yesu wa Mao" So re jeju bin: caung: lao" ngo rere: mo, byu qere gae byid: nae" qhid' mae" yao" mho"zo: qere ta" ra" .
Yaug khao: ngo" nyang" za: gyi: sho' qo" zo" ako" . mho"zo: qe wa zo" tang" to" ra" aje, abai" jham nhad' gyan byang" sho' qo" gaug: zhang: yu: ako" .
Mug zo" ra" mo, byu byid taung ko ngad: ako" . Ai: thao Yesu wa mo, byu qere aitau mae" phao nhao: ke' ra" .
Ailao" jao" yao" mho"zo: qe we' daga" lha khug khyo ye: vao: zaung mung:- Dalmanutha mung" khyo ye" lo" ra" .
Pharishe qe damyo" Yesu jhao" li" mung: yao: we' li" jho" ngag: ako" . Yao: re jham" qu" nug: ra" khyo" Mao" So yao: re o ngaui: rure sagse: qhu" nae" qhid' mae" ve, lho dalam: kad' qhu" la,- ga: yao: re mho' ako" .
Yesu wa so' mo" she mung:- ceqae" mae" byu qe pe"mung: ve, lho re mho' ko" i? Ngo naonhaung" re ta" geli"- cebam re airu" ra" ve, lho kad' qhu" nae" mangad:- ga: ta" ra" .
Alao" Yesu wa yao: bam re nha: to: co' mung: lha khug khyo dam: do; zaung yang: tham: thoete' khyo gau" de; ye" lo" ra" .
Mho"zo: qe wa mug vin nae" to" myhid' pye' ko" ra" . Lha khug mae mug dakhai" za: bo: ra" .
Alao" Yesu wa yao: bam re Pharishe qe: man" we' Herod nho: man" re lha" yang: jao" ge, ga: ta" peim" ra" .
Mho"zo: qe wa Yao: ceru: ta" ru wa ngonhaung" mug mavin yang: ta" ru ngad: ra" ga: yao: cao: yao: jho" ta" na: ako" .
Yao: bam airu: jho" ta" na: rure Yesu ba lao" yao: wa yao: bam re- Naonhaung" pe"mung: mug mavin: ra" khyo re jho" ta" na ko" i? Ana" joe" sho' maba: gyo: shi: ko" i? Naonhaung" ai: qhi" myid: vhao: na shiko" i?
Naonhaung" myo,jid' de, geqere: mamyao ge i? Naonhaung" nokhye' de, geqere: magyo: ge i?
Ngo wa byu ngo" taung re mug ngo" khai" za: cug' phai" zho" rure naonhaung" mabeim: ge i? Zo" tang" ra" aje, aman" jham khonho" gyan byang" sho' naonhaung" gaug: zhang: yu ko" i? ga: myid' ra"- Yao: bam wa- daxe: shid' gyan ngad:- ga: tau" ako" .
Ai mae" byu byid taung re mug nhad' khai" za: cug' phai" zho" ra" au: zo" tang" ra" aje, aman" jham khonho" gyan byang" sho' naonhaung" gaug: zhang" yu ko" i? ga: myid' ra" . Yao: bam wa- nhad' gyan ga: tau" ako" .
Alao" Yesu wa yao: bam re- Naonhaung" ana" joe" sho' pe"mung: maba: gyo: ge i? ga: ta" ra" .
Yesu we' yao" mho"zo: qe wa Betsaida vogaung: khyo joe" ye" ako" . Byu damyo" wa myo, jid dayaug re Yesu jhao" jhui" li" mung: aiyaug re tin: byid: nae" qhid' mae" yao: re mho' ako" .
Yesu wa myo, jid yaug re lo; yang she mung: voyae khyo jhui" thug' lo" ra" . Yao" myo,jid' mae khata: bin: tag' byid: lao" Yesu wa aiyaug: dao mae lo, kai: mung:- Daja: ja: re nao myao: i? ga: yao: re myid' ra" .
Ailao" myo, jid wa tau: mung:- Byu jham re ngo myao:- ngadqere: yao: bam wa sag' gae jham ru" ru su" lhau: ako"- ga: ta" ra" .
Yesu wa aiyaug: myo,jid' dao mae yao" lo, dam: kai: byid' ra"- celhang re yao: wa qam: ke' yang: qu" ke' ra" . Ailao" jao" myo, dam: myao: lo mung: ja: khao: ngo" re qang: qang: za: myao: ra" .
Alao" Yesu wa yao: re- vogaung: khug khyo davao lo" ga: amyin" byid: mung: yao" yham khyo phao nhao: ke' ra" .
Ai: thao re Yesu we' yao" mho"zo: qe wa Kesarea Philipi vogaung: jham khyo ye" lo" ako" . Khyole; mae yao" mho"zo: qere- Su bam wa ngore khag' ngad: ra" ga: ta" ako" i? ga: myid' ra" .
Alao" yao: bam wa yao: re- Damyo" wa qid nyhab' byid: yaug Yohan ngad: ra" ga:- damyo" wa Elia ngad: ra"- amung: damyo" wa lapa qemae" dayaug ngad: ra" ga: ta" na: ako"- ga: tau" ako" .
Yesu wa yao" mho"zo: qere- aire naonhaung" wa ngore khag' ngad: ra" ein: jho ko" i? ga: myid' ra" . Ailao" Petru wa tau: mung:- Nao wa Meshia ngad: ra"- ga: ta" ra" .
Yesu wa yao" mho"zo: qere- ngo khag' ngad: ga" rure naonhaung" khag' rere: data" kyo: ge,- ga: zug' nhao: ra" .
Yesu wa yao" mho"zo: qere- Byu: Yao: Zo: wa khyag' qhui: ru myo: sho' ja: re kham zo: ca" nae"- zug: ade, qe- khinjaung qi: qe we' Tung" pho" qeyang ha: pye' ru qhug' ru we' se' pye' ru qhug' nae" . Ngadqere: sam ba lao" dam: daui: to" li" nae"- ga: mho" shid' ra" .
Yesu wa cekhyo re de: de: za: yao: bam re ta" kyo" ra" . Aimung: Petru wa Yesu re gatau khyo jhui" ye: mung: qobo vhin: ra" khyo" qeim: ra" .
Yesu wa mho"zo: qere lhang: qu" mung: Petru re- Satan we" ngo mae" phao: lo" wa,- nao wa Mao" So shad' khyo" mamyid- byu: shad' khyo" za: myid: ra"- ga: qeim: ra" .
Ai: thao Yesu wa mho"zo: qere we' mo, byu qere yao: jhao" khai: yu mung: yao: bam re- Nga" thao cao" nug yaug wa yao: yao" qhid' mae" ha: pye' yang: yao" pyao: zang vo, mung: nga" thao cao" vashao:-
Pe"mung: ga"re yao: yao" kao so' re khyad' yu nug: ra" yaug khag' ngadqere: kao so' jeim: nae"- nga" mathao mae we' Ngaui Bau" Lau Dao" mathao: yang kao so' jeim: yaug kam" wa yao" kao so' khyad' yu: ru qhug' nae" .
Alao" byu wa mug: myid geim" alhab' re qo" sang: yu ngadqere: yao: yao" kao so' jeim" byaug: ngad: re wa pe" akyu" bo: i?
Byu wa yao" kao so' re pe" ja" yang tha" mung: dam: qo" tug' yu nae" i?
Pe"mung: ga"re Mao" So re malam: ru we' makhyang: mashab: ra" ceqae" mae ngore we' nga" mho" dao: re qho' ra" yaug khag' re ngadqere: Byu: Yao: Zo: wa yao: pho" phungbao we' gyang" lho" ra" mug: lagyo: jham we' mung: daga" joe" li" ra" au: re Byu: Yao: Zo: re: yao: re qho' pye' nae"- ga: ta" ra" .
Ailao" Yesu wa yao: bam re- ngo naonhaung" re ta" ru wa Mao" So: mung"dan: wa qam: so' we' joe" li" rure mathe' myao myao wa cemae na: jo; ra" mo, mae" damyo" mashid genae"- ga: ta" ra" .
Ai: thao khyaug' ba re- Yesu wa Petru- Yaku we' Yohan bam re za: gathaung: san bam myhao khyo jhui" do, lo" ra" . Yao: bam: qhid' kheim: mae yao: Yesu wa ve, bao tha" lo" ra" .
Yao" mai bau: bao: li" ru we' bao: bao: phyu: li" ra" . Myid gaung dao mae" mai bau: zab zo: mo, khag' re: ai qhi" bao: bao: phyu sho' maqo" cid' phyu gengad: ra" .
Amung: yao: bam: qhid' kheim: mae Moshe we' Elia thug' li" mung: Yesu we' jho" jhau: na: ako" .
Ailao" Petru wa Yesu re Asang we"- ngonhaung" cejo, qo mae na: re gai: ra" . Asang: qhid' mae" zaung dazaung- Moshe qhid' mae" dazaung Elia qhid' mae" dazaung- zaung sam lam: ngonhaung" re kad' nhao la,- ga: ta" ra" .
Pe"mung: ga"re yao: bam gyai gyaug: pye' ruyang pe" ta" nae" ru maba lo: ta" ke' ru ngad: ra" .
Ai: thao re jham dathaui: thug' li" mung: yao: bam re losham: nghoe' ra" . Jham thaui: khug mae"- ceyaug wa ngo jhid' de; ra" nga" zo: ngad:- yao" dao: re tae" gyo: ge, ga: thoe jhau: thug' li" ra" .
Alao" yao: bam wa avai: ayae khyo nyag din taung" qu" ke' ako" . ngadqere: Yesu mae" je yang: gatau khag' rere: mathe' myao lo: gengad: ra" .
Ai: bam mae" yao: bam dam: tug' gyo" lo: na: au: Yesu wa mho"zo: qere Byu: Yao: Zo: shid: rumae" madam: daui: to" li" li" wa naonhaung" the' myao: ra" khyo re khag' rere: data" kyo: ge,- ga: zug' nhao: ra" .
Yao: bam wa Yesu amyin" dao: re phug' cao" gengadqere: shid: rumae" dam: daui: to" li" ga" ru wa pe" ga" ru ngad: i? ga: yao: bam yao: cao: jho" ta" qham: na: ako" .
Alao" yao: bam wa Yesu re- Elia shi" sao qhid' joe" li" nae" ga:- Tung" Pho" qe pe"mung: ta" ko" ra" i? ga: myid' ako" .
Yesu wa yao: bam re- Ja: khao: ngo" re jin" jin" seim" nyhang" to: nae" qhid' mae" Elia wa gaigai: yao: sao qhid' joe" li" nae" ngad:- ngadqere: Jham: Mugsug' mae Byu: Yao: Zo: wa khyag' qhui: ru myo: sho' kham zo: mung: ha: pye' ru qhug' li" nae" ga: pe"mung: tung" to" ra" i?
Ngo naonhaung" re ta" ru wa Elia wa joe" li" ava"- yao" khyo re Jham: Mugsug' mae tung" to" ru we' dakhyo: yao: bam o nug: ra" khyo" yao: re kad' yu vako" ra"- ga: ta" ra" .
Yesu we' mho"zo: sam yaug wa- dang: ra" mho"zo: qejhao" joe" lo gelao" yao: bam: lhang" gam: byu phung: mo" zang zang" na: bam: ru we' Tung" Pho" qe wa yao: bam we' jho" ta" ngag: na ko" rure yao: bam lomyao: ako" .
Mo,byu qe Yesu re myao lao"- yao: jhao" tao" ye: mung: yetug: ako" .
Yesu wa yao" mho"zo: qere Pe" ja" khyo re naonhaung" yao: bam we' jho" ta" ngag: na ko" i? ga: myid' ra" .
Mo, phaung mae" byu dayaug tau: mung:- Mho" Pho" we"- ngo nao jhao" nga" zo: re jhui" li" ra" . Pe"mung: ga"re yao: wa nhad' jid yui bo: ra" yaug ngad: ra" .
Ai: yui vao: jaung" khao: ngo" myidgaung khyo be; lhang" ke' mung: nhad' mae" nyab dui" athaui: thaui: thug' ru we' zaui kyag' mung: gaung geim" kyaung: thin: byaug byaug mung: ra"- ai: yui re khe' thug' pye' byid: nae" qhid' mae" ni" mho"zo: qere ngo mho' ngadqere: yao: bam maqo" khe' thug' pye' ngad: ako"- ga: Yesu re ta" ra" .
Ailao" Yesu wa yao: bam re- Lam khug: myid mabo: ra" byumyu" we"- ngo naonhaung" we' daga" khomyhao" joe" sho' na zai i? Ngo naonhaung" re khomyhao"joe" sho' zang: kham byid: zai i? Ai: yauggai nau" re ngojhao" jhui" lo geri:- ga: ta" ra" .
Yao: bam wa ai: yauggai nau" re Yesu jhao" jhui" lo: ako" . Ai: yui wa Yesu re myao lao"jao" ai: yauggai nau" re lao" thin: jab: lo" nhao mung: myid gaung khyo gyang: be; lo" ru we' nhad' mae" nyab dui" athaui: thaui: lang" lhe' lhau: ra" .
Yesu wa yao: pho" re- yao: ceru: boe" ru khomyhao" ngad va" i? ga: myid' ra" . Yao: pho" wa- Zonau" mae" ngad va" ga: tau" ra" .
Yui wa yao: re se' pye' nae" ga: myo: sho' lhang yao: re myi: mae qid mae lang" be; zaui: ke' ke' mung: ra" . Nao qo" boe" ngad: re wa ngopha: re nhag' khyag' ru we' bao" yu la,- ga: ta" ra" .
Yesu wa- Nao qo" boe" ngad: re wa ein: pe"mung: ta" i? Lam khug: myid bo: ra" yaug: qhid' mae" ja: khao: ngo" qo" gai: boe" ra"- ga: ta" ra" .
Ailao" jao" ai: zoshao: yao: pho" wa- Ngo lam khug: ra"- nga" malam" ra" myid re bao" thaug' yu la,- ga: hug' ta" ra" .
Yesu wa mo, byu qe yao: jhao" tao" zang" phaung: lo: na: rure myao lao" ai: makhyang" ra" yui re- Nhad' jid nojid: ra" yui we"- ngo nao re amyin" byid' ra"- Yauggai nau" mae" thug' lo" wa,- yao: mae khonhae" re: dadam: vao lo:- ga: qeim: ra" .
Ai: makhyang" ra" yui wa gyi: hug' yang: ai: yauggai nau" re lao" thin: jab nhao mung: yao" khug mae" phao: thug' lo" ra" . Yauggai nau" re: sushid mao we' dakhyo: lang" jo; ra" . Byu myo: sho' wa yao: shid: ava"- ga: ta" ako" .
Ngadqere: Yesu wa ai: yauggai nau" lo, mae zaui: mung: she: to" ke' ra" . Ailao" ai: yauggai nau" wa to" ye; li" ra" .
Yesu wa yham khug khyo dam: vao lo" mung: yao: za: na: au: yao" mho"zo: qe wa yao: re- Ngonhaung" ai: yui re pe"mung: maqo" khe' thug' pye' geli" laug i? ga: myid' ako" .
Yesu wa yao: bam re- Akyu" mho' ruyang mangad: re wa gatau pe" yang re: ceja" yui re maqo" khe' thug' pye'- ga: ta" ra" .
Yesu we' yao" mho"zo: qe wa aimae" to" mung: Galile khyo" lai: ye" lo" ako" . Ai: khyo re khag' rere: maba nhao nug ngad: ra" .
Pe"mung: ga"re Yesu wa yao" mho"zo: qere- Byu: Yao: Zo: wa byu qe: lo, khug khyo ab byid' pye' ru qhug' mung: yao: bam wa yao: re se' pye' li" genae"- ngadqere: se' pye' thao sam ba re yao: wa dam: daui: to" li" nae" ga:- mho" byid' na: ruyang ngad: ra" .
Yao" mho"zo: qe wa yao" mho" shid' dao: re maba: gyo: ko" ngad: ra" . Ngadqere: yao: bam wa yao: re mavae" myid: gengad: ra" .
Yesu we' yao" mho"zo: qe wa Kapena-um khyo joe" ye" ako" . Yham khug mae yevao: na thao Yesu wa yao" mho"zo: qere Naonhaung" wa khyole; mae pe" nam jho" ta" ngag ko" i? ga: myid' ra" .
Ngadqere: yao: bam wa sae za: tae" bam: ako" . Pe"mung: ga"re yao: bam wa khyole; mae yao: bam mae" khag' qi" thao" ngad: ga" rure yao: cao: jho" ta" ngag: lo geyang: ngad: ra" .
Ailao" Yesu wa zaung: jo, mung: daxe: shid' yaug re khai: yu yang: yao: bam re- Qhid' mae na nug yaug wa alhab' mo; thao mae na ca"- amung: alhab' mo; daui daui yaug boe" ca"- ga: ta" ra" .
Yesu wa zoshao dayaug re jhui" yu mung: yao: bam: agaung: mae yhe' to" ra" . Ai: zoshao re yao" lo; yang ge; ci zo" re" yao: bam re-
Zoshao qe mae" ceru" ra" zoshao dayaug re nga" mang khyo" lham: khae: yu: ra" yaug khag' ngadqere: ngore lham: khae: yu: ra" . Amung: ngore lham: khae: yu: ra" yaug khag' ngadqere: ngore za: lham: khae: yu: ru mangad:- ngore nhao: ke' ra" yaug rere: lham: khae: yu: ra"- ga: ta" ra" .
Yohan wa Yesu re Mho" Pho" we"- ni" mang: yang yui khe' thug' na: ra" byu dayaug re ngonhaung" myao:- ngadqere: yao: wa ngonhaung" we' daga" cao yaug mangad: mung: yao: re ngonhaung" tam" pye' co' va"- ga: ta" kyo" ako" .
Yesu wa- yao: re datam" ge,- pe"mung: ga"re nga" mang khyo" yang mug' pho: mau" bin: zaui: thao nga" khyo re magai: ra" dao: xoe" xoe" za: qo" ta" byu khag' mana .
Pe"mung: ga"re nyhao: re gye makad' ra" yaug wa nyhao" shad' mae" byu ngad: ra" .
Ngo naonhaung" re dang za: ta" ru wa- Nga" byu qe ngad: ako" ga" ra" khyo" yang naonhaung" re qid dakeim byid: jhaug' yaug khag' ngadqere: gaigai: yao: aphug' jhaung qhu" qo" khae: yu nae"- ga: ta" ra" .
Amung: ngore lam khug: na: ra" ce: zoshao qemae" dayaug yaug re lam khug: myid zai" phyo' ra" yaug khag' ngadqere: yao" lang zang: mae laug lhang gye, qi: taui" lhao: mung: qid tham: khug khyo pye' zaui: ke' ru wa yao" qhid' mae" je: gai: ra" .
Ni" lo; yang ni" lam khug: myid re zai" phyo' byid' ngad: re wa- ai: lo, re qam" phyid' pye' wa,- lo, shid' lo, geim" we' myi: khonhae" re: mashid masham: ra" myiqid tham: khyo gyo" lo" nae" tho' lo, dashad' made, lo: kao so' daui: ra" khyo vao ye: nae" ru wa ni" qhid' mae" je: gai: ra" .
Ni" khyid: yang ni" lam khug: myid re zai" phyo' ngad: re wa ai: khyid re qam" phyid' pye' wa,- khyid shid' khyid geim" we' myi: khonhae" re: mashid masham: ra" myiqid tham: khyo gyo" lo" nae" tho' khyid dashad' made, lo: kao so' daui: ra" khyo vao ye: nae" ru wa ni" qhid' mae" je: gai: ra" .
Ni" myo,jid' yang ni" lam khug: myid re zai" phyo' ngad: re wa- ai: myo,jid' re thad' pye' wa,- myo,jid' shid' shad' geim" we' khonhae" re: myi: mashid masham- yao: bam re zo" ra" laug daung: khonhae" re mashid: ra" myiqid: tham: khyo gyo" lo" nae" ru tho' mae- myo,jid' dashad' za: de, mung: Mao" So: mung"dan: khyo vao ye: nae" ru wa ni" qhid' mae" je: gai: ra" .
Xeim: re xo: ke' yang: kyang" shao: pye' ru we' dakhyo:- byu alhab' rere: myi" yang kyang" shao: pye' li" nae" .
Xo: wa gai: ra"- ngadqere: ai: xo: shao: byaug lao"- ai: xo: re dam: ngae sho' naonhaung" khoru: qo" kad' yu genae" i? Naonhaung" khug mae jho" zam" khug: ra" xo: bo: jo, mung:- dayaug we' dayaug ngaui pyo: yaug yo za: zam" khug: na ge,- ga: ta" ra" .
Ai: thao Yesu wa ai: jo, qo mae" Yuda mung" khyo ye" lo" mung: Yodan gyaung: thoete' khyo gau" de; ye" lo" ra" . Byu phung: mo" zang yao: jhao" dam: zang" phaung: li" gelao"- yao: khonhae" re: lhaung" kad' ru we' dakhyo:- yao: bam re mho" shid' ra" .
Pharishe qe damyo" Yesu jhao" li" mung: yao: re jham" qu" zo" re"- byu dayaug yaug wa yao" yham sang myhi" re kao" pye' gai: i? ga: myid' ako" .
Yesu wa yao: bam re- Naonhaung" re Moshe khoru: amyin" byid' to" ra" i? ga: dam: tug' myid' ra" .
Yao: bam wa- Kao: mugsug' tung" byid: mung: kao" pye' nae" akhang" byid' to" ra"- ga: tau" ako" .
Ailao" Yesu wa yao: bam re Naonhaung" nhag' lam: qao ko" ruyang ce: amyin" naonhaung" qhid' mae" tung" to: co' ru ngad: ra" .
Ngadqere: sao qhid' maqhid phan" to" au: mae" Mao" So wa yauggai we' myiqe: re phan" to" ra" .
Airumung: yauggai wa yao: myhi" we' yao: pho" re to: co' mung: yao" yham sang myhi" we' yezam" khug: na: li" nae" .
Alao" yao: shid' zo: wa dagaung dasho: za: boe" lo genae" . Yao: shid' zo: wa- shid' zo: mangad:- dayaug za: ngad: ra" .
Airumung: Mao" So: yang zham" to" rure byu: yang dazai" kao: ge,- ga: ta" ra" .
Yham khug mae dam: lo" na: au:- ce: khyo Yesu re dam: myid' ako" .
Alao" Yesu wa yao: bam re- yao: yao" yham sang myhi" re kao" pye' mung: gatau dayaug re dam: xo' yu: ra" yaug wa yao" yham sang myhi" re shad' yaug ngad: ra" .
Ai we' dakhyo: yao: yao" yham sang pho" re kao" pye' mung: gatau dayaug we' lo, dam: xo' yu: ra" yaug wa lao shad' yaug ngad: ra"- ga: ta" ra" .
Byu daqhae: wa zoshao qere lo, kai: mung: shaman" byid: vashao:- ga: Yesu jhao" jhui" li" ako" . Ngadqere: mho"zo: qe wa yao: bam re qeim: ako" .
Aire Yesu myao lao"- nhag' qu" yo" ru we' yao" mho"zo: qere- Ai: zoshao qere ngojhao"lo nhao: ke' ge,- pe"mung: ga"re Mao" So: Mung"dan: wa airu" mo; nho: mung"dan: ngad: ra" .
Ngo naonhaung" re dang za: ta" ru wa Mao" So: Mung"dan: re zoshao we' dakhyo: makhae: yu: ra" yaug wa ai: khug khyo maqo" vao ye: nae"- ga: ta" ra" .
Amung: Yesu wa zoshao qere yao" tao: kheim" khyo vo; yu mung: yaug khao: ngo" dao mae lo, kai: yang: shaman" byid' ra" .
Yesu wa gyaung: khyo mae dam: su" lo" na: au:- byu dayaug wa tao" li" mung: Yesu qhid' kheim: mae pad' thaug' thaug' yang: yao: re- Gai: ra" Mho" Pho" we"- Apyad ato: kao so' qo" yu nae" qhid' mae" ngo pe" kad' ca" i? ga: myid' ra" .
Yesu wa yao: re- Nao ngore pe"mung: gai: ein: ta" i? Mao" So mae" je yang: gai ru khag' mana .
Byu dase'- su: myi: dalhad'- su: zai dakhug'- madang: ra" sagse: dakham- damhug' pyag' zo:- ni" myhi" we' ni" pho" re phug' myao: wa,- ga" ra" amyin" dao: jham re nao ba gau ngad: ra"- ga: ta" ra" .
Ai: yaug wa Yesu re Mho" Pho" we"- ai: amyin" dao: jham alhab' re zoqae: yo, mae" ngo phug' cao" lo va"- ga: tau" ra" .
Yesu wa yao: re jhid' de; myid we' zhaug' qu" mung:- nao daja: ca" ashi"- nao lo" wa,- ni" jo,nho" jham re lo" aung: mung: myaung sho: mo, re gae byid: wa,- ailao" nao mug: khaung: mung"dan: mae jo,nho" qo" nae"- amung: nga" thao cao" la,- ga: ta" ra" .
Yesu dao: re yao: the' gyo: lao"- myo, nho phyug' mung: sham: lo" byaug: ru we' nhag' kaug' zang phao: lo" ra" . Pe"mung: ga"re yao: wa jo,nho" gyai qo" yaug ngad: ra" .
Yesu wa yao" mho"zo: qere lhang: qu" mung:- Jo,nho" qo" ra" mo, wa Mao" So: Mung"dan: khyo vao ye: nae" qhid' mae" gyai qug: ako"- ga: yao: bam re ta" ra" .
Mho"zo: qe wa Yesu dao: re gyo" mug' ako" . Alao" Yesu wa yao: bam re Nga" zo: bam we"- Mao" So: Mung"dan: khyo vao ye: nae" gyai qug' ra" .
Jo,nho" qo" ra" yaug Mao" So: mung"dan: khyo vao ye: laui: ra" tho' gola: u wa nghe' no: dung: khyo" vao: lai: lo" nae" ru wa je: laui: ra"- ga: dam: ta" ra" .
Mho"zo: qe wa matho' ta" losho' mug' byaug: ru we'- Airu: ngad: re wa khoyaug khyad' yu: ru qhug' nae" laug i? ga: yao: cao: jho" ta" ako" .
Yesu yao: bam re tau: qu" mung: Aiwa byu: yang magai: boe"- ngadqere: Mao" So wa gai: boe" ra"- Mao" So wa ja: khao: ngo" re qo" boe" ra"- ga: ta" ra" .
Ailao" Petru wa Yesu re- Qu" wa,- ngonhaung" wa alhab' re to" pye' co' yang: ni" thao cao" va"- ga: ta" ra" .
Yesu wa yao: bam re- ngo naonhaung" re dang za: ta" ru wa nga" mathao mae we' Ngaui Bau" Lau Dao" mathao: yang yham- yo- mao: nhaung:- nhae: mo"- myhi" pho"- zo: dau jham re to" pye' co' ra" yaug khag' ngadqere:
ce: apyad mae yhin" ru we' daga" yham- yo- mao: nhaung:- nhae: mo"- myhi" pho"- zo: dau jham re dayo nho" qo" khae: yu: li" genae"- thao: pyad ngad lao"- apyad ato: kao so' qo" yu genae" .
Ngadqere: qhid' au: mae" mo, myo: sho' wa nhaung thao" khyo ngad: li" genae"- nhaung thao" mae" mo, myo: sho' kam" wa qhid' au: mae ngad: li" genae"- ga: ta" ra" .
Alao" Yao: bam Yerusalem khyo do, lo" na ko" au: Yesu wa mho"zo: qe: qhid' au: mae su" na: ra" . Yao" mho"zo: qe wa mug' mung: thao cao" mo, wa gyaug: ako" . Yesu wa mho"zo: daxe: shid' yaug re dam: khai: yu mung: yao" dao mae boe" li" nae" ra" khyo re ta" kyo" ra" .
Tae" gyo: ge,- ngonhaung" Yerusalem khyo do, lo" na va"- Byu: Yao: Zo: wa- ai: mae khinjaung qi: qe we' Tung" Pho" qe: lo, mae ab: pye' ru qhug' nae"- amung: yao: bam wa Byu: Yao: Zo: re se' pye' nae" qhid' mae" dao: phyid' mung: taung bug qe: lo, khyo ab: pye' li" genae" .
Taung bug byu qe wa Byu: Yao: Zo: re jung" ru we' khata: phoe" sheim: mung: be, yang: se' pye' li" genae" . Ngadqere: yao: wa sam ba thao re dam daui: to" li" nae" ngad:- ga: ta" ra" .
Zebede yao: zo: Yaku we' Yohan tao wa Yesu jhao" te' lo mung: yao: re- Mho" Pho" we"- ngotao nao re mho' ra" ja: ngotao re kad' byid: nae" ngotao o: ra"- ga: ta" ako" .
Ailao" Yesu wa yao: tao re- ngo naotao: qhid' mae" pe" kad' byid: nae" o ko" i? ga: myid' ra" .
Yao: tao wa Yesu re- Nao phungbao we' kho: kham boe" lao"- ngotao re ni" lo, yo shad' mae dayaug- lo, kaung: shad' mae dayaug nao we' daga" zaung nhao la,- ga: ta" ako" .
Ngadqere: Yesu wa yao: tao re- Naotao pe" mho' na ko" rure naotao maba ko" ngad: ra"- naotao wa ngo shaug' ca" ra" keim re qo" shaug' genae" i? Ngo kham: yu ca" ra" qid nyhab' re qo" kham: yu genae" i? ga: myid' ra" .
Ailao" yao: tao wa Yesu re- Ngotao qo" doe;- ga: tau" ako" . Yesu wa yao: tao re- ngo shaug' ca" ra" keim re naotao qhug' shaug' genae"- ngo kham: yu ca" ra" qid nyhab' re qhug' kham: yu genae" .
Ngadqere: nga" lo, yo shad'- lo, kaung: shad' mae khoyaug zaung nae" rure khyin: yu nae" qhid' mae" ngo mae akhang" majo,- ai wa Mao" So: yang nyhang" to: byid' ra" mo; qhid' mae" za: ngad: ra"- ga: ta" ra" .
Gatau: mho"zo: daxe yaug ai: khyo re gyo: gelao"- Yaku we' Yohan tao re nhag' yo" ako" .
Yesu wa yao" mho"zo: qere yao: jhao" khai: yu mung: yao: bam re- Mao" So re malam: ra" mo, qemae" eib nae" akhang" qo" ra" mo, wa mung" byu qe: dao mae qam: so' we' eib: ako" . Zug: au: jhaung qere: kheim: so' qo" rure naonhaung" ba: ako" .
Naonhaung" gyo: mae kam" wa airu: magai: ngad- Naonhaung" mae" je: qi: nug: ra" yaug khag' ngadqere: yao: wa alhab' mo; daui daui yaug boe" ca" .
Naonhaung" mae" au: jhaung boe" nug yaug khag' ngadqere: yao: wa alhab' mo; jeim kad' ca"-
Pe"mung: ga"re Byu: Yao: Zo: lhao" re: su re yam" zo: nae" qhid' mae" joe" li" ru mangad:- su re caung da" nae" we' byu myo: sho' re khyad' yu nae" qhid' mae" yao" kao so' re byid' pye' nae"- ga: joe" li" ru angad:- ga: ta" ra" .
Alao" yao: bam wa Yerikho khyo joe" ye" ako" . Yesu wa yao" mho"zo: qe we' byuphung: mo" zang we' daga" Yerikho mae" dam: thug' lo: na ko" au:- Tema nho: yao: zo: Barteme ga: mang: ra" mho' zo: byu myo, jid dayaug wa khyoyae mae zaung: jo; ra" .
Yao: wa Nazared mae" Yesu joe" na: rure the' gyo: lao" zag: hug' mung:- Davi yao: zo: Yesu we"- ngore nhag' khyag' yu la, wo"- ga: ta" ra" .
Myo: sho' mo, wa yao: re sae za: na nae" qhid' mae" qeim: ako" . Ngadqere: yao: wa- Davi yao: zo: we"- ngore nhag' khyag' yu la, wo"- ga: je: zag: hug' ra" .
Ailao" Yesu wa thang mung: Yao: re khai: lo ge,- ga: ta" ra" . Yao: bam wa myo, jid re khai mung: yao: re- Ngaui bau: se,- To" wa,- yao: nao re khai: na: ra"- ga: ta" ako" .
Ailao" yao: wa yao" bau: qhang khyad' shalhaui" pye' yang: pag' to" li" mung: Yesu jhao" ye" lo" ra" .
Yesu wa yao: re- ngo ni" qhid' mae" pe" kad' byid: nae" nao o: i? ga: myid' ra" . Ailao" myo, jid wa Yesu re- Asang we"- nga" myo, re myao nhao la,- ga: ta" ra" .
Yesu yao: re- Su" lo" wa,- ni" lam khug: myid wa nao re gai nhao: ava"- ga: ta" ra" . Ailao" jao"- myo, myao: lo mung: Yesu ye" lo" khyo thao mae cao" ye" lo" ra" .
Yesu we' yao" mho"zo: qe wa Yerusalem we' Zhan: lun: bam khyid mae" Betphage we' Bethani khyo jhao" li" na lao"-
Yesu wa mho"zo: shid' yaug re nhao: ke' mung: yao: shid' zo: re- Ni" shid' zo" qhid' au: mae" vogaung: khyo ye" lo" ge,- vogaung: khug khyo vao ye: we' khag' re: mazaung: qu" shi" ra" loze nau" dadau: taui" to" rure ni" shid' zo: yemyao genae"- aire pheim: yu mung: she: lo ge,-
Byu dayaug yaug Pe"mung: airu: kad' ko" i? ga: ni" shid' zo: re myid: lao"- ni" shid' zo: wa yao: re Asang cere ci qo: ga"- ana" yao: jao" cekhyo dam: tug' nhao: ke' byid: nae" ga" ein: ta" ge,- ga: ta" ke' ra" .
Yao: shid' zo: wa ye" lo" mung: yham dayham: kham: dung: ayae- khyodang shad' mae loze nau" dadau: taui" to" rure yemyao lao" aire yepheim: ako" .
Aitau mae ye; jo; ra" mo, wa loze nau" pe"mung: pheim ko" i? ga: yao: shid' zo: re myid' ako" .
Yao: shid' zo: wa Yesu ta" ke' ru we' dakhyo: yao: bam re ta" kyo" ako" . Ailao" yao: bam wa yao: shid' zo: re loze nau" pheim: she: lo" nhao: ako" .
Yao: shid' zo: wa loze nau" re Yesu jhao" she: lo mung: loze nau" dao mae yao: shid' zo" mai bau: nhe: byid' ako" . Yesu re: loze nau" dao mae do; zaung: ra" .
Byu myo: sho' re: yao: bam: mai bau: jham re khyodang mae myhung: byid' ako" . Gatau damyo" wa pa: din" mae" cilo: ra" sag' vho' sag' dang" jham re khyodang mae myhung: byid' ako" .
Yesu qhid' au: mae" mo, byu qe we' thao cao" ra" mo, byu qe wa zag: hug' mung:- Hosana- Asang: mang we' joe" li" ra" yaug wa ngaui lho" vashao: wo"-
Joe" lo nae" ra" ngonhaung" yao: pho" Davi mung"dan: wa ngaui lho" vashao: wo"- Myhao: thao" ra" jo, qo mae Hosana ngad vashao: ga: ta" ako" .
Yerusalem khyo joe" lao" Caung: pa" Yham khug khyo vao ye: mung: ja: khao: ngo" re yecao" qu" lhau: ra" . Ba vao: lo" na lao" mho"zo: daxe: shid' yaug we' yao: wa Bethani vogaung: khyo ye" lo" ra" .
Ai: thao: ba Yesu we' yao" mho"zo: qe wa Bethani mae" dam: lo: na: au:- Yesu wa vae: moe' ra" .
Ailao" Yesu wa avho' maung" jo; ra" pho' ham" gae dagae re va: mae" the' myao: ra"- yao: wa ashi: zaui" laug ga: pho' ham" gae qao: khyo ye" lo" ra" . Pho' ham" shi: zaui: yo, mangad: yang: avho' za: maung" jo; rure yemyao: ra" .
Alao" Yesu wa pho' ham" gae re thao phyao: dapyad daqae: khonhae" re: ni" ashi: khag' maqhug' zo: geshao:- ga: ta" ra" . Yao" mho"zo: qere: ai: dao: re the' gyo" ako" .
Yesu we' mho"zo: qe wa Yerusalem khyo joe" ye" ako" . Ailao" Yesu wa Caung: pa" Yham khug khyo vao ye: mung: Caung: pa" Yham khug mae zai aung: zai: vai mo, re khe' thug' mung: ngaui tha" zo: mo; jaung: jham we' phaung" kyug' aung: zo: mo; tao" khau" jham re tau: phaug' sin" pye' byid' ra" .
Yesu wa Caung: pa" Yham vang" khyo" pe" ja" zai rere: maci: lai: lhau nhao ngad: ra" .
Amung: yao: wa mo, byu qere- Nga" yham re byumyu" cao jab qera" akyu" mho' yham ga: mhang" genae" ga: Jham: Mugsug' mae tung" to" mangad: i? Ngadqere: naonhaung" wa aire damya, laug aug' kad' pye' avako"- ga: mho" byid' ra" .
Aikhyo re khinjaung qi: qe we' Tung" Pho" qe the' gyo: gelao"- Yesu re se' pye' nae" khyo qho: ako" . Pe"mung: ga"re mo, byu qe alhab' yao: mho" byid' ra" khyo re mug' hao" na: bam geyang: yao: bam wa Yesu re gyaug: ako" .
Myi" thao joe" lo lao" Yesu we' mho"zo: qe wa vomo" mae" thug' lo" ko" ra" .
Ai: thao: ba no' mae" Yesu we' mho"zo: qe su" lai: lo" na: au: ai: pho' ham" gae wa gae geim" kyaug' shid: jo; rure myao: ako" .
Ailao" Petru wa myid: beim: mung: Yesu re Mho" Pho" we"- qu" wa,- nao nhang: co' ra" pho' ham" gae kyaug' shid: byaug vanhaung- ga: ta" ra" .
Yesu wa tau: mung: yao: bam re Mao" So re lam khug: na ge,-
Ngo naonhaung" re dang za: ta" ru wa yao: yao" nhag' lam: khug mae aug' o: myid mabo lo: yao: yao: ta" ru we' dakhyo: boe" nae"- ga: lam: ra" yaug khag' ngadqere: ce: bam re- bam nao qui" lo" wa,- amung: panglai: khyo gyo" vao lo" wa,- ga: ta" ngad: re ai wa yao: ta" ru we' dakhyo: boe" nae" .
Airumung: ngo naonhaung" re ta" ru wa Naonhaung" mho' ra" ja: alhab' qo" yu nae" ein: lam ge,- ailao" naonhaung" gaigai: yao: qo" khae: yu genae" .
Naonhaung" akyu" mho' ye; jo; au: naonhaung" re shad' lhoe" ra" yaug: qobo jham re khyad' pye' byid: ge,- ailao" za: mug: gaung dao mae" Pho" Mao" So wa naonhaung" shad' lhoe" ra" qobo jham re khyad' pye' byid: nae" .
Su gaje qere naonhaung" qobo makhyad' byid: ko" re wa mug: khaung dao mae" naonhaung" Pho" re: naonhaung" shad' lhoe" ra" qobo re makhyad' byid: nae"- ga: ta" ra" .
Yesu we' mho"zo: qe wa Yerusalem khyo dalhang dam: joe" lo: ako" . Yesu wa Caung: pa" Yham mae su" qin" au:- khinjaung qi: qe- Tung" Pho" qe we' zug: ade, qe yao: jhao" li" mung:-
Nao aijham re pe" kheim: so' khyo" yang kad' i? Nao re aijham kad' nae" ce: kheim: so' khag' yang byid' to" i? ga: Yesu re myid' ako" .
Yesu wa yao: bam re Ngo naonhaung" re dao: dakheim: myid: geli"- naonhaung" aire tau: gelao"- aijham re ngo pe" kheim: so' yang kad' rure naonhaung" re ngo ta" kyo: nae" .
Yohan byid' ra" qid nyhab' wa Mao" So: kheim: so' khyo" yang ngad: i? Mangad: lao"- byu: kheim: so' khyo" yang ngad: i? Ngo re tau: gela,- ga: ta" ra" .
Ailao" yao: bam wa- Mao" So: kheim: so' khyo" yang ngad: ra" ein: ngonhaung" ta" re wa- airu: ngad: re pe"mung: naonhaung" yao: re malam" ko" i? ga: yao: ta" li" nae" .
Amung: byu: kheim: so' khyo" yang ngad: ra" ein: ngonhaung" ta" nae" i? ga: yao: cao: jho" qham: ako" . ( Yao: bam wa mo, byu qere gyaug: ako"- pe"mung: ga"re byu alhab' mo, wa Yohan wa gaigai: yao: lapa ngad: ra" ga: myid: ako" . )
Ailao" yao: bam wa tau: mung:- ngonhaung" maba ga: Yesu re ta" ako" . Yesu yao: bam re- Aijham re pe" kheim: so' yang kad' rure ngore: naonhaung" re mata" kyo: nae"- ga: ta" ra" .
Yesu wa dao: tau" jham we' yao: bam re ta" ra" . Byu dayaug wa sabyi khyae dakhyae qho" to: mung:- aire khyae kyae" lhang" to:- sabyi pyag' khung: dau" to" ru we' gyebyu zaung dalam: kad' to: mung: khyae kad' zo: mo, re ngho: byid' to: co' yang: gatau: mung" khyo ye" lo" ra" .
Ayo, joe" lao"- yao: wa khyae ngho" zaui: mo, jhao" jeim dayaug re khyae ngho: phug' sabyi shi: mho' nhao: ke' ra" .
Khyae ngho" zaui: mo, wa ai: jeim re lham: taui" be, mung: akeim dam: nhao: ke' ko" ra" .
Khyae sang wa gatau jeim dayaug re dam: nhao: ke' ra" . Khyae ngho" zaui: mo, wa ai: jeim re au: lham: be; cad'- dae te' mung: qho' lham: phyo' ako" .
Amung: khyae sang wa jeim gatau dayaug re dam: nhao: ke' lao"- khyae ngho" zaui: mo, wa yao: re lham: se' pye' ako" . Gatau myo: sho' mo, rere: dakhyo: za: be, mo, re be,- se' pye' mo, re se' pye' mung: kad' ako" .
Khyae sang wa nhao: ke' nae" ru yao" zote: zo: dayaug za: adang: alo" . Amung: yao: wa- Nga" zo: re wa lham: phug' myao: genae"- ga: ta" yang: lo" thao" mae khyae ngho" zaui: mo, jhao" yao: zo: re nhao: ke' ra" .
Ngadqere: khyae ngho" zaui: mo, wa Ceyaug wa khyae sang: nho: yham khaung sang nae" yaug ngad: ra"- lo geri: Ceyaug re se' pye' gelang:- ailao"- yao" jo,nho" wa nyhao: mae" boe" zai ngad: ra" ga:- yao: cao: yao: jho" ta" ako" .
Amung: yao: bam wa yao: re taung" yu yang: se' pye' mung: khyae taung gaung mae yeshapye' to" ako" .
Ailao" khyae sang wa khoru: kad' nae" i? Yao: wa li" mung: khyae ngho" zaui: mo, re se' pye' yang: ai: sabyi khyae rere: gaje qere byid' li" nae" .
Amung: Yham zhaug' mo, khyin: khyo" pye' ra" laug baui wa yham jheim mae" akhyag: thao" ra" laug baui boe" lo va" .
Ce wa Mao" So: yang kad' ru ngad: ra" . Aiwa ngonhaung" qhid' kheim: mae mug' pho: mau" ngad: ra"- ga" ra" jham: dao: re naonhaung" manghe' qu" ko" i? ga: ta" ra" .
Yuda au: jhaung qe wa yao: bam re qang yang: Yesu ce: dao: tau" re ta" rure ba gemung: yao: bam wa Yesu re taung: nae" seim" ako" . Ngadqere: byuphung: mo" re gyaug: ako" . Amung: yao: bam wa Yesu re nha: to: co' mung: phao: lo" ko" ra" .
Ai: thao re yao: bam wa Yesu yao" dao: thoe: yang yao: re taung: nae" qhid' mae" Pharishe qe daqhae: we' Herod byu daqhae: re Yesu jhao" nhao: ke' ako" .
Yao: bam li" mung: Yesu re Mho" Pho" we"- nao wa dangman" ru we' khag' rere: myo, nho makhyin: rure ngonhaung" ba: ra" . Pe"mung: ga"re nao wa byugaui maqu" lo: Mao" So: khyo re dang dang za: mho" na: ra" . Roma Khosin" re khang: gai: byid' i? Magai: byid: i?
Ngonhaung" byid: zai: i? Mabyid: zai i? ga: myid' ako" . Yesu kam" wa yao: bam geim kad' rure ba mung: yao: bam re- Naonhaung" ngore pe"mung: jham" qu" ko" i? Ngo jhao" ngaui dakye' cilo: qu" ge,- ngo qu" qu" nae"- ga: ta" ra" .
Ailao" yao: bam wa ngaui dakye' cilo: ako" . Yesu wa Cemae khag' sulho we' khag' mang aso: de; ra" i? ga: myid' ra" . Yao: bam wa yao: re Roma khosin" sulho we' mang aso: de; ra"- ga: tau" ako" .
Yesu wa yao: bam re Roma khosin" we' sin" ra" gu: Roma Khosin" re byid: ge,- Mao" So we' sin" ra" gu: Mao" So re byid: ge,- ga: ta" ra" . Yao: bam wa gyai mug' byaug: ako" .
Ai: thao re dam: daui: to" li" khyo majo, ga: ta" na ko" ra" Saduke damyo" Yesu jhao" li" mung:-
Mho" Pho" we"- byu dayaug yaug: yao: mao: wa zo: dau maqo" lo: yao" yham sang myhi" re shid: cug' to: co' ngad: re aiyaug: yao: nhaung: wa yao: mao" cug' mo" re gaug mung: yao: mao" qhid' mae" zo: dau nyaug xo' myhung byid: ca"- ga: Moshe ngonhaung" re tung" to: byid: co' ra" .
Ana"- yao: mao: yao: nhaung: nhad' yaug na: ako" . Mao: mo" yaug wa myi: dayaug lo,xo' yu: ra"- ngadqere: zo: dau maqo" lo: shid: lo" ra" .
Alao" mao: le; yaug cug' dam: gaug: ra"- mao: le; re: zo: dau maqo" lo: shid: lo" ra" . Sam yaug ein: yaug re: ai we' dakhyo: zo: dau maqo" lo: shid: lo" ra" .
Yao: tao ho' nhad' yaug geim" zo: dau maqo" lo: shid: lo" ko" ra" . Lo" thao" mae ai: myiqe: re: shid: lo" ra" .
Shid: rumae" dam: daui: to" li" rumae ai: myiqe: myhi" wa khoyaug: yham sang myhi" ngad nae" i? Pe"mung: ga"re yao: tao ho' nhad' yaug geim" aiyaug re ceim" ngho" vako" ra"- ga: ta" ako" .
Alao" Yesu wa yao: bam re Naonhaung" wa Jham: Mugsug' we' Mao" So: qam: so' re maba geyang: shad' nghung" na ko" ra" mangad: i?
Pe"mung: ga"re shid: ra" mo, dam: daui: to" li" lao"- yao: bam wa myibyid: myiyu makad' lo: genae"- yao: bam wa mug: gaung dao mae" mug: lagyo: qe we' dakhyo: ngad: ako" .
Amung: shid: ra" mo, dam: daui: to" li" ra" khyo we' sin: mung: myi: nga" na: ra" thao" paung" we' sin: yang: ta" ra" jham: dau mae Mao" So wa Moshe re ngo wa Abraham nho: Mao" So- Isag nho: Mao" So we' Yaku nho: Mao" So ngad: ga: ta" ra" Jham: dao: re tung" to" ra" Moshe tung" paug' re naonhaung" manghe' qu" ge i?
Mao" So wa shid: jo; ra" mo; nho: Mao" So mangad:- Daui: na: ra" mo; nho: Mao" So angad:- naonhaung" wa gyai yao: shad' nghung" byaug: avako"- ga: ta" ra" .
Ailao" Tung" Pho" qemae" dayaug wa Yesu we' Saduke bam dayaug we' dayaug jho" ta" ngag: na ko" rure the' gyo" ru we' Yesu yao: bam re shab shab za: tau: byid' rure qu" myao lao"- Yesu jhao" qui" li" mung: yao: re Amyin" dao: alhab' mae" kholam: je: qi"thao" ngad: i? ga: myid' ra" .
Yesu wa Israel amyu" we"- tae" gyo: ge,- ai: Asang ngonhaung" Mao" So wa date: za" Asang ngad: ra" .
Ai: Asang ni" Mao" So re ni" aung khug nhag' lam:- myid nyan: ba: ru- gaung dau: qam: so' alhab' we' jhid' de; ca" nae" ngad: ra"- ga" ra" lam: wa qi" thao" amyin" dao: ngad: ra" .
Shid' lam" lam: wa- ni" yham kyo: cao: re naoyao" gaung re we' dakhyo: jhid' de; ca" nae" ngad: ra"- ga" ru ngad: ra" . Ce shid: lam: tho' je: qi" ra" amyin" dao: gatau majo,- ga: ta" ra" .
Ailao" ai: Tung" Pho" wa Yesu re Ngad: ra"- Mho" Pho" we"- Mao" So wa date: za: ngad: ru we' yao: mae" je yang: gatau mana ga: nao ta" ru wa dang: ra" .
Alao" Mao" So re aung khug: nhag' lam: alhab' we' myid nyan: ba: ru alhab' we' gaung dau: qam: so' alhab' we' jhid' de; ca" nae" ngad: ra" ga" ru we' yham kyo: cao: re yao: yao" gaung re we' dakhyo: jhid' de; ca" nae" ngad: ra" ga" ra" amyin" dao: shid' lam: re phug' cao" ru wa phad' nghaui" xeim: alhab' we' xeim: alhab' tho' je: qi" ra"- ga: ta" ra" .
Yesu wa aiyaug shab za: phaug' tau" rure ba lao" yao: re- Nao wa Mao" So: Mung"dan: we' mataung" va: lo: ngad: ra"- ga: ta" ra" . Ai: thao Yesu re khag' pe" re: mavae" myid: loko" ngad: ra" .
Yesu wa Mao" So: yham mae mho" shid' na: au:- yao: bam re Meshia wa Davi yao: zo: ngad: ra" ga: Tung" Pho" qe khoru: mung: qo" ta" ko" ra" i?
Ni" gyevo jham re ni" khyid vo: khug mae ngo mato: to: byid: wa- nga" lo, yo shad' mae zaung: jo, wa, ga: ai: Asang wa nga" Asang re ta" ra"- ga: Davi wa Gyang" Lho" Byo vao: jaung" mung: ta" ra" .
Airumung: Davi yao: yao: lhao"- Meshia re Asang ga: ta" ngad: re wa Meshia wa khoru: mung: Davi myid: zo: gai: ngad nae" i? ga: ta" ra" . Byuphung: mo" wa Yesu mho" dao: re ngaui bau: za: tae" gyo" yu: ako" .
Amung: Yesu wa mho" shid' zo" re"- Tung" Pho" qere lha" ge,- yao: bam wa bau: qhang ve; pye' mung: su" qin" nug mo, gai jao: gyo: mae lham: phug' myao: byid: nae" o mo,-
Tarha" Jung Yham mae gatau jaung: to" ra" tao" khau" mae zaung nug mo, ngad: ako" .
Yao: bam wa cug' mo" qe: yham zai yokhyao: jham re phyo' zo: lhad' zo" ci mung: su qu" gai nae" geim kad' akyu" qhang sho' mho' mhug' mo, ngad: ako" . Yao: bam wa je: qi" ra" dao: phyid' ru qhug' li" genae"- ga: ta" ra" .
Ai: thao Yesu wa Alu: ban" qhid' au: mae zaung: jo, mung: mo, byu qe aimae Alu: ngaui li" ke' rure qu" na: ra" . Jo,nho" qo" ra" mo, myo: sho' wa Alu: ngaui myo: sho' li" ke' ako" .
Masho: majhin myaung sho" ra" cug' mo" myhi" dayaug re: Alu: ban" jo; khyo li" mung: byad san: dakye' we' man" ra" gyid: ngaui shid' kye' re li" ke' ra" .
Yesu wa yao" mho"zo: qere khai: yu mung: yao: bam re- Ngo naonhaung" re dang za: ta" ru wa Ce: masho: majhin myaung sho" ra" cug' mo" myhi" wa Alu: ban" mae Alu: ngaui li" ke' ra" mo, alhab' tho' mae" Alu: ngaui je: ke' ava" .
Pe"mung: ga"re yao: bam alhab' wa yao: bam magan: mago" rumae" jan" ra" gu: re li" ke' byid' ako" . Ce: cug' mo" myhi" kam" wa yao: masho: majhin myaung sho: ngadqere: qo" ra" gu: alhab' yao: zo: nae" alhab' re li" ke' pye' ava"- ga: ta" ra" .
Yesu wa Caung: pa" Yham mae" thug' lo" na: ra" au:- yao" mho"zo: qemae" dayaug wa yao: re- Mho" Pho" we"- Qu" wa, khoqhi" gyag: ra" laug zang jham we' laug yham jham ngad: ra" i? ga: ta" ra" .
Ailao" Yesu wa yao: re Nao ce: laug yham qi: jham re myao: i? Ce: laug yham jham mae" laug zang jham dazang re: madang losho' byo; gyo" lo" byaug genae"- ga: ta" ra" .
Ai: thao Yesu wa Zhan: lun: bam dao mae yao: za: Caung: pa" Yham shad' khyo myo, nho qang yang: zaung: jo; ra" au:- Petru- Yaku- Yohan we' Andre bam yao: jhao" li" mung:-
Ceru khonhae" boe" li" zai ngad: i? Aijham boe" nae" ngad lao" pe" ja" ve, lho boe" thug' li" nae" laug i? Ngonhaung" re ta" kyo: la, ga: ta" ako" .
Ailao" Yesu wa yao: bam re Naonhaung" re khag' yang re: majhui" pyag' lo" geshao:- lha" ge,-
Byu myo: sho' nga" mang vin yang: thug' li" mung:- ngo wa Meshia ngad va" ga: ta" yang: byu myo: sho' re jhui" pyag' lo" byaug: li" genae" .
Amung: gyekhe' ru we' gyekhe' lau thoe jham re the' gyo: gelao" naonhaung" dagyo" din ge,- ai: gu: wa boe" li" ca" ra"- ngadqere: ai: lo" thao" ru wa mangad: shingad: ra" .
Byu damyu" we' damyu"- mung"dan: dalam: we' dalam: gye jho" zin" li" genae"- Jo, qo gatau tau mae myid lab: lab' li" nae"- bao" khug' khug' li" nae"- cejham wa qug: khai" ru aqhid ngad: ra" .
Naonhaung" kam" wa yao: yao: lha" yang: na ge,- Khorumung: ga" re yao: bam wa naonhaung" re taung" yu mung: tarha" yung" khyo ab byid' pye' li" genae" . Tarha" Jung Yham mae naonhaung" re be; li" genae"- Zug: qe we' kho: kham qere Ngaui Bau" Lau Dao: ta" kyo: nae" qhid' mae" nga" mathao mae naonhaung" wa yao: bam: qhid' kheim: mae ye; jo, qo: li" genae" .
Amung: ai: Ngaui Bau" Lau Dao: re byumyu" alhab' re sao qhid' kho" kyo: ca" nae" ngad: ra" .
Naonhaung" re taung: mung: tarha" yung" khyo ab: pye' gelao"- pe" ta" nae" laug ein: gau: qhid' khae" yang: damyid: ci ge,- Ayo, joe" lao" naonhaung" re jhau nhao: ru we' dakhyo: jhau ge,- khorumung: gare ai: dao: jham wa naonhaung" jhau: ru mangad: Gyang" Lho" Byo jhau: ru ngad: ra" .
Alao" yao: mao: wa yao: nhaung: re shid nae" khyo jhui" ab: pye' li" genae"- yao: zo: qe wa yao: myhi" yao: pho" qere gye kad' mung: se' nhao: li" genae" .
Amung: nga" mang mathao mae byu alhab' yang naonhaung" re nghang" pye' li" genae" ngadqere: lo" thao" joe" sho' zang: qhao" yaug wa khyad' yu: ru qhug' nae" .
Amung: ai: qu" din sho' ra" maca' majhad' wa mato: ang: ra" jo, qo mae to" to" rure naonhaung" the' myao gelao" ( nghe' na yaug wa ba: gyo: vashao: ) Yuda mung" mae na: ra" mo, wa bam khyo tao" phao geshao:-
Yham khaung dao mae na: ra" yaug wa gyo" lo" mung: yham khug mae" zai daja: ja: re lo" yu: ciphao nae" qhid' mae" yham khug khyo mavao lo" loshao:-
Yothaung: din" mae na yaug re: yao" bau: qhang yu: ci nae" qhid' mae" yham khyo madam: tug' lo vashao:-
Ai: ba na gyo: mae gaung la: mo, we' zoshao nug' nau" ci mo, wa gyai qug: genae" .
Airumung: ai: ayo, wa gyo, yo, re mangad: nae" qhid' mae" Mao" So re akyu" mho' na ge,-
Pe"mung: ga"re Mao" So phan" to" ra" mug: myid aqhid mae" ana" ba joe" sho' maboe" qu" shi" ru we' thao phyao: re: maboe" nae" ra" qug: khai: khyag' qhui: ru wa ai: ba na gyo: mae boe" thug' li" nae" .
Amung: ai: ayo, ba na jham re Mao" So: yang maqhaung" pye' ngad: re wa khag' re: qo" daui: na nae" mangad:- ngadqere: yao: khyin: yu: to" ra" mo; qhid' mae" ai: ba na jham re Mao" So qhaung" pye' byid' ra" .
Byu dayaug yaug wa naonhaung" re Qu" ge,- cetau mae Meshia na: ra"- thoetau mae Meshia na: ra" ga: ta" ngad: re dalam" ge,-
Pe"mung: ga"re Meshia apyag' qe we' Lapa apyag' qe thug' li" li" genae"- gai: boe" ngad: re yao: bam wa khyin: to: va" mo, re lhao"- qo" jhui" pyag' yu nae" qhid' mae" ve, lho jham we' mug' pho: mau" zo" jham kad' qhu" li" genae" .
Naonhaung" kam" wa lha" yang: na ge,- ngo wa maboe" li" shimae" naonhaung" re gau: qhid' khae" yang: cegu: alhab' ta" to: va" .
Amung: ai: qug: khai: khyag' qhui: ru boe" thao re ba wa no; byaug nae"- lho" re: mazho: byaug lo nae" .
Kyi jham mug: gaung mae" byid: gyo" lo" byaug mung:- mug: gaung mae" qam: so' jham laui" nin" li" genae" .
Ailao" Byu: Yao: Zo: wa qam: so' phungbao we' daga" jham thaui: khug mae li" rure yao: bam myao genae" .
Ai: thao Byu: Yao: Zo: wa mug: lagyo: jham re- mug: thao" myid thao"- mug: myid byid khyug geim" khyo nhao: ke' mung: yao" yang khyin: yu: to" ra" mo, re cao" zhang: yu: li" genae" .
Pho' ham" gae re qu" yang: zhao: yu ge,- Pho' ham" gae mae" anyaug thug' li" mung: vho' nau" tad' li" lao"- zin vao kheim: joe" li" na va" rure naonhaung" ba: ako" .
Ai we' dakhyo:- aijham boe" lo: na: rure naonhaung" the' myao gelao"- ayo, joe" li" va" rure naonhaung" ba: li" genae" .
Ngo naonhaung" re dang za: ta" ru wa- Ana" na: jo; ra" byu ceqae" alhab' mashid shire aijham alhab' boe" lo: li" nae" .
Mug: gaung we' myid gaung lai: lo" byaug ngadqere: nga" dao: wa khonhae" re: malai: lo" nae" .
Ngadqere: ai: ba na we' yo, khyin: re Mao" So mae" je yang: khag' re: maba- Mug: gaung dao mae na: ra" mug: lagyo: jham we' ai: Yao: Zo: lhao" maba gengad: ra" .
Ai: ba na we' yo, khyin: khonhae" joe" li" nae" rure naonhaung" maba: to" ruyang lha" mung: gyang: gyang: za: lhaug' na ge,-
Amung: aiwa byu dayaug yao: yao" yham mae" gatau: mung" khyo gyaung: su" lo" nae" ngad lao"- yao" jeim qere dayaug we' dayaug yao" mau" we' yao: yham mau" re pyo: to: byid: co' mung:- kham: lhaug' yaug re lha" yang: lhaug' na nae" qhid' mae" amyin" byid: co' ru we' dau: ra" .
Pe"mung: ga"re ai: yham sang wa cad' sham" zo" re la,- gae gaung: myi: re la,- qo, teim: myi: re la,- ne, seim re la,- khonhae" joe" lo nae" ru naonhaung" maba: to" rumung: lha" yang: lhaug' na ge,-
Amung: yham sang nyag din taung" joe" lo: au: naonhaung" yab: myhid' jo; rure malo: myao nae" qhid' mae" lha" ge,-
Ngo naonhaung" re ta" ru we' dakhyo: alhab' re ta" ru wa- lha" yang: lhaug' na ge,- ga: ta" ra" .
Lai co' Poe we' Man" Make' Poe joe" nae" shid' ba ca" shi" au:- khinjaung qi: qe we' Tung" Pho" qe wa Yesu re sae za: taung" yu mung: se' pye' nae" qhid' mae" pha,jhi" khyug' na: ako" .
Ngadqere: yao: bam wa mo, byu qe malhun" li" geshao:- poe ba na gyo: gu: mae makad' gejhao" ga: jho" ta" ako" .
Yesu wa Bethani mae mao gae: boe" qu" ra" Simon: yham mae zozo" na: au:- myiqe: dayaug wa gyai phug' de; ra" Mu Ra Na: Du: xau laug gyang" thaug' dathaug' cili" mung: Yesu au: mae ai: xau li" vhe' sheim: byid' ra" .
Ai: tau mae na: ra" mo, damyo" wa aire nhag' qu" yo" ru we'- pe"mung: ai: xau re amyid: avho: kad' pye' ra" i?
Ai: xau re ngaui kye' sam yo je mae aung: mung: myaung sho: mo, re qo" gae byid: zai ngad: ra" ga:- yao: cao: jho" ta" ru we' ai: myiqe: re qobo vhin: ako" .
Ailao" Yesu wa- yao: yao: sae za: na shao:- naonhaung" yao: re pe"mung: khin jang: na ko" i? Yao: wa ngore gai: ra" mau" kad' byid' ava" .
Pe"mung: ga"re myaung sho" ra" mo, wa khonhae" re: naonhaung" we' daga" za: na: ako" . Ngadqere: ngo wa naonhaung" we' khonhae" re: abang mabyid na: jo, nae" mangad:-
Yao: kam" wa yao: qo" gai: kad' ra" gu: kad' ava"- yao: wa nyhab' pye' nae" qhid' mae" nga" gaung re gau: qhid' khae" yang: xau gyad byid' ava" .
Airumung: ngo naonhaung" re dang za: ta" ru wa Ngaui Bau" Lau Dao: re kho" kyo" lo" ra" myid gye, geim" khyi" khao: ngo" mae ce: myiqe: re beim: so: nae" qhid' mae" yao: kad' ra" mau" zo" re ta" kyo" li" genae"- ga: ta" ra" .
Ai: thao daxe: shid' yaug mae bo: ra" Yuda Iskarud wa Yesu re ab byid' pye' nae" qhid' mae" khinjaung qi: qejhao" thug' ye" lo" ra" .
Yao: bam wa yao" dao: re the' gyo: gelao" ngaui mung: yao: re ngaui byid: nae" ga: dao: so: byid' ako" . Yuda wa Yesu re ab byid' pye' nae" khoau: yo" nae" rure qho: na: ra" .
Ai: Lai co' poe xeim: yao nau" re se' ra" Man" Make' mug Poe ba na joe" nae" daba kyo shi" au:- yao" mho"zo: qe wa Yesu re Ngonhaung" wa ni" qhid' mae" Lai co' Poe myi" xeim re nao ngonhaung" re khotau mae yenyhang" seim" to: nhao nug: i? ga: myid' ako" .
Ailao" Yesu wa yao" mho"zo: shid' yaug re- Ni" shid' zo: vogaung: khug khyo vao ye: ge,- Qid am vo; ci: ra" yauggai dayaug wa ni" shid' zo: re lham: tug: yu: li" nae" .
Yao" thao cao" lo" mung: yao: vao lo" ra" yham mae" yham sang re- ngo nga" mho"zo: qe we' daga" Lai co' Poe myi" xeim zo: nae" bang" do, qe, khai: mae ngad: ra" i? ga: Mho" Pho" myid: nhao: ke' ra" ein: ta" ge,-
Ailao" yao: wa ni" shid' zo: re nyhang" seim" jin" to: va" tho' pyae mae" qe, mo" daqe, re ceim" shid' byid' li" nae" Ai: qe, mae ngonhaung" qhid' mae" myi" xeim yenyhang" to: ge,- ga: pin mung: nhao: ke' ra" .
Mho"zo: shid' zo: wa thug' ye" lo" mung: vogaung: khug khyo vao ye" lo" ko" re- yao: shid' zo: re: Yesu ta" ke' ru we' dakhyo: yemyao gelao"- Lai co' Poe myi" xeim re yenyhang" ako" .
Ana" cad' sham" zo" re Yesu wa mho"zo: daxe: shid' yaug we' daga" joe" lo: ra" .
Yao: bam zaung: jo, mung: zozo: jaung: mae zo zo" na ko" au: Yesu wa- ngo naonhaung" re dang za: ta" ru wa- ngo we' zo zo" na: ra" naonhaung" mae" dayaug wa ngore gyevo: lo, khyo ab byid' pye' li" nae"- ga: ta" ra" .
Airumung: yao: bam wa nhag' gyo" kaug' ru we' dayaug: thao dayaug Yesu re- Ai: yaug wa ngo ngad nae" i? ga: myid' ako" .
Yesu wa Ai: yaug wa daxe: shid' yaug mae bobo mung: ngo we' daga" dakhug' mae za: mug jam zo: yaug ngad: ra" .
Pe"mung: ga"re Jham: Mugsug' mae tung" to" ru we' dakhyo: Byu: Yao: Zo: wa shid kham: nae"- ngadqere: Byu: Yao: Zo: re gyevo: lo, khyo ab byid' pye' ra" yaug wa byuxa: vaqoe, qhug' nae"- ai: yaug wa makhau: li" ngad: re yao" qhid' mae" je: gai zai ngad: ra"- ga: ta" ra" .
Amung: yao: bam zozo" na ko" au: Yesu wa mug re yu: yu yang:- Mao" So re jeju bin: caung: byid: lao" aire cug' phai" mung:- Yu zo: ge,- ce wa nga" gaung ngad: ga: ta" mung: mho"zo: qere gae byid' ra" .
Yesu wa sabyi keim rere: yu: yu mung: Mao" So re jeju bin: caung: byid: lao"- mho"zo: qere byid' ra" . Yao: bam alhab' ai: keim mae" shaug' ako" .
Yesu wa- Ce wa byu myo: sho' mo; qhid' mae" sheim: pye' ra" Mao" So: dao: thang" re dazid thaung" te' to" ra"- nga" sa: ngad: .
Ngo naonhaung" re dang za: ta" ru wa- Mao" So: Mung"dan: mae sabyi asag' re ngo qhug' shaug' ra" ba na joe" sho' ngo wa ce: sabyi re khonhae" re: dam: shaug' nae" mangad:- ga: ta" ra" .
Ai: thao yao: bam wa caung: nghaui" dalam: bin: caung: lao" Zhan: lun: bam khyo thug' ye" lo" ko" ra" .
Yesu wa yao: bam re naonhaung" alhab' mo, ngore to: co' mung: tao" phao: byaug genae"- pe"mung: ga"re Jham: Mugsug' mae Mao" So wa yao zaung" yaug re se' mung: yao jham wa byo: sin" lo" byaug: li" genae"- ga: tung" to" ra" .
Ngadqere: ngo daui: to" li" thao re naonhaung" qhid' au: mae Galile khyo ye" lo" na: li" nae"- ga: ta" ra" .
Ailao" Petru wa- yao: bam alhab' mo, nao re phao: cug' to: co' gengadqere: ngo wa nao re khonhae" re: maphao: cug' to: co' nae"- ga: Yesu re ta" ra" .
Yesu wa Petru re- ngo nao re ta" ru wa ana" myi yao: qo, shid' kheim: mateim shire nao wa ngore sam lhang ha: pye' li" nae"- ga: ta" ra" .
Ngadqere: Petru wa- ngo nao we' daga" shid qo: li" ngadqere: nao re ngo maha: pye' nae" ga: je yang: phin" ta" ra" . Mho"zo: gaje alhab' mo, re: ai we' dakhyo: ta" ako" .
Yesu we' mho"zo: qe wa Getseman ga: mhang" ra" jo, qo khyo joe" ye" ako" . Yesu wa yao" mho"zo: qere- ngo akyu" mho' na: au: naonhaung" cemae zaung: jo, lao: ge,- ga: ta" co' ra" .
Amung: yao: wa Petru- Yaku we' Yohan bam re yao: we' daga" jhui" ye" lo" ra" . Yesu wa gyai qi: sho' myid myo: myid laug qug: khai: qhug' ra" .
Alao" yao: wa yao: bam re- Nga" nhag' lam: shid naeqhi" yao: gyai kaug' qhui: ra"- naonhaung" cemae lha" mung: lao" na shige,- ga: ta" ra" .
Yesu wa aimae" dajhid' zo: lai: ye: mung:- myid gaung mae yegoe; jo, yang:- Gai: boe" ngad: re wa ai: yo, khyin: lai: lo" shao: ga:-
Aba- Pho" we"- nao wa alhab' re qo" kad' boe" yaug ngad: ra" . Amung: ce: qug: khai: khyag' qhui: ra" keim re ngo mae" yu: pye' byid: la,- ngadqere: ngo o: ra" khyo" mangad:- nao o: ra" khyo" ngad vashao: ga: akyu" mho' ra" .
Yao: dam: tug' lo: re yao: bam yab: myhid' jo; rure lomyao lao"- Yesu wa Petru re- Simon we"- nao yab: myhid' jo; i? Nao wa yo, qug dalam: khalhao" maqo" lhaug' na i?
Naonhaung" wa ju" phyo' ru khyo magyo" lo" nae" qhid' mae" lha" mung: akyu" mho' na ge,- byo wa nug kao bau ngadqere: gaung sho: wa qam: nang" ra" .
Alao" yao: dam: ye: mung: azhao: mae" dao: we' dakhyo: akyu" dam: mho' ra"- ga: ta" ra" .
Yao: dam: tug' lo: re- yao: bam wa myo, qid gyai la: geyang: yab: myhid' jo; rure lodam: myao: ra" . Ailao" yao: bam wa Yesu re khoru: dam: phaug' tau: nae" maba logengad: ra" .
Yesu wa sam lhang ein: lhang dam: tug' lo lao"- yao: bam re naonhaung" ana" joe" sho' yab: myhid' mung: no" na genhaung i? Ga" va"- Yo, khyin: joe" va"- Qu" ge,- Byu Yao: Zo: wa qobo jab qenho: lo, khyo ab: pye' ru qhug' ava" .
To" ge,- ngonhaung" ye" lo" gelang: se,- Qu" ge,- ngore ab byid' pye' yaug wa joe" li" na: ava"- ga: ta" ra" .
Yesu airu: jhau: na shi" au:- daxe: shid' yaug mae bobo ra" Yuda wa khinjaung qi: qe- Tung" Pho" qe we' lau: de, au: jhaung qeyang nhao: ke' ra" shae tam"- thaung kang ci: ra" byuphung: we' daga" joe" li" ra" .
Yesu re ab byid' pye' yaug wa- ngo bobaug baug: ra" yaug wa naonhaung" o: ra" yaug ngad: ra"- yao: re taung" yu mung: nyang" za: zaung" yang: jhui" lo" ge,- ga: yao: bam re ave, byid' to" ra" .
Amung: Yuda wa joe" li" we' Yesu jhao" te' ye" lo" mung:- Mho" Pho" we"- ga: ta" mung: bobaug yebaug: ra" .
Ailao" yao: bam wa Yesu re taung: mung: tang za: zaui" zag: ci: ako" .
Ai: ayae mae ye; jo; ra" mo, mae" dayaug wa yao" shae pyang: she: yu yang: Khinjaung Yin" nho: jeim pho" dayaug: nokhye' qam" phyid' khyo" pye' byid' ra" .
Yesu wa yao: bam re- Damya, re taung" ruru: ngore taung: nae" qhid' mae" shae we' thaung kang we' li" ko" i?
Ngo wa ba khao: ngo" Caung: pa" Yham mae mho" shid' mung: naonhaung" we' daga" na ngad yang: re: naonhaung" ngore mataung: ko" ngad: ra" . Ngadqere: Jham: Mugsug' wa jab byang" lo ca"- ga: ta" ra" .
Ailao" mho"zo: qe alhab' mo, wa Yesu re to: co' mung: tao" phao: lo" byaug: ako" .
Jid: mo" pin: dau za: yang" ci: ra" zolau: dayaug wa Yesu thao cao" ye" lo" ra" . Yao: bam yao: re taung: nae" seim" gelao"-
Yao: wa jid: mo" pin: dau re to: co' mung: gaung pyad' tao" phao: lo" ra" .
Ai: thao yao: bam wa Yesu re Khinjaung Yin" yham khyo jhui" ye" ako" . Khinjaung qi: qe alhab' mo, we' Tung" Pho" qe alhab' wa ai: mae zang" ham: na: bam: ako" .
Petru wa Khinjaung Yin" nho: yham vang" khug khyo joe" sho'- va: va: mae" Yesu thao cao" ye" ra" . Yao: wa khinjaung yin" qe: gug: gam qe we' daga" zaung: jo, mung: myikhyeim" mae myi: bogao: na: ra" .
Khinjaung yin" qe we' Yuda Tarha" qe, do, geim" mae" lau: de, qe alhab' wa Yesu re qo" se' pye' nae" qhid' mae" sagse: qho gengad yang: re: yao: bam mathe' qho ko" ngad: ra" .
Sagse: myo: sho' mo, wa Yesu re gye kad' yang: mhug' ta" ako" . Ngadqere: yao: bam: dao: majho" zhaung: ngad: ako" .
Ailao" byu damyo" to" ye; li" mung: yao" khyo re sagse: mhug' kham mung:-
Ceyaug wa byu: lo; yang kad' to" ra" ce: Caung: pa" Yham re phyo' pye' mung: sam ba kyo lao" byu: lo; yang makad' ra" Caung: pa" Yham re ngo kad' nae"- ga: yao: ta" rure ngonhaung" the' gyo: va"- ga: ta" ako" .
Ngadqere: yao: bam: sagse: dao: jham re: majho" zhaung: gengad: ra" .
Ailao" Khinjaung Yin" wa mo, phaung gaung: mae" to" li" mung:- Yesu re nao dakheim: re: matau: i? Ni" khyo re yao: bam sagse: kham: na ko" ru wa khoru: i? ga: myid' ra" .
Ngadqere: Yesu wa dakheim: re: matau: lo: sae za: na: ra" . Alao" Khinjaung Yin" wa Yesu re nao wa ngaui lho" ra" Mao" So: yao: zo: Meshia ngad: i? ga: dam: myid' ra" .
Yesu wa Ngo ngad:- Byu: Yao: Zo: wa phung qam: so' nho: lo, yo shad' mae zaung: jo; ru we' mug: gaung: jham thaui: we' daga" li" na: rure the' myao: li" genae"- ga: ta" ra" .
Khinjaung Yin" wa yao" adao: bau: qhang lao" cad' pye' mung:- ngonhaung" pe" sagse: qo lo" i?
Yao: Mao" So re jung" gaui: rure naonhaung" the' gyo: vako" ra" . Naonhaung" khoru: myid ko" i? ga: ta" ra" . Yao: bam alhab' wa Yesu re qobo qo" mung: se' pye' qhug' ang: ra" yaug ngad: ra"- ga: ta" ako" .
Damyo" wa Yesu re khata: phoe" sheim: byid' ako" . Yao" myo,khung: re thab' pye' byid: yang: zhab' thaung: mung: Nao re khag' zhab' thaung" rure tag: qu" wa,- ga: ta" ako" . Khinjaung yin" nho: gug: gam qere: yao: re pyo' ako" .
Petru wa ai: vang" khug mae na: jo; au:- Khinjaung Yin" nho: okaung myiqe: nau" dayaug li" mung:-
Petru myi: gao: na: rure myao lao"- yao: re zhaug' qu" mung: Nao re:- Nazared mae" Yesu we' daga" lhaung" na: ra" yaug ngad: ra"- ga: ta" ra" .
Ngadqere: Petru wa aire ha: pye' mung:- Nao ta" ru ngo maba- Gyo: re: maba: gyo:- ga: ta" ra" . Amung: yao: wa vang" kham: nhad' khyo ye" lo" ra" .
Ai: okaung myiqe: nau" yao: re dam: myao lao"- ayae mae ye; jo; ra" mo, re- Ceyaug re: yao: bam: phung: mae" dayaug ngad: ra"- ga: dam: ta" ra" .
Ngadqere: Petru wa aire dam: ha: pye' ra" . Ailao" ai: thao dazab gai re- ai: ayae mae ye; jo; ra" mo, wa Petru re- Gaigai: yao: nao wa yao: bam: phung: mae" ngad: ra" . Pe"mung: ga"re nao wa Galile byu ngad: ra"- ga: ta" ako" .
Ailao" Petru wa nhang: myan" nhang: thoe we' Naonhaung" ta" ra" byu ceyaug re ngo maba- ga: jham tang: yang: ta" ra" .
Ailao" jao" qo, shid' kheim: ein: kheim: teim: ra" . Petru wa Yesu yao: re Qo, shid' kheim: mateim shire nao ngore sam lhang ha: pye' li" nae"- ga: ta" ra" dao: re dam: myid: beim" li" mung: ngug: ra" .
Ne, seim no' mae" khinjaung qi: qe wa lau: de, qe- Tung" Pho" qe- Yuda tarha" qe, do, geim" we' hin hin za: byin phyo: jho" qham: ako" . Ai: thao Yesu re taui: mung: Pilad re yeshe: ab byid' ako" .
Pilad wa Yesu re Nao wa Yuda kho: kham ngad: i? ga: myid' ra" . Ailao" Yesu wa yao: re- Aiwa nao ta" ru ngad: ra"- ga: phaug' tau" ra" .
Khinjaung qi: qe wa Yesu re qobo myo: sho' ja: zhaug' ako" .
Aimung: Pilad wa Yesu re- Nao pe" re: maphaug' tau: i? Yao: bam nao re khonho" gye kad' qobo zhaug' na: rure qu" wa,- ga: dam: myid' ra" .
Ngadqere: Yesu wa pe" dakheim: re: maphaug' tau: ngad: ra"- aimung: Pilad wa mug' ra" .
Pilad wa Lai co' Poe khao: ngo" mae- mo,byu qe mho' ra" kyam: byu dayaug yaug re yao: bam: qhid' mae" lhaung" nhao: ke' byid' ra" .
Ai: gyo: mae geim lau to" rumae byu se' mung: thaung: khug mae taung" lhaung" to" ra" geim lau qe: phaung mae Baraba ga: mang: ra" byu dayaug bo: ra" .
Mo, byu qe wa li" mung: Pilad re- yao: khonhae" re: lhaung" kad' byid' ru we' dakhyo: kad' byid: nae" qhid' mae" mho' ako" .
Ailao" Pilad wa yao: bam re- Ngo wa Yuda kho: kham re nhao: ke' byid: nae" naonhaung" o ko" i? ga: myid' ra" .
Pe"mung: ga"re khinjaung qi: qe wa Yesu re myid nug: mung: yao" lo, mae li" ab byid' to: ko" rure yao: ba yang: ngad: ra" .
Ngadqere: khinjaung qi: qe wa mo,byu qere Yesu atha" Baraba re nhao: ke' byid: nae" Pilad re mho' nae" qhid' mae" poe: to" ako" .
Pilad wa yao: bam re- Airulao"- Yuda kho: kham ga: naonhaung" yang mhang" ra" yaug re ngo khoru: kad' nae" i? ga: dam: myid' ra" .
Yao: bam wa- yao: re pyao: zang mae jin" se' pye' wa,- ga: dam: zag: hug' ako" .
Pilad wa yao: bam re- Pe"mung: i? Yao: pe" ja" qobo shad' lhoe" va" ra" i? ga: ta" ra" . Ngadqere: yao: bam alhab' mo, wa- yao: re pyao: zang mae jin" se' pye' wa,- ga: je: zag: hug' ako" .
Ailao" Pilad wa mo, byu qere nhag' dag nhao nug yang: Baraba re nhao: ke' byid' ra" . Yesu re wa be, mung: pyao: zang mae jin" se' pye' nae" qhid' mae" ab byid' ke' ra" .
Gyezo: jham wa Yesu re Pretori ga: mhang" ra" mung" zug: pho" yham mo" vang" khug khyo jhui" vao lo" mung:- gyetab geim" re khai: zhang" to" ako" .
Yao: bam wa Yesu re bau: qhang amo, vhe' byid: mung: zau: kyao: yang nag: to" ra" maug re yao" au: mae zhaung: byid' ako" .
Amung: yao: bam wa Yuda qenho: kho: kham we"- Kao qhang so' qhang vashao: wo"- ga: jung" nyhe' dao: we' phug' myao: byid' ako" .
Alao" yao: bam wa thao: khyaung" yang Yesu au: re be, mung: khata: phoe" sheim: byid' ru we' pad' thaug' thaug' yang: yao: re goe; pa" ako" .
Yao: bam wa Yesu re nug: khyo: bin: jung" pye' lao"- bau: qhang amo, re khyad' pye' byid: mung: yao" mai bau: re dam: vhe' byid' ako" . Amung: yao: bam wa yao: re pyao: zang mae jin" se' pye' nae" qhid' mae" jhui" thug' lo" ko" ra" .
Alao" yao: bam wa seyo: vogaung: mae" li" mung: su" lai: lo" na: ra" Simon ga: mang: ra" yaug re Yesu nho: pyao: zang re vo, byid: nae" lham: deim" zag: nhao: ako" . ( Simon wa Kureni mang: byu ngad mung: Alexanda we' Rufu tao: yao: pho" ngad: ra" . )
Yao: bam wa Yesu re Golgotha ga: mhang" ra" jo, qo khyo jhui" ye" ako" . ( Golgotha ga" ru wa- au: gao: gye, jo, qo ga" ru ngad: ra" . )
Yao: bam wa Mura we' lhag' to" ra" sabyi qang: Yesu re byid: jhaug' ako" . Ngadqere: Yesu mashaug' ngad: ra" .
Amung: yao: bam wa Yesu re pyao: zang mae jin" se' pye' ako" . Yao" mai bau: jham re wa gae bam khyo" to: mung: khoyaug khobam yu ang: rure pha" be, yang: jho" gae: yu: ako" .
Yesu re pyao: zang mae jin" pye' ra" ayo, wa- ne, kao gug yo, qug: mae ngad: ra" .
Pyao: zang dao mae Yuda qe: kho: kham- ga: yao: re qobo zhaug' ra" khyo" tung" te' to" ako" .
Amung: yao: bam wa yao: we' daga" damya, shid' zo: rere: yao" lo, yo shad' mae dayaug- yao" lo, kaung: shad' mae dayaug pyao: zang mae jin" te' to" ako" .
Jham: mugsug' mae Yao: wa tarha" macao" ra" mo; japhin: mae boke' ru qhug' ra"- ga" ra" jham: dao: wa ceru: jab byang" lo: ra" .
Khyo mae su" lai: lo" mo, re: Yesu re jung" ru we' au: nghoe" nghoe" mung:- No"- Caung: pa" Yham re phyo' pye' mung: sam ba gyo: mae dam: kad' nae" ga: yaug we"-
Ni" gaung re naoyao: khyad' yu mung: pyao: zang mae" gyo" lo wa, mhao"- ga: ta" ako" .
Ai we' dakhyo: khinjaung qi: qe we' Tung" Pho" qere: Yesu re jung" mung: su gaje qere yao: khyad' yu: ra"- ngadqere: yao" gaung re wa yao: maqo" khyad' yu ngad: ra" .
Ngonhaung" the' myao mung: lam" nae" qhid' mae" Israel kho: kham Meshia wa ai: pyao: zang mae" gyo" lo vashao:- ga: yao: cao: jho" ta" ako" . Yao: we' daga" pyao: zang mae bojin" te' to" ra" damya, shid' zo: re: yao: re jung" pye' ako" .
Amung: ba khaung tau yo, mae" myi" thao sam yo, qug joe" sho' damung" geim" no, sang: kyid mug: cad' byaug: ra" .
Myi" thao sam yo, qug mae Yesu wa thoe qi: we' Eloi- Eloi- Lema sabagthani?- ga: hug' ta" ra" . Aiwa Nga" Mao" So- Nga" Mao" So- Pe"mung: nao ngore shapye' ra" i? ga" ru ngad: ra" .
Amung: ai: nhae mae ye: jo; ra" mo, damyo" aire the' gyo: gelao"- Qu" ge,- yao: wa Elia re khai: na: ra"- ga: ta" ako" .
Byu dayaug wa tao" ye" lo" mung:- qid mug sad' mae sabyi jhin qang: dag sho' tag' yu mung: gyang: yao: au: mae thug' ze; te' ci yang:- Yesu re byid: jhaug' zo" re" Elia yao: re li" khyo" yu nae" la,- mali" khyo" yu nae" la,- ngonhaung" qu" na gelang:- ga: ta" ra" .
Yesu wa thoe qi: zang hug' mung: kao gyo" lo" ra" .
Ailao" Caung: pa" Yham mae" qe, kyo pin: lung: wa aau: mae" aqao: joe" sho' shid' gao go; lo" byaug: ra" .
Yesu airu: kao gyo" lo" rure yao" qhid' kheim: mae ye; jo; ra" gyezo: dayo re eib: ra" gyezug: pho" myao lao"- ceyaug wa gaigai: yao: Mao" So: yao: zo: ngad: ra"- ga: ta" ra" .
Myiqe: qe damyo" wa va: mae" qu" na: bam: ako" . Aibam: phaung mae- yao: Galile mung" mae na shi" au:- yao" thao cao" mung: yao: re caung da" byid' ra" Magadala Mari- Yaku ngai we' Yoseb tao: yao: myhi" Mari we' Salome bam bobo: ako" .
Alao" Yerusalem khyo yao: we' daga" do, lo: ra" gatau myiqe: myo: sho' mo, re: bobo: ako" .
Myi" thao mug: cad' lo" na: au: Arimathe vobyu Yoseb joe" li" ra" . Yao: wa Yuda tarha" qe, do, mae bobo yaug ngad: ru we' phug' myao: tho' ra" byu dayaug ngad: ra" . Mao" So: Mung"dan: joe" li" nae" rure lao" na: ra" yaug re: ngad: ra" .
Ai: ba wa ( Dugno: Ba qhid' mae" ba ) Seim" Jin" ra" Ba na ngad: ruyang Yoseb wa magyaug mavae Pilad jhao" vao ye: mung: Yesu mao gaung re yemho' yu: ra" .
Ailao" Pilad wa Yesu kao gyo" va" rure the' gyo: lao"- yao: wa gyezug: pho" re khai: yu yang: Yesu kao gyo" ru khomyhao" ngad va" rure myid' ra" .
Pilad wa gyezug: pho" ta" kyo" rure the' gyo: lao" Yoseb re yao" mao gaung yu: yu nae" akhang" byid' ke' ra" .
Ailao" Yoseb wa jid: mo" pin: dau vai: yu mung: Yesu mao gaung re yekhyo" yu yang: jid: mo" pin: dau: yang bin: thab' lao"- laug thin mae kyaung" to" ra" laug khyaung lab khug mae ye: vhao" to: mung: laug zang qi: dazang: yang lab kham: re lhang" jhid' to" ako" .
Yesu re nyhab' to" ra" jo, qo re Magadala Mari we' Yoseb: yao: myhi" Mari shid' zo: myao: ako"- .
Dugno: Ba lai lao"- Magadala Mari- Yaku yao: myhi" Mari we' Salome bam wa Yesu mao gaung re gyad byid: nae" qhid' mae" sheim nae pyo" ra" xau vai: yu: ako" .
Yao: bam wa Laban ba ne, seim no' ba thug' so' re lab khyo ye" ako" .
Yao: bam wa ngonhaung" re lab khyaung nhad' mae" laug zang khag' yang tau: lhang" khyo" pye' byid: nae" laug i? ga: khyole; mae yao: cao: jho" ta" ako" .
Yao: bam yequ" ke' ko" re laug zang wa tau: lhang" pye' to: va" rure myao: ako" . Ai: laug zang wa gyai qi" ra" .
Yao: bam lab khyaung khug khyo vao ye: we' mai bau: phyu ve; ra" zolau: dayaug lo, yo shad' mae zaung: jo; rure yemyao mung: yao: bam din: mug' byaug: ako" .
Alao" yao: wa yao: bam re- Dadin: mug' ge,- naonhaung" wa pyao: zang mae jin" se' pye' ra" Nazared mae" Yesu re qho: na: ako" . Yao: wa daui: to" lo" byaug va"- yao: Cemae mana lo:- yao: re lhang" to" ra" cejo,qo re qu" ge,-
Ngadqere: naonhaung" lo" mung: Petru we' mho"zo: qere- yao: wa Galile mung" khyo naonhaung" qhid' au: mae ye" lo" na: ga"- yao: naonhaung" re ta" to: va" ru we' dakhyo:- aimae naonhaung" yao: re yemyao: li" genae" ga" ein:- lo" ta" kyo: ge,- ga: ta" ra" .
Yao: bam wa lab khyaung mae" thug' lo mung: tao" phao: lo" ako" . Pe"mung: ga"re yao: bam wa din: nin" ru we' mug' hao" byaug: ako" . Yao: bam gyaug geyang: khag' rere: pe" mata" kyo: ko" ngad: ra" .
[ Myiqe: qe wa- Petru we' yao" byin cao: qejhao" ye: mung:- yao: bam re ta" ra" dao: jham alhab' re lang" ra" khyo" yao: bam re yeta" kyo" ako" .
Ai: thao re Yesu wa yao" mho"zo: qere apyad ato khyad' yu: ra" gyang" lho" ru we' khonhae" re: daui: na: ra" lau dao: re ba thug' shad' mae" ba vao shad' jao: sho' yekho" kyo: nae" qhid' mae" nhao: ke' ra" . ]
Ngadqere: yao: bam wa Yesu daui: na: ga" rure we' Mari wa Yesu re myao va" ga" rure the' gyo: gengad yang: re: aire malam" ko" ngad: ra" .
Ai: thao re Yesu wa seyo: vogaung: khyo su" ye" lo" na ko" ra" mho"zo: shid' yaug re gatau ve, bao khyo" yang yao" gaung na: qhu" ra" .
Ailao" yao: shid' zo: wa dam: tug' phao: lo mung: dang: ra" gatau: mho" zo" qere ai: khyo lota" kyo" ako" . Ngadqere: yao: bam wa aire malam" gengad: ra" .
Amung: ai: thao re Yesu wa mho"zo: daxe: dayaug za: zozo" na ko" au:- yao" gaung na: qhu" ra" . Yesu wa yao: bam re yao: shid: rumae" dam: daui: to" li" thao yao: re the' myao va" mo; dao: re mho"zo: qe malam" ko" ruyang yao: bam: lam khug: myid mabo: ru we' nhag' lam: qao: rure qeim: ra" .
Ailao" Yesu wa yao: bam re Naonhaung" mug: myid geim" jao: sho' ye" lo" mung: byumyu" cao jab alhab' re ai: Ngaui Bau" Lau Dao: yekho" kyo: ge,-
Lam" mung: qid nyhab' kham: yu: ra" yaug khag' ngadqere: khyad' yu: ru qhug' nae . Alao" malam" ra" yaug khag' ngadqere: dao: phyid' ru qhug' nae" .
Lam" ra" mo, wa- nga" mang khyo" yang yui jham re qo" khe' thug' pye' li" genae" . Amung: gakai: lai mung: ra" dao: jham re qo" jhau: li" genae" .
Yao: bam wa- lhao maui jham re taung" zaui: gengadqere:- shid ja: daug daja: ja: shaug' gengadqere: pe" maca" genae" . Amung: no phyo: qhug' ra" mo; dao mae yao: bam: lo, kai: byid: lao"- no phyo: qhug' ra" mo, gai: shao: lo" li" genae"- ga: ta" ra" .
Asang Yesu wa airu: mho"zo: qere bin: ta" lao"- yao: wa mug: gaung khyo to' yu: ru qhug' mung:- Mao" So: lo, yo shad' mae zaung: jo; ra" .
Ailao" mho"zo: qe wa thug' ye" lo" mung: jo, qo khyi" khao: ngo" mae cao" kho" kyo" ako" . Asang wa yao: bam we' daga" mau" zaui" qin" mung: mug' pho: ve, lho bobo byid' ra" khyo" yang ai: mungdao: re nyhad' tang byid' ra" . ]
Phug' myao" ra" Theophilu we"- Sao qhid' maqhid mae" yao: bam yao" myo,jid' yang yao: zhaug' the' myao mo, we' ai: mungdao: re kho" kyo" ra" mo; yang-
Ngonhaung" qhid' kheim: mae boe" lai: lo: ra" khyo jham re ngonhaung" re ta" zhao: kyo: vako" ru we' dakhyo:- mhomyi: tung" to: mo, myo: sho' na: ako" .
Airumung: ngore: boe" li" ra" khyo alhab' re athai: atho' bin: myid' zhao: yu mung:-
Nao mho" zhao: yu va" ra" khyo wa gaigai: yao: dang: ra" khyo ngad: rure nao ba vashao:- adai: ato' jo jo za: ni" qhid' mae" tung" vhin: ke' re gai nae"- ein: ngo qo" myid: ra" .
Yuda kho: kham Herod pyad mae khinjaung Abiya phung: mae bobo: ra" Zakari ga: mang: ra" khinjaung dayaug na: ra" . Yao" yham sang myhi" wa Elizabed ga: mang yaug ngad: ra"- Elizabed re: khinjaung Arun" kaung mae" ngad: ra" .
Yao: shid' tao wa Mao" So: amyin" dao: alhab' re mashad' manghung: phug' cao" na: rutao ngad mung:- Mao" So: qhid' kheim: mae yao: shid' tao geim" dan: man" ra" byu tao ngad: ako" .
Ngadqere: Elizabed wa bug daung: ngad yang: yao: shid' tao wa zo: dau maqo" ko" ngad: ra"- yao: shid' tao geim" re: mao" avako" .
Daba mae Zakari wa yao: bam: phung: ayab ang mung:- Mao" So: qhid' kheim: mae khinjaung mau" kad' na: au:-
Mao" So: qhid' kheim: khyo vao ye: mung: phan dao mae nae pyo" ra" sheim phad' ngaui" byid: nae" qhid' mae" khinjaung qe: thung" jo; ru we' dakhyo:- pha" be, yang: khyin: yu: rumae yao: ang: ra" .
Ai: nae pyo" ra" sheim phad' ngaui" na: ra" yo, khyin: gyo: mae mo, byu qe wa taung gaung shad' mae akyu" mho' yang: na: ako" .
Alao" Asang: mug: lagyo: dayaug wa nae pyo" ra" sheim phad' nghaui" ra" phan lo, yo shad' mae Zakari re li" ye; qhu" ra" .
Zakari wa ai: mug: lagyo: re the' myao lao"- gyaug: din: pye' ra" .
Ngadqere: mug: lagyo: wa Zakari we"- Dagyaug wa,- Mao" So wa ni" akyu" mho' thoe re tae" gyo: byid' ava" . Ni" yham sang myhi" Elizabed wa ni" qhid' mae" yauggai nau" dayaug khau: li" nae" ngad:- nao wa yao" mang re Yohan- ga: mhang" byid: zai ngad: ra" .
Nao wa ngaui bau: ngaui lho" ru qhug' nae"- yao: khau: li" ruyang byu myo: sho' mo, ngaui bau: genae" .
Pe"mung: ga"re yao: wa Mao" So: qhid' kheim: mae qi" qhang yaug ngad nae"- yao: wa sabyi qang: we' yhid phai: shaug' nae" mangad:- yao: wa yao: myhi" aung mae" yao: Gyang" Lho" Byo we' byang" jo; li" nae" .
Yao: wa Israel byumyu" myo: sho' re yao: bam: Asang Mao" So jhao" dam: jhui" tug' lo: li" nae" .
Yao: wa lapa Elia we' dakhyo: qam: so' we' Asang Meshia qhid' au: mae ye" lo" na: li" nae"- yao: wa yao: pho" qe we' yao: zo: qe: gyo: mae dam: jho" vang" nhao nae"- Mao" So re geimlau gye kad' ra"mo, re din: man" ra" mo; myid pha,jhi" shad' khyo dam: tug' lo nhao nae"- yao: wa Mao" So: qhid' mae" jin" jin" ngad nae" qhid' mae" Asang: byumyu" re seim" nyhang" to" li" nae"- ga: Zakari re ta" ra" .
Ailao" Zakari wa mug: lagyo: re Ceru: boe" nae" rure ngo khoru: ba nae" i? Pe"mung: ga"re ngo wa mao: va"- nga" yham sang myhi" re: mao: zo: ngad va"- ga: ta"ra" .
Mug: lagyo: wa Ngo wa Mao" So: qhid' kheim: mae ye; jo; ra" mug: lagyo: Gabriela ngad:- nao re ce: ngaui bau" lau dao: ta" kyo: byid: nae" qhid' mae" Mao" So: yang nhao: ke' yaug ngad:-
Qu" wa,- ngo ta" ra" dao: re nao malam" ruyang ceru: boe" li" nae" ra"ayo, joe" sho' nao wa dao: maqo" jhau lo: nhad' jid; jo; li" nae"- amung: ayo, joe" lao"- nga" dao: wa dang: lo: li" nae"- ga: ta" ra" .
Mo,byu qe wa Zakari re lao" na: ako"- yao: bam wa Zakari Mao" So: yham khug mae myao" sho' yena: byaug: rure myid: mug' ako" .
Zakari Mao" So: yham mae" thug' lo lao"- yao: wa yao: bam re dao: maqo" jhau ngad: ra" . Airumung: yao: bam wa Caung: pa" Yham khug mae yao: wa ve, lho daja: ja: the' myao va" rure yao: bam ba: qu" yu: ako" . Yao: wa dao: dakheim: re: maqo" jhau yang: yao: bam re lo, tu" tu" qhu" ra" .
Caung: pa" Yham khug mae yao: zaui: ang: ra" ayo, gan lao"- Zakari wa yham khyo phao: lo" ra" .
Ai: thao mataung" myao" re Elizabed wa gaung la" li" mung: lho" mo" ngo" khye' lam: lam: khai: mathug' qin" lo: laung" jo; ra" .
Elizabed wa Ana"- Mao" So wa ngore nhag' khyag' yu va"- Su: yang ngore gaui mho jung" khyoe' ta" rure- yao: yu: pye' byid: va"- ga: ta" ra" .
Elizabed gaung la" li" ru lho" khyaug' khye' joe" li" lao"- Mao" So wa mug: lagyo: Gabriela re Galile mung" mae" Nazared vogaung: mae na: ra"
Davi kaung mae" Yoseb ga: mang: ra" yaug: yang mho' to" ra" zomyi: gyang" dayaug jhao" nhao: ke' ra"- ai: zomyi: gyang" wa Mari ga: mang yaug ngad: ra" .
Mug: lagyo: wa Mari jhao" li" mung: Ngaui bau: yaug yo vashao:- nao wa ngaui lho" ra"- Mao" So wa nao we' daga" ngad: ra"- ga: ta" ra" .
Mari wa ai: mug: lagyo: li" ta" ra" dao: thoe: yang gyai myid: mug' sang: kho: mung:- ce: bang" se" dao: wa pe" ga" ru ngad nae" laug i? ga: myid: qu" na: ra" .
Ailao"- ai: mug: lagyo: wa Mari re Mari we"- dagyaug wa,- nao wa Mao" So: qhid' kheim: mae myo,nho qo" ava" .
Nao wa gaung la" li" mung: yauggai nau" dayaug khau: li" nae"- nao wa yao: re Yesu ein: mhang" byid: zai ngad: ra" .
Yao: wa qi" qhang yaug ngad: li" nae"- yao: wa myhao: thao" ra" Mao" So: yao: Zo: ga: mhang" ru qhug' li" nae"- Asang Mao" So wa yao: pho" Davi nho: kho: kham tao" khau" yao: re ab byid' li" nae",
Yao: wa Yaku myid: zo: qere apyad ato eib: na: li" nae"- yao" mung"dan: wa khonhae" re: mathao" magan nae"- ga: ta" ra" .
Alao"- Mari wa mug: lagyo: re Ceru wa khoru: gai: boe" li" zai ngad: laug i? Ngo wa yauggai we' mana: qu" shi" ra" zomyi: gyang" dayaug ngad:- ga: ta" ra" .
Mug: lagyo: wa Gyang" Lho" Byo wa ni" dao mae joe" li" mung:- myhao: thao" ra" Mao" So: qam: so' wa nao re nghoe' qab: to: byid: nae"- Airumung: khau: li" nae" ra" yaug re Mao" So: yao: Zo:- ga: mhang" li" genae" .
Amung: Qu" wa,- ni" amyu" ba nam myhi" Elizabed re: mao: thao re yauggai nau" khau nae" gaung la: va" ra"- Su: yang bug daung:- ga: mhang" ra" yaug wa gaung la" li" mung: ana"- lho" khyaug' khye' ngad: ava" .
Pe"mung: ga"re Mao" So maqo" kad' ru pe" re: majo,- ga: ta" ra" .
Alao"- Mari wa Ngo wa Asang: jeim myhi" ngad:- nao ta" ru we' dakhyo: ngo mae boe" li" vashao:- ga: tau" ra" . Alao" mug: lagyo: wa yao: mae" phao: lo" ra" .
Ai: thao mataung" myao" re Mari wa Yuda mung" mae" bam vogaung: dalam: khyo hin hin za: to" ye" lo" ra" .
Yao: wa Zakari yham khyo vao ye: mung: Elizabed re bang" yese" ra" .
Mari bang" li" se" ra" dao: re Elizabed the' gyo: lao"- yao" aung khug mae" zonau" wa thug' jhu" li" ra" .
Elizabed wa Gyang" Lho" Byo we' byang" jo, mung: thoe qi: we' Nao wa myiqe: alhab' mo, tho' mae ngaui lho" ra"- ni" aung mae" zoshao re: ngaui lho" ra" wo" .
Nga" Asang: yao: myhi" ngojhao" joe" li" ru wa pe" jeju khyo" yang qo" kham: yu li" laug i?
Pe"mung: ga"re Qu" wa,- ni" bang" se" dao: re ngo the' gyo: we' nga" aung mae" zonau" wa ngaui bau: mung:- thug' jhu" li" ra" .
Asang yao: re ta" ra" dao: wa gaigai: jab byang" li" zai ngad:- ga: lam" ra" myiqe: wa ngaui lho" ra" wo"- ga: ta" ra" .
Alao"- Mari wa- Nga" aung khug nhag' lam: ai: Asang re caung: khin" byid' ra" .
Nga" alo zo: re: ngore khyad' yu: ra" Asang Mao" So: khug mae ngaui bau" ra" .
Asang wa nyham: gyo" jo; ra" yao" jeim myhi" re qu" myao: ava"- qu" ge,- Ana" mae" byu qae: khao: ngo" mae" mo, wa ngore ngaui lho" ra" yaug ga: mhang" genaeva" .
Pe"mung: ga"re qam: so' bo: ra" Asang wa qi" qhang: ra" mau" zo" nga" qhid' mae" kad' byid: mung: ngad: ra" . Asang yao" mang wa gyang" lho" ra" .
Asang yao: re gyaug phug' ra" mo; dao mae myid: zo: daqae: mae" daqae: yao" nhag' khyag' ru qhu" byid' na: ra" .
Yao" qam: bo: ra" lo,pau" re yheim" ke' mung: langa: kad' phug mo; nhag' lam: khug mae myid: yaung: to" ra" mau" zo" jham re abyi asin: kad' pye' byid' ra" .
Yao: wa zug: kho: kham qe: aya: khyo" pye' byid: mung: ngai nyham: ra" mo, re tau: to' byid' ra" .
Moe, shab' ra" mo, re gai: ra" ja" yang nhag' shid nhag' dag nhao mung:- jo,nho" qo" mo, re lo, cin nhao: ke' ra" .
Ngonhaung" phug' phyid' qere yao: ta" to" ru we' dakhyo:- Abraham we' yao" myid: zo: qere-
Khonhae" re: yao" nhag' khyag' shogu: ru myid: beim: mung:- yao: wa yao" daui daui yaug Israel amyu" re bao" thaug' byid' ava"- ga: ta" ra" .
Mari wa Elizabed we' daga" lho" mo" sam khye' ko na co' mung: yham khyo dam: phao: lo" ra" .
Alao" Elizabed wa khau nae" ba na nge, mung:- yauggai nau" dayaug khau: ra" .
Ai: Asang wa Elizabed re mug' pho: jeju kad' qhu" va"- ga" rure yao" yham kyo: cao: qe we' ba nam sang: cao: qe the' gyo: gelao" yao: bam wa yao: we' daga" ngaui bau" ako" .
Ai: thao she' ba ein: ba re yao: bam wa zonau" au: qid lhai: poe khyo li" ako" . Yao: bam wa ai: zonau" re yao: pho" mang ru: yao: Zakari- ga: mhang" byid: nug: ako" .
Ngadqere: ai: zonau" yao: myhi" wa airu: mamhang" nae"- Yohan ein: mhang" zai ngad:- ga: ta" ra" .
Yao: bam wa Elizabed re Ni"amyu" kaung mae Yohan ga: mang ru dayaug re: mabo- ga: phaug' tau" ako" .
Alao"- yao: bam wa yao: pho" khoru: mhang" byid: nug: laug- ga: zonau" yao: pho" re lo, tu" tu" yang: myid' qu" ako" .
Zakari wa tung" the: dalam: mho' yu mung:- zonau" mang wa Yohan ngad:- ga: tung" qhu" ra" . Yao: bam alhab' mo, mug' hao" byaug: ako" .
Ailao" jao" Zakari wa dao: dam: gai: jhau: li" mung: Mao" So re caung: khin" ra" .
Yham kyo: cao: qe alhab' mo, wa gyaug: mug' pye' ako"- Airu: boe" ra" lau dao: re Yuda mung" mae" bam mug: khaung: jao: sho' hau" nhao" lo" ako" .
Ai: khyo re the' gyo" ra" mo, alhab' wa- airu re yao: bam: nhag' lam: khug mae xam" to: mung:- ce: zoshao wa khoru" ra" yaug boe" nae" ngad: i? ga: ta" ako" . Ai: Asang: qam: so' wa yao: we' daga" ngad: ra" .
Alao" Yohan yao: pho" Zakari wa- Gyang" Lho" Byo byang" mung: lapa dao: ta" ru wa
Ai: Asang Israel nho: Mao" So wa ngaui lho" vashao: wo"- Yao: wa yao" amyu" qejhao" li" mung:- yao: bam re loe; beim nhao: ava" .
Yao: wa yao" daui daui yaug Davi amyu" mae" qam: so' qi" qhang: ra" khyad' yu: Asang ngonhaung" re byid' ava" .
Amung: yao: wa ganhae" mae" yao" gyang" lho" ra" lapa qe: nhad' khyo" yang-
ngonhaung" re gye jham: lo, mae" re:- ngonhaung" re nhang" ra" alhab' mo; lo, mae" re:- yao: ngonhaung" re khyad' yu nae"- ga: dao: so: byid' to" ra" .
Yao: wa ngonhaung" phug' pho" qere nhag' khyag' shogu: ru qhu" byid: mung: yao" gyang" lho" ra" dao: thang" re myid: beim: nae"- ga: ta" to" ra" .
Ngonhaung" wa Mao" So: qhid' kheim: mae ngonhaung" pyad geim" gyang" lho" ru we' din: man: mo, boe" nae" qhid' mae"-
Ngonhaung" re gye jham: lo, mae" khyad' yu mung:- yao: re magyaug maci" lo: caung da" byid: nhao nae"- ga: ngonhaung" phug' pho" Abraham re jham tang: yang: ta" to" ra" .
Nga" zo: we"- nao wa myhao: thao" ra" Mao" So: lapa- ga: mhang" ru qhug' nae"- Nao wa Mao" So: khyodang re nyhang" to: nae"- Asang: qhid' au: mae ye" lo" mung:-
Asang: byumyu" re yao: bam: qobo re khyad' pye' byid: mung: khyad' yu nae"- ga" rure ta" kyo" li" nae" .
Ngonhaung" Asang Mao" So wa nhag' khyag' shogu: ru byang" jo, yaug ngad: ra"- Yao: wa khyad' yu: ra" jeju ba bao re ngonhaung" dao mae zho nhao mung:-
Shid: ra" aqab khug mae na: jo; ra" mo; dao mae zho: bao byid' li" nae"- Amung: ngonhaung" khyid re yaug yo cae: tae" ra" khyodang khyo jhui" gun: su" ye" li" nae" yaug ngad: ra"- ga: ta" to" ra" .
Ai: zoshao wa gaung khyao qi" qhang: li" ru we' byo qam: so' bo: li" mung: Israel amyu" qhid' kheim: mae de: de: za: mana: qhu" shire yao: wa din"pyad' yo mae na: ra" .
Ai: ayo, mae- Roma khosin" Augustu wa mung"dan: geim" mae" gaegaung: japhin: re gaug: yu nae" qhid' mae" amyin" dalam: khyo" ke' ra" .
Ai: gaegaung: japhin: gaug: yu: ru wa Suri mung" mae Kureni mang: zug: kad' na: au: sao qhid' lhang gaug: yu: ra" japhin: ngad: ra" .
Airumung: byu yaug khao: ngo" wa mang japhin: ke' nae" qhid' mae" yao: yao" co' phyid' vogaung: khyo lo: ako" .
Alao" Yoseb re: Davi kaung mae" myid: zo: ngad mung:- Galile mung" Nazared vogaung: mae" Yuda mung" mae" Betlehem- ga: mhang" ra" Davi vogaung: khyo-
yao: vhin" yu nae" mho' to" ra" Mari we' daga" mang japhin: ke' nae" qhid' mae" lo: ra" . Mari kam" wa gaung la: gaung ngad: ra" .
Yao: shid' tao Betlehem mae na: jo, ko" au:- khau ba na nge; li" mung:-
Yao: wa zoqhid' yauggai nau" re khau: ra"- Bang" khug yham mae jo, qo majo, yang: ai: zonau" re mai cug' yang thab' mung:- thaung: lhao: dalam: khug mae lhang" to" ra" .
Ai: mang: khaung: mae yao zaung" mo, damyo" wa myi" re pa: din" mae yao: bam: yao kyaung" jham re lhaug' mung: na: jo; ako" .
Asang: mug: lagyo: dayaug wa yao: bam jhao" thug' li" mung: Asang: phungbao wa yao: bam: lhang" gam: mae bao: jo; ra"- Alao" yao: bam wa gyai din: gyaug: pye' ako" .
Mug: lagyo: wa yao: bam re- Dagyaug ge,- Qu" ge,- Byu alhab' mo; qhid' mae" gyai ngaui bau: nae" ra" lau dao: gai ngo naonhaung" jhao" vin: li" ru ngad:-
Ana" ba: ba na mae khyad' yu yaug Asang Khristu wa Davi vogaung: mae naonhaung" qhid' mae" khau: li"va" ra" .
Ceru wa naonhaung" qhid' mae" ave, ngad nae"- zoshao nau" nin" dayaug re mai cug' yang thab' mung: thaung: lhao: khug mae lhang" to" rure naonhaung" yemyao genae"- ga: ta" ra" .
Ai: mug: lagyo: nhae mae mug: gaung mae" mo, ajham ataung nyag din taung" thug' li" mung: Mao" So re caung: khin" zo" re"-
Myhao: thao" ra" mug: gaung tho' mae Mao" So wa phungbao qi" qhang: jo, vashao:- Myid gaung dao mae re: yao: o ngaui: ra" mo; dao mae yaug yo cae: tae" ru jo; jo, vashao: wo"- ga: ta" ako" .
Ai: mug: lagyo: jham yao: bam khyi" mae" mug: gaung khyo dam: phao: lo" gethao re yao zaung" mo, wa ngonhaung" wa Betlehem vogaung: khyo ye" lo"gelang:- Asang ngonhaung" re li" ta" kyo" ra" khyo re yequ" qu" gelang:- ga: yao: cao: jho" ta" ako" .
Alao" yao: bam wa hin hin za: ye" lo" mung: Mari we' Yoseb rere: thaung: lhao: khug mae lang" jo; ra" zonau" rere: yemyao: ako" .
Yao zaung" mo, wa ai: zonau" re yemyao gelao"- yao: bam wa ai: zonau" we' sin: mung:- mug: lagyo: pho" yang li" ta" kyo" ra" khyo yao: bam re ta" kyo" ako" .
Yao zaung" mo, ta" rure the' gyo: mo, alhab' wa gyo" mug' ako" .
Ngadqere: Mari wa ai: gu: alhab' re xam" ci mung: yao" aung khug mae myid: qu" na: ra" .
Yao zaung" mo, wa mug: lagyo: ta" ru we' dakhyo:- the' myao: yu ba: yu gemung:- Mao" So: phungbao re caung: khin" zo" re" dam: tug' phao: lo" ko" ra" .
Ai: zonau" wa she' ba byang" mung:- au: qid lhai: yo, joe" lao"- yao: myhi" aung mae mabo shimae" mug: lagyo" yang mhang" byid' ra" mang we' dakhyo:- yao: re Yesu ga: mhang" ako" .
Moshe amyin" dao: re cao" yang: yao: bam: kyang" san: ra" gin khyao kad' nae" ayo, joe" lao"-
Zoqhid' yauggai nau" alhab' re Asang: qhid' mae" jaung: to: ca"- ga: Asang: tarha" mae tung" to" ru we' dakhyo:- ai: zoshao re Mao" So: qhid' kheim: mae yeqhaug' byid: nae" we'-
Asang: Tarha" mae ta" to" ru we' dakhyo:- phaung" kyug' shid' dau:- mangad: lao"- jid: au shid' dau: re xeim: ngaui" byid: nae" qhid' mae" Mari we' Yoseb wa ai: zoshao re Yerusalem vomo" khyo jhui" ye" ako" .
Ana"- Yerusalem mae Simon ga: mang: ra" byu dayaug na: ra"- yao: wa Mao" So re gyaug phug' ru we' din: man" ra" yaug ngad mung:- Israel amyu" qe khyad' yu: ru qhug' nae" qhid' mae" myid: lao" na yaug ngad: ra" . Ai: Gyang" Lho" Byo re: yao: we' daga" ngad: ra" .
Amung: yao: wa Mao" So: yang dao: so: byid' to" ra" Meshia re mathe' myao myao wa nao mashid nae"- ga: Gyang" Lho" Byo: yang qhu" byid' ra" ve, lho re myao: to: yaug ngad: ra" .
Yao: wa Byo: yang nhug' jhan: byid' ru qhug' mung: Caung: pa" Yham khug khyo vao ye" ra" . Yao: myhi" we' yao: pho" tao wa- kham" to" ra" Tarha" we' dakhyo:- ai: zoshao re au: qid lhai: byid: nae" qhid' mae" Caung: pa" Yham khug khyo jhui" vao li" gelao"-
Simon wa ai: zoshao re yao" lo, khug mae lham: vo; yu yang: Mao" So re caung: khin" zo" re"-
Asang we"- ni" dao: so: jab byang" va" rumung: ana"- ni" jeim pho" ngore yaug yo za: lo" nhao la, se,-
Byumyu" alhab' qhid' kheim: mae nyhang" jaung: to: mung:-
Taung bug qere ni" myid o: ra" khyo" qhu" byid: nae" bo" bao we'-
Ni" amyu" Israel qhid' mae" phungbao ngad: ra" ni" khyad' yu: ra" khyo re nga" myo,jid' yang yao: zhaug' za: the' myao va"- ga: ta" ra" .
Yao: myhi" we' yao: pho" tao wa ai: zoshao: khyo we' sin: mung: Simon ta" ra" dao: jham re the' gyo: gelao" mug' ako" .
Simon wa yao: mho' re shaman" byid: mung: yao: myhi" Mari- re Qu" wa,- ce: zoshao wa Israel amyu" myo: sho' byo; qeim: ru we' myo: sho' mo, khyad' yu: ru qhug' nae" qhid' mae" Mao" So: yang khyin: to" ra" yaug ngad: ra"- Byu myo: sho' mo, yao: re ngag: ha: pye' mung: yao: bam: nhag' lam: khug mae khug' myid: yaung: to" ra" gu: jham myao: thug' li" nae" ra" Mao" So: ve, lho ngad: li" nae" .
Ni" nhag' lam: kheim ce' re shae ceim" yang thug' kyao" to" ru we' dakhyo: ngad: li" nae"- ga: ta" ra" .
Ashe amyu" kaung mae" Penue ga" ra" yaug: yao: zo: Anna- ga: mang: ra" lapa cug' mo" myhi" dayaug na: ra"- yao: wa gyai mao: va" ra" . Zoqae: yo, re yham qo" mung: yao" yham sang pho" we' nhad' zin za: qo" zam" na: ra"- yao" apyad she' xe: byid zin joe" sho' cug' mo" mo" ra" .
Yao: wa Caung: pa" Yham mae" magao: lo:- zo: ve jao" akyu" mho' ru we' myi" re: na" re: Mao" So re caung: pa" yang: na: ra" .
Ai: au: reyao:- Anna wa joe" li" mung: Mao" So re caung: khin" zo" re"- Yerusalem re khyad' yu nae"- ga: myid: lao" na ko" ra" mo, alhab' re ai: zoshao: nho: khyo re ta" kyo" ra" .
Yoseb we' Mari wa ai: Asang Kham" To" Ra" Tarha" we' dakhyo: gin khyao alhab' re bin: kad' gelao"- Galile mae" yao: bam: mug: Nazared vogaung: khyo dam: tug' phao: lo: ako" .
Ai: zoshao wa qi" qhang: li" mung: qam: o: bo: li" ru we' nyan: pha,jhi" bo: li" ra" . Mao" So: shaman" jeju wa yao" dao mae bo: jo; ra" .
Yesu yao: myhi" we' yao: pho" tao wa zin khao: ngo" Yerusalem khyo Lai co' Poe lhaung" ye" ako" .
Yesu daxe: shid' zin byang" lao"- thung" jo; ru we' dakhyo:- yao: mho' wa Yerusalem khyo Lai co' Poe ye" ako" .
Ai: poe bin lao"- Yoseb we' Mari wa yham khyo dam: tug' phao: lo: ako"- ngadqere: zoshao Yesu wa Yerusalem mae thang: na co' ra"- yao: myhi" we' yao: pho" tao wa aire maba ko" ngad: ra" .
Yao: tao wa Yesu re vogaung: bao: we' ngad naeva"- ga: myid: jho geyang: daba gyam sho' phao: lo" ako"- Thao re yao: shid' tao wa Yesu re ba nam qe we' byin cao: qe: phaung mae yeqho: ako" .
Yao: tao wa Yesu re mamyao lao"- Yerusalem khyo dam: tug' qho: ye" ako" .
Sam ba ein: ba re yao: tao wa Yesu re Caung: pa" Yham khug mae Yuda amyu" qe: mho" pho" qe: phaung gaung: mae zaung: jo, yang: mho" pho" qe ta" ra" dao: jham re tae" gyo: zo" re"- yao: bam rere: dao: myid: tug' myid: mung: na: jo; rure yao: tao yemyao: ako" .
Yao" dao: re the' gyo: mo, alhab' wa pha,jhi" kung: ra" yao" dao: myid: we' dao: phyid re mug' ako" .
Yao: myhi" we' yao: pho" tao wa yao: re the' myao gelao"- mug' byaug: ako" . Alao" yao: myhi" wa Nga" zo: we"- ni" pho" we' ngotao re nao pe"mung: yang: ceru: kad' i? Ni" pho" we' ngotao wa nao re sang: kho: yang: qho: qin"- ga: ta" ako" .
Yesu wa yao: myhi" we' yao: pho" tao re- Naotao ngore pe"mung: qho ko" i? Ngo wa nga" Pho" yham khug mae na ca"- ga" rure naotao maba ko" i? ga: phaug' tau" ra" .
Ngadqere: yao: tao wa Yesu ta" ra" dao: re maba: gyo: ko" ngad: ra" .
Yesu wa yao: myhi" yao: pho" tao we' daga" Nazared vogaung: khyo dam: tug' phao: lo mung:- mho dao: gyo: gyo: za: na: ra"- yao: myhi" wa ai: gu: alhab' re yao" aung khug mae xam" ci: ra" .
Amung: Yesu wa gaung khyao qi" qhang: li" ru we' nyan: pha,jhi" bo: li" mung:- byu: qhid' kheim: mae re: Mao" So: qhid' kheim: mae re: myo,nho lu: li" ra" .
Roma kho: sin" Tiberiu kho: kham kad' ru daxe: ngo" zin ein: zin re Yuda mung" mae Pontiu Pilad wa- mang: zug:- Galile mung" mae wa Herod- Iturea we' Trakonid mung" mae wa Herod yao: nhaung: Philib- Abilen mung" mae wa Lusania mung" zug: kad' na mung:-
Anna we' Kayapha wa khinjaung yin" kad' na: ako"- ai: yo, re Mao" So: mungdao: wa din"pyad' yo mae na: ra" Zakari yao: zo: Yohan jhao" joe" li" ra" .
Alao" Yohan wa Yodan gyaung: cao" mae" mug: myid gam: sho' khyo ye: mung:- Nhag' lam: tha" pye' mung: qid nyhab' kham: yu ge,- ailao" Mao" So wa naonhaung" qobo jham re khyad' pye' byid' li" nae"- ga: kho" kyo" ra" .
Airu wa- Asang: khyo re nyhang" to: ge,- Yao" khyo re din: za: nyhang" jhao" ge,-
Lao: khaung: alhab' re bam" pye' mung: bam we' bug gaung alhab' re dau" tae" pye' ca" nae" ngad: ra"- Khyo kaui jham re jhao" pye' mung: abau" akhyad' ra" khyodang jham re nyhang" tae" pye' ca" nae" ngad: ra" .
Alao"- xao su byu qe alhab' Mao" So khyad' khyui: yu: ra" khyo re the' myao: li" genae"- ga: din"pyad' yo mae dayaug hug' na: ra"- ga: lapa Esaia Mugsug' mae tung" to" ru we' dakhyo: ngad: ra" .
Amung: Yohan wa yao" lo, mae qid nyhab' kham: yu nae" ga:- joe" li" ra" mo,byu qere- Lhao maui amyu" qe we"- Joe" lo: na: ra" Mao" So nhag' yo" rumae" qo" phao: loe, nae" naonhaung" re khag' yang li" ta" peim: byid: vako" i?
Myid tha" ru we' man: qi" ra" ashi: zaui: ge,- Abraham wa ngonhaung" yao: pho" ngad:- ein: data" ge,- pe"mung: ga"re ngo naonhaung" re ta" geli"- Mao" So wa ce: laug baui jham mae" Abraham qhid' mae" yao: zo: jham qo" phan" phaug' thug' ke' ra" .
Ana" yao: lhao" re: ai: vozaung: wa sag' gae jham re apan mae" thau: lhang" pye' nae" qhid' mae" jin" jin" ngad: ava"- Airumung: ashi: gai mazaui" ra" sag' gae alhab' re thau: lhang" ke' mung: myikhyeim" khug khyo pye' zaui: pye' ra"- ga: ta" ra" .
Alao"- mo, byu qe wa- Yohan re Airu: ngad lao" wa ngonhaung" khoru: kad' zai i? ga: myid' ako" .
Yohan wa tau: mung:- Bau: shid' khye' qo" ra" yaug wa maqo" ra" yaug re dakhye' gae byid: vashao:- Zo: ve qo" yaug re: maqo" ra" yaug re gae zho: vashao:- ga: ta" ra" .
Khang: gaug mo, damyo" re: qid nyhab' kham: yu nae"- ga: joe" li" mung: yao: bam wa Yohan re- Mho" pho" we"- ngonhaung" khoru: kad' zai i? ga: myid' ako" .
Ailao"- Yohan wa naonhaung" gaug: yu ang: ra" gau jho tho' je yang: khang: dagaug: yu ge,- ga: yao: bam re ta" ra" .
Gyezo: qere: Aire ngonhaung" wa khoru: kad' zai i? ga: myid' ako" . Alao" Yohan wa yao: bam re naonhaung" wa khag' rere: mangad mangung: qobo dazhaug' ge,- Khag' mae" re: dadeim" zag: lhad' zo: ge,- naonhaung" the' ra" lho" khye' okaung phug' we' nhag' shid nhag' dag yang: na ge,- ga: phaug' tau" ra" .
Mo, byu qe wa myid: lao" na: ru bo gemung: Yohan wa Meshia ngad va" laug- ga: yao: bam: nhag' lam: khug mae myid: qu" na: ako" .
Airumung: Yohan wa yao: bam alhab' re Ngo wa naonhaung" re qid: yang qid nyhab' byid' ra"- ngadqere: nga" tho' qam: so' je: bo yaug wa nga" thao mae joe" li" nae" ngad:- ngo wa yao" khyid zhaung: taui: pheim byid: nae" lhao" maman: qi"- yao: wa Gyang" Lho" Byo: yang re:- myi" yang re: naonhaung" re qid nyhab' byid' li" nae" .
Yao" lo, mae gaug khyo" nae" qhid' mae" gaug khyo" gaung: zhab' ci: ra" . Amung: yao: wa gaug nao: zam jao: mae" gaug bam re vhag' kyang" pye' mung: gaug mo gu: re wa yao" gaug jhi khug mae gag: zhang: ke' to" li" nae"- gaug seim jham re kam" wa matho' se' ra"myikhyeim" mae ngha" pye' li" nae"- ga: ta" kyo" ra" .
Airumung: Yohan wa ta"peim: ta" kyang" ra" dao: gatau myo: sho' we' re: ai: mo, byu qere Ngaui Bau" Lau Dao: Gai kho" kyo" ra" .
Ngadqere: Yohan wa Mung" zug: pho" Herod re- yao: nhaung: Philib yham sang myhi" Herodia re vhin" yu: ra" mathao mae we' gatau shad' lhoe" ra" makhyang" ra" mau" zo" jham: mathao mae qeim: ra" .
Ai: thao Herod wa Yohan re thaung: khug mae taung" lhaung" pye' nhao mung: je: xo: ra" qobo re shad' lhoe" ra" .
Mo, byu qe alhab' qid nyhab' bin: kham: yu gelao"- Yesu re: qid nyhab' kham: yu: ra"- yao: akyu" mho' na: au:-
mug: gaung bung" li" mung: Gyang" Lho" Byo wa phaung" kyug' ru: dao" gyo" li" ra" . Amung: mug: gaung mae"- Nao wa ngo jhid' de; ra"- nga" Zo: ngad:- nao re ngo gyai o ngaui: ra"- ga: thoe jhau: thug' li" ra" .
Yesu wa yao" mau" zo" zaui" qhid: ra" au: re yao" apyad wa sam xe zin ko ngad: ava"- Byu jham yao: re Yoseb: yao: zo: ngad: ga: jho: ako" . Yoseb wa Heli yao: zo:- Heli wa Mathad yao: zo:-
Mathad wa Levi yao: zo:- Levi wa Melkhi yao: zo:- Melkhi wa Yannai yao: zo:- Yannai wa Yoseb yao: zo:- Yoseb wa Matathia yao: zo:- Matathia wa Amo yao: zo:- Amo wa Nahum yao: zo:-
Nahum wa Esli yao: zo:- Esli wa Magai yao: zo:-
Magai wa Maad yao: zo:- Maad wa Matathia yao: zo:- Matathia wa Semein yao: zo:- Semein wa Yoseg yao: zo:- Yoseg wa Yuda yao: zo:-
Yuda wa Yohan yao: zo: Yohan wa Rhesa yao: zo:- Rhesa wa Zerubabela yao: zo:- Zerubabela wa Shealtie yao: zo:- Shealtie wa Neri yao: zo:-
Neri wa Melkhi yao: zo:- Melkhi wa Addi yao: zo:- Addi wa Kusam yao: zo:- Kusam wa Elmadam yao: zo:- Elmadam wa Era yao: zo:-
Era wa Yesu yao: zo:- Yesu wa Elieze yao: zo:- Elieze wa Yorim yao: zo:- Yorim wa Mathad yao: zo:- Mathad' wa Levi yao: zo:-
Levi wa Simon yao: zo:- Simon wa Yuda yao: zo:- Yuda wa Yoseb yao: zo:- Yoseb wa Yonam yao: zo:- Yonam wa Eliakim yao: zo:-
Eliakim wa Melea yao: zo:- Melea wa Mena yao: zo:- Mena wa- Matatha yao: zo:- Matatha wa Nathan yao: zo:- Nathan wa Davi yao: zo:-
Davi wa Yese yao: zo:- Yese wa Obed yao: zo:- Obed wa Bua yao: zo:- Bua wa Salmon yao: zo:- Salmon wa Nashon yao: zo:-
Nashon wa Adminadab yao: zo:- Admin wa Arni yao: zo:- Arni wa Hezron yao: zo:- Hezron wa Pere yao: zo:- Pere wa Yuda yao: zo: .
Yuda wa Yaku yao: zo:- Yaku wa Isag yao: zo:- Isag wa Abraham yao: zo:- Abraham wa Tera yao: zo: Tera wa Naho yao: zo: .
Naho wa Serug yao: zo:- Serug wa Reu yao: zo:- Reu wa Peleg yao: zo:- Peleg wa Eber yao: zo:- Eber wa Shela yao: zo: .
Shela wa Kainan yao: zo:- Kainan wa Arphaxad yao: zo:- Arphaxad wa Shem yao: zo:- Shem wa Noa yao: zo:- Noa wa Lameg yao: zo: .
Lameg wa Methusela yao: zo:- Methusela wa Enog yao: zo:- Enog wa Yared yao: zo:- Yared wa Mahalale yao: zo:- Mahalale wa Kenan yao: zo:-
Kenan wa Enu yao: zo:- Enu wa Sed yao: zo:- Sed wa Adam yao: zo:- Adam wa Mao" So: yao: zo: ngad: ra" .
Ai: thao Yesu wa Gyang" Lho" Byo we' byang" mung: Yodan gyaung: mae" dam: thug' lo: au:- Byo: yang din"pyad' yo khyo jhui" ye" ra"- ai: tau mae Yesu wa byid xe ba geim" yui: yang ju" phyo' ru qhug' ra" .
Yesu wa ai: ba na gu: mae pe" re: mazo: ngad: ra"- ai: ba na gu: gan lao"- Yesu wa vae: moe' ra" .
Alao" yui wa Yesu re Nao Mao" So: yao: zo: ngad: re wa ce: laug baui re mug boe" li" nae" amyin" byid: wa,- ga: ta" ra" .
Yesu wa yui re Byu wa mug: yang za: kao so' qo" daui: na nae" mangad:- ga: Jham: Mugsug' mae tung" to" ra"- ga: phaug' tau" ra" .
Ai: thao yui wa Yesu re jhui" do, lo"mung: mug: myid dao mae" mung"dan: alhab' re damyo, nyag: gyo: mae ceim" shid' mung:-
Ce: kheim: so' we' ai: mung"dan: jham: phungbao alhab' ngo nao re byid: nae"- ai: gu: alhab' wa ngore ab byid' to" ru ngad mung:- ngo byid: nug: ra" yaug khag' re ngadqere: ngo qo" byid' ra" .
Airumung: nao ngore goe; pa" ngad: re wa ai: gu: alhab' ngo nao re byid: nae"- ga: Yesu re ta" ra" .
Yesu wa Asang ni" Mao" So re za: goe; pa" mung: caung da" wa,- ga: Jham: Mugsug' mae tung" to" ra"- ga: tau" ra" .
Ai: thao re yui wa Yesu re Yerusalem khyo jhui" ye" lo" mung: Caung: pa" Yham mae" je: myhao: thao" ra" jo, qo mae yenha: to: mung: yang:- nao Mao" So: yao: Zo: ngad: re wa-
Mho" khyo byae: gyo" lo" wa,- pe"mung: ga"re Nao re lhaug' zaung" byid: nae" Mao" So wa mug: lagyo: jham re amyin" byid' li" nae" .
Amung: laug baui mae ni" khyid lhao" re: mathe' thaung: sho' yao: bam: lo; yang nao re lham: vo; yu: li" genae"- ga: re: Jham: Mugsug' mae tung" to" ra"- ga: Yesu re ta" ra" .
Alao" Yesu wa tau: mung:- ai: Asang ni" Mao" So re magai: jham" qu" nae"- ga: re: Jham: Mugsug' mae tung" to" ra"- ga: ta" ra" .
Ai: yui wa Yesu re aja: ja: mae ju" phyo' qu" ru bin lao"- Yesu tau mae" dayo, dataung zo: phao: lo" byaug: ra"- Khoau: agu: dam: yo" nae" rure lao" na: ra" .
Yesu wa Gyang" Lho" Byo qam: so' we' byang" mung: Galile mung" khyo dam: tug' lo: ra" . Yao" khyo re ai: mung" alhab' mae gam: sho' hau" nhao" lo" ako" .
Yesu wa yao: bam: Tarha" Jung Yham jham mae mho" shid' byid' ra" . Yao: re yaug khao: ngo" caung: khin" ako" .
Yesu wa yao: na: qi" li" ra" Nazared vogaung: khyo joe" lo: ra"- yao: lhaung" kad' ru we' dakhyo:- Dugno: Ba mae Tarha" Jung Yham khyo ye" ra" . Yao: wa Jham: Mugsug' nghe' nae"- ga: to" ye; li" lao"-
Tarha" Jung Yham agyi pho" wa yao: re lapa Esaia Jham: Mugsug' dang: re byid' ke' ra" . Yesu wa ai: Jham: Mugsug' dang: re phung" ke' we' ceru: tung" to" rure myao mung:-
Asang: Byo wa nga" dao mae ngad: ra" . Pe"mung: ga"re myaung sho" ra" mo, re Ngaui Bau" Lau Dao: Gai kho" kyo: byid: nae" qhid' mae" ngore xau gyad byid' to" ra"- taung" lhaung" to" ru qhug' ra" mo, re loe; beim nhao nae" ru we' myo, jid mo, re myo, dam: myao: li" nhao nae"- ga" ra" khyo re kho" kyo: byid: nae" qhid' mae" re:- deim" zag: yhin" ru qhug' ra" mo, re loe; beim nhao nae"- ga" ru we'
Asang o ngaui: ra" zin na joe" li" va" rure kho" kyo: byid: nae" qhid' mae" yao: ngore nhao: ke' ru ngad: ra"- ga: nghe' ra" .
Ai: thao Yesu wa ai: Jham: Mugsug' dang: re dang: mung: Tarha" Jung Yham agyi pho" re dam: byid' ke' mung: zaung: jo; ra"- ai: Tarha" Jung Yham mae na: ra" mo, alhab' Yesu re zhaug' qu" na: bam: ako" .
Alao" Yesu wa yao: bam re Ce: jham: dao: wa ana" ba naonhaung" the' gyo: vako" ru we' dakhyo:- jab byang" li" va" ra"- ga: ta" ra" .
Alhab' mo, yao: re caung: khin" mung:- yao" nhad' thoe mae" jhau: thug' ke' ra" jeju dao: jham re mug' ako" . Amung: yao: bam wa- Ceyaug wa Yoseb yao: zo: mangad: i? ga: ta" ako" .
Alao" Yesu wa yao: bam re Naonhaung" wa mocid' sara pho" we"- naoyao" gaung re naoyao: ya: gai: yu wa,- ga" ra" dao: khyo: re tai" yang: Kapena-um re kad' ra" mau" zo" jham re ngonhaung" the' gyo: va" ru we' dakhyo:- ce: naoyao" mug: mae re: kad' wa,- ga: dang za: ngore ta" li" genae"-
Ngo naonhaung" re dang za: ta" ru wa lapa khoyaug rere: yao: yao" mug: mae" mo; yang makhae: yu gengad: ra" .
Tae" gyo: ge,- Lapa Elia pyad mae Israel mung"dan: mae sam zin: lho" khyaug' khye' mug: maqu yang: ai: mung"dan: geim" mae bao" khug' mo" khug' lo: au:- Israel amyu" qemae cug' mo" myo: sho' na: ako" .
Ai ngadqere: Mao" So wa ai bam mae" dayaug jhao" re: lapa Elia re manhao: ke' ngad: ra" . Sidon mung" Zarephad vogaung: mae na: ra" cug' mo" myhi" dayaug jhao" za: nhao: ke' ra" .
Lapa Elisha pyad mae re: Israel amyu" mae mao gae: de, mo, myo: sho' na gengad yang: re:- yao: bam mae" dayaug re: magai: shao: lo" ko"ngad: ra" . Suri amyu" Naman za: gai: shao: lo" ra"- ga: ta" ra" .
Tarha" Jung Yham mae na: ra" mo,byu qe wa cedao: re the' gyo: gelao"- nhag' gyai yo" ako" .
Alao" yao: bam wa to" li" mung: Yesu re vogaung: khug mae" she: khyad' thug' lo" yang: yao: bam: vogaung: te" to" ra" bam au: thao byo, nhad' mae" yao: re deim" phyid' khyo" ke' nae" ga: she: ye" lo" ako" .
Ngadqere: Yesu wa yao: bam: phaung gaung: khyo" phao: thug' lo" ra" .
Ai: thao re Yesu wa Galile mung" mae" Kapena-um vogaung: khyo joe" lo: ra" . Dugno: Ba mae yao: wa ai: vogaung: mae"- mo, byu qere mho" shid' byid' ra" .
Yao: mho" shid' ra" khyo re yao: bam alhab' gyo" mug' ako" . Pe"mung: ga"re yao" dao: thoe wa kheim: so' bo yang: ngad: ra" .
Ai: Tarha" Jung Yham khug mae makhyang" ra" yui vao: jaung" ra" byu dayaug na: ra"- yao: wa thoe qi: we'-
Nazared mae" Yesu we"- nao ngonhaung" we' pe" jho" sin" i? Ngonhaung" re lhau: phyo' pye' nae" ein: nao cekhyo joe" li" i? Nao khag' ngad: rure ngo ba:- nao wa Mao" So: Gyang" Lho" ra" Lagyo: ngad: ra"- ga: zag: hug' ra" .
Yesu wa yao: re Sae za: na wa,- yao: mae" thug' lo" wa,- ga: amyin" byid' ke' ra" . Alao" yui wa aiyaug re mo, phaung gaung: mae be; mho' lhang" ke' mung: yao: re pe" dae mate' lo: yao" khug mae" phao: thug' lo" ra" .
Mo,byu qe alhab' wa mug' yang: Cedao: jham wa pe" ru" ra" dao: kheim: jham ngad: i? Byu ceyaug wa kheim: so' qam: o: we' makhyang" ra" yui jham re amyin" byid' ke' lao" yao: bam phao: thug' lo" ko" ra"- ga: yao: cao: jho" ta" ako" .
Yesu lau thoe wa ai: mung" geim" byang" sho' hau" nhao" lo" ra" .
Yesu wa ai: Tarha" Jung Yham mae" thug' lo" mung: Simon: yham khyo vao ye" ra"- Simon: yaug myhi" wa noqam" bug yang: gyai no: na: ra"- Airumung: yao: bam wa Yesu re bao" yu nae" qhid' mae" lham: mho' ako" .
Alao" Yesu wa ai: myiqe: myhi" nhae mae yeye; jo, mung: Noqam" gai: lo" wa,- ga: amyin" byid' ke' ra"- ai: myiqe: myhi" wa noqam" gai: lo" byaug: ru we' ailao" jao" to" li" mung: yao: bam re bang" da" byid' ra" .
Ba vao: lo" lao"- no phyo: aja: ja: qhug' ra" mo, re Yesu jhao" jhui" li" ako" . Ailao" Yesu wa no phyo: qhug' mo, yaug khao: ngo" dao mae lo, kai: byid: yang: yao: bam alhab' re gai byid' ra" .
Yui jham re: Nao wa Mao" So: yao: zo: ngad: ra"- ga: gyi: hug' mung: byu myo: sho' yaug mae" phao: thug' lo" ko" ra" . Yao: wa Meshia ngad: rure yui jham ba ko" ruyang Yesu wa yui jham re qeim mung: yao: bam re dao: jhau nae" akhang" mabyid: ngad: ra" .
Mug: bo" lao"- ai: vogaung: mae" thug' lo" mung: cae: tae" ra" dajo, qo khyo ye" lo" ra"- Mo, byu qe wa yao: re cao" qho mung:- yao: bam Yesu re qho: myao gelao"- yao: bam mae" mathug' lo" nae" Yesu re tam" ako" .
Ngadqere: Yesu wa yao: bam re Ngo wa Mao" So: mung"dan: Ngaui Bau" Lau Dao: Gai re gatau: vogaung: jham mae re: yekho" kyo: ca" ra"- pe"mung: ga"re ce: mau" zo" qhid' mae" Mao" So ngore nhao: ke' ru ngad: ra"- ga: ta" ra" .
Airumung: Yesu wa Yuda mung" geim" mae" Tarha" Jung Yham jham mae kho" kyo: byid' ra" .
Dalhang: mae" Yesu Genesared tham: yae mae ye; jo; au:- mo, byu qe wa Mao" So: mungdao: re tae" gyo: nae" ga: Yesu jhao" jhin" vao ye" ako" .
Alao" Yesu wa tham: yae mae taui" to" ra" lha shid' khye' re myao: ra" . Ngo: kung" mo, wa ai: lha mae" thug' mung: yao: bam: geim jham re cid' san: na: ako" .
Yesu wa ai: lha shid' khye' mae" Simon: lha khug khyo vao ye: mung: lha re gyagao: mae" tham: gaung: khyo dajhid' zo: qhui" ke' nae" qhid' mae" Simon re ta" ra" . Yesu wa lha dao mae zaung: jo, yang:- mo, byu qere mho" shid' byid' ra" .
Bin lao" Yesu wa Simon re qid no; ra" khyo qui" ye: mung: ngo: myhi" nae" naonhaung" geim jham re khyo" ke' ge,- ga: ta" ra" .
Simon wa tau: mung:- Asang we"- ngonhaung" wa amyi damyi khyeim mayab macam: kung" yang: re: ngo: dadau: re: mathe' kung"- ngadqere: ni" dao: thoe khyo" yang ngo wa geim jham re khyo" ke' nae"- ga: ta" ra" .
Yao: bam wa geim jham re khyo" ke' mung: ngo: dajham dataung geim" re the' lhaung" yu: ako"- ngo: saung" laug yang: yao: bam: geim jham lhao" re: alaug laug jad: lo" ra" .
Ailao"- gatau: lha mae na: ra" yao: bam: byin cao: qere li" bao" yu genae" qhid' mae" lo, tu" tu" yang: khai: ako"- yao: bam li" mung: lha shid' khye' geim" alaug laug nab: lo" sho' ngo: ke' ako" .
Ceru re Petru myao lao"- Yesu khyid qao: mae goe, mung:- Asang we"- ngo wa qobo qo" yaug ngad:- ngo khyi" mae" phao: lo" wa,- ga: ta" ra" .
Petru we' yao" byin cao: qe alhab' wa yao: bam the' kung" to" ra" ngobam ngozao re qu" mug' ako" .
Simon we' ngo: kung" byin cao: ngad ko" ra" Zebede yao: zo: Yaku we' Yohan tao re: ai we' dakhyo: mug' ako"- ailao" Yesu wa Simon re Dagyaug wa,- ana" ba mae" thoegu: nao wa byu kung" yaug ngad: li" nae"- ga: ta" ra" .
Yao: bam wa lha re qid yae mae lo" thang: to: mung:- alhab' re to" pye' co' yang: Yesu thao cao" ako" .
Dalhang: mae" Yesu wa vogaung: dalam: mae na: jo; au:- ai: vogaung: mae dagaung: geim" mao gae: de; ra" byu dayaug na: ra"- yao: wa Yesu re myao lao" goe; pa" mung: Asang we"- nao o nug: re wa ngore qo" gai: shao: lo" nhao zai ngad: ra"- ga: ta" ra" .
Yesu wa yao" lo, yheim" ke' yang: yao: re tin: byid: zo" re" Ngo o nug: ra"- Gai: shao: lo" wa, ga: ta" ra" . Ailao" jao" mao gae: gai: shao: lo" byaug: ra" .
Yesu wa yao: re- Ce: khyo re khag' rere: data" kyo: wa,- ngadqere: khinjaung pho" jhao" din: za: lo" mung: ni" gaung yao: re lo" qhu" wa,- amung: nao gai: shao: lo" va" khyo mo, byu qe: qhid' mae" sagse: doe, vashao:- Moshe amyin" byid' to" ra"xeim: re lo" ngaui" byid: wa,- ga: ta" ke' ra" .
Ngadqere: Yesu lau thoe wa je: je: za: hau" nhao" lo" mung:- mo, byu qe ajham ataung wa yao" mungdao: re tae" gyo" yu nae" we' yao: bam: no phyo: gai nae" qhid' mae" Yesu jhao" zang" li" ako" .
Yesu kam" wa yao: lhaung" kad' ru we' dakhyo: cae: tae" ra" jo, qo khyo ye" lo" mung: akyu" yemho' ra" .
Daba re Yesu mho" shid' byid' na: au:- Yuda mung" we' Galile mung" vogaung: khao: ngo" mae" we' Yerusalem vogaung: mae" joe" li" ko" ra" Pharishe qe we' Tung" Pho"qe wa aitau mae zaung: jo; bam: ako"- No phyo: gai byid: nae" Asang: qam: so' wa Yesu mae bo: ra" .
Alao" Qu" ge,- Byu daqhae: wa yab qo mae lang" jo; ra" gaung jam: shid: ra" byu dayaug re Yesu jhao" dao: li" ko" ra"- yao: bam wa ai: gaung jam: shid yaug re yham khug khyo dao: vao ye: mung:- Yesu qhid' kheim: mae yeqo" dao: to: nae" qam: ke' ako" .
Ngadqere: mo,paug' saung" thau: ruyang yao: bam wa ai: gaung jam: shid yaug re yham khug khyo dao: vao ye: nae" khyo mamyao ko" ngad: ra" . Ailao" yao: bam wa ai: gaung jam: shid yaug re yham khaung dao khyo dao: do, lo" mung:- mhao: mug: zhogam: pye: re tau: qhid' pye' yang: yab qo geim" we' mo, phaung gaung: Yesu qhid' kheim: mae shoe' khyo" ke' ako" .
Yesu wa yao: bam: lam khug: myid re myao lao"- ai: gaung jam: shid yaug re ba nam pho" we"- ni" qobo re khyad' pye' byid: va"- ga: ta" ra" .
Tung" Pho" qe we' Pharishe qe wa Mao" So re ceru: jung" dao: jhau: ra" yaug wa khoru" byu ngad: ra" i? Mao" So dayaug mae" je yang: qobo re khoyaug qo" khyad' byid' i? ga: yao: bam: aung khug mae myid: qu"na: bam: ako" .
Yesu wa yao: bam: aung khug mae airu: myid: qu" na ko" rure ba yang: Naonhaung" airu: pe"mung: myid: qu" na ko" i?
Ni" qobo re khyad' pye' byid: va"- ein: ta" nae" je: laui: i? Mangad: lao"- To" ye, yang: su" lo" wa,- ein: ta" nae" je: laui: i?
Ngadqere: byu: yao: zo: wa myid gaung dao mae qobo khyad' byid: nae" kheim: so' qo" yaug ngad: rure qhu" byid: geli"- ga: ta" mung: ai: gaung jam: shid yaug re Ngo nao re ta" li"- To" wa,- ni" yab qo re gaug: vo, mung: yham khyo phao: lo" wa,- ga: ta" ra" .
Ailao" jao"- ai: gaung jam: shid yaug wa yao: bam alhab' mo; qhid' kheim: mae to" ye; li" mung: yao" yab qo re gaug: vo,yang: Mao" So re caung: khin" zo" re" yham khyo phao: lo" ra" .
Yao: bam wa matho' ta" losho' gyaug: mug' pye' ru we' Ana" ba ngonhaung" mug' pho: mau" zo" re the' myao va"- ga: ta" mung: Mao" So re caung: khin" ako" .
Ai: thao Yesu ai: vogaung: mae" thug' lo" re yao" khang: gaug zaung mae zaung: jo; ra" Levi- ga: mang: ra" khang: gaug byu dayaug re myao: ra"- Yesu wa yao: re Nga" thao cao" la,- ga: khai: ra" .
Levi wa alhab' re to" pye' co' mung: Yesu thao cao" ra" .
Levi wa yao" yham mae Yesu qhid' mae" bang" da" poe aqi: dalam: kad' ra"- ai: poe mae khang: gaug mo, myo: sho' we' gatau bang" vo qe myo: sho' bobo: ako" .
Ailao" Pharishe qe we' yao: bam: phung: mae" Tung" Pho" qe daqhae: wa Yesu mho"zo: qere Naonhaung" wa khang: gaug mo,we' daga" za: pe"mung: zo: shaug' na ko" i? ga: jung" ta" ako" .
Yesu wa yao: bam re Qao" zin" ra" mo, wa mocid' sara maqo ko" ngad: ra"- No mo, za: aqo: ako" .
Ngo wa din: man: mo, re khai nae" qhid' mae" li" ru mangad:- Qobo qo" ra" mo, myid tha" nae" qhid' mae" ngo li" ru angad:- ga: phaug' tau" ra" .
Byu damyo" wa Yesu re- Yohan mho"zo: qe we' Pharishe qe: mho"zo: qe wa- dazab: makyo zo: ve jao" yang: akyu" lhaung" mho' mho' mung: kad' ako"- ngadqere: ni" mho: zo: qe wa zo: yang: shaug' yang: na: ako"- ga: ta" ako" .
Ailao" Yesu wa yao: bam re Lo, xo' poe mae" bang" vo qe wa- pho" sag' we' daga" na: jo, shi" au:- yao: bam re zo: ve qo" jao" nhao genae" i? Maqo" jao" nhao genae" .
Ngadqere: yao: bam: phaung mae" pho" sag' re li" jhui" yu: ra" ba na joe" lo: li" nae"- ailao" kam" wa yao: bam zo: ve jao" li" genae"- ga: phaug' tau" ra" .
Yesu wa dao: tau" ci yang re: yao: bam re- Mai bau: sag' mae" dacug' cad' yu yang: mai bau: xug' mae khag' re: malhaung" pho ko" ngad: ra"- Airu: pho lao" mai bau: asag' khye' jad: lo" li" nae"- ai za: mangad:- Mai bau: asag' cug' we' mai bau: xug' re: majho" dau zai ngad: ra" .
Aimae" sabyi qang: asag' rere: shoqid thaung xug' mae khoyaug re: malhaung" ke' ngad: ra"- Airu: ke' lao"- sabyi qang: asag' yang shoqid thaung xug' re jhin" kho' ke' mung: sabyi qang: yug: sheim: lo" byaug: li" nae" . Alao" shoqid thaung re: qeim: lo" byaug zai ngad: ra" .
sabyi qang: asag' re wa shoqid thaung asag' khug mae ke' to: qo: ra" .
Amung: khag' ngadqere: sabyi qang: axug' re bin: shaug' thao re sabyi qang: asag' re manug: shaug' ko" ngad: ra" . Yao: wa axug' yao: je: gai:- ga: ta" ra" .
Dugno: Ba daba mae Yesu wa jung: gaug yo khyo" su" lai: lo" ra"- yao" mho"zo: qe wa jung: gaug shi: re shan" yu mung: yao: bam: lo, vo: khug mae nai: phaug' yang: zo" ako" .
Pharishe qe daqhae: wa- Naonhaung" pe"mung: Dugno: Ba mae magai: kad' ra" ja: kad' ko" i? ga: myid' ako" .
Yesu yao: bam re phaug' tau: mung:- Davi wa yao: we' yao" byu qe vae: moe; gelao" khoru: kad' ko" rure naonhaung" manghe' qu" ko" i?
Yao: wa Mao" So: yham khug khyo vao ye: mung: khinjaung qemae"je yang: khag' re: magai: zo" ra" Mao" So: qhid' kheim: mae qhaug' byid' to" ra" mug re yu zo: mung: yao" byu qere re: byid: zho" ra"- ga: ta" ra" .
Ailao" Yesu wa yao: bam re- Byu: Yao: Zo: wa Dugno: Ba: Asang ngad: ra"- ga: ta" ra" .
Dugno: Ba gatau daba mae Yesu wa Tarha" Jung Yham khyo vao ye: yang: mho" shid' byid' ra"- ai: mae lo, yo lo, shid: ra" byu dayaug na: ra" .
Alao" Tung" Pho" qe we' Pharishe daqhae: wa Yesu re qobo zhaug' nae" khyo qho nug gemung: Dugno: Ba mae no gai byid' ra" la,- magai byid' ra" la,- ga: yao: re nyang" za: jo" qu" na: bam: ako" .
Ngadqere: Yesu wa yao: bam: nhag' lam: re ba: pye' byid: mung: ai: lo, dashad' shid yaug re- To" mung: ce: qhid' au: mae li" ye, ri:- ga: ta" ra" . Ailao" aiyaug wa to" li" mung: yeye; jo; ra" .
Yesu wa yao: bam re- ngo naonhaung" re myid: geli"- Kham" To" Ra" Tarha" wa Dugno: Ba mae gai: ra" mau" zo" kad' nae"- mangad: lao"- magai: ra" mau" kad' nae"- byu: kao: so' re khyad' yu nae"- mangad: lao" se' pye' nae" kholam: re kad' gai:- ga: akhang" byid' to" ra" i? ga: ta" ra" .
Yesu wa yao: bam re gam: sho' lhang: qu" mung: ai: lo, dashad' shid yaug re- Ni" lo, yheim" ke' wa,- ga: ta" ra" . Ailao" aiyaug wa yao" lo, yheim" ke' mung: yao" lo, gai: lo" byaug: ra" .
Yao: bam wa nhag' kyid kyid yo: mung: Yesu re khoru: kad' nae" ra" khyo re yao: bam yao: cao: jho" qham: ako" .
Ai: thao Yesu wa bug gaung dalam: khyo akyu" mho' nae"- ga: do, ye" lo" ra"- ai: mae damyi: geim" Mao" So re akyu" mho' mung: na: ra" .
Mug: bo" lao"- mho"zo: qere yao: jhao" khai: yu mung: yao: bam mae" daxe: shid' yaug re khyin: yu yang: yao: bam re lagyo: qe- ga: mhang" byid' ra" .
Ai: lagyo: daxe: shid' yaug wa- Petru ga: yao: mhang" byid' ra" Simon- Simon: yao: nhaung: Andre- Yaku we' Yohan- Philib we' Batholame-
Mathe we' Thoma- Alphaeu yao: zo: Yaku we' byumyu" jhid' myid qi" ra" Simon-
Yaku yao: zo: Yuda we' thao phyao: yao: re ab byid' pye' nae" yaug boe" li" ra" Yuda Iskarud bam ngad: ako" .
Yesu wa lagyo: qe we' daga" bug gaung mae" gyo" lo mung:- bug gaung khyid- jao: dae mae yao" mho"zo: qe phung: mo" zang we' daga" ye; jo; ra" . Yuda mung"geim" mae" we' Yerusalem mae" re:- panglai: qid yae cao" mae" Ture we' Sidon vogaung: mae" joe" li" ko" ra"- mo, byu qe ajham ataung phung: mo" zang wa Yesu mungdao: re tae" gyo" yu nae" we' yao: bam: no phyo: gai: lo nug geyang: zang" ham: na: bam: ako" .
Makhyang" ra" yui jham: yang yhin" na: ru qhug' ra" mo, re: li" mung: gai byid' ru qhug' ako" .
Yesu gaung mae" qam: so' thug' lo" mung: yao: bam: no phyo: alhab' re gai byid' ruyang mo, byu qe alhab' mo, wa yao: re qo" tin: nae" qhid' mae" qam: ke' yang: cao" ako" .
Yesu wa yao" mho"zo: qere qu" mung: ta" ru wa- Myaung sho" ra" mo, naonhaung" wa ngaui lho" ko" ra"- pe"mung: ga"re Mao" So: mung"dan: wa naonhaung" mung"dan: ngad: ra" .
Ana" moe, shab' na mo, naonhaung" wa ngaui lho" ko" ra"- pe"mung: ga"re naonhaung" nhag' shid nhag' dag: ru qhug' li" genae"- ana" kaug' ngug: na mo, naonhaung" wa ngaui lho" ko" ra"- Pe"mung: ga"re naonhaung" qi: li" genae" .
Byu: Yao: Zo" mathao mae byu jham naonhaung" re ngag: ha: pye'- jung" gaui mung: naonhaung" mang re ta" phyo' ta"qheim" ru qhug' gelao"- naonhaung" wa ngaui lho" ko" ra" .
Airu: qhug' gelao"- thug' jhu: sho' bau: ge,- pe"mung: ga"re mug: gaung: mung"dan: dao mae naonhaung" aphug' jhaung qhu" wa- gyai qi" ra"- naonhaung" re airu: kad' ra" mo; phug' phyid' qe wa naonhaung" re kad' ru we' dakhyo:- daba: mae" lapa qere re: airu: kad' vako" ra" .
Ngadqere: jo,nho" qo" ra" mo, naonhaung" wa byuxa: vaqoe, qhug' ko" ra"- pe"mung: ga"re naonhaung" wa myan myan yo yo za: qo" na: avako" .
Ana" zo" gyi: shaug' gyi: mo, naonhaung" wa byuxa: vaqoe, qhug' ko" ra"- Pe"mung: ga"re naonhaung" vae: moe; genae"- Ana" qi mo, naonhaung" wa byuxa: vaqoe, qhug' ko" ra"- Pe"mung: ga"re naonhaung" kaug' ngug: li" genae" .
Byu alhab' yang naonhaung" re gai:- ga: caung: khin" gelao"- naonhaung" byuxa: vaqoe, qhug' ko" ra"- pe"mung: ga"re yao: bam: phug' phyid' qere: lapa apyag' qere ai we' dakhyo: caung: khin" byid: vako" ra" .
Ngadqere: nga" mungdao: re tae" gyo" yu: ra" mo, naonhaung" re ngo ta" ru wa- Naonhaung" gyevo qere jhid' de; ge,- naonhaung" re manug thug nghang" ra" mo, re gai kad' ge,-
Naonhaung" re nhang" ra" mo, re shaman" byid: ge,- naonhaung" re roe" zo" ra" mo; qhid' mae" akyu" mho' byid: ge,-
Ni" boqae dashad' re pyo' ra" yaug re gatau dashad' rere: khae byid: shi: wa,- ni" adao: bau: re yu: pye' ra" yaug re ni" akhug: bau: rere: yu nhao shi: wa,-
Nao jhao" li" mho' ra" mo, alhab' re byid: wa,- ni" zai yu: pye' ra" yaug mae" dadam: mho' yu wa,-
Su: yang nyhao: re khoru: kad' byid: nae" nyhao: yao: myid: o: ru we' dakhyo:- su rere: ai we' dakhyo: kad' byid: ge,-
Naonhaung" re jhid' de; ra" mo, reza: naonhaung" jhid' de; ko" re wa- naonhaung" wa Mao" So: shaman" jeju khoru: qo" khae: yu genae" i? Qobo qo" ra" mo, lhao" re: yao: bam re jhid' de; ra" mo, re wa jhid' de; ako"
Naonhaung" re gai kad' mo, reza: naonhaung" gai dam: phaug' kad' ko" ngad: re wa naonhaung" wa Mao" So: shaman" jeju khoru: qo" khae: yu genae" i? Qobo qo" ra" mo, lhao" re: ai we' dakhyo: kad' ako" .
Dam: qo" xe' byid' li" nae"- ga: myid: lam: ra" mo, re za: naonhaung" jhid' byid: ko" re wa- naonhaung" wa Mao" So: jeju khoru: qo" khae: yu genae" i? Qobo qo" ra" mo, lhao" re: dam: qo" tug' yu nae"- ga: myid: lam yang: qobo qo" ra" mo, yao: cao: jho" jhid' byid' ako" .
Ngadqere: naonhaung" kam" wa naonhaung" gyevo qere jhid' de; mung: yao: bam re gai kad' ge,- Pe" rere: nhag' manghae: lo: jhid' byid: ge,- Airu: kad' gelao"- naonhaung" aphug' jhaung qhu" wa qi: nae"- ailao" Myhao: Thao" ra" Mao" So: Yao: Zo: bam re: naonhaung" boe" genae"- pe"mung: ga"re Mao" So wa jeju maba: beim" ra" mo, we' makhyang" ra" mo, re gai kad' ra" yaug ngad: ra" .
Naonhaung" Yao: Pho" wa nhag' khyag' shogu: yaug ngad: ru we' dakhyo:- naonhaung" re: nhag' khyag' shogu: na ge,-
Su re dao: dakho' ge,- ailao" Mao" So wa naonhaung" re dao: makho' nae"- Su re dao: daphyid' ge,- ailao" Mao" So wa naonhaung" re dao: maphyid' nae"- amung: su re qobo khyad' byid: ge,- ailao" Mao" So wa naonhaung" qobo re khyad' byid' li" nae" .
Su re byid: ge,- Ailao" Mao" So wa naonhaung" re byid' li" nae" . Byang" sheim sho' deim" jhan yang: man" ra" jo, lag: yang naonhaung" lo, mae ke' byid' li" nae" . Gaigai: yao: naonhaung" lo, khug mae qo" yu: li" genae" . Mao" So wa- naonhaung" yang su re lag byid' ra" jo, lag: yang naonhaung" re lag byid: li" nae" .
Yesu wa ce: dao: tau" yang re: yao: bam re- mho" shid' ra" . Myo, jid yaug wa myo, jid yaug re khyoqhid' qo" she nae" i? Yao: airu: khyoqhid' she: ngad: re wa yao: shid' zo: shid' zo" geim" dung: gyan: khug khyo byid: gyo" lo" li" genae" mangad: i?
Mho"zo: wa mho" pho" tho' maje ngad: ra" . Ngadqere: mho"zo: wa cao jab alhab' bin: zhao: yu thao re wa- yao" mho" pho" we' dakhyo: ngad: li" nae" .
Nao wa naoyao" myo,jid' khug mae bo: ra" thao: thaung: re bo thoe magyo: lo:- ni" mao: nhaung: pho" myo,jid' khug mae bo: ra" thao: je; re pe"mung: myao: i?
Nao wa naoyao" myo,jid' khug mae bo: ra" thao: thaung: re lhao" bo thoe magyo: lo:- ni" mao: nhaung: pho" re Mao: nhaung: pho" we"- ni" myo,jid' khug mae" thao: je, re yu: pye' byid: li"-ein: khoru: mung: qo" ta" i? Geim kad' yaug we"- ni" myo,jid' khug mae" thao: thaung: re shi" sao qhid' yu: pye' wa,- airulao" za:- ni" mao: nhaung: pho" myo,jid' khug mae bo: ra" thao: je, re qang: qang: za: myao yang: qo" yu: pye' byid: nae" .
Qam: bo: ra" shi: gae wa malho" ra" ashi: mazaui: ngad: ra"- Qam: mabo: ra" shi: gae re: lho" ra" ashi: maqo" zaui: ngad: ra" .
Zaui" ra" ashi: re qu" yang: shi: gae khao: ngo" re gai: qu" ba: yu: ra"- naonhaung" wa zau: gae mae" pho' ham" shi: maqo" phyo' yu gengad: ra"- amung: zau: bye, mae" re: sabyi shi: maqo" phyo' yu gengad: ra" .
Gai: ra" yaug wa yao: yao" nhag' lam: gai: ra" jo,nho" ban" mae" gai: ra" ja: re phoe' thug' ba: ra" . Amung: magai: ra" yaug re: yao: yao" nhag' lam: magai: ra" jo,nho" ban" mae" magai: ra" ja: re phoe' thug' ba: ra"- pe"mung: ga"re nhad' wa nhag' lam: khug mae byang" jo; rure jhau: thug' ke' ra" .
Naonhaung" wa nga" mho dao: re wa magyo: lo:- ngore Asang we"- Asang we"- ein: pe"mung: ta" ko" i?
Ngo jhao" li" mung: nga" dao: re tae" gyo" yu yang: phug' cao" ra" yaug khag' ngadqere: yao: wa khag' we' dau: rure ngo naonhaung" re ta" kyo: geli" .
Aiyaug wa yham zhaug' ra" au:- no, sho' dau: yang: laug thin dao mae apan zhaug' mung: yham zhaug' ra" yaug we' dau: ra" . Qid je" li" lao" moe bug: yang ai: yham re lodeim: ngadqere: ai: yham wa tang tang za: zhaug' to" ru ngad mung: ai: yham wa malaui: ngad: ra" .
Ngadqere: nga" dao: re gyo" yu mung: maphug' cao" ra" yaug wa- apan mazao lo: myid cin mae yham zhaug' ra" yaug we' dau: ra" . Moe bug: yang lodeim: we' aijao" yao: byo; gyang: lo" ra"- amung: ai: yham byo; gyang: lo" ru wa phyi yao: ngad: ra"- ga: ta" ra" .
Yesu wa ai: dao: jham re mo, byu qere bin: ta" lao"- yao: wa Kapena-um vogaung: khyo ye" lo" ra" .
Ai: vogaung: mae Roma gyezug: pho" dayaug wa yao: gyai ngaui: ra" daui daui okaung pho" dayaug qo" ra"- ai: daui daui okaung pho" wa no yang: alaug laug shid: lo" na: ra" .
Gyezug: pho" wa Yesu khyo re the' gyo: lao"- yao: wa Yuda byu au: jhaung daqhae: re Yesu jhao" nhao: ke' mung:- yao" daui daui okaung pho" re li" gai byid: nae" qhid' mae Yesu re mho' ke' ra" .
Yao: bam Yesu jhao" joe" li" gelao"- yao: bam wa Yesu re Ce: gyezug: pho" wa- nao bao" thaug' yu nae" man: qi" ra" yaug ngad: ra" .
Pe"mung: ga"re yao: wa ngonhaung" amyu" re jhid' de; mung:- ngonhaung" qhid' mae" Tarha" Jung Yham dalam: re kad' byid: yaug ngad: ra"- ga: ta" zo" re" kyid kyid ga: mho' ako" .
Airumung: Yesu wa yao: bam we' daga" cao" ye" lo" ra" . Yao: wa ai: yham we' mataung" va" rumae joe" lao"- gyezug: pho" wa yao" ba nam qere nhao: ke' mung:- Yesu re- Asang we"- naoyao" gaung re aqug: akhai: dakad' wa,- nao nga" yham khyo vao li" nae" qhid' mae" ngo wa maman: qi" yaug ngad:-
Ngo yao: nao jhao" li" nae" re: man: qi" nae"-ein: ngo majho- Ni" amyin" dao: dakheim: zo: ta" ke' re nga" daui daui yaug wa gai: lo" li" nae" .
Pe"mung: ga"re ngore: kheim: so' qo" ra" gyezug: mo" qe: o mae na: ra" byu dayaug ngad:- nga" o mae re: gyezo: qe myo: sho' na: ako" . Gyezo: dayaug re ye: wa,- ein: amyin" byid: lao"- yao: ye" ra"- Gatau dayaug re- lo wa,- ein: amyin" byid: lao"- yao: lo: ra" . Amung: nga" jeim pho" rere:- ce kad' wa,- ein: amyin" byid: lao"- yao: kad' ra"- ga: ta" nhao: ke' ra" .
Yesu wa cedao: re the' gyo: lao" mug' mung:- yao" thao cao" qin" ko" ra"- Mo, byu qere lhang: qu" yang:- naonhaung" re ngo ta" geli"- Israel amyu" mae lhao" re: ce: lam khug: myid qhi" bo: ru ngo mamyao: qu" shi:- ga: ta" ra" .
Gyezug: pho" ba nam qe yao" yham khyo dam: tug' joe" lo ko" re- gyezug: pho" daui daui yaug wa no gai: byaug va" rure yao: bam lomyao: ako" .
Ai: thao mataung" myao" re Yesu wa Nain ga" ra" vogaung: khyo ye" lo" ra"- yao" mho"zo: qe we' byu phung: mo" zang re: cao" ye" ako" .
Vogaung: kyae" kham: mae Yesu joe" ye" lo" au:- byushid mao dai" mo, daphung: yan" thug' li" ako"- ai: byushid mao wa cug' mo" myhi" dayaug: zote: zo: ngad: ra" . Ai: cug' mo" myhi" we' daga" vobyu qe phung: mo" zang re: bocao: dai" li" ako" .
Asang wa ai: cug' mo" myhi" re myao lao"- nhag' gyai qu" khyag' mung: yao: re- Dangug wa,- ga: ta" ra" .
Yesu wa te' sho' qui" ye: mung: ai: gaung: re yetin" ra"- Mao dao mo, re: thang byid' ako" . Alao" Yesu wa- Zolau: zo: we"- nao re ngo ta" li"- To" wa,- ga: ta" ra" .
Alao" shid yaug wa to" zaung mung: dao: jhau: li" ra"- Yesu wa ai: zolau: zo: re yao: myhi" re dam: ab byid' ra" .
Byu alhab' mo, gyaug: mug' ru we' Mao" So re caung: khin" zo: re"- yao: bam wa- Ngonhaung" phaung gaung: mae lapa aqi: dayaug thug' li" va"- Mao" So wa yao" byumyu" re khyad' yu nae" qhid' mae" joe" li" va"- ga: ta" ako" .
Ce: Yesu lau thoe wa Yuda mung" geim" jao: sho' we' avai: ayae mug: khaung: mae hau" nhao" lo" ra" .
Yohan: mho"zo: re wa ai: khyo alhab' re Yohan re lo" ta" kyo: gelao"-
Yohan wa yao" mho"zo: shid' yaug re khai: yu yang:- Asang jhao" nhao: ke' mung:- nao wa ai: joe" li" nae" yaug ngad va" i? Mangad: lao"- gatau dayaug re ngonhaung" myid: lao" na shizai i? ga: myid: nhao: ke' ra" .
Yao: shid' zo: wa Yesu jhao" joe" lao"- nao wa ai: joe" li" nae" yaug ngad va" i? Mangad: lao"- gatau dayaug re ngonhaung" myid: lao" na shizai i? ga: qid nyhab' byid: yaug Yohan wa nga" shid' zo: re myid: nhao: ke' ra"- ga: ta" ako" .
Ai: ayo, mae yao:- Yesu wa byu myo: sho' mo; no phyo: we' no jham re gai byid: mung: makhyang" ra" byo jham re khe' thug' ke' ru we' myo, jid myo: sho' mo, rere: myo, myao: li" nhao: ra" .
Yesu wa Yao: shid' zo: re tau: mung:- ni" shid' zo: the' myao- the' gyo: vako" rure Yohan re lo" ta" kyo: ge,- Myo, jid mo, dam: qo" myao: li" ako"- Khyid qeim mo, khyo qo" su" li" ako"- Mao gae: de, mo, gai: shao: lo" ko" ra"- No: jid mo, no: gyo" li" ako"- Shid mo, dam: daui: to" li" ako"- Myaung sho: mo, wa Ngaui Bau" Lau Dao: re the' gyo" yu: ako" .
Ngo re maaug' o: yaug wa ngaui lho" ra"- ga: ta" ra" .
Yohan mho"zo: shid' yaug phao: lo" gethao re Yesu wa Yohan: khyo we' sin: yang: byu phung: mo" re- Naonhaung" Yohan jhao" din"pyad' yo khyo ye: ko" au:- naonhaung" pe" re qu" nae"ein: thug' ye: ko" i? La: yang hug' nghan" na: ra" myo, gae jham re qu" nae"ein: ye: ko" i?
Naonhaung" pe" re qu" nae"ein: thug' ye: ko" i? Mai gai bau: gai ve; ra" yaug re qu" nae"ein ko" i? Mai gai bau: gai ve, mung: ngaui qhang dao mae langa: khyo" na: na mo, wa kho: kham kho" mae na: ako" .
Ngo re ta" kyo: gela,- naonhaung" pe" re qu" nae" ein: thug' ye: ko" i? Lapa re qu" nae" ein ko" i? Gaigai: yao: ngad: ra"- naonhaung" wa lapa tho' je: qi" yaug re yemyao: avako" .
Pe"mung: ga"re Yohan wa Jham: Mugsug' mae- ngo wa ni" khyo re seim" nyhang" to: nae" qhid' mae" lagyo: re ni" qhid' au: mae ngo nhao: ke' nae"- ga: Mao" So ta" to" ra" yaug ngad: ra" .
Naonhaung" re ngo ta" geli"- Yohan tho' je: qi" ra" xao su byu dayaug re: mana: qu" shi: ngad: ra" . Ngadqere: Mao" So: mung"dan: mae je: ngai: thao" ra" yaug wa Yohan tho' je: qi" ra" .
Mo, byu qe alhab' mo, Yesu dao: re gyo" ako"- yao: bam we' khang: gaug mo, wa- je yang: Mao" So nho: din: man" khyo re phug' cao" mo, ngad: ako" . Yao: bam wa Yohan lo, mae qid nyhab' kham: yu va" mo, ngad: ako" .
Ngadqere: Pharishe qe we' Tung" Pho" qe wa yao: bam: qhid' mae" Mao" So myid: yaung: to" rure ngag: pye' ako" . Yao: bam wa Yohan: lo, mae qid nyhab' kham: yu nae" ha: pye' mo, ngad: ako" .
Yesu wa xo' mung:- ana" ceqae" mae" byu qere ngo pe" we' dau tau" nae" i? Yao: bam wa pe" we' dau: i?
Yao: bam wa gai jao: mae zaung: jo, mung: Naonhaung" wa ngonhaung" khalhao: mad ngadqere: mago" gengad: ra"- ngonhaung" ngug yao" yao" ngadqere: naonhaung" makaug' ngug gengad: ako"- ga: daphung: we' daphung: zojhi jhi yang: yao: cao: yao: jho" yao: na ko" ra" zoshao qe we' dau: ako" .
qid nyhab' byid: yaug Yohan wa zo: ve jao" ru we' sabyi qang: mashaug' lo: joe" li" ra" . Alao" naonhaung" wa Yao: wa yui zaung yaug ngad: ra"- ga: ta" ako" .
Byu: Yao: Zo: wa zo: mung: shaug' mung: joe" li" lao" re:- naonhaung" wa- Ceyaug re qu" qu" ge,- yao: wa zo: shaug' so' kho' nhad' shu yaug- qobo qo" mo, we' khang: gaug mo; byin cao: ngad: ra"- ga: ta" ako" .
Ngadqere: Mao" So: pha,jhi" wa khae: yu: ra" mo, alhab' khyo" yang dang: rure qhu" byid' ava"- ga: ta" ra" .
Pharishe dayaug wa yao: we' daga" myi" xeim zo: nae" qhid' mae" Yesu re khai: ra" . Yesu wa ai: Pharishe yham khyo vao ye: mung: zozo: nae" ga: zaung: jo; ra" .
Ai: vogaung: mae qobo gyai kad' ra" myiqe: dayaug na: ra" . Yao: wa Pharishe pho" yham mae Yesu zozo" na: ga" rure the' gyo: lao"- nae pyo" ra" xau byang" sho' bo: ra" laug gyang" thaug' dathaug' cili" mung:-
Yesu nhaung thao" shad' yao" khyid thao mae li" ngug: ye; jo; ra"- Yesu khyid wa yao" ngug byid jham: yang jhug' lo" byaug: ra" . Alao" ai: myiqe: wa aire yao" xae: yang sad' byid: mung: khyid re bobaug baug yang: nae pyo" ra" xau vhe' gyad byid' ra" .
Ceru re Pharishe pho" myao lao"- ceyaug wa lapa gaigai: ngad dang: re wa yao: re tin" ra" myiqe: wa khag' ngad: rure we' qobo jab ngad: rure ba nae" ngad: ra"- ga: yao" aung khug mae ta" ra" .
Yesu wa yao: re- Simon we"- nao re ngo ta" nae" daja: jo;- ga: ta" ra" . Simon wa Mho" pho" we"- ngore ta" kyo: la,- ga: ta" ra" .
Ailao" Yesu wa ngaui jhid' zo" ra" byu dayaug jhao" jhin de; ra" byu shid' zo: na: ako"- Dayaug wa ngaui thang: the: ngo" yo kye' jhin de, mung:- dayaug wa ngo" xe kye' jhin de; ra" .
Yao: shid' zo: wa jhin madam: qo" xe' gemung: ai: ngaui sang wa- yao: shid' zo" geim" re jhin khyad' pye' byid' ra"- Alao" ai shid' zo: mae" khoyaug lam: ai: ngaui sang re je: jhid' de; nae" laug i? ga: ta" ra" .
Simon wa- je: laug sho' re khyad' pye' byid: qhug' yaug ngad: ra" ein: ngo jho:- ga: tau" ra" .
Alao" Yesu wa myiqe: shad' khyo lhang: lo mung: Simon re- Ce: myiqe re nao myao: i? Ngo ni" yham khyo vao li" re nao wa nga" khyid cid' qid mabyid: ngad: ra" . Ngadqere: yao: wa nga" khyid re yao" ngug byid: yang cid' byid: mung: yao" xae: yang sad' ho byid' ra" .
Nao wa ngore bobaug malham: baug ngad: ra"- ngadqere: yao: wa ngojhao" vao li" mae" nga" khyid re bobaug baug mathang ngad: ra" .
Nao wa nga" au: mae xau magyad byid: ngad: ra"- ngadqere: yao: wa nga" khyid re nae pyo" ra" xau gyad byid' ra" .
Airumung: ngo nao re ta" li"- yao" qobo myo: sho' khyad' pye' byid: qhug' va" ruyang yao: wa jhid' de; myid myo: sho' qhu" byid' ava"- Dajhid' za: khyad' pye' byid: qhug' yaug kam" wa jhid' de; myid dajhid' za: qhu" byid' ra"- ga: ta" ra" .
Ailao" Yesu wa ai: myiqe: re- Ni" qobo jham re khyad' pye' byid: va"- ga: ta" ra" .
Saboe" mae daga" zaung: jo, mo, wa- Qobo jham re lhao" qo" khyad' pye' byid' ra" byu ceyaug wa- khag' ngad: i? ga: yao: bam: aung khug mae ta" ako" .
Ngadqere: Yesu wa ai: myiqe: re- Ni" lam khug: myid wa nao re khyad' yu: ava"- Yaug yo za: phao: lo" se,- ga: ta" ra" .
Ai: thao mataung" myao" re Yesu wa vozo: vozang jham khyo gam: sho' du" qin" mung: Mao" So: mung"dan: Lau Dao: Gai re cao" kho" kyo: byid' ra"- Mho"zo: daxe: shid' yaug wa Yesu we' daga" bocao" qin" ako" .
Makhyang" ra" yui jham we' no jham mae" gai shao: lo" byaug ko" ra" mo, mae" myiqe: damyo" ngad: ra" yui nhad' dau: re khe' thug' pye' byid' ra" Magadala Mari-
Herod yham mae" zug: pho" Khuza yao: myi: Yoana- Susanna bam we' gatau myiqe: myo: sho' mo, re: yao: bam yao" ngaui qhang: yang Yesu we' yao" mho"zo: qere bao" thaug' byid: mung: bocao: qin" ako" .
Mo,byu qe wa vogaung: khao: ngo" mae" zang" ham: li" na mung: byu phung: mo" zang ham: na: bam gelao"- ce: dao: tau" ci yang: yao: bam re ta" kyo" ra" .
( Dalhang: mae- byu dayaug wa myug: shi: sin: nae" qhid' mae" thug' ye" lo" ra" . Yao: wa yo mae myug: shi: yesin" ke' re myug: shi: daqhae: wa khyodang mae gyo" lo" ge mung: byu jham zab: nhe" pye' ru we' ngho' jham: yang gaug zo" pye' ko" ra" .
Myug: shi: daqhae: wa laug qan" myid dao mae gyo" lo" ako"- Agae yaug: thug' li" qere: myid zhai: majhug' yang: kyaug' shid: lo" ko" ra" .
Myug: shi: daqhae: wa zau: bye, gyo: mae gyo" lo" ako"- Zau: gae jham we' daga" yaug: qi" li" mung: zau: gae jham: yang hab' pye' ra" .
Amung: myug: shi: daqhae: wa myid gai dao mae gyo" lo" ako"- Agae yaug: qi" li" gemung:- myug: shi: khao: ngo" anho" dayo nho" nho" ashi: zaui" li" ako"- ga: ta" ra" . ) Alao" Yesu wa No: de, ko" re wa gyo" yu ge,- ga: ta" mung: dao: pin" pye' ra" .
Yao" mho"zo: qe wa ce: dao: tau" pe" re ta" nug: ra" khyo Yesu re myid' ako" .
Yesu wa tau: mung: Naonhaung"wa Mao" So: mung"dan: no; thao" khyo re ba: gyo: nae" akhang" Mao" So wa naonhaung" re byid' to" ra" . Ngadqere: dang: ra" gaje wa yao: bam qu" gengadqere:- mamyao- gyo: gengadqere: maba: gyo: genae" qhid' mae" dao: tau" khyo" yang ta" ru ngad:- ga: ta" ra" .
Dao: tau" lajheim: wa ceru: ngad: ra"- ai: myug: shi: wa Mao" So: mungdao: ngad: ra" .
Khyodang mae gyo" lo" ko" ra" myug: shi: jham wa ai: mungdao: re gyo" yu gengadqere:- lam" mung: khyad' yu: ru maqhug' genae" qhid' mae" Satan wa li" mung: yao: bam: nhag' lam: khug mae" mungdao: re li" yu: pye' byid' ra" mo, ngad: ako" .
Laug qan" myid dao mae gyo" lo" ko" ra" myug: shi: jham wa mungdao: re gyo" yu ge we' ngaui bau: za: khae: yu gengadqere:- agyi: no, sho' macin" ruyang dayo, daban: za: lam khug mung: jham" qu" ru thaung" qhug' lo lao"- dam: phaug' lo" ra" mo, ngad: ako" .
Zau: bye, gyo: mae gyo" lo" ko" ra" myug: shi: jham wa ai: mungdao: re gyo" yu gengadqere: myid: qug: myid: ci" ru- jo,nho" qo" nug: ru- cepyad mae pyo: nug: ru jham: yang hab' pye' mung: ashi: lho" mazaui" ra" mo, ngad: ako" .
Myid gai dao mae gyo" lo" ra" myug: shi: jham wa ai: mungdao: re gyo" yu mung: gai: ru we' phug' cao" ra" nhag' lam: khug mae tang tang zaui" zag: ci yang: ashi: zaui"ra" mo, ngad: ako" .
Myikaug' re te' mung: ban" yang maug: lhaung" to:- mangad: lao"- jaung: gyid' mae khag' malhaung" zhaung: to" qu"- Yham khug khyo vao li" mo, alhab' myibao re myao genae" qhid' mae" myikaug' tao" dao mae lhaung" zhaung: to" ako" .
Nyham" to" ra" ja: pe" ngadqere: myao: thug' li" nae"- amung: nghoe' to" ra" ja: pe" ngadqere: de: de: za: myao: thug' li" nae" .
Airumung: naonhaung" khoru: gyo" yu ko" rure lha" ge,- pe"mung: ga"re qo" ra" yaug khag' re ngadqere: je: laung: byid' li" nae"- ngadqere: maqo" yaug mae" kam" wa- yao: qo"- ga: myid: jho: na: ra" dajhid' za: re lhao" yao: mae" yu: pye' byid' li" nae"- ga: ta" ra" .
Yesu yao: myhi" we' yao: nhaung: bam wa Yesu jhao" joe" li" ako"- ngadqere: mo, paug' saung" thau yang: yao: jhao" maqo" joe" vao ye: ngad: ako" .
Byu dayaug wa Yesu re Ni" myhi" we' ni" nhaung: bam nao re qhug' nug mung: taung gaung mae li" ye; jo; ako"- ga: ta" kyo" ra" .
Yesu wa yao: bam alhab' mo, re- Mao" So: mungdao: re gyo" yu mung: phug' cao" ra" mo, wa- nga" myhi"- nga" nhaung: bam ngad: ako"- ga: ta" ra" .
Daba re- Yesu wa yao" mho"zo: qe we' daga" lha dakhye' mae yedo; zaung mung: yao: bam re- Nyhao: nhaung"- tham: thoete' khyo gau"de; ye: gelang:- ga: ta" ra" . Airumung: yao: bam wa gau" de; ye" lo" ako" .
Yao: bam gau" de; ye" lo" na ko" au:- Yesu wa yab: myhid' jo; ra" . Ai: tham: mae nyag din taung" la qam" hug' lo mung: lha khug mae qid byang" li" na: ruyang yao: bam wa gyai gyaug: ci" na: ako" .
Mho"zo: qe wa Yesu re yenhug' mung:- Asang we" Asang we"- ngonhaung" jeim" lo" na va"- ga: ta" ako" . Alao" Yesu wa to" li" mung: ai: la we' bang: lhung" re qeim: ke' ra"- La we' bang: lhung" wa yo za: tae" lo" byaug mung:- gyai qi: sho' yo: byaug: ra" .
Alao" Yesu wa mho"zo: qere Naonhaung" lam khug: myid wa khotau mae i? ga: ta" ra" . Yao: bam kam" wa mug' ru we' gyaug mung:- ceyaug wa khag' ngad: i? La we' bang: lhung" re lhao"- yao: amyin" byid: mung: yao" mho dao: gyo" ako"- ga: yao: cao: jho" ta" ako" .
Yesu we' yao" mho"zo: qe wa- Galile mung" we' tau" te' mae" Gerasa mung" khyo gau" de; ye" ako" .
Yesu taung gaung khyo su" do, lo" na: au:- ai: vo mae" yui zaung: ra" byu dayaug yao: re li" qhug' ra"- aiyaug wa gaung pyad' du" qin" ru myao" va" ra"- yao: wa yham mae mana lo:- lab bug khaung: mae na: qin" ra" .
Yao: wa Yesu re myao lao"- zag: hug' mung: Yesu khyid qao: mae gyang: goe, yang:- Myhao: thao" ra" Mao" So: Yao: Zo: Yesu we"- nao we' ngo pe" jho" sin" i? Nao re ngo mho' ra"- ngore dayhin" la,- ga: hug' ta" ra" .
Yao: ceru: ta" ru wa yao" khug mae" ai: makhyang" ra" yui re phao: thug' lo" nae" Yesu amyin" byid' ke' ruyang ngad: ra" . Ai: makhyang" ra" yui wa aiyaug re myo: sho' lhang vao: jaung" va" ra"- yao" khyid lo, jham re jao co" yang taui: mung: kyam: khug mae lhaung" to: sho' ngadqere:- yao: wa jao co: jham re lao" phyid' pye' mung: ai: yui wa yao: re din"pyad' yo khyo cidao" lo" lo" mung: ra" .
Yesu wa yao: re- Ni" mang pe" ngad: i? ga: myid' ra"- Alao" yao: wa- nga" mang wa Legio ngad: ga: tau" ra" . Pe"mung: ga"re yui myo: sho' yao" khug mae vao: jaung" jo, gemung: ngad: ra" .
Yui jham wa yao: bam re no; thao" ra" jo, qo khyo makhe' khyo" ke' nae" qhid' mae" Yesu re mho' ako" .
Aitau mae vo, dajham mo" zang bug gaung mae bad zo" na: ako"- Airumung: yui jham wa yao: bam re vo, jham: khug mae yevao: jaung" nhao nae" qhid' mae" Yesu re akhang" mho' ako" . Yesu wa yao: bam re akhang" byid' ke' ra" .
Yui jham wa ai: byu mae" phao: thug' lo" mung: vo, jham: khug mae yevao: jaung" ako" . Alao" ai: vo, phung: mo" geim" wa dang" kam" nhad' mae" tham: khug khyo tao" byae: gyo" lo" gemung: nab: shid: pye' ako" .
Airu: boe" rure vo, zam: mo, myao gelao"- yao: bam tao" phao: lo" mung: ai: lau thoe re vogaung: khug mae we' seyo: vogaung: jham khyo hau" nhao" lo" ko" ra" .
Mo, byu qe wa boe" lo: ra" khyo re yequ" nae" qhid' mae" thug' ye" lo" ako" . Yao: bam Yesu jhao" joe" ye: ko" re yao" khug mae" yui jham phao: thug' lo" vako" ra" yaug wa mai bau: ve, yang: Yesu khyid qao: mae nhag' gyang: gyang: za: zaung: jo; rure yemyao gemung:- yao: bam alhab' mo, gyaug: din: pye' ako" .
Aire the' myao: ra" mo, wa- mo, byu qere ai: yui vao: jaung" ra" yaug khoru: gai: lo" byaug: rure lham: ta" kyo" ako" .
Ailao" ai: mang: khaung: mae"- mo, byu qe wa gyai gyaug: nin" pye' geyang: Yesu re yao: bam tau mae" phao: lo" nae" qhid' mae" mho' ako" . Airumung: Yesu wa lha dao yedo; zaung yang: dam: tug' phao: lo" ra" .
Ai: yui jham phao: thug' lo" byaug vako" ra" yaug wa Yesu re- ngore: nao we' daga" cao" nae" qhid' mae"akhang" byid: la,- ga: mho' ra" .
Ngadqere: Yesu wa Ni" yham khyo phao: lo" mung: Mao" So nao re khoqhi" bao" thaug' byid: va" ra" khyo alhab' re lo" ta" kyo: wa,- ga: yao: re ta" mung: nhao: ke' ra" . Ai: yaug wa- Yesu yao: re gai byid: va" khyo re vogaung: gam: sho' ta" hau" lo" ra" .
Yesu tham: thoete' mae" dam: tug' joe" lo lao"- mo, byu qe alhab' mo, yao: re lao" na: bam ko" ruyang mo, byu qe wa yao: re lham: tug: yu: ako" .
Alao" Ya: iru ga: mang: ra" Tarha" Jung Yham agyi pho" dayaug joe" li" ra" . Yao: wa Yesu khyid qao: mae li" goe, mung: Yesu re yao" yham khyo li" nae" qhid' mae" mho' ra" .
Pe"mung: ga"re daxe: shid' zin ngad va" ra" yao" zote: myiqe: zo: shid: lo" na mung: ngad: ra" . Yesu wa aiyaug jhao" cao" ye" lo" na: au: mo, byu qe wa shad' khao: ngo" khyo" Yesu re the' jhin" ako" .
Aibam: phaung mae daxe: shid' zin lam: lam: sa: sheim no no: ra" myiqe: dayaug bobo: ra" . Yao: wa yao: qo" ra" gu: alhab' mocid' sara qere byid: mung: ya nhao ngadqere:- yao: re khag' maqo" ya: gai byid: gengad: ra" .
Ai: myiqe: wa Yesu nhaung thao" khyo qui" li" mung: Yesu bau: thao mae yetin" ke' ra" . Ailao" jao"- yao" sa: sheim: ru thang: lo" byaug: ra" .
Yesu wa- ngore tin: yaug khag' ngad: i? ga: myid' ra" . Yaug khao: ngo" wa khag' matin:- ga: ha: ako" . Petru wa- Asang we" Mo, byu qe wa nao re lhang" kham" to: mung: nao re the' jhin" zao" ako"- ga: ta" ra" .
Ngadqere: Yesu wa- Dayaug yaug ngore tin" kyivako"- pe"mung: ga"re nga" khug mae" qam: so' thug' lo" kyiva" ruyang aire ngo ba:- ga: ta" ra" .
Ai: myiqe: wa yao: kad' rure beim: va" ra"- ga" rure ba: qu" lao"- yao: wa ko, ko, nin" ru we' Yesu khyid qao: mae li" goe, mung:- yao: pe"mung: Yesu re tin" ra" khyo we' ailao" jao"- yao" no khoru: gai: lo" byaug: ra" khyo re mo, byu qe alhab' mo; qhid' kheim: mae Yesu re ta" kyo" ra" .
Yesu wa ai: myiqe: re- Nga" myiqe: zo: we"- ni" lam khug: myid wa nao re gai byid' ava"- Yaug yo za: lo" se,- ga: ta" ra" .
Yesu cedao: ta" na shi" au:- ai: Tarha" Jung Yham agyi pho" yham mae" byu dayaug joe" li" mung:- Ya: iru re- Ni" myiqe: zo: shid: ava"- Mho" Pho" re aqug: akhai: dacekad' lo: wa,- ga: ta" ra" .
Ngadqere: Yesu aire the' gyo: mung: Ya: iru re- Dagaung yug- Lam" za: lam" wa,- ni" myiqe: zo: dam: gai: li" zai ngad:- ga: ta" ra" .
Yesu wa Ya: iru yham mae joe" ye: lao"- Petru- Yohan- Yaku we' ai: myiqe: nau" yao: myhi" yao: pho" tao mae" je yang: khag' rere: yham khug khyo yao: we' daga" mavao nhao ngad: ra" .
Ai: tau mae yaug khao: ngo" wa- ai: myiqe: nau" mathao mae kaug' ngug: na: bam: ako"- yao: wa Dangug ge,- ai: zoshao wa mashid- yao: wa yab: myhid' jo; ru angad:- ga: ta" ra" .
Yao: bam alhab' mo, wa ai: myiqe: nau" shid va"- ga" rure ba geyang:- Yesu re qi: jung" pye' ako" .
Yesu kam" wa ai: myiqe: nau" lo, mae zaui" ci mung:- Zoshao we"- To" wa,- ga: yao: ke' ra" .
Myiqe: nau" wa kao so' dam: daui: li" mung: ailao" jao" to" li" ra"- Yesu wa ai: myiqe: nau" re zo: ve byid: zho: genae" qhid' mae" amyin" byid' ra" .
Ai: myiqe: nau" yao: myhi" yao: pho" tao wa mug' hao" byaug: ako" . Ngadqere: Yesu wa ai: boe" ra" khyo re khag' rere: mata" kyo: genae" qhid' mae" yao: shid' tao re zug' nhao: ra" .
Yesu wa mho"zo: qe daxe: shid' yaug re khai: zhang" yu mung:- yui alhab' re khe' thug' pye' nae" qam: so' we' no phyo: jham re gai byid: nae" qam: so' byid' ra" .
Ai: thao Yesu wa yao: bam re Mao" So: mung"dan: akhyo yekho" kyo: genae" we' no mo, re yegai byid: genae" qhid' mae" nhao: ke' ra" .
Yesu wa yao: bam re- Naonhaung" ai: gyaung: khyo qhid' mae" pe" re: dayu: ci ge,- Zaung: bao" daci ge,- Thaung pyan- zo: ve- Ngaui davin ge,- Bau: lhao" re: ajan" davin ge,-
Naonhaung" re bang" lham: tug: yu: ra" yham kho: yham mae ngadqere: naonhaung" ai: vogaung: mae" dam: thug' lo" yo, joe" sho' ai: yham mae yethang: na ge,-
Naonhaung" re bang" malham: tug: yu ko" re wa ai: vogaung: mae" thug' lo" mung: yao: bam shad' mae sagse: boe" nae" qhid' mae" naonhaung" khuvo: mae" phalhug re ko: khyo" to: co' ge,- ga: ta" ra" .
Alao" lagyo: qe wa thug' ye" lo" mung: vogaung: alhab' khyo jao: sho' du" qin" mung: Lau Dao: Gai re cao" kho" kyo" ru we' khyi" khao: ngo" mae" mo, re gai byid' ako" .
Galile mung" zug: Herod wa ai: boe" na: ra" khyo alhab' re the' gyo: lao"- yao: wa myid gyai gyo" nhaung" ra" . Pe"mung: ga"re mo, byu qe daqhae: wa qid nyhab' Yohan kao so' dam: daui: li" ru ngad: ra"- ga: ta" na: ako" .
Amung: gatau daqhae: wa Elia po" thug' li" va" ra"- Daqhae: wa ganhae" mae" lapa qemae" dayaug yaug kao so' dam: daui: li" ru ngad: ra"- ga: ta" na: ako" .
Alao" Herod wa- Yohan au: re ngo phyid' pye' byid: va" ru ngad:- ngo lau thoe the' gyo" na: ra" ceyaug wa khag' ngad: i? ga: ta" mung: yao: wa Yesu re the' myao nae" qhid' mae" qam: ke' na: ra" .
Lagyo: qe wa phao: lo mung:- yao: bam zaui" lo: ra" mau" zo" alhab' Yesu re lota" kyo" ako" . Alao" Yesu wa yao: bam re jhui: mung: Bedsaida ga: mang: ra" vogaung: khyo ye" lo" ko" ra" .
Mo, byu qe ai: khyo re the' gyo: gelao"- yao: bam wa Yesu thao cao" ye" lo" ako"- Yesu wa yao: bam re lham: tug: yu mung: Mao" So: mung"dan: khyo yao: bam re ta" kyo" ru we' qo ca" ra" mo, re gai byid' ra" .
Ba vao: lo" na lao"- mho"zo: qe daxe: shid' yaug wa Yesu jhao" lo mung:- Mo, byu qere vogaung: jham khyo we' yozao jham khyo lo" mung: yab jo, qo we' zo: ve lo" qho genae" qhid' mae" nhao: ke' wa,- pe"mung: ga"re ce: jo, qo wa din"pyad' yo ngad: ra"- ga: ta" ako" .
Ngadqere: Yesu wa yao: bam re- Naonhaung" yao:- yao: bam re zo: ve byid: zho: ge,- ga: ta" ra"- Yao: bam wa tau: mung:- ngonhaung" qo" ru wa mug ngo" khai" we' ngo: shid' dau: za: angad:- nao ngonhaung" re ce: mo, byu qe alhab' mo, geim" qhid' mae" zo: ve yevai nhao nug: i? ga: ta" ako" .
( Ai: mae yauggai qe za: ngo" taung ko ngad: ra" . ) Yesu wa yao" mho"zo: qere- Daphung: re ngo" xe zo: zo: ko kad' mung: aphung: phung: zaung: jo, nhao ge,- ga: ta" ra" .
Mho"zo: qe airu: bin: kad' gethao re Yesu wa ai: mug ngo" khai" we' ngo: shid' dau: re yu: yu mung:- mug: gaung khyo tau: qu" yang: Mao" So re jeju caung: mung: mug we' ngo: re khyoe' phai" yang: mo, byu qere gae byid: genae" qhid' mae" mho"zo: qere byid' ra" .
Yao: bam alhab' mo, gyi: sho' zo" ako"- Mho"zo: qe wa zo" tang" ra" aje, abai" jham daxe: shid' gyan byang" sho' gaug: zhang: yu: ako" .
Daba mae Yesu wa yao: za: akyu" mho' na: au:- mho"zo: qe wa yao: jhao" lo: ako"- Yesu wa yao: bam re Ngo khag' ngad: ra"- ga: mo, byu qe ta" ako" i? ga: myid' ra" .
Yao: bam wa tau: mung: Daqhae: wa nao wa- qid nyhab' Yohan ngad: ra"- ga: ta" ako" . Amung: daqhae: wa daba ganhae" mae" lapa qemae" dayaug dam: daui: li" ru ngad: ra"- ga: ta" ako"- ga: phaug' tau" ako" .
Alao" Yesu wa yao: bam re- Aire naonhaung" wa ngore khag' ngad: ein: ta" ko" i? ga: myid' ra" . Petru wa tau: mung:- nao wa Mao" So: yang nhao: ke' ra" Meshia ngad: ra"- ga: ta" ra" .
Alao" Yesu wa cekhyo re khag' rere: mata" kyo: genae" qhid' mae" yao: bam re jhaug' za: zug' nhao: ra" .
Yesu wa yao: bam re- Byu: Yao: Zo: wa khyag' qhui: ru myo: sho' kham zo: ca" zai ngad:- Yuda lau de, au: jhaung qe- khinjaung qi: qe we' Jham: Tung" Pho" qeyang ngag: pye' ru qhug' mung: se' pye' li" genae"- ngadqere: sam ba thao re dam: daui: to" li" nhao nae" .
Amung: yao: wa yao: bam alhab' re- Nga" thao cao" nug yaug khag' ngadqere: yao: yao" qhid' mae" ha: pye' ca"- amung: yao: yao" pyao: zang re ba khao: ngo" vo, yang: nga" thao cao" ca" .
Pe"mung: ga"re yao: yao" kao so' re khyad' yu nug: ra" yaug khag' ngadqere: kao so' jeim: nae"- ngadqere: nga" mathao mae yao: yao" kao so' jeim" ra" yaug wa khyad' yu: ru qhug' nae" .
Byu wa ce: mug: myid geim" re qo" sang: yu ngadqere:- yao: yao" kao so' jeim" byaug: re wa pe" akyu" bo: i? Pe" akyu" mabo ngad: ra" .
Alao" ngore we' nga" mho dao: re qho' ra" yaug re wa Byu: Yao: Zo: wa yao" phungbao- yao: pho" phungbao- mug: lagyo: qe: phungbao we' joe" li" lao"- Byu: Yao: Zo: re: yao: re qho' li" nae" .
Naonhaung" re ngo dang za: ta" geli"- cetau mae na: ra" mo, mae" daqhae: Mao" So: mung"dan: re mamyao myao wa mashid genae"- ga: ta" ra" .
Aijham re bin: ta" thao dalaban kyo: re Yesu wa Petru- Yohan we' Yaku bam re jhui: mung: akyu" mho' nae" qhid' mae" bug gaung dalam: khyo do, ye" lo" ako" .
Yao: akyu" mho' na: au:- yao" myo, nho lai" lo" mung: yao" mai bau: jham wa qhui qhui qhag qhag bao: bao: phyu: li" ra" .
Ai: tau mae nyag din taung" byu shid' yaug wa Yesu we' dao: jho" jhau: na: ako"- ai shid' zo: wa- Moshe we' Elia ngad: ako"- yao: shid' zo: wa mug: gaung: phungbao we' thug' li" mung:- Yesu wa mataung" myao" re Yerusalem vogaung: mae shid kham: ra" khyo" yang-
Mao" So myid o: ra" khyo re jab byang" nhao nae" khyo we' sin: mung: Yesu we' jho" jhau: na: ako" .
Petru we' yao" byin cao: qe wa yab nug moe moe mung: nug: ako"- ngadqere: yao: bam so" li" gelao"- Yesu phungbao re we' yao: we' daga" ye; jo; ra" byu shid' zo: re myao: ako" .
Ai shid' zo: Yesu mae" phao: lo" na ko" au:- Petru wa Yesu re Asang we"- ngonhaung" cetau mae na: re gai: ra"- ni" qhid' mae" zaung dalam:- Moshe qhid' mae" dalam:- Elia qhid' mae" dalam: ngonhaung" zaung sam lam: kad' nae"- ga: pe" mabeim: maso: ta" ke' ra" .
Petru airu: jhau: na shi" au:- jham dathaui: thug' li" mung: yao: bam re losham: nghoe' ra"- Mho"zo: qe wa ai: jham thaui: yao: bam: dao mae losham: nghoe' ke' lao"- yao: bam gyaug: din: ako" .
Jham thaui: khug mae"- Ceyaug wa nga" Zo: ngad:- yao: re ngo khyin: to" ru ngad:- yao" mho dao: re tae" gyo: ge,- ga: thoe dathoe jhau: thug' li" ra" .
Ai: thoe jhau: thang: lo" lao"- aitau mae wa Yesu za: thang: jo; ra" . Mho"zo: qe wa yao: bam the' myao: ra" khyo alhab' re ai: ayo, gyo: mae khag' rere: mata" kyo: lo: sae za: na: ako" .
Thao: ba Yesu we' mho"zo: sam yaug wa bug gaung mae" dam: tug' gyo" lo: ako"- Byu phung: mo" zang Yesu re li" tug: yu: ako" .
Byu dayaug wa mo, phaung gaung: mae" hug' mung:- Mho" Pho" we"- nga" zo: zote: zo: re qu" byid: nae" ngo nao re mho' ra" .
Ai: yui yao: re vao: jaung" mung:- nyag din taung" hug' ru we' lao" thin: jab: lo" yang: nhad' mae" nyab dui" athaui: thaui: thug' ra"- no sho' gyai aqug: akhai: kad' yang: lhaung" phao: thug' lo" ra" .
Ai: yui re khe' thug' pye' byid: nae" qhid' mae" ngo wa ni" mho"zo: qere mho' ngadqere: yao: bam maqo" khe' thug' ngad: ako"- ga: ta" ra" .
Yesu wa- Lam khug: myid mabo: ru we' shad' nghung" ra" byu qe we"- ngo naonhaung" we' khomyhao" joe" sho' na zai i? Ngo naonhaung" re khomyhao" joe" sho' zang: qhao" zai i? ga: tau" ra" . Ai: thao Yesu wa- aiyaug re Ni" zo: re cekhyo jhui" lo ri:- ga: ta" ra" .
Ai: yauggai nau" lo: na: au:- yui wa yao: re myid gaung khyo gyang: lang" lo" nhao mung: lao" thin: jab: lang" lo" nhao: ra" . Yesu wa ai: makhyang" ra" yui re amyin" byid: mung:- yauggai nau" re gai byid' ra" . Amung: yao: pho" re dam: ab byid' ke' ra" .
Mo, byu qe alhab' mo, wa Mao" So: qam: so' re mug' hao" byaug: ako" . Mo, byu qe wa Yesu zaui" ra" mau" zo" ja: khao: ngo" re mug' na: bam shiko" au:-
Yesu wa yao" mho"zo: qere- Byu: Yao: Zo: wa byu jham: lo, khug khyo ab byid' pye' ru qhug' li" nae"- Dao: ceru re naonhaung" mato" myhid' lo: xam" ci ge,- ga: ta" ra" .
Ngadqere: mho"zo: qe wa cedao: pe" re ta" nug: rure maba: gyo: ko" ngad: ra" . Ai: dao: re yao: bam maba: gyo: vageshao: ga:- nyham" to: byid' ra" . Mho"zo: qe wa ai: khyo we' sin: mung: Yesu re mavae" myid: ngad: ako" .
Mho"zo: qe wa yao: bam mae" qi" thao" ru khoyaug ngad: i? ga: yao: bam yao: cao: jho" ta" ngag: thug' li" ko" ra" .
Yesu wa yao: bam: aung khug mae pe" myid: na ko" rure ba: ruyang yao: wa zoshao dayaug re jhui" yu mung: yao" ayae mae yhe' to: yang:-
yao: bam re- Nga" mang mathao mae ce: zoshao re khae: yu: ra" yaug khag' ngadqere: ngore khae: yu: ra"- ngore khae: yu: ra" yaug khag' ngadqere: ngore nhao: ke' ra" yaug re khae: yu: ra" . Pe"mung: ga"re naonhaung" mae alhab' tho' ngai: thao" ra" yaug wa qi" thao" ra" yaug ngad: ra"- ga: ta" ra" .
Alao"- Yohan wa Asang we"- ni" mang khyo" yang yui jham re khe' thug' na: ra" byu dayaug re ngonhaung" the' myao:- ngadqere: yao: wa ngonhaung" phung: mae" mangad: yang: ngonhaung" yao: re tam" pye' va"- ga: ta" ra" .
Yesu wa Yohan we' gatau mho"zo: qere- Naonhaung" yao: re datam" ge,- pe"mung: ga"re naonhaung" re gye makad' ra" yaug khag' ngadqere: naonhaung" shad' mae" yaug ngad: ra" .
Yesu mug: gaung khyo to' yu: ru qhug' nae" ayo, joe" li" na lao"- yao: wa myid: phyid' ci mung:- Yerusalem khyo ye" lo" na: ra" .
Yesu wa yao" qhid' au: khyo lagyo: qere nhao: ke' mung: yao: bam wa- Yesu qhid' mae" ja: khao: ngo" nyhang" seim" byid: nae"qhid' mae" Samari vogaung: dalam: khyo vao ye" ako" .
Ngadqere: Yesu wa Yerusalem vogaung: khyo ye" lo" na: ruyang vogaung: bao: wa yao: re makhae: yu ko" ngad: ra" .
Mho"zo: Yaku we' Yohan tao wa ceru re myao gelao"- yao: shid' tao wa- Asang we"- yao: bam re ngha" se' pye' nae" qhid' mae" ngotao mug: gaung mae" myi: khai: khyo" yu nae"- nao qad: i? ga: ta" ako" .
Yesu wa lhang: lo mung:- yao: shid' tao re qeim: ra" .
Ai: thao Yesu we' yao" mho"zo: qe wa gatau: vogaung: khyo thug' ye" lo" ako" .
Yao: bam khyole; mae su" na ko" au:- byu dayaug wa Yesu re- nao khai: ye: khai: ni" thao ngo cao" nae"- ga: ta" ra" .
Yesu wa yao: re- Zag ne jham wa khyaung qo" ako"- Ngho' zo: jham re: asad' qo" ko" ra"- ngadqere: Byu: Yao: Zo: wa au: khug jo, qo lhao" re: maqo" ngad: ra"- ga: ta" ra" .
Yesu wa gatau dayaug re nga" thao cao" wa,- ga: ta" ra" . Ngadqere: aiyaug wa- Mho" Pho" we"- nga" pho" mao gaung re shi" lo" nyhab' shaung: pye' nae" qhid' mae" akhang" byid: la,- ga: ta" ra" .
Yesu wa- byushid qe wa yao: bam: byushid qere nyhab' shaung vageshao:- nao wa Mao" So: mung"dan: khyo yehau" kyo: byid: wa,- ga: tau" ra" .
Gatau dayaug wa- Mho" Pho" we"- ngo ni" thao cao" nae"- ngadqere: nga" yham byu qere shi" lo" au" co' nae" akhang" byid: la,- ga: ta" ra" .
Yesu wa yao: re- Kheim zhaug' mae zaui" ci yang: nhaung thao" khyo lhang: qu" ra" yaug khag' ngadqere: Mao" So: mung"dan: qhid' mae" akyu" mabo ngad: ra"- ga: ta" ra" .
Ai: thao Asang wa gatau nhad' xe: shid' yaug re khyin: yu mung:- yao: yao: re: ye: nae" vogaung: jo, qo khao: ngo" khyo shid' zo: dazam" zam" kad' mung: yao" qhid' au: khyo ye" na genae" qhid' mae" yao: bam re nhao: ke' ra" .
Yesu wa yao: bam re- gaug myo: sho' mhang" jo; ra"- ngadqere: yad: yu nae" mau" zaui: byu malaug ngad: ra" . Airumung: ai: gaug sang wa yao" gaug mhang" yo mae mau" zaui: nae" byu qere nhao: ke' byid: nae" qhid' mae" gaug sang re akyu" mho' ge,- ga: ta" ra" .
Ye: ge,- Zag ne jham: phaung gaung: khyo yao nau" jham re nhao: ke' ru we' dakhyo:- ngo naonhaung" re nhao: ke' ra" .
Ngaui thaung- thaung pyan- khyid zhaung: jham davin ge,- Khyodang mae dayaug yaug re au" nae" qhid' mae" dathang ge,-
Kho: yham mae ngad ngad naonhaung" vao ye: gelao"- Ce: yham ngaui bau: yaug yo vashao: wo"- ein: shi" sao qhid' ta" ge,-
Ai: yham mae ngaui bau: yaug yo: rure kao bau: ra" byu na: ngad: re wa naonhaung" bang" se" shaman" dao: wa aiyaug: dao mae ngad vashao:- Airu" ra" yaug mana ngad: re wa naonhaung" bang" se" shaman" dao: wa naonhaung" jhao" dam: tug' lo: li" nae" .
Ai: yham mae na mung: yao: bam da" byid' rure zo: shaug' ge,- pe"mung: ga"re mau" zaui: yaug wa okaung phug' qo" yu ang: ra"- dayham mae" gatau dayham khyo dakai" na: qin" ge, .
Naonhaung" vogaung: khyo vao ye: khao: ngo" bang" lham: tug: yu ko" ngad: re wa naonhaung"qhid' kheim: mae da" byid' rure zo: ge, .
Aimung: ai: vogaung: mae" no mo, re gai byid: ge,- ai: vogaung: byu qere- Mao" So: mung"dan: wa naonhaung: we' ajhao" mae joe" li" na va" ra"- ein: yao: bam re ta" kyo: ge,-
Ngadqere: naonhaung" vogaung: khao: ngo" khyo vao ye: khao: ngo" bang"malham: tug: yu ko" re wa- hau" mo" khyo jham khyo thug' ye: mung:-
ngonhaung" khyid mae de; ra" naonhaung" vogaung: mae" phalhug re lhao" re: naonhaung" re the nae" khyo" ngonhaung" ko: khyo" to: co' va"- ngadqere: Mao" So: mung"dan: wa naonhaung" we' ajhao" mae joe" li" va" rure beim: ge,- ein: ta" to: co' ge,-
Naonhaung" re ngo dang za: ta" geli"- Dao: Kho' ra" Ba Na mae Mao" So wa ai: vogaung: re tho' Sodom vogaung: re je yang: nhag' khyag' myid qhu" byid' li" nae" .
O"- Korazin we"- nao byuxa: vaqoe, qhug' ra" . O"- Bedsaida we"- nao re: byuxa: vaqoe, qhug' ra"- Vogaung: ni" shid' vo mae zaui" qhu" lo: ra" mug' pho: ve, lho jham re Ture we' Sidon shid' vo mae zaui" qhu" ngad: re wa- daba gaco' mae" jid: mo" mai bau: ve,- myiqe, bam mae zaung: jo, yang: yao: bam yao" gaung dao mae myiqe, gag: sheim: mung: yao: bam myid tha" va" khyo re qhu" byid: genaeva" .
Mao" So wa Dao: Kho' ra" Ba Na mae vogaung: ni" shid' vo re tho' Sidon we' Ture shid' vo re nhag' khyag' myid je yang: qhu" byid' li" nae" .
Kapena-um we"- nao re: mug: gaung joe" sho' to' yu nae" o: i? Nao wa movo: mug: khyo joe" sho' khyo" pye' ru qhug' li" nae"- ga: ta" ra" .
Yesu wa yao" mho"zo: qere- naonhaung" dao: re tae" gyo" ra" yaug wa nga" dao: re tae" gyo" ra"yaug ngad: ra"- amung: ngore ngag: pye' yaug wa ngore nhao: ke' ra" yaug re ngag: pye' ra" yaug ngad: ra"- ga: ta" ra" .
Mho"zo: nhad' xe: shid' yaug wa gyai ngaui bau" ru we' dam: tug' joe" lo mung: yao: bam wa- Asang we"- ngonhaung" ni" mang lao: mung: amyin" byid: lao"- yui jham lhao" re: ngonhaung" dao: tae" gyo" ako"- ga: ta" ako" .
Yesu wa yao: bam re- Satan wa lhe' cad' ru: mug: gaung mae" byid: gyo" lo" rure ngo myao va" .
Tae" gyo: ge,- ngo wa naonhaung" re lhao maui jham we' gung gug' jham: dao mae qo" zab: lai: lo" mung: Satan" nho: qam: so' alhab' re aung doe, nae" kheim: so' byid' to: va"- naonhaung" re pe" ja" yang re: dae mate' nae" .
Ngadqere: yui jham naonhaung" mho dao: tae" gyo: geyang: dabau: ge,- naonhaung" mang jham re mug: gaung dao mae tung" xam" to: va" ruyang bau: ge,- ga: ta" ra" .
Ai: yo, khyin: mae Yesu wa Gyang" Lho" Byo: yang ngaui bau: nhao mung:- Mug: gaung we' myid gaung Asang Pho" we"- nao wa pha,jhi" bo mo, we' ba jhao mo, mae" nyham" to" rure pha,jhi" mabo: ra" mo, re qhu" byid: va" ruyang nao re ngo jeju caung: byid' ra" . Ngad va"- nga" Pho" we"- ce wa nao o ngaui: ra" khyo" boe" ru ngad: ra" .
Nga" Pho" wa ja: cao jab alhab' ngore ab byid' to" ra" . Yao: zo: wa khag' ngad: rure yao: pho" mae" je yang: khag' maba ngad: ra"- amung: yao: pho" khag' ngad: rure re: yao: zo: we' yao: zo" yang qhu" byid: nae" khyin: yu: ra" yaug mae" je yang: khag' maba ko" ngad: ra" .
Ai: thao Yesu we' yao" mho"zo: qe wa yao: bam za: na ko" au:- Yesu wa mho"zo: qe shad' khyo lhang: lo mung:- naonhaung" myao: ra" gu: jham re the' myao: ra" mo, wa ngaui lho" ko" ra" .
Naonhaung" re ngo ta" geli"- naonhaung" myao: ra" gu: jham re lapa qe we' kho: kham qe myo: sho' mo, myao nug gengad yang: re:- maqhug' myao ko" ngad: ra" . Naonhaung" the' gyo" ra" gu: jham re gyo: nug gengad yang: re: maqhug' gyo: ko"ngad: ra"- ga: ta" ra" .
Alao" qu" ge,- Jham: Tung" Pho" dayaug to" ye, mung:- Mho" Pho" we"- Apyad ato: kao so' qo" yu nae" qhid' mae" ngo pe" kad' ca" ra" i? ga: Yesu re kung" ra" khyo" myid' ra" .
Yesu wa- Tarha" mugsug' mae pe" ru: ta" to" ra" i? Nao khoru: ba: nghe' yu: i? ga: yao: re phaug' ta" ra" .
Alao" ai: Jham: Tung" Pho" wa- Asang ni" Mao" So re ni" aung khug nhag' lam: alhab'- ni" kao so' alhab'- ni" gaung dau: qam: so' alhab'- ni" myid nyan: ba: ru alhab' yang jhid' de; wa,- amung: ni" yham kyo: cao: re nao yao" gaung re we' dakhyo: jhid' de; wa,- ga: ta" ra" .
Nao ta" ru jo: ra"- Airu: kad' wa,- ailao" nao apyad ato: kao so' qo" yu: li" nae"- ga: ta" ra" .
Ngadqere: ai: Jham: Tung" Pho" wa yao: yao: jo: rure qhu" nug mung: Yesu re- Nga" yham kyo: cao: khag' ngad: i? ga: myid' ra" .
Alao" Yesu wa- Dalhang: mae" byu dayaug wa Yerusalem vogaung: mae" Yerikho vogaung: khyo gyo" lo" ra" au:- damya, jham we' thaung" qhug' ra" . Damya, jham wa ai: yaug re mai bau: khyad' yu: pye' byid: mung:- be, yang: alaug laug shid: ru shapye' to: co' ako" .
Khinjaung dayaug wa khyo ai: gau: khyo" su" gyo" lo" ang: ra"- ngadqere: khinjaung pho" wa ai: yaug re lomyao lao"- gashad' khyo" jao" lai: lo" ra" .
Ai we' dakhyo:- Levi kaung mae" dayaug re: ai: jo, qo khyo joe" lo mung: ai: yaug re lomyao lao"- gashad' khyo" jao" lai: lo" ra" .
Ngadqere: khyo ai: gau: khyo" Samari byu dayaug gyaung: su" lo: re- ai: damya, qhug' ra" yaug jhao" joe" lo mung:- yao: re lomyao lao" nhag' qu" khyag' ra" .
Yao: wa damya, qhug' yaug jhao" te' ye: mung:- yao" dae khu jham mae xau we' sabyi qang: vhe' gyad byid: yang: thab' byid' ra"- Bin lao"- yao" loze dao mae ai: yaug re vo; zhaung mung:- bang" khug yham dalam: khyo jhui" lo mung: nyhang" caung byid' ra" .
Thao: ba re yao: wa ngaui shid' kye' phoe' yu yang:- bang" khug yham sang re byid: mung:- ceyaug re nyang" za: caung wa,- yao: re caung yang: gan: ra" ngaui gatau alhab' rere: ngo dam: tug' lo lao" nao re ngo lo: xe' byid: shinae"- ga: bang" khug yham sang pho" re pin co' ra" .
Yesu wa ai: Jham: Tung" Pho" re- Ai: byu sam yaug mae" damya, qhug' ra" yaug: nho: yham kyo: cao: khyo" kad' yaug khoyaug lam: ngad: ra"- ein: nao myid: jho: i? ga: myid' ra"
Alao" Jham: Tung" Pho" wa- Ai: damya, qhug' ra" yaug re nhag' khyag' ra" yaug ngad: ra"- ga: phaug' tau" ra" . Yesu wa- Nao re: ai we' dakhyo: lo" kad' wa,- ga: phaug' tau" ra" .
Yesu we' yao" mho"zo: qe su" ye" lo" na ko" au:- vogaung: dalam: khyo joe" lo: ako"- Matha ga: mang: ra" myiqe: dayaug wa Yesu re yao" yham mae bang" lham: tug: yu: ra" .
Yao: wa Mari ga: mang: ra" yao: nhaung: dayaug qo" ra" . Mari wa Asang: khyid qao: mae zaung: jo, mung: Yesu ta" ra" mungdao: re tae" gyo" na: ra" .
Matha wa bang" da" mau" kad' nae" mau" laug: ruyang myid laug sang: kho: mung:- Yesu jhao" lo yang:- Asang we"- nga" nhaung: wa bang" da" mau" alhab' re ngo dayaug reza: shapye' to: byid' rure nao pe" maqu" jho i? Ngo re bao" nae" qhid' mae" yao: re ta" wa,- ga: Yesu re ta" ra" .
Asang wa Matha re- Matha- Matha- Nao wa mau" myo: sho' ja: re myid: qug: myid: ci" na: ra" .
Ngadqere: qo ca" ru wa daja: za: ngad: ra" . Mari wa jo: ra" ja: re khyin: yu: ava"- ai: rure yao: mae" khag' re: maqo" yu: pye' byid: genae"- ga: ta" ra" .
Daba mae- Yesu wa jo, qo dalam: mae akyu" mho' na: ra" . Yao: akyu" bin: mho' lao" yao" mho"zo: qemae" dayaug wa- Asang we"- Yohan wa yao" mho"zo: qere akyu" mho' nae" mho" byid' ru we' dakhyo:- ngonhaung" re akyu" mho' nae" mho" byid: la,- ga: Yesu re ta" ra" .
Yesu wa yao: bam re- Naonhaung" akyu" mho' gelao"- ceru: mho' ge,- Pho" we"- Ni" gyang" lho" ra" mang a re phug' myao: vageshao:- Ni" mung"dan: joe" lo vashao:-
Ngonhaung" qo ca" ra" zo: ve ba khao: ngo" ngonhaung" re byid: la,-
Ngonhaung" re shad' ra" mo; qobo re ngonhaung" khyad' byid' ruyang ngonhaung" qobo jham re khyad' byid: la,- Ngonhaung" re gyai qug' ra" ju" phyo' ru khyo dajhui" ye: la,- ein: mho' ge,- ga: ta" ra" .
Yesu wa yao" mho"zo: qere- Naonhaung" mae" dayaug yaug wa gae gaung: myi: re ba nam pho" yham khyo ye: mung:- Ba nam pho" we"- ngore mug sam khai" ko lhau" jhid' byid: la, .
Nga" ba nam pho" dayaug gyaung: su" rumae" nga" yham khyo joe" vao lo: ra"- yao: re byid: zho: nae" pe" re: maqo"- ga: ta" re-
Ba nam pho" wa- ngore dakhin jang la,- Kham: pyid' pye' va"- ngo we' nga" zoshao qere: yab qo vao va"- Airumung: ngo to" yang: nao re mug maqo" byid:- ga: yham khug mae" ta" li" nae" .
Naonhaung" re ngo ta" geli"- nao wa yao" ba nam pho" ngad: ruyang yao: wa to" li" mung: nao re ai: mug jham re mabyid: nae"- ngadqere: nao wa mathang mano: mho' na: ruyang yao: wa to" li" mung: nao qo: ra" mug jham re byid' li" nae" .
Naonhaung" re ngo ta" geli"- Mho' ge,- ailao" qo" yu: li" genae"- Qho ge,- ailao" naonhaung" qhug' myao genae"- Kham: ko' ge,- ailao" naonhaung" re kham: phung" byid' li" nae" .
Pe"mung: ga"re mho' ra" yaug khag' ngadqere: qo" yu: li" nae"- Qho: ra" yaug wa qhug' myao: li" nae"- Kham: ko' yaug re wa kham: phung" byid' li" nae" .
Naonhaung" yao: pho" qe khag' ngadqere: naonhaung" yao: zo: ngo: mho' re- lhao maui byid: nae" i?
Qo, au" mho' re gung gug' byid: nae" i?
Makhyang" ra" mo, naonhaung" lhao" re:- naonhaung" yao: zo: qere gai: ra" ja: byid: nae" ba: ako"- ai: tho' mae" je yang: mug: gaung dao mae" Pho" wa- yao: re mho' ra" mo, re Gyang" Lho" Byo byid' li" nae" mangad: i? ga: ta" ra" .
Yesu wa nhad' jid: ra" yui re khe' thug' pye' ra"- ai: yui phao: thug' lo" byaug lao"- nhad' jid: ra" yaug wa dao: jhau: li" ra" . Mo, byu qe wa mug' hao" byaug: ako" .
Ngadqere: byu daqhae: wa yui zug: mo" Bezelbu yang yao: re qam: so' byid: mung: yui jham re khe' thug' pye' ru ngad: ra"- ga: ta" ako" .
Byu daqhae: wa Yesu re kung" nug gemung:- Mao" So: qam: so' qo" yaug ngad: rure qhu" byid: nae" mug' pho: ve, lho daja: kad' qhu" nae" qhid' mae" Yesu re mho' ako" .
Ngadqere: Yesu wa yao: bam: aung khug mae pe" myid: na ko" rure ba yang: yao: bam re- mung"dan: dalam: wa phung: jho" kho' yang: yao: cao: gye jho" se' na ko" ngad: re wa myao" sho' magang" tang: jo; li" nae"- ai we' dakhyo:- ug' khug' dinkhu: dalam: re: yao: cao: nhag' lam: majho" vang" re wa byo; qeim: lo" li" nae" .
Airu: mung: Satan" nho: mung"dan: wa phung: jho" kho' mung: yao: cao: gye jho" se' na ko" re wa khoru: qo" gang" tang: jo, nae" i? Naonhaung" wa ngore Belzebu qam: so' yang yui jham re khe' thug' ra"- ga: ta" ako" .
Ngo wa Bezelbu qam: so' yang yui jham re khe' thug' ngad: re wa naonhaung" mho"zo: qe wa khag' qam: so' yang yui jham re khe' thug' ko" ra" i? Naonhaung" yao" mho"zo: qe yao: naonhaung" shad' rure sagse: qhu" byid: vako" ra" .
Ceru: angad:- ngo wa Mao" So: qam: so' yang yui jham re khe' thug' pye' ru ngad: ra" . Ce wa naonhaung" jhao" Mao" So: mung"dan: joe" li" va"- ga" ra" sagse: ngad: ra"- ga: ta" ra" .
Qam: bo yaug wa yao" yham re shae lhae cao jab we' zaung" na: au:- yao" jo,nho" jham wa gug: za: ngad: ra" .
Ngadqere: qam: je: bo: ra" yaug yao: re li" khe' aung: pye' lao"- ai: qam: je: bo: ra" yaug wa- ai: yaug khug ngha: na: ra" shae lhae jham re sham" yu mung: qo" lhad' yu: ra" lanyab rere: gae byid' pye' ra" .
Nga" bo: made; ra" yaug wa ngore gye kad' yaug ngad: ra"- amung: ngo we' daga" masham" zhang: ra" yaug wa abyo asin" yaug ngad: ra" .
Ai: Makhyang" ra" yui wa byu mae" thug' lo" lao"- kyaug' ho: ra" jo, qo khaung: mae yedu" qin" mung: no: qo cao" qho: qin" ra"- No: qo maqhug' lao"- yui wa Azhao ngo na co' ra" yham khyo dam: tug' lo" nae" ngad: ra"- ga: ta" ra" .
Airu: mung: yao: dam: tug' joe" lo: re- phyao: sham" pye' mung:- nyang" za: shaung: nyhang" to" rure lomyao: ra" .
Ailao"ai: yui wa thug' ye" lo" mung: yao: tho' je: makhyang" ra" yui nhad' dau: re khai: jhui" lo mung:- yao: bam wa ai: yham mae lona: ako" . Airumung: byu ai: yaug: ave, wa sao qhid' mae" tho' je: qo: byaug: ra"- ga: ta" ra" .
Airu: Yesu bin: ta" lao"- mo, phaung mae" myiqe: dayaug wa Yesu re- Nao re khau mung: nug' jhaug' ra" myiqe: wa ngaui lho" ra" wo"- ga: hug' ta" ra" .
Ngadqere: Yesu wa Mao" So: mungdao: re tae" gyo: mung: phug' cao" ko" ra" mo, kam" wa ngaui lho" ko" ra"- ga: tau" ra" .
Mo, byu qe Yesu lhang" gam: zang" ham: na: jo, ko" au:- xo' mung: Ceqae" mae" byu qe wa makhyang: mo, ngad: ako"- yao: bam wa mug' pho: ve, lho re mho' ako"- ngadqere: Yona nho: ve, lho mae" je yang: pe" ve, lho re: yao: bam re qhu" byid: nae" mangad:-
Yona wa Nineve vobyu qe: qhid' mae" ve, lho ngad: ru we' dakhyo:- ai: Byu: Yao: Zo: re: ceqae" mae" byu qe: qhid' mae" ve, lho ngad: li" nae" .
Sheba kho: kham myhi" wa kho: kham Sholamon: pha,jhi" dao: re tae" gyo: nae" qhid' mae" va" ra" mung"dan: mae" joe" lo: ra"- Airumung: dao: kho' ra" ba na mae Sheba kho: kham myhi" wa to" ye, mung: naonhaung" re qobo zhaug' li" nae"- naonhaung" re ngo ta" geli"- ce: jo, qo mae Sholamon kho: kham tho' je: qi: yaug na: ra" .
Nineve vobyu qe wa- Yona kho" kyo" ra" mungdao: re the' gyo: gelao"- yao: bam: qobo mae" myid tha" lo: ako"- Airumung: dao: kho' ra" ba na mae Nineve vobyu qe wa to" ye, mung: naonhaung" re qobo zhaug' li" genae"- cejo, qo mae Yona tho' je: qi" ra" yaug na: ra"- ga: ta" ra" .
Myikaug' re te' mung: khag' malhaung" nyham" to:- Ban" yang re: khag' malhaung" maug: lhaung" to"qu"- Yham khug khyo vao lo: ra" mo, alhab' re bao byid: nae" qhid' mae" myikaug' tao" dao mae lhaung" zhaung: to" ako" .
Ni" myo,jid' wa gaung khyao: qhid' mae" myibaung: ru" ru ngad: ra" . Ai: ni" myo,jid' qang: qang: za: ngad: re wa ni" gaung geim" bao: jo; li" nae"- ngadqere: ni" myo,jid' athab zang ngad: re wa ni" gaung geim" cad' no; jo; li" nae" .
Airumung: naonhaung" mae bo: ra" bo" bao wa mug: cad' mangad: nae" qhid' mae" lha" ge,-
Ni" gaung mae dakhyi" mae re: macad' jo, lo: gaung geim" bao: jo; ngad: re wa- myibaung: wa bao qhui: ra" bo" yang ni" dao mae bao byid' ru we' dakhyo:- ni" gaung geim" bao: jo; li" nae"- ga: ta" ra" .
Yesu airu: bin: ta" lao"- Pharishe dayaug wa yao: we' zo daga" zo: nae" qhid' mae" Yesu re khai: ra"- Airumung: Yesu wa ai: yaug: yham khyo ye: mung: zozo: nae" ga: yezaung: jo; ra" .
Yesu wa zo mazo: shi: re cid' san: ru makad' rure Pharishe pho"qu" ba lao" mug' ra" .
Airumung: Yesu wa yao: re- Pharishe qe naonhaung" wa naonhaung" ban- keim kang: jham re adao shad' mae za: cid' san: ako"- ngadqere: naonhaung" aung khug mae wa se' da: be, khyad' ru we' makhyang" ru byang" sho' bo: jo; ako" .
Byugo qe we"- Adao shad' re phan" to" ra" Mao" So wa akhug shad' rere: phan" to" ra" mangad: i?
Ngadqere: naonhaung" ban we' keim kang: jham mae bo: ra" zo: ve jham re myaung sho" ra" mo, re byid: ge,- ailao" ja: khao: ngo" naonhaung" qhid' mae" thung" li we' dakhyo: san: lo" li" nae" .
Pharishe qe we"- naonhaung" byuxa: vaqoe, qhug' ako"- naonhaung" wa shaban- sham: nhang:- ban gya ru" ra" ao: pho' vho' aja: ja: mae" daxe bam mae" dabam Mao" So re qhaug' byid: gengad yang: re: naonhaung" wa tarha" din: vang" ru we' Mao" So re jhid' de; rure to" pye' ko" ra" . Naonhaung" wa daxe bam mae"dabam Mao" So re qhaug' byid' ru za: mangad:- tarha" din: vang" ru we' Mao" So re jhid' de; rure re: mato" pye' co' lo:- ai: gu: alhab' re phug' cao" ang: ako" .
Pharishe qe we"- naonhaung" wa byuxa: vaqoe, qhug' ako"- pe"mung: ga"re naonhaung" wa Tarha" Jung Yham jham mae" gakai: lai jaung: to" ra" tao" khau" mae zaung nug mo,- gai jao: gyo: mae su: yang lham: phug' myao: nae" o mo, ngad: ako" .
Naonhaung" wa byuxa: vaqoe, qhug' ako"- naonhaung" wa axam: aso: majo, lo" ra" lab we' dau: ako"- Byu jham wa lab ngad: rure maba mung:- ai: dao mae su" lai: qin" ko" ra"- ga: ta" ra" .
Jham: Tung" Pho" dayaug wa- Mho" Pho" we"- nao ceru: ta" ru wa ngonhaung" rere: ta" phoe: ru ngad: ra"- ga: Yesu re ta" ra" .
Yesu wa tau: mung:- Jham: Tung" pho" qe naonhaung" re: byuxa: vaqoe, qhug' ako"- naonhaung" wa su gaje qere vin qug' ra" qo jham re vin nhao gemung:- naonhaung" yao: wa ai: qo jham re lo, nyhug' yang re: mabotin: ko" ngad: ra" .
Naonhaung" wa byuxa: vaqoe, qhug' ako"- naonhaung" wa naonhaung" phug' phyid' qeyang se' pye' ra" lapa qe: lab jham re gyai yaung" sho' zao byid' ako" .
Naonhaung" phug' phyid' qe kad' lo: ra" mau" zo" re naonhaung" bomyid vang" rure naonhaung" yao: sagse: qhu" byid' na: ako" . Naonhaung" phug' phyid' qe wa lapa qere se' mung:- naonhaung" wa yao: bam: lab jham re zao byid' ako" .
Airumung: Mao" So: pha,jhi" ta" ru wa- Lapa qe we' lagyo: qere yao: bam jhao" nhao: ke' byid: nae"- yao: bam wa daqhae: re se' pye' li" genae"- Daqhae: re wa yhin" li" genae"- ga: ta" ra" .
Airumung: Abela re se' pye' rumae" Gyang" Lho" Jo, qo we' phan: agyo: mae se' pye' qhug' ra" Zakari joe" sho' mae" xao qug: we' mug: myid phan" to" rumae" se' pye' qhug' ra" lapa alhab' mo; xao qug: wa ana" ceqae" mae" byu qe qhug' vin: li" genae" ngad: ra" .
Ngad va"- naonhaung" re ngo ta" geli"- ai: xao qug: alhab' wa ana" ceqae" mae" byu qe xao qug: qhug' vin: li" genae" .
Jham: Tung" Pho" qe we"- naonhaung" byuxa: vaqoe, qhug' ako"- naonhaung" wa ai: pha,jhi" yham kham: thug' re sang: ci gemung:- naonhaung" yao: re: ai: khyo mavao ye:- Vao ye: nae" qam: ke' mo, rere: naonhaung" tam" to" ako"- ga: ta" ra" .
Yesu ai: jo, qo mae" thug' lo" lao"- Jham: Tung" Pho" qe we' Pharishe qe wa Yesu re xo sho' gaui mho mung: yao" nhad' thoe: yang jhau: shad' rure qobo taung: nae" qhid' mae" dao: myid: myo: sho' ja: Yesu re myid' ako" .
Mo, byu qe ajham ataung zang" phaung: li" gemung:- yao: cao: jho" zab: khyad' na ko" au:- Yesu wa sao qhid' yao" mho"zo: qere- Geim kad' ru ngad: ra" Pharishe qe: man" re naonhaung" lha" ge,-
Nghoe' to" ra" ja: pe" re: de: de: myao: thug' li" nae"- Zug' to" ra" ja:- ja: khao: ngo" wa- ba: thug' li" nae" .
Amung: mug: cad' yo mae naonhaung" ta" ra" dao: re mug: bo" mae the' gyo" li" genae"- Kug qe, mae naonhaung" dao: so' so' yang: ta" ra" dao: re yham khaung dao mae" hug' ta" li" genae"- ga: ta" ra" .
Nga" ba nam qe we"- naonhaung" re ngo ta" geli"- Gaung khyao re qo" se' pye' ngadqere: ai: thao gatau pe" re: maqo" kad' ra" mo, re dagyaug ge,-
Naonhaung" khag' re gyaug ca" ko" rure ngo naonhaung" re ta" shid' geli"- Gaung khyao re se' pye' thao naonhaung" re myiqid tham: khyo pye' zaui: ke' nae" qam: so' qo" ra" Mao" So re gyaug ge,- ngad va"- yao: wa naonhaung" gyaug qo: ra" yaug ngad: ra" .
Jokhyao" ngo" dau: re byad san: shid' kye' mae aung" mangad: i? Ngadqere: Mao" So wa ai: jokhyao" dadau: rere: mato" myhid' ngad: ra" .
Naonhaung" au: mae" xae khe' alhab' re lhao" re: nghe' to" ra"- Airu: mung: dagyaug ge,- naonhaung" wa jokhyao" myo: sho' dau: tho' je: phug' de; ako" .
Naonhaung" re ngo ta" geli"- Su: qhid' kheim: mae nga" mho"zo: qe ngad:- ga: lhang: yu yaug khag' re ngadqere: Byu: Yao: Zo: re: Mao" So: lagyo: qe: qhid' kheim: mae yao" mho"zo: qe ngad:- ga: lhang: yu: li" nae" .
Ngadqere: su: qhid' kheim: mae ngore ngag: ha: pye' yaug re kam" wa Byu: Yao: Zo: re: Mao" So: mug: lagyo: qe: qhid' kheim: mae yao: re ngag: ha: pye' li" nae" .
Byu: Yao: Zo: re nhad' dao: thoe: yang shad' ra" yaug wa qobo khyad' byid' ru gai: qhug' ra"- ngadqere: Gyang" Lho" Byo re jung" gaui: ra" yaug kam" wa qobo khyad' pye' ru gai: qhug' nae" mangad:-
Amung: byu qe wa naonhaung" re yung" zaung nae" qhid' mae" Tarha" Jung Yham khyo- zug: qe we' kheim: so' qo" ra" mo; qhid' kheim: khyo jhui" ye: gelao"- khoru: ta" nae" laug ein: damyid: ci" ge,-
Pe"mung: ga"re ai: yo, khyin: mae khoru: jhau ang: rure Gyang" Lho" Byo wa naonhaung" re mho" byid' li" nae"- ga: ta" ra" .
Mo, byu phaung gaung: mae" byu dayaug wa Yesu re- Mho" Pho" we"- ngonhae tao: yao: pho" to: byid: co' ra" jo,nho" jham re ngo we' jho" gae ngho" nae" qhid' mae" nga" mao: re ta" byid: la,- ga: ta" ra" .
Yesu wa yao: re- Nga" ba nam pho" we"- Dao: kho' nae" akhang"- mangad: lao"- ni" shid' tao: jo,nho" re kho' byid: nae" qhid' mae" ngore khag' yang khyin: to" ra" i? ga: tau" ra" .
Yesu wa xo' mung: yao: bam alhab' re- So' kho' obyid: ru aja: ja: re naonhaung" lha" yang: jao" pye' ge,- Byu dayaug: dangman" ra" kao so' wa yao: jo,nho" khonho" qo" yaug ngadqere: yao: qo" ra" jo,nho" mae mabo ngad: ra"- ga: ta" ra"- ga: ta" ra" .
Ai: thao Yesu wa ce: dao: tau" ci yang: yao: bam re- Dalhang mae- gaug zo maui: lam: gyai thug' ra" yo qo" ra" daizug: dayaug na: ra" .
Yao: wa- yao" aung khug mae Nga" gaug zo maui: lam: jham re ke' to: nae" jo, qo majo, lo:- ngo pe"ru: kad' nae" i? ga: myid: ra" .
Amung: yao: wa- ngo ceru: kad' nae" ngad: ra"- nga" jhi jham re phyo' pye' mung: je: qi" ra" jhi sag' jham re ngo dam: kad' nae"- amung: nga" gaug zo maui: lam: jham we' jo,nho" zai jham re jhi sag' jham mae ke' to: nae"- ga: yao: re yao: ta" ra" .
Ai: thao ngo wa ngoyao" gaung re Zhau: vha: gai yaug we"- nao wa myo: sho' zin: qhid' mae" qo ca" ra" jo,nho" zai jham alhab' qo" ava"- Yo yo za: na wa,- Zo: se,- Shaug' se,- amung: pyo: pyo: na wa,- ein: ta" nae"- ga: ta" ra" .
Ngadqere: Mao" So wa yao: re- Byugo we"- ana" myi yao: nao kao gyo" li" nae"- ailao" nao qaung" to" ra" jo,nho" zai jham wa khag' qo" sang nae" i? ga: ta" ra" .
Alao" Yesu wa yao: yao" qhid' mae" jo,nho" abam azao qaung" to: mung:- Mao" So: qhid' kheim: mae jo,nho" maqo" ra" mo, wa ceru" ra" yaug we' dau: ra"- ga: yao: bam re ta" ra" .
Ai: thao Yesu wa yao" mho"zo: qere- Airumung: naonhaung" re ngo ta" geli"- naonhaung" kao so' daui: na nae" qhid' mae" qo ca" ra" zo: ve we' naonhaung" gaung khyao: qhid' mae" ve,mai ve,bau: we' sin: mung: damyid: ci" ge,-
Kao so' wa zo: ve tho' myo: sho' je: akhyag mung:- gaung khyao wa ve,mai ve,bau: tho' myo: sho' je: akhyag: ra" .
Kano, jham re qu" ge,- yao: bam wa myug: shi: maqho:- masin:- yad re: mayad: yu ngad: ako"- yao: bam wa zai to: qe, we' gaug jhi jham re: maqo" ngad: ako" . Ngadqere: Mao" So wa yao: bam re zho" na: ra" . Naonhaung" wa ngho' zo: jham tho' gyai myo: sho' je: phug' de; ako" .
Naonhaung" mae" khoyaug myid: ci" ruyang yao: yao" kao dajhid' je: qhang sho' qo"daui: na ko" i?
Airumung: naonhaung" wa- airu" ra" angai athao za: re lhao" maqo" kad' ko" re wa gatau: khyo jham we' sin: mung: pe"mung: myid: ci" ko" i?
Seyo: bin: gae jham khoru: yaug: qi" li" ko" rure qu" ge,- yao: bam wa mau" mazaui:- yao: bam: qhid' mae" mai bau: re: maqo, ko" ngad: ra"- ngadqere: naonhaung" re ngo ta" kyo: geli"- Sholamon kho: kham lhao" re: ai: seyo: bin: gae dagae qhi" yaung" sho' maqo" shaung: ve, ngad: ra" .
Mao" So re lam khug: myid ngai: ra" mo, we"- ana" ba yaug: jo, mung: ne, mo" ba myikhyeim" mae ngha" pye' ra" seyo mae" myo, gae jham re Mao" So wa airu: shaung vhe' byid' to" ngad: re wa- aitho' mago" naonhaung" re je yang: shaung vhe' byid' li" nae" mangad: i?
Airumung: naonhaung" wa pe" zo: pe" shaug' nae" laug ein: damyid: ci" damyid: qug: ge,-
( Pe"mung: ga"re dangman" ra" Mao" So re malam khug: ra" ce: mug: myid dao mae" byumyu" alhab' wa aijham we' sin: mung: khonhae" re: myid: ci" na: ako" ) Aijham re naonhaung" qo ca" rure naonhaung" yao: Pho" ba: ra" .
Ai: atha"- naonhaung" wa Mao" So: mung"dan: re qho ge,- Airu: lao"- Mao" So wa ai: gu: alhab' naonhaung" re byid' li" nae" .
Yao kyaung" ngai we"- Dagyaug wa,- pe"mung: ga"re naonhaung" Pho" wa naonhaung" re mung"dan: byid: nug: ra" .
Naonhaung" jo,nho" jham re aung" pye' mung:- myaung sho: mo, re byid: ge,- maqeim: majad: ra" ngaui thaung jham re kad' yu ge,- Khug' hab' maqo" khug' yu mung: nhug: yang maqo" zo" qheim" pye' ra" mug: gaung: dao mae magyid mayeim: ra" naonhaung" jo,nho" jham re qaung" to: ge,-
Pe"mung: ga"re naonhaung" jo,nho: jo; ra" tau mae naonhaung" nhag' lam: taui" jo; li" nae" .
Naonhaung" wa pe" boe" lo ngadqere: jin" jin" ngad: na genae" qhid' mae" phyid' cui: cui" ci yang:- naonhaung" myibaung: jham re te' to: ge,-
Lo, xo' poe mae" thug' lo: ra" Asang re lao" na ko" ra" daui daui mo, we' dakhyo: kad' na ge,- Asang joe" lo mung: kham: loko' we' aijao" yao:- yao: bam wa yao: re kham: phung" byid' li" genae" .
Asang dam: tug' joe" lo: ra" au:- jin" jin" za: lhaug' na ko" rure daui daui mo; asang: yang lomyao: ra" daui daui mo, wa ngaui lho" ko" ra"- naonhaung" re ngo ta" geli"- ai: daui daui mo; asang wa yao: bam re zozo: jaung: mae zaung: jo, nhao mung:- yao" bau: qang khyad' pye' yang:- yao: bam re caung da" byid' li" nae" .
Gae gaung: myi: re- mangad: lao"-qo, teim myi: re ngad ngad yao: joe" lo: re jin" jin" za: kad' na ko" rure yao: lomyao: re wa ai: daui daui mo, wa ngaui lho" ko" ra" .
Yham sang wa khug' hab' vao li" nae" ayo, re yao: ba: ngad: re wa yao" yham khug khyo ai: khug' hab' re cad' vao li" nhao nae" mangad: ein: rure naonhaung" xam" to: ge,-
Aimung: naonhaung" re: jin" jin" kad' to: ge,- Byu: Yao: Zo: wa naonhaung" mamyid: to" ra" yo, khyin: mae joe" li" li" nae"- ga: ta" ra" .
Alao" Petru wa- Asang we"- ce: dao: tau" wa ngonhaung" qhid' mae" ta" ru i? Mangad: lao"- yaug khao: ngo" qhid' mae" nao ta" ru ngad: i? ga: Yesu re- myid' ra" .
Asang wa Kyid: ru we' qag yaug khoyaug ngad: i? Yao: wa yao" Asang: yang yao" yham khug: mau" zo" jham re au: jhui" she: kad' nae" we' ayo, joe" lao"- yao" daui daui mo, re zo: ve kho' byid: nae" qhid' mae" san: to" ra" yaug ngad: li" nae" .
Asang dam: joe" lo: au:- ai: daui daui yaug wa byid' to" ra" mau" zo" jham re kyid kyid za: zaui" na: rure yao" Asang lomyao: re wa ai: daui daui yaug wa ngaui lho" ra" .
Naonhaung" re ngo dang za: ta" geli"- Asang wa yao" jo,nho" zai yo alhab' re pyo nae" qhid' mae" ai: daui daui yaug re san: to" li" nae" .
Ngadqere: ai: daui daui yaug wa nga" Asang dam: joe" lo nae" myao" shi"- ga: yao: yao" aung khug mae myid yang:- yao: wa gatau: daui daui yauggai- myiqe: qere be; ru we' zo: shaug' mung: yid: na: ra" .
Ai: daui daui yaug mamyid: to" ra" ba na we' yao: maba mabeim" ra" yo, khyin: mae Asang wa dam: joe" lo: li" nae" . Ailao" yao" Asang wa ai: daui daui yaug re xo sho' qobo dae byid: mung: mho dao: magyo" ra" mo, kham zo" ra" qobo dae re kham zo: nhao: li" nae" .
Khoru: kad' re yao: yao" Asang o: ga" rure ba: to: qere: jin" jin" maseim" to:- Asang myid o: ra" khyo" makad' to" ra" daui daui yaug wa qobo dae myo: sho' be; ru qhug' kham zo" li" nae" .
Ngadqere: yao" Asang pe" o: ga" rure maba lo:- qobo kham zo: man" ra" mau" shad' ra" daui daui yaug kam" wa qobo dae po: nae"- Myo: sho' kham: yu: ra" yaug mae" wa myo: sho' mho' yu: li" nae"- myo: sho' ab byid' to: yaug mae" wa myo: sho' mho' yu: li" nae" .
Ngo wa myid gaung dao re myi: ngha" nae" qhid' mae" joe" li" ru ngad:- ana" yao: de; nga" re wo"-
Ngo kham: yu ca" ra" qid nyhab' dalam: jo, shi"- ai: mau" zo" mabin bin wa ngo gyai myid myo: myid laug mung: ra" .
Ngo wa ce: mug: myid dao khyo yaug yo nhao nae" qhid' mae" joe" li" ru ngad: ein: naonhaung" jho ko" i? Mangad:- Ngaui pyo: yaug yo: ru mangad:- jho" kho' nhao nae" qhid' mae" joe" li" ru angad:-
Ana" mae" thoegu:- yham khug byu ngo" zo: na: ra" ug' khug' dinkhu: dalam: mae shid' zo: wa dashad' sam zo" gu: wa dashad' jho" kho' li" genae" .
Yao: pho" qe wa yao: bam: yauggai zo: qe we'- yauggai zo: qe wa yao: pho" qe we'- yao: myhi" qe wa yao: bam: myiqe: zo: qe we'- myiqe: zo: qe wa yao: myhi" qe we'- yao: na bam wa dau mo" qe we'- dau mo" qe wa yao: na bam we' gye jho" boe" mung:- byo; sin" lo" li" genae" .
Yesu wa mo, byu qere- ba vao shad' mae" nhag' qhid' do, lo: na: rure naonhaung" myao gelao"- mug: qu naemyao:- ga: naonhaung" dalhang: dae lhaung" ta" ako"- ai we' dakhyo: re: lhaung" boe" ra" .
Qid bang: shad' khyo" la hug' lo lao"- ba lhe' naemyao:- ga: naonhaung" lhaung" ta" ako"- ai we' dakhyo: re: lhaung" boe" ra" .
Geim kad' mo, we"- naonhaung" wa mug: gaung we' myid gaung re qu" mung: mug: phung: mug: qu nae" ave, ayaug: re qo" ba: kho' ta" ako"- aire ana" pyad qae" mae" ave, ayaug: re naonhaung" pe"mung: maba: kho' qu" ko" i?
Jo: ru kad' nae" qhid' mae" naonhaung" yao: pe"mung: dao: maqo" kho' ko" i?
Byu dayaug yaug nao re yug: zhaug' mung: yung" zaung nae" qhid' mae"tarha" yung" khyo jhui" ye" lo" ngad: re- tarha" yung" khyo majoe" ye: shire gai: boe" ra" qhi" yao: we' mang: dae sho' kad' wa, Nao airu: makad' re wa yao: wa nao re tarha" zug: pho" qhid' kheim: khyo she: khyad' ye" lo" li" nae"- ailao" tarha" zug: pho" wa nao re gug: gam pho" lo, khyo ab byid' pye' mung:- nao re thaung: mae lhaung" to" li" nae" .
Nao khyug' ca" ra" ngaui alhab' mabin: khyug' khyug' wa thaung: khug mae" nao qo" thug' lo nae" mangad:- ga: mo, byu qere ta" ra" .
Ai: ayo, mae ai: jo, qo mae na: ra" mo, byu qemae" damyo" wa Galile mang: byu qe Mao" So re xeim: ngaui" byid' na ko" au:- Pilad yang se' pye' ra" mo; khyo re Yesu re ta" kyo" ako" .
Yesu wa yao: bam re- Ai: Galile mang: byu qe airu: se' pye' qhug' ko" ruyang Galile mang: byu gaje qe alhab' mo, tho' je: xo: ra" qobo qo" mo, ngad ko" ra"-ein: naonhaung" jho ko" i?
Gaigai: yao: airu: mangad:- naonhaung" re ngo ta" geli"- naonhaung" re: myid matha" ko" re wa ai bam shid ko" ru we' dakhyo:- naonhaung" alhab' re: shid: li" genae" .
Alao" Siloam mae" gyebyu zaung byo; gyo" lo" mung: lonhai" se' pye' ra" byu daxe: she' yaug wa Yerusalem vobyu alhab' tho' qobo qo" mo, ngad: ako" ein: naonhaung" jho ko" i?
Gaigai: yao: mangad:- naonhaung" re- ngo ta" geli"- naonhaung" re:- naonhaung" qobo jham mae" myid matha" ko" re wa aibam shid: ru we' dakhyo:- naonhaung" re: shid: li" genae" ga: tau" ra" .
Alao" Yesu wa ce: dao: tau" ci yang: ta" ra"- Dalhang mae byu dayaug wa yao" sabyi khyae mae pho' ham" gae dagae qho" to" ra" . Yao: wa pho' ham" shi: zaui: va" laug ga: yeqho qho mung: kad' ngadqere: dace' re: mamyao ngad: ra" .
Airumung: yao: wa yao" khyae lhaug' caung yaug re Ngo wa ce: pho' ham" gae re ashi: li" cao" qho: ru sam zin ngad va"- ngadqere: dace' re: ngo mamyao- Ce: pho' ham" gae thau: lhang" pye' wa,- Myid gaung re amyid: avho: pe"mung: kad' to: nae" i? ga: ta" ra" .
Ngadqere: khyae caung yaug wa Asang we"- dazin za: wa yaug: jo, shi: vashao:- Apan gam: sho' khoe' mung: myid xau ke' qu" shinae"-
Airumung: sao nhag' ashi: gai zaui" li" shi: maba- Ashi: mazaui" li" lao" kam" wa thau: lhang" pye' wa,- ga: ta" ra" .
Dugno: Ba daba mae Yesu wa Tarha" Jung Yham dalam: khug mae mho" shid' na: ra" .
Aimae makhyang" ra" yui bin: yang: daxe: she' zin geim" no: na: ra" myiqe: dayaug na: ra" . Yao: wa dao nghaug' lo" byaug mung: dajhid' re: maqo" jhao" ke' ngad: ra" .
Yesu yao: re myao lao" yao: re khai: ke' mung: Myiqe: we"- ni" no mae" loe; ava"- ga: ta" ra" .
Amung: yao" dao mae lo, kai: byid' ra"- ailao" jao" ai: myiqe: wa yao" dao kao" jao: lo" byaug mung:- Mao" So re caung: khin" ra" .
Airu:- Dugno: Ba mae Yesu no gai byid' ruyang Tarha" Jung Yham au: jhaung pho" wa nhag' yo: mung:- Mo, byu qere Mau" zaui: nae" ba na khyaug' ba jo; ra"- Airumung: ai: ba na gyo" gu: mae no li" ya: gai: yu geri:- Dugno: Ba mae wa dali" ge,- ga: ta" ra" .
Asang wa yao: re- Geim kad' mo, naonhaung" we"- naonhaung" mae" khag' ngadqere: Dugno: Ba mae yao" nung: lo:- mangad: lao"- yao" lo ze re qid jhaug' nae" qhid' mae" gug' nyhug' yham mae" lhaung" pheim: ke' ko" ra" mangad: i?
Abraham nho: myiqe: zo: ceyaug wa Satan" yang daxe: she' zin geim" taui" to" ru qhug' ra"- Dugno: Ba mae aimae" yao: re magai: pheim: ke' i? ga: phaug' tau" ra" .
Yesu phaug' tau" ra" dao: wa yao: re gye kad' na ko" ra" mo, re qho' ne phyi boe" nhao: ra" . Mo, byu qe wa Yesu zaui" ra" mug' pho: mau" zo" jham: mathao mae ngaui bau" ako" .
Yesu wa- Mao" So: mung"dan: wa pe" we' dau: i? Ngo pe" ja: we' dau tau" nae" i?
Mao" So: mung"dan: wa ceru we' dau: ra" . Byu dayaug wa ao: shi: jid' re yu mung:- yao" yo mae sin" ke' ra" . Ao: shi: wa yaug: qi" li" mung: ngho' jham wa ao: gae akaung jham mae asad' sad' ako"- ga: ta" ra" .
Alao" Yesu wa- Mao" So: mung"dan: re ngo pe" we' dau tau" nae" i? Aiwa ceru we' dau: ra"- ga: ta" ra" .
Myiqe: dayaug man" re yu mung:- cin man" sam phai" mae ke' lao" cin man" bam geim" re bai" do, li" nhao: ra" man" we' dau: ra" .
Yesu wa Yerusalem khyo ye" lo" ra" gyaung: khyo mae mo, byu qere mho" byid: zo" re" vozo: vozang khao: ngo" re su" lai: ye" ra" .
Byu dayaug wa Yesu re- Asang we"- Khyad' yu qhug' ra" mo, dajhid' za: ngad nae" i? ga: myid' ra" .
Yesu wa yao: bam re- Lhae" ra" kham: dung: khyo" vao ye: nae" qhid' mae" naonhaung" qam: ke' ge,- naonhaung" re ngo ta" geli"- byu myo: sho' mo, ai: kham: dung: khyo" vao ye: nae" qam: ke' li" genae"- ngadqere: yao: bam maqo" vao ye: genae" .
Yham sang wa ai: kham: re li" pyid' pye' mung: naonhaung" wa ai: taung gaung mae ye; jo, yang: Asang we"- Ngonhaung" re kham: li" phung" byid: la, ga: mho' gelao"- yham sang wa- Naonhaung" khai: mae" joe" li" mo, ngad ko" rure ngo maba- ga: ta" li" nae" .
Alao" naonhaung" wa- Ngonhaung" wa nao we' daga" zo: shaug' mung: na: qu" va" mo, ngad:- nao wa ngonhaung" vogaung: mae mho" shid' byid' qu" va" ra" ga: ta" li" genae" .
Ngadqere: yham sang wa- Naonhaung" khai: mae" joe" li" mo, ngad ko" rure ngo maba- Makhyang" ra" mo, we"- ngo mae" thug' lo" ge,- ga: tau" li" nae" .
Naonhaung" wa Mao" So: mung"dan: khug mae Abraham- Isag- Yaku we' lapa alhab' re myao gemung:- naonhaung" yao: wa ai: mung"dan: taung gaung shad' khyo khe' thug' pye' ru qhug' gelao"- ai: tau mae naonhaung" wa ngug byid ngug nhe' we' zaui kyag' yang: na: li" genae" .
Byu qe wa ba thug'- ba vao- mug: am:- mug: thao shad' mae" joe" li" mung:- Mao" So: mung"dan: zo: shaug' poe mae li" zaung: jo; li" genae" .
Amung: ana" athao" mae ngad: ra" mo, wa qhid' au: mae ngad: li" genae"- ana" qhid' au: mae ngad: ra" mo, wa athao" mae ngad: li" genae"- ga: ta" ra" .
Ai: yo, khyin: mae Pharishe qe daqhae: wa Yesu jhao" li" mung:- nao Cetau mae" gatau dakhyo khyo thug' ye" lo" wa,- pe"mung: ga"re Herod nao re se' pye' nae" seim" na: ra"- ga: ta" ako" .
Yesu wa yao: bam re- ngo wa ana" ba we' ne, mo" ba gu: mae yui jham re khe' thug' mung:- no phyo: jham re gai byid: yang: na nae"- amung: sam ba: ba re wa nga" mau" zo" re zaui" pin" nae" ga" ein: ai: zagne pho" re lo" ta" kyo: ge,-
Ngadqere: ana" ba- ne, mo" ba- sao pho" ba wa ngo gyaung: xo' ye: ca" shi"- Lapa wa Yerusalem mae" je yang: gatau mae se' pye' qhug' nae" maang ngad: ra" .
Yerusalem we"- Yerusalem we"- Lapa qere se' pye' mung:- Mao" So: yang nhao: ke' ra" lagyo: qere laug baui: yang nao pye' se' ra" . Qo, zang wa qo, nau" jham re yao" daung khug mae zhang" to" ru we' dakhyo:- ngo wa ni" vobyu qere nga" lo, khug mae zhang" to: nae" qhid' mae" ngo khonho" lhang qam: ke' ngadqere: nao maqad ngad: ra" .
Airumung: ni" Caung: pa" Yham re shapye' pye' ru qhug' li" nae" . Nao re ngo ta" nae"- Mao" So: mang we' joe" li" ra" yaug wa ngaui lho" vashao: wo"- ga: nao mata" ta" wa ana" ba mae" nao ngore maqhug' myao lo nae"- ga: ta" ra" .
Dugno: Ba daba mae Yesu wa Pharishe au: jhaung dayaug: yham khyo zozo: nae" ga: vao ye" ra" . Mo, byu qe wa Yesu re te' te' za: lhaug' qu" na: bam: ako" .
Khyid lo, qae: mung: no: ra" byu dayaug Yesu jhao" li" joe" na: jo; ra" .
Yesu wa Tarha" Mho" Pho" qe we' Pharishe qere- Ngonhaung" tarha" wa- Dugno: Ba mae no gai: gai byid' ga:- ta" ra" i? Mangad: lao"- magai: gai byid:- ga: ta" ra" i? ga: myid' ra" .
Ngadqere: yao: bam wa pe" dakheim: re: matau: ko" ngad: ra" . Ailao" Yesu wa ai: no yaug re jhui" yu yang: gai byid: mung: yao: re phao nhao: ke' ra" .
Amung: Yesu wa yao: bam re- Naonhaung" mae" dayaug yaug wa yao: zo:- mangad: lao"- nung: lo: dadau: Dugno: Ba mae qid thaung: khug khyo byid: gyo" vao: jo; ngad: re aijao" yao: naonhaung" mashe: thug' yu lo: khag' na genae" i? ga: myid' ra" .
Ngadqere: yao: bam wa cedao: re maqo" phaug' tau: ko" ngad: ra" .
Bang" vo qemae" damyo" wa gai: thao" ra" jo, qo re khyin: na ko" rure Yesu qu" ba lao"- yao: wa yao: bam re dao: tau" ci yang:-
Nao re dayaug yaug myi: vhin" poe khyo li" khai lao"- gai: thao" ra" jo, qo mae dazaung wa,-
Nao tho' je: akhyag: ra" yaug rere: khai: to: mung:- ni" shid' zo: geim" re khai: to" ra" poe sang pho wa nao jhao" li" yang: Yao: re- cejo, qo mae zaung nhao wa,- ga: ta" lao"- nao wa qho' phau" ru we' nyham: thao" ra" jo, qo khyo qui" zaung ca" li" nae"- ga: ta" ra" .
Airumung: nao re khai gelao"- nyham: ra" zaung jo, qo mae yezaung wa,- ailao" nao re khai: ra" bang" sang pho wa nao jhao" li" mung:- ba nam pho" we"- Je: gai: ra" zaung jo, qo khyo li" zaung wa,- ga: nao re ta" nae"- ailao" nao wa bang" vo alhab' mo; qhid' kheim: mae nga: ye; li" nae" .
Pe"mung: ga"re yao: yao" gaung re khin" ra" yaug wa nyham: khyo" pye' ru qhug' li" nae"- yao: yao" gaung re nyham: khyo" ra" yaug kam" wa khin" byid' ru qhug' li" nae"- ga: ta" ra" .
Ai: thao Yesu wa yao" bang" sang pho re Nao wa ne, xe: mangad: lao"- myi"xeim re da" zho: nae"ein lao"- ni" ba nam qe- ni" mao: nhaung: qe- ni" ba nam ug zo: qe- ni" yham kyo: cao: sathe" qere dakhai- pe"mung: ga"re yao: bam wa nao re dam: tug' khai zho: mung: nao re jeju dam: tug' xe' li" genae" .
Airumung: nao wa zo: shaug' poe da" zho: lao"- myaung sho: mo,- gaung dau: qeim mo, khyid gyug: mo, myo, jid mo, re khai zho: wa,-
Alao" nao wa ngaui lho" li" nae"- pe"mung: ga"re yao: bam wa nao re jeju maqo" dam: xe' ko" ngad: ra" . Din: man" ra" mo, dam: daui: to" li" ra" ba na mae Mao" So wa nao re jeju dam: xe' li" nae"- ga: ta" ra" .
Saboe" mae zaung: jo; ra" mo, mae" dayaug wa ai: dao: re the' gyo: lao"- yao: wa Yesu re- Mao" So: mung"dan: mae" zo: shaug' poe mae yeqo" vao zo: nae" yaug wa ngaui lho" ra" wo"- ga: ta" ra" .
Yesu wa yao: re- Byu dayaug wa zo: shaug' poe mo" dalam: seim" nyhang" na mung:- yao: wa byu myo: sho' re khai: to" ra" .
Ai: zo: shaug' poe ba na joe" lao"- yao" daui daui byu dayaug re yao: khai: to" ra" mo, jhao" nhao: ke' mung:- Li" gese,- Alhab' jin" va"- ga: yecao" ta" nhao: ra" .
Ngadqere: yao: bam wa dayaug: thao dayaug maqo" li" ra" khyo ta" ako" . Sao qhid' mae" yaug wa- ngo yo dakhyao: vai: to"- ai re yequ" ca" ra"- Airumung: ngore akhang" byid: la,- ga: ai: daui daui yaug re ta" ra" .
Gatau dayaug wa- ngo wa nung: jaung lo: ngo" zam" vai: to"- Aijham we' mau" yezaui" jham" qu" ca" ra" . Airumung: ngore akhang" byid: la,- ga: ta" ra" .
Amung: gatau dayaug wa Ngo wa ana" za: shi" myi: yu: to: yang: maqo" li"- ga: ta" ra" .
Daui daui yaug wa dam: tug' lo mung: ai: gu: alhab' yao" asang re lota" kyo" ra"- yao" asang wa nhag' yo: mung:- yao" daui daui yaug re hau" mo" khyodang jham we' yham gyo: khaung: mae" khyodang jham khyo phyad thug' ye: mung: myaung sho" ra" mo,- gaung dau qeim: ra" mo,- myo, jid mo,- khyid gyug: mo, re yekhai: jhui" lo ri:- ga: ta" ra" .
Mataung" myao" re ai: daui daui yaug wa dam: lo mung:- Asang we"- nao ta" ru we' dakhyo: bin: kad' va"- ngadqere: zaung jo, qo gung" jo; ashi"- ga: yao" asang re ta" ra" .
Alao" asang wa yao" daui daui yaug re- Seyo: vogaung: khyo jham khyo phyad thug' ye: mung:- byu qere nga" yham byang" sho' maqad maqui" yekhai: jhui" lo ri:- ga: ta" ra" .
Naonhaung" re ngo ta" geli"- ngo khai: to" ra" mo, wa nga" myi" xeim re qhug' tau" genae" mangad:- ga: ta" ra" .
Dalhang: mae" mo, byu qe ajham ataung Yesu we' su" ye" lo" na ko" au:- Yesu wa yao: bam shad' khyo lhang: lo mung:-
Ngo jhao" li" ra" yaug khag' ngadqere: yao" myhi" pho"- yao" myi: zo:- yao" mao: nhaung: nhae: mo" we' yao: yao" gaung re jhid' de; ra" tho' ngore majhid' de; ra" yaug wa nga" mho"zo: maqo" boe" ngad: ra" .
Amung: yao" pyao: zang re tau: vo, mung: nga" thao macao" ra" yaug khag' ngadqere: nga" mho"zo: maqo" boe" ngad: ra" .
Naonhaung" mae" khag' ngadqere: gyebyu zaung kad' nae" ein lao"- aire bin sho' kad' nae" yao" lo, mae ngaui laug nae" malaug nae" gyo" ang: ra" gau jho re shi" zaung: jo, mung: masun" qu" nae" khag' na: i?
Yao: wa airu: masun" qu" lo:- apan aqao: wa yekad' qhid: to: mung:- ai: gyebyu zaung re maqo" kad' pin" ngad: re wa- aire myao: ra" mo, alhab' wa yao: re qi: jung" pye' li" genae" .
Ceyaug wa apan aqao: wa zhaug' qhid: to: mung: maqo" kad' pin" ngad: ra"- ga: ta" li" genae" .
Amung kho: kham dayaug yaug wa yao: re gye kad' ra" kho: kham dayaug- gyezo: shid' tug we' gye to" li" ra" yaug re yao" gyezo: datug we' thug' ye: mung:- gye yezin: nae" ein lao"- yao: wa gyo" zaung mung:- ai: gatau kho: kham pho" we' gye zin: nae" yao" gyezo: qam: bo mabo: rure shi" sao qhid' mamyid: phyid' qu" ra" kho: kham na nae" i?
Yao: gye maqo" zin: re wa ai: gatau kho: kham pho" va: va: mae ngad shi" au:- yao: wa lagyo: qere nhao: ke' mung:- ai: gatau kho: kham pho" re mang: jho" dae nae" qhid' mae" mho' nhao: ke' li" nae" .
Ai we' dakhyo:- naonhaung" mae" khag' ngadqere: yao: qo" ra" gu: alhab' re mato" pye' co' ra" yaug wa nga" mho"zo: maqo" boe" ngad: ra"- ga: dao: pin" ra" .
Xo: wa gai: ra"- ngadqere: ai: xo: wa ngae: ru shao" byaug lao" wa dam: ngae sho' khoru: madam: gai: kad' ngad: ra" .
Aiwa yo myid gaung qhid' mae" re:- myid xau kad' nae" qhid' mae" re: magai lo: ngad: ra" . Amung: ai: xo: re taung gaung khyo shapye' pye' nae" za: angad: ra" . Amung: nokhye' de; ra" yaug wa tae" gyo" yu vashao:- ga: ta" ra" .
Daba mae khang: gaug mo, myo: sho' we' qobo qo" ra" mo, wa Yesu mungdao: re tae" gyo: nae" ga: Yesu jhao" li" ako" .
Alao" Pharishe qe we' Jham: Tung" Pho" qe wa ceyaug wa qobo qo" ra" mo, re- bang" tug: yu mung: yao: bam we' lhao" re: zo daga" zo" ra"- ga: nyhung: ako" .
Airumung: Yesu wa ce: dao: tau" ci yang:- naonhaung" mae" dayaug yaug wa yao dayo dau: qo" mung:-
Aimae" dadau: byaug: byaug lao"- yao: pe" ru: kad' nae" i? Yao: wa ai: dang: ra" gug xe: gug dau: re mhin: gyo, jao: mae nha: to: co' mung: ai: byaug: lo" ra" yao re myao sho' qho: li" nae" .
Ai: byaug: ra" yao re qho: myao lao"- yao: wa gyai bau" ru we' yao" lo, sin dao mae vo, yang: dam: lo: ra" .
Yham khyo joe" lo lao"- yao: wa yao" ba nam qere we' yham kyo: cao: qere khai: zhang" yu mung:- Byaug: byaug: ra" nga" yao dam: qho: qhug' va"- ngo we' daga" ngaui bau: gelang:- ga: ta" li" nae" .
Naonhaung" re ngo ta" geli"- ai we' dakhyo:- myid tha" maca"- ga: myid: na ko" ra" din: man" ra" byu gug xe: gug yaug: mathao mae ngaui bau" ra" tho' qobo qo" ra" byu dayaug myid tha" lo: ra" mathao: yang- mug: gaung dao mae je yang: ngaui bau" ra"- ga: ta" ra" .
Amung: dakhyo" wa myiqe: dayaug wa- ngaui thang: the: daxe kye' qo" mung:- aimae" dakye' byaug: byaug lao"- yao: wa pe" ru: kad' nae" i? Yao: wa myikaug' te' yang: yham geim" sham: mung: aire myao sho' khyi" khao: ngo" jid' jid' naug naug qho: li" nae" .
Yao: wa ai: ngaui thang: the: re qho: myao lao"- yao" ba nam qe we' yham kyo: cao: qere khai: zhang" yu mung:- Byaug: byaug: ra" nga" ngaui thang: the: kye' dam: myao va"- amung: ngo we' daga" ngaui bau: gelang:- ga: yao: bam re ta" li" nae" .
Naonhaung" re ngo ta" geli"- ai we' dakhyo: Mao" So: mug: lagyo: wa qobo qo" ra" byu dayaug myid tha" lo: ra" mathao: yang ngaui bau" ako"- ga: ta" ra" .
Yesu xo' yang: ta" ru wa- dalhang: mae" byu dayaug wa yauggai zo: shid' yaug qo" ra" .
Angai yaug wa yao: pho" re- Nga" pho" we"- ngo sang ang: ra" jo,nho" re ana" yao: ngore gae bam khyo" byid: la,- ga: mho' ra" . Ailao" yao: pho" wa yao: zo: tao re yao" jo,nho" gae byid' ra" .
Ai: thao mataung" myao" re yao: zo: angai yaug wa jo,nho" gae bam re aung" pye' mung:- jo,nho" aung: yang: qo" ra" ngaui alhab' re vin mung:- yham mae" thug' lo" ra" . Yao: wa va" ra" mung" khyo ye" lo" mung:- ai: mung"dan: mae pyo: poe" kad' mung: mageim: be, lhu" pye' ra" .
Yao" ngaui alhab' yhung: zo" gan thao re ai: mung"dan: geim" mae bao" khug' mo" zang khug' lo mung:- yao: wa masho: majhin ngad: byaug: ra" .
Airumung:- yao: wa ai: mung" mae" byu dayaug jhao" yecao: khug: na: ra" . Ai: yaug wa yao: re yao" khyae khyo vo, yezam: nae" qhid' mae" nhao: ke' ra" .
Yao: wa vo, jham zo" ra" vo, zo shagyao: daung" re lhao"- zo: nug: li" ra" . Ngadqere: yao: re zo: ve khag' re: mabyid: zho: gengad: ra" .
Lo" thao" mae myid: beim" li" mung:- nga" pho" okaung qe alhab' wa magan: mago" qo" zo" ako"- ana" ngo wa cetau mae moe; kyaug' shid: lo" na:-
Ngo wa to" mung:- nga" pho" jhao" lo" mung:- nga" pho" we"- ngo wa Mao" So rere:- nga" pho" nao rere: shad' va"-
Ngo wa ni" zo: ein: ta" nae" lhao" re: maman: qi" lo: ngad: ra"- ni" okaung pho" dayaug we' dakhyo: ngore to: la,-ein: nga" pho" re lo" ta" nae"- ga: ta" ra" .
Alao" yao: wa to" mung: yao: pho" jhao" phao: lo" ra" . Yao: va: va: mae ngad shi" au: mae" yao: pho" wa yao: re myao mung:- nhag' qu" khyag' ru we' tao" ye: yang:- yao: zo" lang zang: re yege; vo, mung:- bobaug baug: ra" .
Yao: zo: wa nga" pho" we"- ngo wa Mao" So rere:- nga" pho" nao rere: shad' va"- ngo wa ni" zo: ein: mhang" nae" lhao" re: maman: qi" ngad: ra"- ga: ta" ra" .
Ngadqere: yao: pho" wa yao" daui daui mo, re- Gai: thao" ra" bau: qhang phyad yu: lo mung: yao: re lovhe' byid: geri:- yao" lo, mae lo, pin: lopin: byid: geri:- yao" khyid mae khyid zhaung: lozhaung: byid: geri:-
Amung: myhaug' to" ra" nung: jaung nau" se' ge,- amung: ngonhaung" ngaui ngaui bau: bau: za: zo: shaug' poe kad' gelang:-
Pe"mung: ga"re nga" zo: ceyaug wa shid va" ru ngad:- ngadqere: ana" dam: daui: li" va" . Yao: wa byaug: byaug va" yaug ngad:- ana" wa dam: myao va"- ga: ta" ra" . Amung: ngaui ngaui bau: bau: zo: shaug' poe kad' ako" .
Ai: au: zoqhid' yaug wa yo mae ngad: ra" . Yo mae" lo mung:- yham khyo jhao" li" na lao"- yao: wa zang- mao" be, thoe we' go" na ko" ra" thoe re lothe' gyo" ra" .
Airumung: yao: wa daui daui byu dayaug re khai: yu mung:- Pe" kad' na ko" ra" i? ga: myid' ra" .
Ai: daui daui yaug wa ni" nhaung: dam: joe" lo mung: ni" pho" wa Ni"- nhaung: pe" maqo byan: byan: za: dam: joe" lo yang: myhaug' to" ra" nung: jaung nau" re se' nhao va" ra"- ga: tau" ra" .
Zoqhid' yaug wa gyai nhag' yo: mung:- yham khug khyo mavao lo" lo: na: ra" . Ailao" yao: pho" wa thug' ye: mung:- yham khug khyo vao lo nae" qhid' mae" yejhu" ra" .
Ngadqere: yao: zo: zoqhid' yaug wa yao: pho" re- Qu" wa,- ngo wa jeim dayaug we' dakhyo: ni" qhid' mae" cenho" zin mau" zaui" lo va"- ni" amyin" dao: re ngo khonhae" re: mangag: qu"- ngadqere: nao ngore pe" daja: byid' qu" i? Nga" byin cao: qe we' pyo: poe" kad' nae" qhid' mae" cad' be, dadau: lhao" re: nao ngore mabyid' qu" ngad: ra" .
Ngadqere: ni" jo,nho" jham re shava myhi" qe we' zam" mung:- mageim: da" sin" pye' ra" ce: ni" zo: dam: joe" lo lao"- nao wa yao" qhid' mae" myhaug' to" ra" nung: jaung nau" se' ra"- ga: ta" ra" .
Yao: pho" wa Nga" zo: we"- nao wa khonhae" re: ngo we' daga" za: na: ra"- ngo qo" gu: alhab' ni" mae" ngad: ra" .
Ni" nhaung: wa shid: byaug va" ru ngad:- ngadqere: yao: wa ana" dam: daui: li" va" ra"- yao: wa byaug: byaug va" ru ngad: ra"- ana" wa dam: myao va" . Aimung: ngonhaung" wa ngaui bau: za: zo: shaug' poe kad' gai: ra"- ga: jhu" ra"- ga: ta" ra" .
Yesu wa yao" mho"zo: qere- Dalhang mae- sathe" dayaug wa yao" jo,nho" re zam: pyo byid' ra" daui daui byu dayaug qo" ra" . Ai: daui daui yaug wa sathe" pho" jo,nho" jham re mageim: da" sin" pye' na: ra"- ga: sathe" pho" re ta" kyo" ako" .
Airumung: sathe" pho" wa yao: re khai: yu yang:- ni" khyo we' sin: mung: ngo the' gyo" ru wa pe" ru: i? Nao zam: pyo: na: ra" nga" jo,nho" japhin: alhab' sho' qhu" la,- pe"mung: ga"re ana" mae" thoegu: zam: pyo mau" kad' zai mangad: lo:- ga: ta" ra" .
Ai: daui daui yaug wa yao: yao: re- Nga" asang wa ngore zam: pyo mau" mae" phoe' pye' naeva" myao:- ngo pe" ru: kad' nae" i? Myid dau: myid baug nae" qam: o: mabo- Mho' zo: mho' shaug' nae" re: ngo qho' ra" .
Ngo re zam: pyo mau" mae" phoe' pye' lao"- su bam ngore yao: bam: yham mae lham: khae: yu nug gesho' pe" ru: kad' nae" rure ana" ngo ba va"- ga: ta" ra" .
Airumung: yao: wa yao" asang re jhin de, ko" ra" mo, alhab' re khai: yu: ra"- yao: wa sao qhid' yaug re- Nao nga" asang re jhin khonho" de; i? ga: myid' ra" .
Ai: yaug wa zhanlun xau yae: dayo jhin de;- ga: ta" ra" . Zam: pyo pho" wa ni" japhin: ce ngad: ra"- Gyo" zaung mung:- ngo" xe ein: tung" wa,- ga: ta" ra" .
Ai: thao yao: wa gatau dayaug re Nao re: nga" asang re jhin khonho" de; i? ga: myid' ra" . Ai: yaug wa jung: gaug tang dataung de;- ga: tau" ra" . Zam: pyo pho" wa Ni" japhin: cemae ngad: ra"- Gyo" zaung mung: she' yo ein: tung" wa,- ga: ta" ra" .
Ai: nhag' lam: madin" ra" zam: pyo pho" wa airu: qag qag za: kad' ruyang yao" asang wa yao: re khin" byid' ra" . Pe"mung: ga"re ce: myid gaung byu qe wa yao: bam: myid gaung: mau" zo" kad' rumae mug: bo" yao: zo: qe tho' je: qag: ako" .
Yesu wa xo' yang: Naonhaung" re ngo ta" geli"- Myid gaung dao: jo,nho" yang naonhaung" yao" ba nam kad' yu ge,- amung: ai: jo,nho" gan: byaug lao"- naonhaung" wa apyad ato: yham mae khae: yu: ru qhug' li" genae" .
Ngai: ra" mau" zo" mae kyid: ra" yaug wa qi" ra" mau" zo" mae re: kyid: li" nae"- Ngai: ra" mau" zo" mae nhag' lam: madin" ra" yaug wa qi" ra" mau" zo" mae re: nhag' lam: din: nae" mangad:-
Airumung: myid gaung dao: jo,nho" we' sin: yang: naonhaung" makyid ko" ngad: re wa dangman" ra" jo,nho" we' sin: yang: naonhaung" re khag' lam genae" i?
Naonhaung" wa su gaje qe sang: ra" jo,nho" we' sin: yang: makyid ko" ngad: re wa naonhaung" sang ang: ra" jo,nho" re naonhaung" re khag' byid' li" nae" i?
Daui daui byu okaung khoyaug ngadqere: asang shid' zo" nho: jeim maqo" kad'- yao: wa dayaug re nghang: mung:- gatau dayaug re wa jhid' de; li" nae"- Dayaug re wa phug' myao: mung: gatau dayaug re maphug' makhyad' kad' li" nae" Aimung: naonhaung" wa Mao" So re we' ngaui qhang jo,nho" shid' ja: geim" re jeim maqo" kad' genae"- ga: ta" ra" .
Ai: dao: alhab' re ngaui qhang jo,nho" so' kho' mo, ngad ko" ra" Pharishe qe gyo: gelao"- yao: bam wa Yesu re jung" ako" .
Yesu wa yao: bam re Naonhaung" wa su gaje: qhid' kheim: mae yao: yao" gaung din: man: mo, ngad: ako"- ga: qu" jho nae" kad' mo, ngad: ako"- ngadqere: Mao" So wa naonhaung" nhag' lam: re ba: ra"- pe"mung: ga"re byu: yang phug' te' ra" ja: wa Mao" So: qhid' kheim: mae phug' made, ngad: ra" .
Moshe Tarha" dao: we' lapa qe: jham: paug' jham wa qid nyhab' Yohan joe" li" ra" ba na joe" sho' kheim: so' bo: jo; ra"- Yohan joe" li" ra" ba na mae" Mao" So: mung"dan: Ngaui Bau" Lau Dao: Gai wa ta" hau" lo: na mung:- yaug khao: ngo" ai: mung"dan: khug khyo jhin" jhe' vao ye" ako" .
Ngadqere: ai: Tarha" dao: mae" ngai: thao" ra" tung" ce' dace' byaug: lo" nae" laui: ra" tho' mug: gaung we' myid gaung baui" lo"nae" je yang: laui: ra" .
Yao" yham sang myhi" re kao" pye' yang: gatau dayaug re dam: vhin" yu: ra" yaug wa myi: shad' yaug ngad: ra"- Kao" pye' to" ra" myiqe: re vhin" yu: ra" yaug re: myi: shad' yaug ngad: ra" .
Dalhang: mae sathe" dayaug wa phug' thao" ra" ve,mai ve,bau: re ve, yang: ba khao: ngo" zo: pyo: shaug' pyo: yang: na: ra" .
Myaung sho: mung: gaung geim" jad: ra" Lazaru ga: mang: ra" byu dayaug re: sathe" pho" yham kham: dung: mae li" jhui" nha: to: to: kad' ako" .
Yao: wa sathe" pho" saboe" mae" sheim: gyo" ra" zosheim re the' zo: nae" myid: lao" na: ra" . Lakha: jham lhao" re: yao" dae jad: re li" yo, byid' ako" .
Ai: thao re ai: myaung sho" ra" yaug wa shid: lo" mung:- mug: lagyo: qeyang Abraham nho: lo, yo shad' mae zaung: jo, nae" vo; lo" byaug: ako"- Sathe" pho" re: shid: lo" mung:- nyhab' shaung: pye' ako" .
Sathe" pho" wa movo: mug: mae gyai dayin dayo: kham zo: mung: tau: qu" ke' re Abraham rere: Abraham nhae mae zaung: jo; ra" Lazaru rere: va: mae" myao: ra" .
Airumung: yao: wa nga" pho" Abraham we"- ngore nhag' khyag' yu la,- ngo wa ce: myikhyeim" khug mae dayin dayo: kham zo" na:- Lazaru wa qid mae yao" lo, nyhug' au: thug' jam: yu yang: nga" sho re li" tag' byid: nae" qhid' mae" yao: re ngojhao" nhao: ke' byid: la,- ga: hug' ta" ra" .
Ngadqere: Abraham wa Nga" zo: we"- nao wa daui: na shi" au: ngaui bau: ngaui lho" qhug' kham zo" lo: rure re:- Lazaru wa dayin dayo: masho: majhin kham zo" lai: lo: rure myid: beim: wa,- ana" yao: wa cemae ngaui bau: ngaui lho" qhug' kham zo" na: ra"- nao wa dayin dayo: no kham zo" na: ava" .
Ai: tho' mago" cetau mae" naonhaung" jhao" de; ye: nug mo, maqo" de; ye: genae" we' naonhaung" na: mae" ngonhaung" jhao" maqo" de; li" genae" qhid' mae" ngonhaung" we' naonhaung" agyo: mae gyai no; ra" lao: khaung: dalam: jo; ra"- ga: ta" ra" .
Sathe" pho" wa Ailao"- nga" pho" Abraham we"- Lazaru re nga" pho" yham khyo nhao: ke' byid: nae" ngo goe; mho' ra" .
Nga" nhaung: bam ngo" zo: na shiko" ra"- yao: bam khalhao" dayin dayo: no kham zo" ra" cejo, qo khyo mali" genae" qhid' mae" yao: bam re lo" ta"peim: byid: nhao la,- ga: ta" ra" .
Alao" Abraham wa yao: re- Ni" nhaung: bam re ta"peim: byid: nae" Moshe we' lapa qe na: bam: ako"- ni" nhaung: bam wa aibam: dao: re tae" gyo: vageshao:- ga: ta" ra" .
Sathe" pho" wa- Nga" pho" Abraham we"- ai: yang za: maga" nae"- Shid: byaug va" mo, mae" daui: li" ra" dayaug yaug yao: bam jhao" ye" lo" ngad: re wa yao: bam myid tha" lo: li" genae"- ga: ta" ra" .
Ngadqere: Abraham wa Moshe we' lapa qe: dao: re matae" gyo: ko" re wa shid: rumae" dayaug yaug daui: li" ngadqere: yao: bam lam" genae" mangad:- ga: ta" ra" .
Yesu wa yao" mho"zo: qere- Byu re nhag' lam: tha" lang: nhao: ra" ja: jham wa khonhae" re: boe" zai ngad: ra"- ngadqere: aijham re boe" nhao: ra" yaug wa byuxa: vaqoe, qhug' ra" .
Ce: ngai: ra" mo, mae" dayaug re nhag' lam: tha" lang: nhao yaug wa yao" lang zang: mae laug lhang taui" lhao: mung: panglai: khug khyo pye' zaui: pye' qhug' ru wa yao" qhid' mae" je: gai: ra" .
Airumung: naonhaung"wa lha" yang: na ge,- ( Ni" mao: nhaung: pho" nao re shad' ngad: re- yao: re qeim wa,- yao: myid tha" lo lao" wa qobo khyad' byid: wa, .
Daba na mae za: yao: wa nao re nhad' lang shad' mung:- nhad' lhang: geim" nao jhao" li" yang: ngo myid tha" va"- ga: ta" lao" wa yao" qobo re khyad' pye' byid: ca" ra"- ga: ta" ra" . )
Alao"- lagyo: qe wa Asang re- ngonhaung" lam khug: myid re je: qi" li" nhao la,- ga: mho' ako" .
Asang wa yao: bam re- Naonhaung" lam khug: myid ao: shi: jid' qhi" bo gelao" re:- ce: thaung zo gae re- Agyi: we' daga" apan mae" ban" lo" mung: panglai: mae yeyaug: jo, wa,- ein: ta" gelao" thaung zo gae wa naonhaung" mho dao: re tae" gyo" li" nae" .
Naonhaung" mae" dayaug yaug wa yothaung: phaug' ra" daui daui okaung- mangad: lao"- yao lhaug' ra" daui daui okaung dayaug qo" ein: gelang:- ai: daui daui okaung pho" yothaung: mae" dam: joe" lo lao"- Myi" xeim zo: nae" phyad lozaung ri:- ein: yao: re naonhaung" khag' ta" genae" i?
Naonhaung" mata" genae"- yao: re yaug kam" wa nga" myi" xeim phyad nyhang" jaung wa,- ngo zo: shaug' na: au:- mai bau: nyhang" ve,- lo, cid' pye' yang: ngore caung da" la,- ai bin thao re nao zo: shaug' wa,- ga: naonhaung" ta" genae" mangad: i?
Daui daui yaug wa asang: amyin" dao: re tae" gyo" ruyang yao: re pe" jeju beim: maqo ngad: ra" .
Ai we' dakhyo:- naonhaung" re ta" to" ra" mau" zo" alhab' re bin: zaui: gelao"- ngonhaung" wa mageim: daui daui byu qe angad:- ngonhaung" wa ngonhaung" yao" mau" zo" re zaui: mo, za: angad:- ein: ta" ge,- ga: ta" ra" .
Yesu wa Yerusalem vogaung: khyo ye" lo" na: au:- yao: wa Samari mung" we' Galile mung" kyo: khyo" lai: ye" lo" ra" .
Vogaung: dalam: khyo vao ye" lo" re- mao gae: de; ra" byu daxe yaug wa Yesu re li" qhug' ako" .
Yao: bam wa va: va: mae ye; jo, mung:- Asang Yesu we"- ngonhaung" re nhag' khyag' yu la, wo"- ga: zag: hug' ako" .
Yao: bam re Yesu myao lao" yao: wa- Naonhaung" gaung khinjaung qere lo" qhu" byid: ge,- ga: yao: bam re ta" ra" .
Yao: bam khyo mae lo" na: au: no gai: shao: lo" byaug ko" ra" . Yao: bam mae" dayaug wa yao: gai: shao: lo" byaug va" rure ba lao"- dam: tug' lo mung:- thoe qi: we' Mao" So re caung: khin" byid' ra" .
Yao: wa Yesu khyid qao: khyo goe; gyo" yang: Yesu re jeju beim: so" ra"- aiyaug wa Samari byumyu" ngad: ra" .
Yesu wa- ( Byu daxe zo: mao gae: gai: shao: lo" byaug vako" ra" mangad: i? Gatau gug zo" gu: khai: lo" ko" ra" i?
Pe"mung: ce: taung bug byu dayaug za: Mao" So: jeju re caung: byid: nae" dam: tug' lo: ra" i? ga: myid' ra" .
Yesu wa yao: re- To" mung: lo" se,- ni" lam khug: myid wa nao re gai: shao: lo" nhao: ava"- ga: ta" ra" . )
Pharishe qe daqhae: wa Yesu re Mao" So: mung"dan: khonhae" joe" li" nae" i? ga: myid' ako"- Alao" Yesu wa- Mao" So: mung"dan: wa myo; yang myao: ra" khyo" joe" li" nae" mangad:-
Qu" ge,- Mao" So: mung"dan: wa cetau mae ngad: ra"- Mangad: lao"- thoe: tau mae ngad: ra"- ga: khag' re: maqo" ta" ngad: ra"- pe"mung: ga"re Mao" So: mung"dan: wa naonhaung" khug mae ngad: ra"- ga: yao: bam re tau" ra" .
Ai: thao Yesu wa yao" mho"zo: qere- Byu: Yao: Zo" nho: ba na mae" daba re- naonhaung" myao nug kao bau nae" ra" ba na joe" lo: li" nae"- ngadqere: naonhaung"aire maqhug' myao genae" .
Byu daqhae: wa Qu" ge,- Byu: Yao: Zo: wa thoe: tau mae na: ra"- cetau mae na: ra"- ga: ta" gengad yang: re:- naonhaung" daye: qho ge, .
Lhe' cad' wa mug: myid dashad' mae" gatau dashad' joe" sho' mug: gaung mae bao: qhui: lai: lo" ru we' dakhyo:- Byu: Yao: Zo: re: yao" ba na mae airu: ngad: li" nae" .
Ngadqere: Byu: Yao: Zo: wa dayin dayo: myo: sho' kham zo" ru we' ceqae" mae" byu qeyang ngag: ha: pye' rure sao qhid' kham zo: ca" li" nae",
Noa ban: pyad mae boe" ru we' dakhyo:- Byu: Yao: Zo: joe" li" nae" ba na mae re: airu: boe" nae" .
Noa wa qid sang pho khug khyo vao lo" mung: daqid shi" li" yang: alhab' mo, nab: shid: lo" ra" ba na joe" sho' xao su byu qe wa zo: zo: shaug' shaug' myi: byid:- myi: yu mung:- na: ako" .
Ai we' dakhyo:- Lod ba na mae re: byu qe wa zo: zo: shaug' shaug' zai vai zai aung:- qho: zo: qho: shaug'- yham zhaug' yang: na: ako" .
Sodom vogaung: mae" Lod thug' lo" ra" ba na mae mug: gaung mae" myi: we' vhang qu: gyo" lo mung:- byu alhab' mo, re ngha" se' pye' ra" .
Byu: Yao: Zo: joe" thug' li" ra" ba na mae re: ai we' dakhyo: ngad: li" nae" .
Ai: ba na mae yao" yham khaung dao mae na: ra" yaug wa gyo" lo" mung: yham khug mae" yao" ngaui qhang jo,nho" yu: ci nae" davao lo" shao:- ai we' dakhyo:- yothaung: din" mae na: ra" yaug re:- yham khyo datug' lo" shao:-
Lod nho: yham sang myhi" re myid: beim: ge,-
Yao: yao" kao so' re khyad' yu nug: ra" yaug khag' ngadqere: kao so' jeim: nae"- yao: yao" kao so' jeim: yaug wa kao so' khyad' yu: ru qhug' nae" .
Naonhaung" re ngo ta" geli"- ai: myi re yab qo dalam: mae za: yab: jo, ko" ra" byu shid' zo: re dayaug re wa jhui" lo" mung:- dayaug re wa tang" to: co' li" nae" .
Laug lhang dalam: mae za: daga" gyag: na ko" ra" myiqe: shid' zo: mae" re: dayaug re jhui" yu mung:- dayaug re wa tang" to: co' li" nae" .
( Yo mae mau" daga" zaui" na ko" ra" byu shid' zo: mae" byu dayaug re jhui" yu mung:- dayaug re wa tang" to: co' li" nae"- ga: ta" ra" . )
Mho"zo: qe wa Yesu re Asang we"- ai kho: tau mae boe" zai ngad: ra" i? ga: myid' ako" . Yesu wa- sushid mao jo; ra" jo, qo mae nang da ngho' jham zang" ham: li" genae"- ga: ta" ra" .
Ai: thao Yesu wa yao" mho"zo: qere khonhae" re: akyu" mho' na genae" qhid' mae" we' qam: mashan genae" qhid' mae" dao: tau" ci yang: yao: bam re mho" byid' ra" .
Vogaung: dalam: mae Mao" So rere: magyaug- byu rere: maphug' ra" tarha" zug: dayaug na: ra" .
Ai: vogaung: mae cug' mo" myhi" dayaug re: na: ra"- yao: wa tarha" zug: pho" jhao" dazab: makyo li" mung:- ngo we' tarha" yung" jho" zaung: ra" yaug: agyo: mae nga" shad' mae din: man" ra" khyo" dao: kho' byid: la,- ga: tarha" zug: pho" re mho' ra" .
Ngadqere: tarha" zug: pho" wa ba na myao" sho' dao: makho' byid: lo: na: ra" . Thao re tarha" zug: pho" wa- ngo wa Mao" So rere: magyaug- byu rere: maphug' yaug ngad:-
Ngadqere: ce:- cug' mo" myhi" wa ngore khin jang: na: ruyang tarha" din: vang" ra" khyo" yao" shad' mae ye, yang: dao: kho' byid: nae"- ngo airu: makad' re wa yao: wa ngojhao" dazab zab li" yang: lo" thao" mae ngore gyai myid myaung: nhao: li" nae"- ga: yao" aung khug mae ta" ra" .
Asang wa xo' yang:- ai: madin: man" ra" tarha" zug: pho" ta" ra" dao: re tae" gyo" qu" ge,-
Mao" So wa myi" re: na" re: mho' yao: na ko" ra" yao" byu qe: shad' mae ye, yang: tarha" din: vang" ra" khyo" dao: makho' byid: lo: na nae" i?
Naonhaung" re ngo ta" geli"- Mao" So wa phyad phyad za: yao: bam: qhid' mae" tarha" din: vang" ra" khyo" dao: kho' byid' li" nae"- ngadqere: Byu: Yao: Zo: joe" li" ra" ba na mae myid gaung dao mae lam khug: myid re li" the' myao shinae" laug?- ga: ta" ra" .
Yesu wa yao: yao" gaung re gai beim: mung: su gaje qere qu" ngai: ra" mo, re ce: dao: tau" ci yang: ta" ra" .
Dalhang mae byu shid' yaug wa akyu" mho' nae" qhid' mae" Caung: pa" Yham khyo ye" ako" . Dayaug wa Pharishe ngad mung:- dayaug wa khang: gaug yaug ngad: ra" .
Pharishe pho" wa yao: za: gatau ye; jo, mung: Pho" Mao" So we"- ngo wa su gaje qe we' dakhyo: so' kho' yaug- nhag' lam: madin: yaug- su: myi: lhad' yaug mangad:- Aitho' mago" thoe: khang: gaug yaug we' dakhyo: re: mangad: mung:- ngo nao re jeju caung: byid' ra" .
Ngo wa dalaban mae shid' ba zo: ve jao" mung: ngo the' ra" gu: alhab' mae" daxe bam mae" dabam nao re byid'- ga: akyu" mho' ra" .
Ngadqere: khang: gaug yaug wa va: mae ye; jo, yang:- mug: gaung khyo lhao" mavae" tau: qu" lo:- yao" qao gao mae theim yang: Pho" Mao" So we"- Qobo jab ngore nhag' khyag' yu la, wo"- ga: akyu" mho' ra" .
Yesu wa Naonhaung" re ngo ta" geli"- Pharishe yaug mangad:- khang: gaug yaug kam" wa Mao" So: qhid' kheim: mae din: man: yaug khyo" yham khyo phao: lo" ra" . Pe"mung: ga"re yao: yao" gaung re khin" yaug khag' ngadqere: nyham: khyo" pye' ru qhug' li" nae"- yao: yao" gaung re nyham: khyo" ra" yaug khag' ngadqere: khin" byid' ru qhug' nae"- ga: ta" ra" .
Byu daqhae: wa yao: bam: zonau" qe: dao mae Yesu yao" lo, kai: byid: vashao:- ga: yao: bam: zonau" qere Yesu jhao" jhui" li" ako"- ai: rure mho"zo: qe myao gelao"- yao: bam re qeim: ako" .
Ngadqere: Yesu wa zoshao qere yao: jhao" khai: yu yang:- ai: zoshao qere ngojhao" lo nhao: ke' ge,- yao: bam re datam" to: ge,- pe"mung: ga"re Mao" So: mung"dan: wa airu" mo; mung"dan: ngad: ra" .
Cere xam" to: ge,- Khag' ngadqere: Mao" So: mung"dan: re ce: zoshao dayaug we' dakhyo:- makhae: yu: ra" yaug wa ai: mung"dan: khug khyo maqo" vao ye: nae"- ga: ta" ra" .
Yuda au: jhaung dayaug wa Yesu re- Gai: ra" Mho" Pho" we"- Apyad ato: kao so' qo" yu nae" qhid' mae" ngo pe" kad' ca" i? ga: myid' ra" .
Yesu wa yao: re Nao ngore- pe"mung: gai: ein: ta" i? Mao" So mae" je yang: gai: ru khag' re: mana-
Nao wa kham" to" ra" tarha" jham mae bo: ra" Myi: shad' lao dashad'- Byu dase'- Dakhug'- Madang: ra" sagse: dakham- Ni" myhi" we' ni" pho" re phug' myao: wa, ga" ra" tarha" dao: re ba gau ngad: ra" mangad: i? ga: ta" ra" .
Ailao" ai: yaug wa Yesu re- Ai: kham" to"ra" dao: alhab' re ngo zoshao: yo, mae" phug' cao" lo va"- ga: phaug' tau" ra" .
Yesu cedao: re the' gyo: lao" yao: re- Nao daja: kad' ca"shi" ra"- nao qo" ra" gu: alhab' re aung" pye' mung:- myaung sho: mo, re gae byid: wa,- ailao" nao wa mug: gaung dao mae jo,nho" qo" nae" . Airu: bin: kad' lao"- nga" thao cao" wa,- ga: ta" ra" .
Ngadqere: ai: yaug wa cedao: re the' gyo: lao"- yao: wa gyai nhag' kaug' lo" byaug: ra" . Pe"mung: ga"re yao: wa jo,nho" gyai qo" yaug ngad: ra" .
Yao: airu: nhag' kaug' rure Yesu myao mung:- Jo,nho" qo" ra" mo, wa Mao" So: mung"dan: khyo vao ye: nae" gyai qug' ako" .
gola: u wa nghe' no: dung: khyo" lai: lo" nae" qug' ra" tho' jo,nho" qo" ra" yaug: qhid' mae" Mao" So: Mung"dan: khyo vao ye: nae" je: qug' ra"- ga: ta" ra" .
Ce: dao: re the' gyo" ra" mo, byu qe wa Yesu re- Aire khyad' yu: ru khag' za: qhug' zai i? ga: myid' ako" .
Yesu wa tau: mung:- Byu: yang maqo" kad' boe" ra" ja: alhab' re Mao" So wa qo" kad' boe" ra"- ga: ta" ra" .
Alao" Petru wa Qu" wa,- ngonhaung" wa ngonhaung" yham dang: yokhyao: to" pye' co' yang: ni" thao cao" va"- ga: ta" ra" .
Yesu wa yao: bam re Ngad va"- naonhaung" re ngo dang za: ta" geli"- Mao" So: mung"dan: mathao mae yao: yao" yham- mangad: lao"- yham sang myhi"- mangad: lao"- mao: nhaung:- mangad: lao"- myhi" pho"- mangad: lao"- zo: dau qere to: co' ra" yaug khag' ngadqere:-
ana" ce: pyad mae myo: sho' nho" qo" khae: yu: li" genae"- amung: thao: pyad mae wa apyad ato: kao so' qo" khae: yu: li" genae"- ga: ta" ra" .
Yesu wa mho"zo: daxe: shid' yaug re gatau jhui" yu yang: yao: bam re- Tae" gyo: ge,- ngonhaung" Yerusalem khyo ye" lo" na: ru ngad:- Byu: Yao: Zo: we' sin: yang: lapa qe tung" ra" jham: dao: alhab' jab byang" lo: li" nae" .
Byu: Yao: Zo: re taung bug qe: lo, khyo ab byid' pye' li" genae"- yao: bam wa yao: re jung" mung:- roe" ru we' khata: phoe" sheim" li" genae"-
Yao: bam wa yao: re be, mung: se' pye' li" genae"- ngadqere: sam ba kyo thao re yao: wa dam: daui: to" li" zai ngad:- ga: ta" ra" .
Ngadqere: mho"zo: qe wa ai: dao: dakheim: rere: maba: gyo: ko" ngad: ra" . Dao: lajheim: re yao: bam maba: gyo: genae" qhid' mae" nyham" to: byid' ruyang Yesu pe" ta" na: rure yao: bam maba: gyo: gengad: ra" .
Yesu Yerikho vogaung: khyo joe" lo: na: au:- myo, jid pho" dayaug wa khyoyae mae zaung: jo, yang: mho' zo" na: ra" .
Yao: wa byu ajham ataung su" lai: lo" na: ra" thoe re the' gyo: lao"- pe" ngad: ra" i? ga: myid' ra" .
Yao: bam wa Nazared mae" Yesu su" lai: lo" na: ra"- ga: ta" kyo"ako" .
Ailao" yao: wa Davi yao: zo: Yesu we"- ngore nhag' khyag' yu la, wo"- ga: zag: hug' ra" .
Qhid' au: mae su" ra" mo, wa sae za: na nae" qhid' mae" yao: re qeim: ako"- ngadqere: yao: wa thoe je: to' mung:- Davi yao: zo: we"- ngore nhag' khyag' yu la, wo"- ga: zag: hug' ra" .
Ailao" Yesu wa thang mung:- ai: myo, jid pho" re yao: jhao" jhui" lo nae" qhid' mae" amyin" byid' ra"- ai: myo, jid pho" wa Yesu jhao" te' li" lao"-
Yesu wa yao: re- Ni" qhid' mae" ngo pe" kad' byid: nae" o: i? ga: myid' ra" . Myo, jid pho" wa Asang we"- ngo myo, dam: myao nug: ra"- ga: tau" ra" .
Yesu wa yao: re- Ni" myo, myao: li" vashao:- ni" lam khug: ra" myid wa nao re myo, myao nhao: ava"- ga: ta" ra" .
Ailao" jao"-yao: wa myo, dam: myao: li" mung: Mao" So: jeju re caung: khin" byid: yang:- Yesu thao cao" ra" . Mo, byu qe wa aire myao gelao"- yao: bam alhab' mo, Mao" So re caung: khin" ako" .
Yesu wa Yerikho vogaung: khyo" su" lai: lo" na: ra" .
Ai: vogaung: mae Zake ga: mang: ra" khang: gaug au: jhaung dayaug na: ra"- yao: wa jo,nho" gyai qo" yaug re: ngad: ra" .
Yao: wa Yesu khag' ngad: rure qu" nae" qhid' mae" qam: ke' na: ra"- ngadqere: yao: wa byulang" ngad: ru we' mo, paug' saung" thau: ruyang Yesu re maqo" the' myao ngad: ra" .
Airumung: yao: wa Yesu re qo" myao nae" qhid' mae" mo, byu qe: qhid' au: khyo tao" lo" mung:- pho' ham" gae dao mae lo" do; zaung: jo; ra" .
Yesu ai: jo, qo mae joe" lo lao"- tau: qu" mung: Zake we"- Phyad gyo" lo wa,- ana" ba ngo ni" yham mae thang zai ngad:- ga: ta" ra" .
Alao" Zake wa phyad za: gyo" lo mung:- gyai ngaui bau" ru we' bang" tug: yu: ra" .
Aire myao: ra" mo, alhab' wa- Byu ceyaug wa qobo qo" ra" yaug: yham mae bang" khug nae"- ga: cao: lo" ava"- ga: ta" nyhung: ako" .
Zake wa to" ye, mung:- Asang we"- nga" jo,nho" agaung: daqi" myaung sho: mo, re ngo gae byid: nae"- Dayaug yaug mae" ngo mhug' zo" ci: ngad: re ngo wa yao: re byid nho" dam: tug' byid: nae"- ga: ta" ra" .
Yesu wa yao: re- Khyad' yu: ru wa ana" ba ceyham mae joe" li" va" ra"- pe"mung: ga"re ceyaug re: Abraham nho: myid: zo: ngad: ra" .
Byu: Yao: Zo: wa byaug: lo" ra" mo, re qho: yu nae" we' khyad' yu nae" qhid' mae" joe" li" ru ngad:- ga: ta" ra" .
Mo, byu qe cedao: re tae" gyo" na shiko" au:- Yesu wa Yerusalem khyo jhao" li" na: ru we' mo, byu qe wa Mao" So: mung"dan: wa ana" jao" yao: myao: thug' li" naeva" ga: myid: jho: na ko" ruyang Yesu wa xo' mung:- yao: bam re dao: tau" dalam: ci yang: ta" kyo" ra" .
Dalhang: mae aya: qi" ra" byu dayaug wa kho: kham aya: yetang" yu mung:- dam: lo nae" qhid' mae" va" ra" mung"dan: khyo gyaung: su" lo" nae" seim" to" ra" .
Yao: gyaung: masu: shire- yao" jeim qe daxe yaug re khai: yu mung:- yaug khao: ngo" re qhang thang: the: dakye' kye' byid: yang:- ngo dam: joe" lo sho' ce: yang phaga: kad' ge,- ga: ta" co' ra" .
Yao"mung" byu qe wa yao: re nghang: geyang:- ceyaug kho: kham lokad' nae"rure ngonhaung" ma-o ga:- yao" thao re lagyo: nhao: ke' yang: ta" nhao: ke' ako" .
Ai: yaug wa kho: kham aya: tang" ci mung: dam: tug' lo: ra" . Ailao" jao"- yao: wa yao" jeim qe phaga: gau pai: khonho" ga" the' vako" rure ba nae" qhid' mae" yao" qhid' kheim: khyo vao li" genae" qhid' mae" amyin" khyo" ke' ra" .
Sao qhid' yaug wa li" mung:- Asang we"- ngo wa nao byid' to" ra" qhang thang: the: kye' yang qhang thang: the: daxe kye' the' qho: to: va"- ga: ta" ra" .
kho: kham pho" wa Ngad va"- nao wa jeim gai dayaug ngad: ra" . Nao wa ngai: ra" mau" zo" mae kyid yaug ngad: ruyang nao re ngo wa vogaung: mo" daxe eib zo: nhao nae"- ga: ta" ra" .
Shid' yaug ein: yaug re: li" mung:- Asang we"- ngo wa nao byid' to" ra" qhang thang: the: kye' yang qhang thang: the: ngo" kye' gau pai: the' qho: to: va"- ga: ta" ra" .
kho: kham pho" wa ai: yaug rere:- nao re ngo vogaung: ngo" lam: re eib zo: nhao nae"- ga: ta" ra" .
Jeim gatau dayaug wa li" mung:- Asang we"- ni" qhang thang: the: ce ngad: ra" . Ngo wa aire pha, jad: yang kag' mung: shaung: to"-
Nao wa gyai qug' ra" yaug ngad: ruyang ngo wa nao re gyaug: ra"- nao wa naoyao: masang: ra" zai jham re gaug: sham" yu: ru we' naoyao: masin: maqho" ra" rumae" ashi: jham" yu nug yaug ngad: ra"- ga: ta" ra" .
Alao"- kho: kham pho" wa yao: re- Jeim gao: we"- ni" nhad' dao: thoe re cao" yang: nao re ngo dao: kho' nae"- ngo wa qug' ra" yaug ngad: rure we' nga" zai mangad' rure gaug: sham" yu yang:- ngo masin: maqho" to" rumae" ashi: jham" yu yaug ngad: rure nao ba gau ngad: ra" .
Airumung: ngo dam: tug' joe" lo lao"- ai: nga" qhang thang: the: wa gau pai: we' daga" dam: qo" yu nae" qhid' mae"- ai: nga" qhang thang: the: re nao pe"mung: ngaui jhi mae maye: ke' to: i? ga: ta" ra" .
Ai: kho: kham pho" wa ai: ayae mae ye; jo; ra" mo, re- Ai: jeim pho" mae" qhang thang: the: yu: yu yang:- qhang thang: the: daxe kye' qo" ra" jeim re byid: ge,- ga: ta" ra" .
Ngadqere: yao: bam wa kho: kham pho" re- Asang we"- yao: wa qhang thang: the: daxe kye' qo" yaug ngad: ra"- ga: tau" ako" .
Alao"- kho: kham pho" wa Naonhaung" re ngo ta" geli"- Daja: ja: qo" ra" yaug khag' re ngadqere: je: laug sho' byid: shinae"- ngadqere:- Pe" maqo" ra" yaug mae" kam" wa yao: qo" ra" gu: dajhid' za: mae" lhao" yu: pye' byid: nae" .
Aimung: Ngo kho: kham kad' nae" ma-o: ra" ai: nga" gyevo qere wa ce: khyo jhui" lo mung:- nga"qhid' kheim: mae yao:- yao: bam re se' pye' ge,- ga: dao: kho' ra"- ga: ta" ra" .
Yesu wa ce: dao: jham re bin: ta" lao"- mho"zo: qe: qhid' au: mae Yerusalem khyo ye" lo" ra" .
Yao: wa Zhan: lun: bam mae" Bedphage we' Bethani vogaung: nhae khyo joe"lo lao"- yao" mho"zo: shid' yaug re qhid' khyo nhao: ke' mung:-
Ni" shid' yaug: qhid' au: mae" vogaung: khyo ye" lo" ge,- ni" shid' zo: vogaung: khug khyo vao ye" lo" re khag' re: majui" qu" shi" ra" loze nau" dadau: taui" to" rure yemyao: li" genae"- ai: loze nau" re pheim yang: ce: khyo she: lo geri: .
Dayaug yaug- ni" shid' zo: re Ni" shid' zo: pe"mung: pheim ko" i? ga: myid: lao"- Asang ci qo: ga"- ein: yao: re ta" ge,- ga: pin: ke' ra" .
Amung: yao: shid' zo: ye" lo" re yao: shid' zo: re: Yesu ta" ke' ru we' dakhyo:- yemyao: ako" .
Yao: shid' zo: loze taui: yepheim: na ko" au:- loze sang qe wa- Ni" shid' zo: pe"mung: pheim ko" i? ga: myid' ako"-
Alao" yao: shid' zo: wa- Asang ci qo: ga"- ga: phaug' tau" ako" .
Yao: shid' zo: wa loze nau" re Yesu jhao" she: lo mung:- yao: bam: mai bau: jham re loze nau" dao mae nhe: byid: yang:- Yesu re jui: nhao: ako" .
Yesu jui" ye" lo" na: au:- mo, byu qe wa yao: bam: mai bau: jham re khyodang mae myhung: byid' ako" .
Yesu wa Yerusalem vogaung: nhae khyo joe" lo: na: au:- zhanlun bam to' gyo" jo, qo mae joe" lao"- yao" mho"zo: qe ajham ataung wa yao: bam myao: lo: ra" mug' pho: mau" zo" qi: jham: mathao mae thoe qi: we' Mao" So re jeju caung: khin" byid: mung:-
Asang: mang mae joe" li" ra" kho: kham pho" wa ngaui lho" vashao: wo"- Mug: gaung dao mae yaug yo: ru we' Mao" So wa phungbao qi" qhang: jo, vashao: wo"- ga: ta" ako" .
Alao"- mo, phaung mae" Pharishe qe daqhae: wa Yesu re- Mho" Pho" we"- Ni" mho"zo: qere sae za: na genae" qhid' mae" amyin" byid: wa,- ga: ta" ako" .
Yesu wa yao: bam re- Naonhaung" re ngo ta"geli"- cebam sae za: na gelao" wa- ce: laug bam jham yao: zag: hug' thug' li" genae"- ga: phaug' tau" ra" .
Yesu wa Yerusalem vogaung: nhae khyo te' ye" lo" mung:- vogaung: re the' myao lao"- ai: vogaung" mathao mae Yesu ngug yang:-
Vogaung: nao we"- Yaug yo: ra" khyo boe" nhao: ru pe" ngad: rure ana" ba nao ba: ngad: qa: we"- ngadqere: ana" wa nao maqo" the' myao ngad: ra" .
Ni" gyevo qe wa nao re akham" we' lhang" gam" to: mung:- shad' khao: ngo" khyo" kham" lhaung" pye' ra" ayo, joe" lo: li" nae" .
Yao: bam wa nao we' ni" vang khug mae na: ra" vobyu qe alhab' re mhan" za: kad' pye' li" genae"- Laug baui dabaui lhao" re: yao" jo, qo mae makai" jo, losho' kad' li" genae"- pe"mung: ga"re Mao" So nao re khyad' yu nae" qhid' mae" nao jhao" joe" li" ra" ayo, ba na re nao maba mabeim: ngad: ra"- ga: ta" ra" .
Ai: thao Yesu wa Caung: pa" Yham khug khyo ye: mung:- zai aung: zai vai mo, re- Nga" yham re akyu" mho' yham ga: mhang" li" genae"- ga: Jham: Mugsug' mae tung" to" ra" . Ngadqere:-
naonhaung" wa aire damya, khyaung kad' pye' avako"- ga: ta" yang: yao: bam re khe' thug' pye' ra" .
Ba khao: ngo" Yesu wa Caung: pa" Yham mae mho" shid' byid' ra" . Khinjaung qi: qe Jham: Tung" Pho" qe we' lau: de, au: jhaung qe wa Yesu re se' pye' nug: ako" .
Ngadqere: mo, byu qe alhab' wa Yesu mho" dao: re dakheim: rere: malhai: ke' lo:- tae" gyo" na: bam ko" ruyang yao: bam wa Yesu re khoru: qo" se' pye' nae" khyo mamyao ko" ngad: ra" .
Daba mae Yesu wa Caung: pa" Yham mae mo, byu qere Lau Dao: Gai mho" shid' na: ra" au:- khinjaung qi: qe Jham: Tung" Pho" qe we' lau: de, au: jhaung qe li" mung:-
Yesu re nao wa ai: mau" zo" jham re pe" kheim: so' khyo" yang kad' i? Nao re ai: kheim: so' khag' yang byid' i? Ngonhaung" re ta" kyo: la,- ga: myid' ako" .
Yesu wa yao: bam re Naonhaung" re shi" ngo dakheim: myid: geli"-
Yohan qid nyhab' byid' ru wa Mao" So: kheim: so' khyo" yang ngad: ra" i? Mangad: lao"- byu: kheim: so' khyo" yang ngad: ra" i? Ngo re ta" kyo: gela,- ga: phaug' tau" ra" .
Yao: bam wa ngonhaung" pe" ru: ta" zai i? Mao" So: kheim: so' khyo" yang ngad: ra"- ein: ngonhaung" ta" lao"- aire naonhaung" pe"mung: Yohan re malam" ko" i? ga: yao: ta" li" nae" .
Byu: kheim: so' khyo" yang ngad: ra" ein: ngonhaung" ta" lao" re:- mo, byu qe alhab' mo, wa Yohan re lapa ngad: ra"- ga: myid: lam" na ko" ruyang yao: bam ngonhaung" re laug baui: yang pye' li" genae"- ga: yao: bam yao: cao: jho" ta" ngag: ako" .
Airumung: yao: bam wa- Ai: kheim: so' khai: mae" ngad: rure ngonhaung" maba- ga: tau" ako" .
Alao" Yesu wa yao: bam re- Ai: mau" zo" jham re pe" kheim: so' khyo" yang ngo kad'- ga" rure ngore: naonhaung" re mata" kyo: nae"- ga: ta" ra" .
Ai: thao Yesu wa mo, byu qere ce: dao: tau" ci yang: ta" kyo" ra"- Dalhang mae byu dayaug wa sabyi khyae dakhyae qho" to: mung:- khyae ngho" zaui: mo, re ngho: byid: co' yang: yao: wa mug: va: khyo gyaung: su" lo" ra" .
sabyi shi: phyo' yo, joe" lao"- yao: wa jeim dayaug re khyae ngho" zaui: mo, jhao" khyae ngho: phug' sabyi shi: mho' nhao: ke' ra" . Ngadqere: ai: khyae ngho" zaui: mo, wa ai: jeim pho" re lham: be, mung: akeim lham: dam: nhao: ke' ako" .
Airumung: yao: wa jeim gatau dayaug re dam: nhao: ke' ra"- ngadqere: ai: khyae ngho" zaui: mo, wa ai: jeim rere: lham: be, mung: qho' lham: phyo' yang:- akeim dam: tug' nhao: ke' ako" .
Thao re yao: wa jeim sam yaug ein: yaug re dam: nhao: ke' ra" . Khyae ngho" zaui: mo, wa yao: rere: dae lham: te' mung:- taung gaung khyo lham: deim" geim: thug' pye' ako" .
Alao" sabyi khyae sang wa Ngo pe" ru: kad' nae" laug i? Ngo wa jhid' de; ra" nga" zo: re nhao: ke' nae"- yao: bam wa yao: re lham: phug' myao: ko" maba- ga: ta" ra" .
Ngadqere: khyae ngho" zaui: mo, wa yao: re lham: myao gelao"- ceyaug wa khyae sang: yao: zo: ngad: ra"- yao: re se' pye' gelang:- ailao" yao" jo,nho" wa ngonhaung" qo" sang zai ngad: ra"- ga: yao: bam yao: cao: jho" ta" ako" .
Khyae ngho" zaui: mo, wa yao: re sabyi khyae taung gaung shad' khyo deim" geim: thug' lo" mung: se' pye' ako" . Alao" ai: khyae sang wa ai: khyae ngho" zaui: mo, re khoru: kad' li" nae" laug i?
Khyae sang wa ai: khyae ngho" zaui: mo, re li" se' pye' li" nae"- amung: ai: khyae rere: gatau khyae ngho" zaui: mo, re dam: kai" ngho: byid' pye' li" nae"- ga: Yesu ta" ra" . Cedao: re mo, byu qe the' gyo: gelao"- Airu: wa mangad: vashao: wo"- ga: ta" ako" .
Yesu wa yao: bam re qu" mung: Yham zhaug' mo, khyin: khyo" pye' ra" laug baui wa yham jheim mae" akhyag: thao" ra" laug baui boe" lo va"- ga" ra" ce: jham: dao: pe" ga" ru ngad: ra" i? ga: myid' ra" .
Ai: laug zang dao gyo" lo" ra" yaug khag' ngadqere: adau dau gyug' lo" ru qhug' li" nae" . Amung:- dayaug yaug: dao mae ai: laug zang gyo" zag: lo" re wa yao: re aphaui: mhan" pye' li" nae"- ga: ta" ra" .
Jham: Tung" Pho" qe we' khinjaung qi: qe wa yao: bam re qang yang: Yesu ce: dao: tau" ta" rure yao: bam ba geyang:- aimae yao: dalhang: dae taung" yu nae" seim" ko" ra" . Ngadqere: yao: bam wa mo, byu qere gyaug: ako" .
Airumung: yao: bam wa agu gai re lao" na: ako"- yao: bam Yesu re kheim: so' qo" ra" Roma mang: zug: pho" lo, khyo qo" ab byid' pye' nae" qhid' mae" Yesu yao" dao: thoe: yang qobo qo" zhaug' sho' yekung" genae" qhid' mae" byu daqhae: re byugai geim kad' nae" khug vag: byid: yang:- Yesu jhao" nhao: ke' ako" .
Yao: bam wa Yesu re Mho" Pho" we"- nao ta" ra" dao: we' Nao mho" kyo" ra" khyo wa dang: rure ngonhaung" ba: . Nao wa byu: myo, nho nga: lao: re maqu" lo:- Mao" So myid o: ra" khyo re jo: ra" khyo" mho" shid' byid' rure re: ngonhaung" ba:-
Ngonhaung" wa Roma khosin" re khang: gai: byid' i? Magai: byid: i? Ngonhaung" re ta" kyo: la,- ga: myid' ako" .
Ngadqere: Yesu wa yao: bam pha,jhi" khyug' rure ba: qu" mung:-
Yao: bam re- Ngore ngaui thang: the: dakye' qhu" gela,- ce: ngaui kye' dao mae khag' sulho we' khag' mang aso: de; ra" i? ga: myid' ra" . Yao: bam wa Ketha sulho we' mang aso: de; ra"- ga: tau" ako"
Airumung: Yesu wa- Airulao" wa Ketha khosin" we' sin" ra" gu: wa Ketha kho: sin" re byid: ge,- Mao" So we' sin" ra" gu: wa Mao" So re byid: ge,- ga: ta" ra" .
Yao: bam wa mo, byu qe: qhid' kheim: mae Yesu re qobo maqo" zhaug' ko" ngad: ra" . Airumung: yao: bam wa sae za: na: ako" . Yesu phaug' tau" ra" dao: thoe re mug' hao" byaug: ako" .
Ai: thao re- byu wa shid: rumae" madam: daui: to" li"- ga: ta" ko" ra" Saduke qe daqhae: Yesu jhao" li" mung:-
Mho" Pho" we"- Byu dayaug zo: dau maqo" lo:- yao: myi: re shid: cug' to: co' ngad: re wa yao: nhaung: wa ai: yao: mao" cug' mo" re dam: gaug mung:- yao: mao" qhid' mae" nyaug xo' myhung byid: ca"- ga: Moshe wa ce: tarha" ngonhaung" re tung"to: byid: co' ra" .
Dalhang: mae" yao: mao: yao: nhaung: nhad' yaug na: ako" . Mao: mo" yaug wa yham sang myhi" yu ngadqere: zo: dau maqo" lo:- shid: lo" byaug: ra" .
Ai: thao mao: le; yaug cug' dam: gaug: ra" .
Ai: thao sam yaug ein: yaug re:- cug' dam: gaug: ra" . Yao: tao ho' nhad' yaug geim" dakhyo: za: zo: dau maqo" lo:- shid: lo" ako" .
Lo" thao" mae ai: myiqe: re:- shid: lo" ra" .
Shid: lo" ra" mo, dam: daui: to" li" ra" ba na mae ai: myiqe: wa khoyaug: yham sang myhi" lam: ngad nae" i? Yao: tao ho' nhad' yaug: geim" yao: re ngho" vako" ra"- ga: myid' ako" .
Yesu wa yao: bam re- Ce: myid gaung dao mae na: ra" pyad mae xao su byu qe wa ug' khug' dinkhu: te: yang: na: ako" .
Ngadqere: shid: rumae" dam: daui: to" li" mung:- mug: gaung: mung"dan: mae vao ye: nae" man: qi" ra" mo, wa ug' khug' dinkhu: mate: lo: genae" .
Yao: bam wa mug: lagyo: qe we' dakhyo: ngad mung:- mashid lo: genae" . Yao: bam wa shid: rumae" dam: daui: to" vako" rumung:- yao: bam wa Mao" So: zo: dau qe ngad: ako" .
Shid: ra" mo, dam: daui: to" li" ra" khyo re Moshe wa de: de: za: sagse: qhu" byid' to" ava"- Myi: nga" na: ra" thao" paung" we' sin: yang: ta" ra" Jham: dau mae Moshe wa Asang re Abraham nho: Mao" So- Isag nho: Mao" So- Yaku nho: Mao" So ngad:- ga: ta" to" ra" .
Mao" So wa shid: jo; ra" mo; nho: Mao" So mangad:- daui: na: ra" mo; nho: Mao" So angad:- pe"mung: ga"re alhab' mo, wa yao" qhid' kheim: mae daui: na: ako"- ga: ta" ra" .
Jham: Tung" Pho" qe daqhae: wa Mho" Pho" we"- Gyai gai: ra" dao: phaug' ngad: ra"- ga: ta" ako" .
Pe"mung: ga"re yao: bam wa Yesu re pe" daja: re: mavae" myid: loko" ngad: ra" .
Yesu wa yao: bam re- Meshia wa Davi yao: zo: ngad:- ein: khoru: qo" ta" ko" i?
Pe"mung: ga"re Davi yao: yao: lhao" re: caung: khin" paug' mae- ai: Asang wa nga" Asang re-
Ni" gyevo qere ni" khyid vo: khug mae khyid kai: tao" khyo" ngo mato: byid: byid: wa- nga" lo, yo shad' mae zaung: jo, wa,- ga: ta" ra"- ga: ta" to" ra" .
Davi wa yao: re Asang- ga: ta" ra" . Airu: ngad: re- Meshia wa Davi myid: zo: khoru: gai: boe" nae" i? ga: myid' ra" .
Mo, byu qe alhab' mo, yao" dao: re tae" gyo" na ko" au:- Yesu wa yao" mho"zo: qere-
Jham: Tung" Pho" qere lha" yang: jao" pye' ge,- yao: bam wa bau: qhang ve; pye' mung: su" qin" nug mo,- gai jao: mae su: yang lham: phug' myao: nae" o ngaui mo,- Tarha" Jung Yham mae gatau jaung: to" ra" tao" khau" mae khyin: zaung mo,- poe mae je: gai: ra" zaung jo, qo mae zaung nug mo,-
Cug' mo" qe: yham zai yokhyao: re lhad' zo" ci gemung:- su qu" gai nae" geim kad' yang: akyu" qhang sho' mho' mhug' mo, ngad: ako"- yao: bam: qobo dae wa je: xo genae"- ga: ta" ra" .
Yesu cao" qu" ke' re jo,nho" qo" ra" mo, wa Caung: pa" Yham Alu: Ban" khug khyo Alu: ke' na ko" rure myao: ra" .
Gyai myaung sho" ra" cug' mo" myhi" dayaug gyid: ngaui shid' kye' Alu: ke' rure re: yao: myao: ra" .
Yesu wa Ngo naonhaung" re ta" geli"- ce: myaung sho" ra" cug' mo" myhi" wa gaje qe alhab' mo, tho' Alu: ngaui je: ke' ava" .
Pe"mung: ga"re gaje qe wa yao: bam magan: mago" qo" ra" jo,nho" mae" jan" ra" gu: Alu: ke' ako" . Ngadqere: ce: cug' mo" myhi" wa masho: majhin myaung sho" rumae" yao: zo: nae" ru alhab' re Alu: ke' pye' ava"- ga: ta" ra" .
Mho"zo: qe daqhae: wa Caung: pa" Yham wa yaung" ra" laug baui jham: yang zao: to" ru we' Mao" So re qhaug' byid' to" ra" Alu: zai jham: yang gyai qu" yaung" jo; ra" khyo re ta" na: ako" .
Alao" Yesu wa Ce: naonhaung" the' myao: na: ra" gu: alhab' wa laug baui dabaui re: yao" jo, qo mae makai" jo, losho' byo; gyo" lo" ra" ba na yo, khyin: joe" lo: li" nae"- ga: ta" ra" .
Yao: bam wa Mho" Pho" we"- Airu: khonhae" boe" li" zai ngad: i? Airu: boe" va" ga" rure ba nae" qhid' mae" pe" ja" ve, lho jham thug' li" nae" i? ga: myid' ako" .
Yesu wa Naonhaung" mhug' pyag' ru maqhug' genae" qhid' mae' lha" yang: na ge,- Byu myo: sho' wa nga" aqid ve, yang: thug' li" mung:- ngo wa ai: Meshia ngad va"- Ayo, joe" va"- ga: ta" li" genae"- ngadqere: yao: bam: thao dacao" ge,-
Naonhaung" wa gyekhe' ru we' tau: lhan: gye to" ra" thoe the' gyo: gelao"- dagyaug ge,- ai: ru alhab' wa sao qhid' boe" li" ca" nae"- ngadqere: ai: lo" thao" ba na wa mangad: shinae"- ga: ta" ra" .
Yesu xo' yang:- Byu damyu" we' damyu"- damang: we' damang: gye jho" zin" li" genae" .
Myid lab: qi: jham lab: li" nae"- Bao" khug' jham thug' li" nae"- Khyi" khao: ngo" mae no phyo: aqam" jham boe" thug' li" nae"- Mug: gaung mae" gakai: lai: ru we' qu" gyaug qu" lhaung sho' ra" ja: jham thug' li" nae .
Cegu: alhab' maboe" shire naonhaung" re taung" yu mung:- yhin" li" genae"- yao: bam wa naonhaung" re dao: phyid' nae" qhid' mae" Tarha" Jung Yham jham khyo ab byid' pye' mung:- thaung: khug mae lhaung" to" li" genae" . Naonhaung" wa nga" mathao mae kho: kham qe we' zug: qe: qhid' kheim: khyo jhui" ye" ru qhug' genae" .
Airu wa naonhaung" qhid' mae" Lau Dao: Gai sagse: kham nae" qhid' mae" akho: akhang" agu gai ngad: li" nae" .
Naonhaung" wa khoru: ta" qid' yu nae" rure gau: qhid' khae" yang: sang kho: sang: lhe' maboe" genae" qhid' mae" naonhaung" aung khug mae myid: phyid' to: ge,-
Pe"mung: ga"re naonhaung" gyevo qemae" khag' re: maqo" ngag: thaug' nae" ra" nhad' dao: thoe qam: we' pha,jhi" qam: o: ngo naonhaung" re byid: nae" .
Naonhaung" wa naonhaung" yao" myhi" pho" qe- mao: nhaung: qe- ba nam ug zo: qe- naonhaung" ba nam qeyang ab byid' pye' ru qhug' li" genae"- naonhaung" mae" daqhae: wa se' pye' ru qhug' genae" .
Nga" mathao mae yaug khao: ngo" nghang" li" genae" .
Ngadqere: naonhaung" au: mae" xae dakhe' lhao" re: mabyaug nae" .
Naonhaung" wa zang: qhao" yang:- tang tang za: ye; jo, ge,- ailao" naonhaung" yao" gaung re qo" khyad' yu: li" genae"- ga: ta" ra" .
Naonhaung" wa Yerusalem vogaung: re gyevo qeyang lhang" gam" to" rure myao gelao"- ai: vogaung: wa byo; qeim: lo" nae" jhao" li" va"- ein: rure naonhaung" beim: ge,-
Alao" Yuda mang: mae na: ra" mo, wa bam khyo tao" phao geshao:- Vomo" khug mae na: ra" mo, wa aimae" phao: thug' geshao:- Voyae mae" vogaung: ngai mae na: ra" mo, wa vomo" khug khyo mavao lo" geshao:-
Pe"mung: ga"re ai: ba na jham wa Jham: Mugsug' mae ta" to" gu: alhab' jab byang" nhao: ra" qobo dae byid' ra" ba na jham ngad: li" nae" .
Ai: ba na gyo: mae gaung la: mo, we' nug' nau" jhui: mo, wa gyai qug: khai: genae" . Ce: mung" mae qug: khai: qi: joe" lo: mung: ce: byumyu" qe: dao mae Mao" So: qobo dae byid' ru joe" li" nae" ngad: ra" .
Damyo" re shae: yang se' pye' li" genae"- amung: damyo" wa mung"dan: khao: ngo" khyo kyam: byu khyo" taung" jhui" lo" ru qhug' li" genae" . Tarha" taung bug qe wa yao: bam: ayo, ba na magan gan wa Yerusalem re zab: nhe" pye' li" genae"- ga: ta" ra" .
Alao"- ba kyi lho" mo" jham mae ve, lho jham boe" thug' li" nae"- Myid gaung dao mae" byumyu" alhab' wa qid panglai: myang thoe we' bang: lhung" to" li" ra" thoe: yang gyaug mung nhag' lam: thao" li" genae" .
Xao su byu qe wa mug: myid dao geim" mae joe" lo: na: ra" qug: khai: khyag' qhui: ru jham re myid: gyaug yang:- mo; byaug: li" genae" . Pe"mung: ga"re mug: gaung mae" qam: so' jham wa laui" nin" li" genae" .
Alao"- Byu: Yao: Zo: wa qam: so' phungbao qi: we' daga" jham thaui: mae joe" li"rure the' myao: li" genae" .
Cegu: boe" qhid: li" na gelao"- to" ye, mung: naonhaung" au: re tau: qu" ge,- pe"mung: ga"re naonhaung" re khyad' yu nae" ra" ba na wa jhao" li" va" ra"- ga: ta" ra" .
Ai: thao Yesu wa yao: bam re ce: dao: tau" ci yang: ta" ra" . Pho' ham" gae we' gatau: sag' gae alhab' khyo re myid: qu" ge,-
Ai: agae jham: avho' tad' li" rure naonhaung" myao gelao"- zin vao kheim: jhao" va" rure naonhaung" ba: ako" .
Ai we' dakhyo:- ta" to" ra" gu: boe" na: rure naonhaung" the' myao gelao"- Mao" So: mung"dan: wa joe" li" na va" rure naonhaung" ba ge,-
Naonhaung" re ngo dang za: ta" geli"- ana" daui: na: ra" mo, alhab' mashid; gan shire ai: gu: alhab' boe" li" zai ngad:-
Mug: gaung we' myid gaung wa lai: lo" byaug: li" nae"- ngadqere: nga" dao: thoe wa khonhae" re: lai: lo" nae" mangad:- ga: ta" ra" .
Naonhaung" wa zo: pyo: shaug' pyo: lai: ru we' ce: pyad mae na: ra" au: qhid' mae" myid: qug: myid: ci" ru jham mae za: dathaui" yaug: na ge,- Mangad: re wa ai: ba na wa nyag din taung" naonhaung" re lha" we' dakhyo:- myi" li" nae" .
Pe"mung: ga"re ai: ba na wa myid gaung xao su byu alhab' mo; dao mae joe" li" zai ngad: ra" .
Airumung: ai: boe" li" nae" qug: khai: khyag' qhui: ru jham re qo" thaug' qhao" nae" qam: o:- qo" nae" we' Byu: Yao: Zo" nho: qhid' kheim: mae qo" ye; jo; ra" mo, boe" genae" qhid' mae" akyu" mho' mung:- khonhae" re: lha" yang: na ge,- ga: ta" ra" .
Yesu wa ai: ba na gyo" gu: mae na" gaung re wa Caung: pa" Yham mae mho" shid' byid' na mung: myi" thao lao" Zhan: lun: bam khyo yena: na mung: ra" .
Ba khao: ngo" ne, seim no' mae" byu alhab' mo, wa- yao" dao: gyo: nae" qhid' mae" Caung: pa" Yham khyo ye" ako" .
Lai co' Poe ga: mhang" ra" Man" Make' Ra" Mug Poe joe" nae" jhao" li" ra" .
Khinjaung qi: qe we' Jham: Tung" Pho" qe wa mo, byu qere gyaug geyang:- Yesu re sae za: se' pye' nae" khyo qho: ako" .
Alao" Satan wa mho"zo: daxe: shid' yaug mae bobo: ra" Iskarud ga: mang: ra" Yuda nho: nhag' lam: mae vao ye" ra" .
Airumung: Yuda wa khinjaung qi: qe we' Caung: pa" Yham gug: gam zug: qejhao" ye: mung:- yao: bam: lo, khyo Yesu re yao: khoru: qo" ab byid: nae" khyo re yeqham: ra" .
Yao: bam gyo" ngaui gemung:- yao: re ngaui byid: nae"- ga: dao: so: byid' ke' ako" .
Yuda re: aire myid vang" mung:- mo, byu qe maba mabeim: lo:- Yesu re yao: bam: lo, khyo ab byid: nae" qhid' mae" ayo, khoau: yo" nae" rure qho: na: ra" .
Man" Make' Ra" Mug Poe mae- Lai co' Poe myi" xeim qhid' mae" yao nau" re se' nyhang" nae" ba na joe" lo: ra" .
Alao" Yesu wa Petru we' Yohan re Ngonhaung" zo: nae" Lai co' Poe myi" xeim re yenyhang" seim" to: ge,- ga: ta" mung: nhao: ke' ra" .
Yao: shid' zo: wa Yesu re- Khojo, qo mae yenyhang" seim" nae" nao o: i? ga: myid' ako" .
Yesu wa Ni" shid' zo: vogaung: khug khyo vao ye" lo" ko" re- qid am vo; ci: ra" yauggai dayaug wa ni" shid' zo: re lham: tug: yu: li" nae"- yao: vao lo" ra" yham khug khyo vao ye: mung:-
Ai: yham sang re- Nga" mho"zo: qe we' ngo Lai co' Poe myi" xeim zo: nae" khoqe, ngad: ra" i? ga: Mho" Pho" nao re myid: nhao: ke' ra"- ein: ye: ta" ge,-
Alao" yao: wa nyhang" seim" jin" to" ra" tho' pyae mae" qe, mo" daqe, re ni" shid' zo: re ceim" shid' byid' li" nae-" Ni" shid' zo: ai: mae yenyhang" seim" na ge,- ga: ta" ke' ra" .
Yao: shid' zo: thug' ye" lo" ko" re yao: shid' zo: re Yesu ta" ke' ru we' dakhyo:- yemyao gemung:- Lai co' Poe myi" xeim re yenyhang" seim" ako" .
Ayo, joe" lao"- Yesu wa lagyo: qe we' daga" saboe" mae zaung: ra" .
Yesu wa yao: bam re- ngo qug: khai: dayin dayo: makham zo: shire ce: Lai co' Poe myi" xeim naonhaung" we' daga" zo: nae" ngo gyai myid: o: ra" .
Pe"mung: ga"re naonhaung" re ngo ta" geli"- ce: Lai o' Poe kad' ra" lajheim: Mao" So: mung"dan: mae majab byang" li" li" wa- Lai co' Poe myi" xeim re ngo khonhae" re: mazo: lo nae"- ga: ta" ra" .
Ai: thao Yesu wa sabyi keim re yu: yu mung: Mao" So re jeju bin: caung: byid: lao"- ce: sabyi keim re yu mung:- naonhaung" yao: cao: jho" gae shaug' ge,-
Naonhaung" re ngo ta" geli"- Mao" So: mung"dan: majoe" li" li" wa- ce: sabyi qang: re ana" mae" thoegu: ngo mashaug' lo nae"- ga: ta" ra" .
Alao" Yesu wa mug rere: yu: yu mung:- Mao" So re jeju bin: caung: byid: lao"- ai: mug re khyoe' phai" yang:- mho"zo: qere byid: mung:- ce wa naonhaung" qhid' mae" byid' pye' ra" nga" gaung ngad: ra"- ngore myid: beim: nae" qhid' mae" ceru kad' ge,- ga: ta" ra" .
Ai we' dakhyo:- myi" xeim bin: zo: thao yao: wa sabyi keim rere: yu: yu yang:- yao: bam re byid: mung:- ce: keim wa naonhaung" qhid' mae" sheim: pye' ra" nga" sa" yang dazid thaung" to" ra" Mao" So: dao: thang" asag' ngad: ra" .
Ngadqere: qu" ge,- ngore ab byid' pye' nae" yaug wa ngo we' daga" ce: saboe" mae ngad: ra" .
Byu: Yao: Zo: wa Mao" So myid: phyid' to: va" ruwe' dakhyo:- shid kham" li" nae" . Ngadqere: yao: re ab byid' pye' ra" yaug wa byuxa: vaqoe, qhug' ra"- ga: ta" ra" .
Alao" mho"zo: qe wa ceru: kad' nae" yao: bam mae" khoyaug lam: ngad nae" i? ga: yao: cao: jho" myid' ako" .
Mho"zo: qe wa yao: bam mae" khoyaug lam: qi" thao" yaug ngad: i? ga: yao: cao: jho" ta" ngag: thug' li" ako" .
Alao" Yesu wa yao: bam re Mao" So re malam: ra" amyu" kho: kham qe wa yao: bam: mung" byu qe: dao mae qam: so' we' eib: ako" . Kheim: so' qo" ra" kho: kham qe wa mung" byu qe: jeju asang qe ga:- mhang" byid: nae" rure o: ako" .
Ngadqere: naonhaung" wa ai we' dakhyo:- magai: ngad- Naonhaung" mae" qi" thao" ra" yaug wa ngai: thao" ra" yaug we' dakhyo:- ngad ca"- Au: jhaung wa daui daui yaug we' dakhyo: ngad ca" .
Saboe" mae zaung: jo, yang: zozo" na yaug we' zozo: yaug re caung da" byid' ra" yaug mae" kho: yaug lam: je: qi" ra" i? Saboe" mae zaung: jo; ra" yaug je: qi" ra" . Ngadqere: ngo wa naonhaung" phaung mae caung da" yaug we' dakhyo: ngad:-
Naonhaung" wa ngo we' daga" ju" phyo' khin jang: ru jham re thaung" qhug' lai: lo va" mo, ngad: ako" .
Nga" Pho" yang ngore eib nae" akhang" byid' to" ru we' dakhyo:- ngore: ai: eib nae" akhang" naonhaung" re byid: nae" .
Naonhaung" wa nga" mung"dan: khug mae- nga" saboe" mae qo" zo: shaug' li" genae"- ga: ta" ra" .
Yesu wa Simon we"- Simon we"- Tae" gyo: wa,- Jung: gaug re amo we' aseim gatau tau hug' kyang" pye' ru we' dakhyo:- naonhaung" alhab' rere: magai: ru we' gai: ru kyang" pye' nae" qhid' mae" Satan wa akhang" qo" ava" .
Ngadqere: Simon we"- ni" lam khug: myid mabyo; lo" nae" qhid' mae" ngo akyu" mho' byid' to: va"- ngo jhao" nao dam: myid: phaug' lo lao"- nao wa ni" mao: nhaung: qere qam: laung: nyhad' tang byid: ca"- ga: ta" ra" .
Petru wa Asang we"- Ngo wa thaung: laung" nae" khyo ngad: re ngad- Shid nae" ru khyo ngad: re ngad cao" nae" jin" jin" ngad:- ga: Yesu re tau" ra" .
Yesu wa Petru we"- nao re ngo ta" li"- ana" myi yao: qo, mateim shire nao wa ngore maba- ga: sam lhang ha: pye' li" nae"- ga: ta" ra" .
Ai: thao Yesu wa yao" mho"zo: qere- ngo naonhaung" re ngaui thaung- thaung a:- khyid zhaung: mavin nhao lo:- nhao: ke' ra" au:- naonhaung" daja: ja: qo ca" ko" i? ga: myid' ra" . Yao: bam wa- Daja: re: maca"- ga: tau" ako" .
Yesu wa yao: bam re Ana" kam" wa ngaui thaung- thaung a: qo"ra"yaug wa yu: vin ge,- Shae maqo" ra" yaug wa yao" bau: qhang aung" pye' yang:- shae vai: ci ge,-
Pe"mung: ga"re Ngo naonhaung" re ta" geli"- Jham: Mugsug' mae yao: wa tarha" macao" ra" mo; japhin: mae boke' ru qhug' ra"- ga: tung" to" ru wa ngo mae jab byang" li" ca" ra"- Gaigai: yao:- ai: tung" to" ru wa ngo mae jab byang" li" ca" ra"- ga: ta" ra" .
Alao" mho"zo: qe wa Asang we"- Qu" wa,- cemae shae shid' khyae: jo; ra"- ga: ta"ako" . Yesu wa Ai: gu: ga" va"- ga: phaug' tau" ra" .
Yesu wa vomo" mae" thug' lo" mung:- yao: khonhae" re: lhaung" ye" ru we' dakhyo: Zhan: lun: bam khyo ye" lo" ra" . Mho"zo: qere: yao" thao cao" ye" ako" .
Ai: jo, qo khyo joe" ye: lao"- yao: wa mho"zo: qere Naonhaung" wa ju" phyo' ru khyo magyo" lo" genae" qhid' mae" akyu" mho' ge,- ga: ta" ra" .
Amung: yao: wa mho"zo: qemae" laug baui dalhang pye' joe" vha" lai: ye: mung:- pad' thaug' thaug' yang:-
Pho" we"- nao myid: o: ru ngad: re wa- ce: qug: khai: khyag' qhui: ra" keim re ngo mae" yu: pye' byid: la,- ngadqere: ngo myid: o: ra" khyo" mangad:- nao myid o: ra" khyo" boe" lo vashao:- ga: akyu" mho' ra" .
Mug: gaung dao mae" mug: lagyo: Yesu jhao" thug' li" mung:- yao: re qam: li" byid' ra" .
Yesu wa yao" nhag' lam: aung khug mae dayin dayo: kham zo" na: ruyang qam: ke' mung:- akyu" mho' ra" . Yao" gaung mae" bau kyoe: wa sa: we' dakhyo:- myid gaung khyo yug: gyo" lo" ra" .
Yesu wa akyu" mho' rumae" to" mung:- mho"zo: qejhao" dam: tug' lo: re- yao: bam myid: kaug' myid: myaung: geyang: yab: jo; bam ko" rure Yesu lomyao: ra" .
Alao" Yesu wa yao: bam re- Naonhaung" pe"mung: yab: myhid' jo, ko" i? To" mung:- naonhaung" wa ju" phyo' ru khyo magyo" lo" genae" qhid' mae" akyu" mho' ge,- ga: ta" ra" .
Yesu airu: jhau: na shi" au:- mho"zo: daxe: shid' yaug mae bobo: ra" Yuda yang jhui" li" ra" byu daphung: joe" li" ako" . Yuda wa Yesu re bobaug baug nae" qhid' mae" Yesu jhao" qui" ye" ra" .
Yesu wa yao: re Yuda we"- nao wa Byu: Yao: Zo: re bobaug baug yang: ab byid' pye' nae" i? ga: ta" ra" .
Alao" Yesu we' daga" na: ra" mho"zo: qe wa boe" li" nae" ra" ave, re ba: qu" geyang:- yao: bam wa Yesu re- Ngonhaung" shae ci naeva" laug i? ga: myid' ako" .
Mho"zo: qemae" dayaug wa Khinjaung Yin" jeim pho" dayaug re qam" ke' mung:- ai: yaug: lo, yo shad' no: khye' byid: lo" ra" .
Ngadqere: Yesu wa Airu: dakad'- ga: ta" mung:- jeim pho" nokhye' re yao" lo, tin: byid: yang:- gai byid' ra" .
Alao" Yesu wa yao: re taung: nae" ga: joe" li" ko" ra" . Khinjaung qi: qe- Caung: pa" Yham gug: gam gyezug: qe we' lau: de, au: jhaung qere- Naonhaung" wa damya, re taung" ruru: ngore taung: nae" qhid' mae" shae we' thaung kang we' li" ko" i?
Ngo wa Mao" So: yham mae ba khao: ngo" naonhaung" we' daga" na ngad yang: re:- naonhaung" ngore mataung: ko" ngad: ra" . Ngadqere: ce: yo, khyin: wa naonhaung" yo, khyin:- mug: cad' zug' nho: qam: so' eib: ra" yo, khyin: ngad: ra"- ga: ta" ra" .
Yao: bam wa Yesu re taung: mung:- Khinjaung Yin" yham khug khyo yao: re jhui" ye" ako" . Petru wa va: va: mae" cao" ye" lo" ra" .
Byu daqhae: wa yham vang" agaung: mae myi: mad: gao yang:- zaung: bam: ako" . Petru re: yao: bam: phaung mae yebo: zaung: jo; ra" .
Daui daui okaung myiqe: nau" dayaug wa ai: myikhyeim" mae Petru zaung: jo; rure the' myao lao"- yao: wa Petru re zhaug' qu" mung:- ceyaug re:- Yesu we' daga" na: qin" yaug ngad: ra"- ga: ta" ra" .
Ngadqere: Petru wa Myiqe: nao we"- yao: re ngo ba lhao" re: maba- ga: ha: pye' ra" .
Ai: thao dazab re yauggai dayaug wa- Petru re the' myao mung:- nao re: yao: bam: phung: mae" dayaug ngad: ra"- ga: ta" ra" . Ngadqere: Petru wa Byu nao we"- yao: bam: phung: mae ngo mabo- ga: tau" ra" .
Amung: dayo, qug ko kyo thao re yauggai gatau dayaug wa ceyaug wa Yesu we' daga" na: qin" yaug ngad: rure aug' o: nae" khyo pe" majo, ngad: ra"- pe"mung: ga"re yao: re: Galile byu dayaug ngad: ra"- ga: qam: ke' yang: ta" ra" .
Ngadqere: Petru wa- Byu nao we"- nao ta" ra" khyo re ngo maba- ga: phaug' tau" ra" . Yao: airu: ta" na shi" au: yao:- qo, teim: ra" .
Asang wa lhang: lo mung:- Petru re zhaug' qu" ke' ra" . Alao" Petru wa- Ana" myi yao: qo, mateim shi: re nao ngore maba- ga: sam lhang ha: pye' li" nae"- ga: Asang yao: re ta" to" ra" dao: re myid: beim" ra" .
Arumung: Petru wa taung gaung khyo thug' ye: mung:- gyai ye: kaug' ngug: ra" .
Yesu re zaung" na: ra" mo, wa yao: re jung" mung: be; ako" .
Yao: bam wa Yesu myo,khung: re thab' pye' byid: mung:- nao re be, yaug khag' ngad: ra" i? Tag: qu" wa,- ga: ta" ako" .
Amung: yao: bam wa jung" dao: gatau myo: sho' we' yao: re maphug' makhyad' roe" ako" .
Mug: bo" li" lao"- lau: de, au: jhaung qe- khinjaung qi: qe we' Jham: Tung" Pho" qe wa daga" za: zang" ham: na: bam: ako" . Ai: thao yao: bam wa Yesu re Tarha" Qe, Do, khyo jhui" vao ye" ako" .
Yao: bam wa nao Meshia ngad: i? Ngonhaung" re ta" kyo: la,- ga: Yesu re myid' ako" . Yesu wa yao: bam re- ngo ta" kyo: ngadqere: naonhaung" lam" genae" mangad:-
Alao" ngo naonhaung" re dao: myid: ngadqere: naonhaung" phaug' tau: genae" mangad:-
Ngadqere: Byu: Yao: Zo: wa ana" mae" thoegu: phung qam: so' bo: ra" Mao" So: lo, yo shad' mae zaung: jo; li" nae"- ga: ta" ra" .
Yao: bam alhab' mo, wa Aire wa- Nao wa Mao" So: yao: Zo: ngad: i? ga: myid' ako" . Yesu wa yao: bam re Ngo Mao" So: yao: Zo: ngad: ra"- ga: naonhaung" yao: ta" vako" ra"- ga: tau" ra" .
Yao: bam wa Ngonhaung" sagse: gatau pe" qo lo" i? Yao: ta" ra" dao: thoe reyao:- ngonhaung" the' gyo: va"- ga: ta" ko" ra" .
Tarha" qe, do, phung: geim" alhab' mo, to" yang:- Yesu re Pilad qhid' kheim: khyo jhui" vao ye: mung:-
Ceyaug wa mung" byu qere khyonghung: jhui" nghung" na: ra" . Yao: wa Ketha kho: kham re khang: make' nae" qhid' mae" mo, byu qere ta" mung:- yao: yao" gaung rere: Meshia ga" ra" kho: kham ngad:- ga: ta" na: rure ngonhaung" the' gyo: va"- ga: Yesu re qobo zhaug' ako" .
Pilad wa Yesu re- Nao wa Yuda qe: kho: kham ngad: i? ga: myid' ra" . Yesu wa- Aiwa nao ta" ru ngad: ra"- ga: phaug' tau" ra" .
Ai: thao Pilad wa khinjaung qi: qe we' mo, byu qere- ceyaug re dao: phyid' nae" qhid' mae" ngo pe" akhyo mamyao- ga: ta" ra" .
Ngadqere: yao: bam wa Yao: re- Galile mung" mae" qhid mung:- Yuda mung" geim" gam: sho' we' ce: jo, qo khyo lhao" re: joe" sho' mho" shid' byid: mung:- mo, byu qe lu" to" li" nae" qhid' mae" poe: na yaug ngad: ra"- ga: qam: ke' yang:- tin: tin: ga: qobo zhaug' ako" .
Pilad wa cedao: re the' gyo: lao"- yao: wa Ceyaug Galile byu ngad: ra" i? ga: myid' ra" .
Yesu wa Herod eib: ra" mung" mae" byu ngad: rure ba lao"- Yesu re Herod jhao" dai" ke' ra" . Herod re: ai: ayo, mae Yerusalem mae lojoe" na: jo; ra" .
Herod wa Yesu re myao lao"- gyai bau" ra" . Pe"mung: ga"re yao: wa Yesu khyo re the' gyo" qu" va" rumung:- Yesu re myao nug: ru myao" ava" . Alao" yao: wa Yesu kad' qhu" ra" mug' pho: ve, lho daja: ja: re myao nae" myid: lao" na: ra" .
Airumung: Herod wa Yesu re dao: myid: myo: sho' ja: myid' ra" . Ngadqere: Yesu wa pe" matau: ngad: ra" .
Khinjaung qi: qe we' Jham: Tung" Pho" qe wa qhid' au: khyo qui" ye: mung:- Yesu re qi: sho' qobo zhaug' ako" .
Herod we' yao" gyezo: qere:- Yesu re jung" mung:- maphug' makhyad' kad' ako" . Ai: thao yao: bam wa Yesu re gyai yaung" phug' de; ra" bau: qhang vhe' byid: yang:- Pilad jhao" dam: tug' dai" ke' ko" ra" .
Ai: ba na mae yao:- Herod we' Pilad wa dam: jho" nyang: ako" . Qhid' phyao: wa yao: shid' zo: dayaug we' dayaug majho" vang" ko" ngad: ra" .
Pilad wa khinjaung qi: qe- lau: de, au: jhaung qe- mo, byu qere khai: zhang" to: mung:-
yao: bam re- ceyaug wa mung" byu qere khyonghung: jhui" nghung: yaug ngad: ra"- ga: ta" mung:- naonhaung" yao: re ngojhao" jhui" li" ako" . Naonhaung" yao" qhid' kheim: mae yao:- ngo wa yao: re myid' ca: qu" va"- naonhaung" zhaug' ra" qobo daja: re: yao: kad' shad' rure ngo mamyao-
Herod re: Yesu qobo re mamyao ngad: ra"- Airumung: yao: re ngojhao" dam: tug' dai" ke' lo: ra"- ceyaug wa shid man" ra" qobo daja: re: mashad' ngad: ra" .
Airumung: ngo wa yao: re be, yang: nhao: ke' nae"- ga: ta" ra" .
Pilad wa Lai co' Poe khao: ngo" mae mo, byu qe: qhid' mae" khonhae" re: kyam: byu dayaug re lhaung" lhoe' ke' byid' ra" .
Mo, byu qe alhab' wa Yao: re se' pye' wa,- ngonhaung" qhid' mae" Baraba re lhoe' ke' byid: la,- ga: zag: hug' ako" .
( Baraba wa vomo" khug mae geim lau to" ru we' byu se' ra"qobo: yang thaung: laung" jo, yaug ngad: ra" . )
Pilad wa Yesu re lhoe' ke' nug yang:- mo, byu qere dam: ta"qu"ra" .
Ngadqere: yao: bam wa Yao: re pyao: zang mae jin" se' pye' wa,- yao: re pyao: zang mae jin" se' pye' wa,- ga: zag: hug' ako" .
Pilad wa yao: bam re Yao: pe" ja" qobo shad' lhoe" ra" i? Yao: mae shid man" ra" qobo daja: shad' qo re: mamyao- Amung: ngo wa yao: re be, yang:- nhao: ke' nae"- ga: sam lhang ein: lhang ta" ra" .
Ngadqere: Yao: bam wa Yesu re pyao: zang dao mae jin" se' pye' nae" qhid' mae" thoe myhao: thao" mae" zag: hug' na: ako" . Lo" thao" mae wa yao: bam hug' aung: yu: ako" .
Airumung: Pilad wa yao: bam mho' ko" ruwe' dakhyo:- ngad shao:- ga: Yesu re dao: phyid' ke' ra" .
Ai: thao Pilad wa geim lau to" ru we' byu se' ra" qobo: mathao mae thaung: laung" jo; ra" yaug re yao: bam mho' ru we' dakhyo:- nhao: ke' byid: mung:- Yesu re wa yao: bam o: ra" khyo" kad' genae" qhid' mae" ab: ke' ra" .
Gyezo: qe wa Yesu re jhui" ye" lo" ako"- yao: bam ye" lo" na ko" au:- Seyo: vogaung: mae" vomo" khug khyo lo: na: ra" Simon ga: mang: ra" Kureni mang: byu dayaug re myao: ako" . Yao: bam yao: re taung" yu yang:- pyao: zang re vo, nhao mung:- Yesu nhaung thao" mae su: nhao: ako" .
Mo, byu qe ajham ataung Yesu thao cao" ye" ako" . Ai: mo, byu phaung mae myiqe: qe damyo" wa Yesu qhid' mae" kaug' mung:- ngug byid ngug nhe' we' cao" ye" ako" .
Yesu wa yao: bam shad' khyo lhang: lo mung: Yerusalem: myiqe: qe we"- nga" qhid' mae"dangug ge,- naonhaung" yao" qhid' mae" we' naonhaung" zo: dau qe: qhid' mae" kam" wa ngug ge,
Pe"mung: ga"re Zo: dau maqo" qu" ra" myiqe:- gaung mala" qu" ra" myiqe:- nug' cug majhaug' qu" ra" myiqe: wa ngaui lho" ra" wo"- ga: ta" genae" ra" ba na joe" lo: na: ra" .
Ai: ba na mae byu qe wa bam jham re- Ngonhaung" dao mae logyo" nhai" gela,- Bug gaung jham re- ngonhaung" re lobam" pye' gela,- ga: ta" li" genae" .
Pe"mung: ga"re sag' jam: gae re lhao" re:- ceru: kad' ko" ngad: re wa sag' kyaug' gae re wa khoqhi" sho' kad' genae" i? ga: ta" ra" .
Qobo shad' lhoe" ra" yauggai gatau shid' yaug rere:- Yesu we' daga" se' pye' nae" qhid' mae" jhui" ye" lo" ko" ra" .
Yao: bam wa Au: Gao: Gye,- ga" ra" jo, qo khyo joe" ye: lao"- Yesu we' qobo shad' lhoe" ra" byu shid' yaug re- Yesu lo, yo shad' mae dayaug lo, kaung: shad' mae dayaug pyao: zang mae jin" te' ako" .
Yesu wa- Pho" we"- yao: bam re qobo khyad' byid: wa,- yao: bam wa yao: bam yao: pe" kad' na: rure maba ko" ngad: ra"- ga: ta" ra" . Yao: bam wa Yesu mai bau: jham re pha" ce' khyo" yang: yao: cao: jho" gae: yu: ako" .
Mo, byu qe aitau mae lhaug' qu" na ko" au:- Yuda lau: de, au: jhaung qe wa- Su gaje qere wa yao: khyad' yu: ra"- yao: wa Mao" So: yang khyin: san: to" ra" Meshia ngad: re wa yao: yao" gaung re khyad' yu vashao:- ga: Yesu re gaui mho: ako" .
Gyezo: qere:- Yesu jhao" qui" ye: gemung:- yhid jhin qang: byid: jhaug' zo" re"-
Nao Yuda qe: kho: kham ngad: re wa naoyao" gaung re khyad' yu wa,- ga: Yesu re jung" ako" .
Amung: yao" au: tho' mae- ceyaug wa Yuda qe: kho: kham ngad: ra"- ga: tung" te' to" ako" .
Pyao: zang mae jin" te' to" ra" damya, shid' zo: mae" dayaug wa- Nao wa Meshia ngad:- mangad: i? Nao yao: re we' nga" shid' zo: rere:- khyad' yu la,- ga: jung" dao: ta" ra" .
Ngadqere: gatau dayaug wa Mao" So re nao magyaug i? Nao wa yao: kham: yu: ra" dao: phyid' ra" qobo dae we' daja: za: qobo dae kham: yu: ra" .
Ngadqere: nga" shid' zo: wa nga" shid' zo: yao: shad' lhoe" ra" qobo dae kham zo: man" ru we' dakhyo:- dao: phyid' ru qhug' va" . Ngadqere: yao: wa pe" re: mashad' ngad: ra"- ga: qeim: ra" .
Amung: yao: wa Yesu re- Yesu we" Nao kho: kham khyo" joe" li" lao"- ngore myid: beim: la, wo"- ga: ta" ra" .
Yesu wa yao: re- Nao re ngo dang za: ta" li"- ana" ba yao: nao wa ngo we' daga" Pharadisu mae qhug' na: li" nae"- ga: ta" ra" .
Na" gaung daxe: shid' yo, qug ko ngad: au: mae"- myi" thao sam yo, qug joe" sho' ba zho: ru thang: lo" mung:- no, sang: kyid mug: cad' cad' lo" byaug: ra" .
Caung: pa" Yham mae" qe, kyo pin: lung: re:- shid' gao go; lo" byaug; ra" .
Alao" Yesu wa Pho" we"- nga" byo ni" lo, mae ab byid' ra"- ga: thoe qi: we' hug' ta" mung:- kao gyo" lo" ra" .
Airu: boe" rure gyezo: dayo eib: ra" gyezug: pho" myao lao"- ceyaug wa gaigai: yao: byugai dayaug ngad nhaung wo"- ga: ta" mung:- Mao" So re caung: khin" byid' ra" .
Ai: tau mae li" zang" ham: qu" na ko" ra" mo, byu qe wa airu: boe" rure myao gelao"- alhab' mo, yao: yao" qao gao re theim yang: kaug' phao: lo" ko" ra" .
Yesu re ba se" ra" mo, alhab' we' Galile mae" yao" thao cao" ko" ra" myiqe: qe wa va: va: mae ye; jo, yang:- qu" na: bam: ako" .
Yuda mung"- Arimathe vobyu Yoseb ga: mang: ra" Yuda Tarha" Qe, Do, phung: mae bobo: ra" byu dayaug na: ra" . Yao: wa phug' myao: tho' ra" din: man" ra" byu dayaug ngad: ru we' Mao" So: mung"dan: joe" li" nae" rure lao" na: ra" yaug ngad: ra"- yao: wa Tarha" Qe, Do, phung: vao byu dayaug ngadqere: Tarha" Qe, Do, phung" yang dao: phyid' ru we' kad' ra"lo, mau" re myid mabovang" ngad: ra" .
Yao: wa Pilad qhid' kheim: khyo vao ye: mung:- Yesu mao gaung re yemho' ra" .
Yoseb wa mao gaung re yu: khyo" yu yang:- jid: mo" pin: dau: yang mao gaung re thab' pye' mung:- khag' re: manyhab' qu" shi" ra" laug thin re kyaung" to" ra" laug khyaung lab mae Yesu mao gaung re yeke' to" ra" .
Ai: ba wa ban thug' ngo" ba- nyhang" seim" ra" ba na ngad mung:- Dugno: Ba khyo de; ye: nae" jhao" li" na: ra" .
Galile mae" Yesu thao cao" qin" ko" ra" myiqe: qere:- Yoseb we' daga" ye: mung:- lab re we' Yesu mao gaung re khoru: to" rure yao: bam myao: ako" .
Airumung: yao: bam wa yham khyo tug' phao: lo" mung:- sheim nae pyo" ra" ja: we' Mura xau nyhang" to" ako" . Kham" To" Ra" Tarha" jo; ru we' dakhyo:- yao: bam wa Dugno: Ba mae thang: na: ako" .
Laban ba ne, seim no' mug: qab qab bo" li" we' ai: myiqe: qe wa yao: bam nyhang" seim" to" ra" sheim nae pyo" ra" xau jham ci yang:- lab khyo ye" lo" ko" ra" .
Lab khyaung nhad' mae" laug zang tau: lhang" pye' to: va" rure yao: bam yemyao mung:-
Lab khyaung khug khyo vao ye" ako"- ngadqere: Asang Yesu mao gaung re yao: bam maye: myao ko" ngad: ra" .
Ce: khyo re yao: bam mug' ye; jo, ko" au:- Qu" ge,- Qhui qhui qhag qhag mung: bao: ra" mai bau: ve; ci: ra" byu shid' yaug wa yao: bam: nhae mae ye; jo; ako" .
Ai: myiqe: qe wa din: gyaug mung:- myid gaung mae goe; jo; ako" . Ai shid' yaug wa yao: bam re daui: na: ra" yaug re shid: ra" mo; phaung mae naonhaung" pe"mung: qho: na ko" i? ga: ta" ako" .
Yao: wa cetau mae mana lo:- Daui: to" lo" va"- yao: Galile mae na shi" au:-
Byu: Yao: Zo: wa qobo shad' lhoe" ra" mo; lo, khyo ab byid' ru qhug' mung:- pyao: zang mae jin" se' pye' ru qhug' li" nae"- amung: sam ba thao re dam: daui: to" li" nae" ngad:- ga: yao: naonhaung" re ta" to" ra" dao: re myid: beim: ge,- ga: yao: bam re ta" ako" .
Alao"- ai: myiqe: qe wa Yesu dao: re myid: beim: mung:-
Lab tau mae" dam: phao: lo" mung:- yao: bam wa mho"zo: daxe: dayaug we' gaje qe alhab' mo, re ai: khyo lota" kyo" ako" .
Lagyo: qere ai: khyo lota" kyo" ra" myiqe: qe wa Magadala Mari- Yoana- Yaku yao: myhi" Mari we' yao: bam we' daga" bobo: ra" gatau myiqe: qe ngad: ako" .
Lagyo: qe wa ai: myiqe: qe ta" ra" dao: re dao: keim ngad:- ga: myid gemung:- yao: bam ta" rure malam" ko" ngad: ra" .
Ngadqere: Petru wa to" yang: lab khyo tao" ye" lo" mung:- lab khyaung re yegam" qu" ke' re- mao gaung re thab' ra" jid: mo" pin: dau reza: yao: myao: ra" . Ailao" yao: wa ai: khyo re myid: mug' mung:- yham khyo dam: tug' phao: lo" ra" .
Ai: ba reyao: Yesu mho"zo: shid' yaug wa Yerusalem vogaung: we' khyo nhad' man: ko va" ra" Ema-u vogaung: khyo ye" lo" na: ako" .
Yao: shid' yaug wa boe" lai: lo: ra" khyo jham re yao: cao: jho" ta" ako" .
Yao: shid' yaug wa yao: cao: jho" ta" jho" myid: mung:- ye" lo" na ko" au:- Yesu wa yao: yao: te' te' su" ye: mung:- yao: shid' zo: we' daga" ye" lo" ra" .
Yao: shid' zo: wa- Yesu re myao gengad yang: re: daru: zang mung yang: yao: re maqu" se" ko" ngad: ra" .
Yesu wa yao: shid' zo: re- Ni" shid' yaug wa khyo su: zo" mae" pe" nam jho" ta" na ko" i? ga: myid' ra" . Ailao" yao: shid' zo: wa myo, nho sham sham mung: thang: ye; jo; ako" .
Yao: shid' zo: mae" Cleopa ga: mang: ra" yaug wa- Nao wa Yerusalem khyo joe" li" ra" bang" vo qemae" ana" gyo: shi" ai: vogaung: mae boe" lai: lo: ra" khyo re maba: ru nao dayaug za: ngad nhaung i? ga: ta" ra" .
Alao" yao: wa pe" boe" ra" i? ga: myid' ra" . Yao: shid' zo: wa Nazared mae" Yesu nho: khyo ngad: ra"- ceyaug wa lapa dayaug ngad mung: Mao" So: qhid' kheim: mae re: byu alhab' mo; qhid' kheim: mae re: dao: thoe we' lo, mau" qam: so' bo: ra" lapa ngad: ra" .
Ngonhaung" khinjaung qi: qe we' zug: ade, qe wa yao: re se' pye' nae" dao: phyid' nae"qhid' mae" ab byid' pye' mung:- yao: wa pyao: zang mae jin" se' pye' ru qhug' ra" .
Yao: wa Israel amyu" re lhoe' ke' byid: nae" yaug ngad: ra"- ein: ngonhaung" myid: lao" qu" va"- ai: tho' mago"- ana" wa ai: khyo: boe" va" rulao" re:- sam ba ngad: ava" .
Ngonhaung" phung: mae" myiqe: damyo" wa ngonhaung" re myid: mug' nhao: ako" . Yao: bam wa ne, seim no' mae" lab khyo ye" lo" ko" ra"- ngadqere: Yesu mao gaung re mayemyao ko" ngad: ra" .
Alao" yao: bam wa dam: tug' phao: lo mung:- Yesu wa daui: na: ra"- ga: mug: lagyo: qe yao: bam re ta" kyo" ra" bao qab re the' myao va"- ga: ta" ako" .
Ngonhaung" phung: mae" daqhae: re: lab khyo yequ" ko" re ai: myiqe: qe lo: ta" ru we' dakhyo:- khyag' za: ngad: rure ye: myao: ako" . Ngadqere: yao: bam wa Yesu re mamyao ko" ngad: ra"- ga: ta" ako" .
Alao" Yesu wa yao: shid' zo: re- Naonhaung" wa lapa qe ta" to" ra" dao: jham re phyad za: manug: lam" ko" ra"- Nhag' magyang" ra" mo, we"-
Meshia wa airu" ra" khyag' qhui: rure kham zo: mung:- yao" phungbao khug mae vao ye: zai ngad: ra" mangad: i? ga: ta" ra" .
Amung: Yesu wa Moshe tung" to" rumae" qhid mung: lapa qe tung" to" ra" Jham: Mugsug' alhab' mae yao" khyo we' sin: mung:- tung" to" ra" Jham: dau jham: lajheim: re yao: shid' zo: re sho' kyo" ra" .
Yao: bam ye" lo" na ko" ra" vogaung: nhae mae joe" lao"- Yesu wa su" lai: ye" lo" nae" seim" ra" .
Ngadqere: yao: shid' zo: wa- Ba vao mug: cad' va" ra" . Nga" shid' zo: we' daga" thang: na gelang:- ga: ta" mung: yao: re tam" ako" . Airumung: Yesu wa yao: shid' zo: we' thang: na nae" qhid' mae" cao" ye" lo" ra" .
Yesu wa yao: shid' zo: we' daga" zozo: nae" zaung: jo, mung:- mug re yu: yu yang:- jeju bin: caung: lao"- khyoe' phai" mung: yao: shid' zo: re byid' ra" .
Alao"- yao: shid' zo: wa myo, bung" li" mung:- Yesu ngad: rure ba: ako" . Ngadqere: Yesu wa yao: shid' zo" qhid' kheim: mae" byaug: lo" ra" .
Amung: yao: shid' zo: wa- Khyo mae nga" shid' zo: re yao: dao: jhau: ra" au: we' Jham: dao: lajheim: sho' kyo: byid' ra" au:- nga" shid' zo" nhag' lam: khug mae thug thug ga: laung: li" kyi: mangad: i? ga: yao: cao: jho" ta" ako" .
Ailao" jao" yao: shid' zo: wa to" mung:- Yerusalem khyo dam: tug' phao: lo: ako" . Aimae mho"zo: daxe: dayaug we' zang" ham: na: bam ko" ra" mo, wa-
Ai: Asang wa gaigai: yao: dam: daui: to" li" va" ra"- yao: wa Simon re na: thug' qhu" va"- ga: jho" ta" na ko" rure lo: myao: ako" .
Alao" yao: shid' zo: wa khyo mae boe" ru we' mug khyoe' phai" ra" au:- Asang re yao: shid' zo: qu" ba: se" ra" khyo alhab' yao: bam re ta" sho' kyo" ako" .
Yao: shid' zo: yao: bam re airu: ta" kyo" na shi" au:- nyag din taung" Yesu wa yao" gaung re yao:- yao: bam: phaung mae li" ye; qhu" mung:- naonhaung" ngaui bau: yaug yo vageshao:- ga: yao: bam re ta" ra" .
Yao: bam myao: ru wa subyo ngad:- ga: jho mung:- gyaug: nin" ako" .
Ngadqere: Yesu wa yao: bam re- Naonhaung" pe"mung: gyaug: din ko" i? Naonhaung" aung khug mae pe"mung: aug' o: ko" i?
Nga" khyid we' lo, re qu" ge,- naonhaung" myao: ra" yaug wa ngo yao: ngad va"- ngore soe' qu" ge,- pe"mung: ga"re subyo wa gaung sho: we' shoqug: shoqe mabo ngad: ra" . Ngo wa naonhaung" myao: ru we' dakhyo:- gaung sho: we' shoqug: shoqe bo yaug ngad:- ga: ta" mung:-
Yao" wa ceru: ta" mung: mho"zo: qere yao" khyid lo, jham qhu" byid' ra" .
Yao: bam: nhag' lam: mae ngaui bau" ru we' mug' ru saung" byang" jo, gemung:- yao: bam maqo" lam" shiko" ngad: ra"- Airumung: Yesu wa yao: bam re Naonhaung" cetau mae zo: nae" daja: ja: qo" ko" i? ga: myid' ra" .
Ailao" yao: bam wa ngo: nyo, datam" yao: re byid' ako" .
Yao: wa aire yu: yu mung:- yao: bam: qhid' kheim: mae zo" ra" .
Ai: thao Yesu wa yao: bam re Moshe Kham" To" Ra" Tarha" Jham: paug'- Lapa qe tung" to" ra" jham: paug' we' Caung: khin" Jham: paug' jham mae nga" khyo we' sin: mung: ta" to" ra" khyo jham wa jab byang" li" ca"- ein: naonhaung" we' ngo daga" na shi" au: mae" ai: gu: alhab' ngo naonhaung" re ta" to: va"- ga: yao: bam re ta" ra" .
Ai: thao Jham: Dao: jham re ba: gyo: genae" qhid' mae" yao: bam: myid re yao: phung" byid: mung:-
Yao: bam re Meshia wa khyag' qhui: rure kham zo: mung:- sam ba thao re shid: rumae" dam: daui: to" li" ca" zai ngad:-
Yao" mang re lao: yang:- myid tha" ra" khyo mungdao: we' qobo khyad' byid' ra" khyo re Yerusalem mae" qhid mung:- byumyu" cao jab alhab' re kho" kyo: byid: ca"- ga: Jham: Mugsug' mae ceru: tung" to" ra" .
Naonhaung" wa ai: khyo jham we' sin: mung: myo, myao sagse: qe ngad: ako" .
Airumung: nga" Pho" yang dao: so: byid' to" rure naonhaung" dao mae ngoyao: nhao: ke' byid: nae" . Ngadqere: naonhaung" wa mug: tho' mae" qam: so' naonhaung" dao mae majoe" gyo" li" li" wa Yerusalem vogaung: mae lao" na ca" ako"- ga: ta" ra" .
Ai: thao Yesu wa mho"zo: qere Bethani vogaung: nhae khyo jhui" ye: mung: yao" lo, shid' shad' re tau yang:- yao: bam re shaman" byid' ra" .
Airu: yao: bam re shaman" byid' na: au:- Yesu wa mho"zo: qemae" gao" lo" mung:- mug: gaung khyo to' yu: ru qhug' ra" .
Yao: bam wa Yesu re goe; caung: pa" yang:- gyai ngaui bau" ru we' Yerusalem khyo dam: tug' phao: lo" mung:-
Caung: pa" Yham mae abang mabyid na: jo, yang:- Mao" So: jeju re caung: khin" byid' ako" .
Sao qhid' maqhid mae mungdao: jo; ra" . Aimung dao: wa Mao" So we' daga" ngad mung:- mungdao: wa Mao" So ngad: ra" .
Aimung dao: wa sao qhid' maqhid mae" Mao" So we' daga" ngad: ra" .
Mao" So wa ai: mungdao: khyo" yang cao jab alhab' re phan" to" ra" . Yao: mabo lo: phan" to" ru daja: re: majo, ngad: ra" .
Aimung dao: wa kao so' ajhaung ngad: ra" . Amung: ai: kao so' wa xao su byu qe: qhid' mae" bo" bao ngad: ra" .
Ai: bo" bao wa mug: cad' khug mae bao: jo, mung:- mug: cad' wa bo" bao re khonhae" re: maqo" aung: pye' ngad: ra" .
Mao" So wa Yohan ga: mang: ra" yaug re yao" lagyo: khyo" yang nhao: ke' ra" .
Alhab' mo, wa the' gyo: yang: lam" genae" qhid' mae" Yohan wa ai: bo" bao re ta" kyo: nae" joe" li" ru ngad: ra" .
Yao: yao: wa bo" bao mangad:- Bo" bao: khyo re ta" kyo: nae" qhid' mae" joe" li" ru ngad: ra" .
Ai: bo" bao wa myid gaung dao khyo joe" li" mung:- xao su byu alhab' mo; dao mae bao byid' ra" bo" bao agyang" ngad: ra" .
Aimung dao: wa mug: myid mae ngad: ra" . Mao" So wa yao: khyo" yang mug: myid re phan" to: ngadqere: mug: myid wa yao: re maba ngad: ra" .
Yao: wa yao: yao" mug: mang: khyo joe" li" ngadqere: yao: yao" mang: byu qe wa yao: re malham: khae: yu ko" ngad: ra" .
Ngad yang: re: yao: re khae: yu mung: lam" ra" mo, alhab' re Mao" So: zo: dau qo" boe" ra" akhang" byid' ra" .
Ai bam wa xao su byu khyo" khau: li" mung:- yao: yao: za: Mao" So: zo: dau qe boe" li" ru mangad:- Mao" So wa yao: bam: yao: pho" ngad: ra" .
Mung dao: wa xao su byu boe" li" mung:- nhag' myan" ru we' dangman" ru byang" jo, yang:- ngonhaung" phaung mae na: ra" . Yao: pho" nho: zote: zo: dayaug khyo" yao: kham: yu: to" ra" yao" phungbao re ngonhaung" the' myao va" .
Yao" khyo re Yohan ta" ru wa nga" thao mae joe" li" ra" yaug wa ngo tho' je: qi: yaug ngad: ra"- ein: ngo ta" na: ra" yaug wa ceyaug ngad: ra" . Pe"mung: ga"re yao: wa ngo makhau shimae" na: jo, yaug ngad: ra"- ga: ta" ra" .
Yao" nho: nhag' myan" ru byang" jo; rumae" yao: wa ngonhaung" alhab' re shaman" jeju daja: thao daja: byid' ra" .
Mao" So wa Moshe khyo" yang tarha" byid: ngadqere: nhag' myan" ru we' dangman" rure wa Yesu Khristu khyo" yang byid' ra" .
Mao" So re khag' re: mamyao: qu" ngadqere: yao: pho" tao: kheim" mae na mung:- Mao" So yao: ru" ra" zote: zo: wa Mao" So re qhu" byid' ava" .
Yerusalem mae na ko" ra" Yuda kheim: so' qo" ra" mo, wa khinjaung qere we' Levi kaung daqhae: re Yohan jhao" nhao: ke' mung:- nao khag' ngad: i? ga: myid: nhao: ke' ako" .
Ailao" Yohan wa- ngo wa Meshia mangad: ga: manyham: mazug' lo: de: de: za: ta" ra" .
Yao: bam wa- Aire nao khag' ngad: i? Nao wa Elia ngad: i? ga: myid' ako" . Yohan wa ngo mangad: ga: tau" ra" . Ailao" yao: bam wa Nao wa ai: lapa yaug ngad: i? ga: myid' ako" . Yohan wa Ngo mangad: ga: phaug' tau" ra" .
Alao" yao: bam wa- Nao khag' ngad: rure ngonhaung" re ta" kyo: la,- ngonhaung" re nhao: ke' ra" mo, re lo" dam: ta" kyo: nae" dao: cilo" ca" ra"- naoyao: wa khoru: ta" nae" i? ga: myid' ako" .
Ailao" Yohan wa ngo wa lapa Esaia ta" ru we' dakhyo:- Asang: khyo re din: din: za: nyhang" jhao" ge, ga: din"pyad' yo mae hug' na: ra" thoe ngad: ra" ga: tau" ra" .
Ai: Pharishe qeyang nhao: ke' ko" ra" lagyo: qe Yohan re dam: myid: ko" ru wa-
Nao wa Meshia re: mangad:- Elia re: mangad:- ai: lapa yaug re: mangad: re wa nao wa pe"mung: qid nyhab' byid' i? ga: myid' ako" .
Yohan wa- ngo wa qid mae qid nyhab' byid' ra"- ngadqere: naonhaung" phaung gaung: mae naonhaung" maba: ra" byu dayaug ye; jo; ra" .
Yao: wa nga" thao mae joe" li" ra" yaug ngad: ra"- ngadqere: ngo wa- yao" khyid zhaung: taui: pheim byid: nae" lhao" re: maman: qi"- ga: ta" ra" .
Ce: khyo jham wa Yohan qid nyhab' byid: yang: na: ra" Yodan gyaung: thoete' ba thug' shad' mae" Bethani vogaung: mae boe" ra" khyo jham ngad: ra" .
Thao: ba re Yohan wa yao: jhao" Yesu li" na: rure myao mung:- myid gaung byu qe: qobo re yu: pye' byid' ra" Mao" So: Yao Nau" re qu" ge,-
Yao: wa nga" thao mae joe" li" yaug ngadqere: ngo tho' je: qi: yaug ngad: ra" ein: ngo ta" ra" yaug wa ceyaug ngad: ra" . Pe"mung: ga"re yao wa ngo makhau shimae" na: jo, yaug ngad: ra" .
Qhid' phyao: yao: khag' ngad: rure ngo maba- Qhid' phyao: maba ngadqere: Israel amyu" qe yao: re ba genae" qhid' mae" ngo wa qid mae qid nyhab' byid' ru ngad:- ga: ta" ra" .
Amung: Yohan wa Byo wa- mug: gaung mae" phaung" kyug' ru: dao" gyo" li" mung:- yao" dao mae li" no" na: rure ngo the' myao va" .
Ngo wa yao: aiyaug ngad: rure qhid' phyao: maba- ngadqere: qid mae qid nyhab' byid: nae" qhid' mae" ngore nhao: ke' ra" . Mao" So ngore ta" ru wa Byo wa gyo" li" mung:- byu dayaug: dao mae li" no" na: rure nao the' myao: li" nae"- ai: yaug wa Gyang" Lho" Byo mae qid nyhab' byid' ra" yaug ngad: ra" .
Ai: rure ngo the' myao va"- Airu: mung: yao: wa Mao" So: Yao: Zo: ngad: rure naonhaung" re ngo sagse: kham: kyo" ra"- ga: ta" ra" .
Thao: ba re Yohan wa yao" mho"zo: shid' yaug we' daga" ye; jo; ra" .
Yao: wa Yesu lai: lo" na: rure myao lao"- Mao" So: Yao Nau" re qu" ge,- ga: ta" ra" .
Yao" mho"zo: shid' yaug wa ai: dao: re the' gyo: gelao"- Yesu thao cao" ye" lo" ako" .
Yesu wa lhang: qu" mung:- yao: shid' zo: yao" thao cao" lo: na ko" rure myao lao"- ni" shid' zo: pe" re qho: na ko" i? ga: myid' ra" . Yao: shid' zo: wa Rabai we"- nao khotau mae na: i? ga: tug' myid' ako" . ( Rabai ga" ru wa mho"pho" ga" ru ngad: ra" . )
Yao: wa Li" qu" geri:- ga: tau" ra" . ( ai: ayo, wa myi" thao byid yo,qug ko ngad: ra" . ) Aimung: yao: shid' zo: wa yao: we' daga"cao" ye" lo" mung:- yao: na: ra" jo, qo re yao: shid' zo: yemyao gelao"- yao: we' daga" ai: ba geim" yena: ako" .
Ai shid' zo: mae" dayaug wa Simon Petru yao: nhaung: Andre ga: yaug ngad: ra" .
Yao: wa ailao"jao"- yao: mao: Simon re myao mung:- nga" shid' zo: Meshia re the' myao va" ga: Simon re ta" ra" . ( Meshia ga" ru wa Khristu ga" ru ngad: ra" . )
Ai: thao yao: wa Simon re Yesu jhao" jhui"lo: ra" . Yesu wa Simon re lham: qu" mung: nao wa Yohan yao: zo: Simon ngad: ra" ngadqere: nao re Kepha ga: mhang" li" genae" ( Kepha we' Petru ga" ru wa dakhyo: za: ngad mung: laung: mo" baui ga" ru ngad: ra" . )
Thao: ba re Yesu wa Galile mung" khyo ye" lo" nae" myid: phyid' ra" . Yao: wa Philib re the' myao mung: yao: re- Nga" thao cao" wa,- ga: ta" ra" .
( Philib wa Andre we' Petru shid' nhae na: ra" Bedsaida vogaung: mae" ngad: ra" . )
Philib wa Nathanae re myao mung:- Moshe tarha" jham: paug' mae we' lapa qe: jham: paug' mae tung" to: ko" ra" yaug re ngonhaung" the' myao va" . Yao: wa Nazared mae" Yoseb: yao: zo: Yesu ngad: ra" ga: yao: re ta" kyo" ra" .
Ailao" Nathanae wa Nazared vogaung: mae" gai: ra" ru daja: ja: qo" thug' li" ra" i? ga: ta" ra" . Philib wa li" qu" wa,- ga: tau" ra" .
Yesu wa Nathanae yao: jhao" li" na: rure myao lao"- apyag' asham" mabo: ra" Israel byumyu" agyang" re qu" ge,- ga: ta" ra" .
Ailao" Nathanae wa Nao ngore khoru: ba: i? ga: Yesu re myid' ra" . Yesu wa- nao re Philib mali" khai shire pho' ham" gae qao: mae nao na: jo; ra" au: mae" nao re ngo myao va" ga: yao: re ta" ra" .
Nathanae wa mho" pho" we"- nao wa Mao" So: Yao: Zo: ngad: ra"- nao wa Israel nho: kho: kham ngad: ra"- ga: tau" ra" .
Yesu wa yao: re Pho' ham" gae qao: mae nao na: jo; ra" au: mae" nao re ngo myao va" ein: nao re ta" ruyang za: nao lam" i? Cetho' je: qi" ra" mau" re nao the' myao: li" nae"- ga: ta" ra" .
Amung: Yesu wa yao: bam re naonhaung" re ngo dang za: ta" geli"- Mug: gaung wa bung" li" mung:- Mao" So: mug: lagyo: qe wa Byu: Yao: Zo" dao mae do, do, gyo" gyo" kad' na ko" rure naonhaung" the' myao: li" genae"- ga: ta" ra" .
Ai: thao shid' ba kyo thao re Kana vogaung: mae lo, xo' poe dalam: jo, mung:- Yesu yao: myhi" wa ai: poe mae leim: na: ra" .
Yesu we' yao" mho"zo: qere re: ai: lo, xo' poe khyo khai: ako" .
sabyi qang: gan: byaug lao"- Yesu yao: myhi" wa Yao: bam sabyi qang: gan: byaug: avako"- ga: yao: re ta" ra" .
Yesu wa Ngo pe" kad' ca" rure- nao ta" maqo- Nga" ayo, majoe" shi:- ga: ta" ra" .
Ailao" Yesu yao: myhi" wa daui daui mo, re yao: naonhaung" re nhao: ra" ja: alhab' re kad' ge,- ga: ta" ra" .
Yuda qe wa yao: bam: caung: pa" thung" we' sin" ra" cid' san: ra" thung" qo" gemung:- ai: qhid' mae" soe: dayo ko ko vao: ra" laug qid yae: khyaug' lam: aitau mae zhaung: to" ako" .
Yesu wa ai: daui daui mo, re ai: yae: jham mae qid byang" sho' khae: zaui ge,- ga: ta" ra" . Yao: bam wa yae: nhad' joe" sho' khae: zaui: ako" .
Amung: Yesu wa yao: bam re- Ai: yae: mae" qid dajhid' khau" yu mung:- poe eib pho" re lo" byid: ge,- ga: ta" ra" . Yao: bam re: lo" byid' ako" .
Poe eib pho" wa sabyi boe" lo: ra" qid re shaug' tau" qu" ra" . Daui daui mo, wa ai: sabyi qang: khai: mae" qo" rure ba: ako"- ngadqere: poe eib pho" wa maba ngad: ra" . Aimung: yao: wa pho" sag' re khai: yu yang:-
Yaug khao: ngo" wa myho' thao" ra" sabyi qang: re shi" sao qhid' lhaung" byid: jhaug' ko" ra"- Shaug' gyi: gethao reza: mataung" myho' ra" sabyi qang: lhaung" byid: jhaug' ako"- ngadqere: nao wa myho' thao" ra" sabyi qang: re ana" joe" sho' zam" to" ra"- ga: ta" ra" .
Yesu wa Galile mung" Kana vogaung: mae sao qhid' mug' pho: mau" re kad' mung:- yao" phungbao re aimae qhu" byid' ra" . Aimung: yao" mho"zo: qe wa yao: re lam" ako" .
Ai: thao re Yesu wa yao: myhi"- yao: nhaung:- yao" mho"zo: qe we' Kapena-um vogaung: khyo ye: mung:- aimae dayo, zo: yena: ra" .
Lai co' Poe joe" li" na mung:- Yesu wa Yerusalem khyo ye" lo" ra" .
Yesu wa Caung: pa" Yham mae nung: jaung- yao- phaung" kyug' aung: mo, we' ngaui tha" zo: mo, yao: bam: zoboe" mae zaung: jo, ko" rure ye: myao: ra" .
Ailao" Yesu wa taui" yang vose: dalam: kad' ci mung:- yao we' nung: jaung- gug' nyhug' jham alhab' re caung: pa" Yham mae" khe' thug' pye' ra"- amung: ngaui tha" zo: mo; ngaui thaung jham rere: gaug: sin" pye' byid: yang:- zaboe" gai" jham re tau: phaug' sin" pye' byid' ra" .
Phaung" kyug' aung: mo, rere: aijham alhab' re cetau mae" yu: thug' lo" ge,- nga" Pho" Yham mae gai jao: dakad' ge,- ga: amyin" byid' ra" .
Ailao" Yao" mho"zo: qe wa Mao" So we"- ni" yham re kao bau nhag' taui" ru wa nga" aung khug mae myi: ru: nga" na: ra"- ga" ra" jham dao: re myid: beim" ako" .
Yuda kheim: so' qo" ra" mo, wa nao ce: mau" zo" re kad' nae" akho: akhang" qo" yaug ngad: rure ba nhao nae" qhid' mae" ngonhaung" re pe" ja" mug' pho: qo" kad' qhu" nae" i? ga: ta" ako" .
Yesu wa tau: mung:- ce: caung: pa" Yham re phyo' pye' ge,- sam ba: agyo: mae ngo dam: kad' nae"- ga: ta" ra" .
Yao: bam wa Yesu re- Ce: caung: pa" Yham wa byid xe: khyaug' zin lam: lam: zhaug' lo: ra" yham ngad: ra" . Nao wa sam ba: agyo: maeza: ce: caung: pa" Yham re dam: qo" zhaug' nae" i? ga: myid' ako" .
Ngadqere: Yesu ta" ra" caung: pa" yham wa- yao" gaung re qang yang: ta" ru ngad: ra" .
Airumung: yao" mho" zo" qe wa Yesu shid: rumae" dam: daui: to" li" ru qhug' thao re yao: ta" to" ra" cedao: re myid: beim: mung:- yao: bam wa jham: mugsug' rere: Yesu ta" ra" dao: rere: lam" ako" .
Ai: Lai co' Poe ba na gyo: Yesu wa Yerusalem mae na: au:- byu myo: sho' mo, wa yao: kad' ra" mug' pho: mau" re the' myao gemung: yao: re lam" ako" .
Ngadqere: Yesu wa yao: bam alhab' mo; khyo re ba: ruyang yao: bam re malam ngad: ra" .
Yao: bam: khyo re khag' yang re: yao: re ta" kyo: maqo ngad: ra"- pe"mung: ga"re yao: bam yao" aung khug nhag' lam: mae pe" bo: rure yao: yao: ba gau ngad: ra" .
Pharishe phung: mae bobo: ra" Nikodi ga: mang: ra" Yuda au: jhaung dayaug na: ra" .
Damyi re yao: wa Yesu jhao" ye: mung:- Rabai we"- nao wa Mao" So: yang nhao: ke' ra" mho" pho" dayaug ngad: rure ngonhaung" ba:- nao zaui" qhu" na: ra" mug' pho: ve, lho jham wa Mao" So mabo ngad: re khag' re: maqo" kad' ngad: ra"- ga: ta" ra" .
Yesu wa nao re ngo dang za: ta" li"- Dam: khau: ra" yaug mangad: re wa khag' re: Mao" So: mung"dan: re maqo" myao genae"- ga: yao: re tau" ra" .
Nikodi wa Qi: thao re khoru: dam: gai: khau nae" i? ga: myid' ra" . Gaigai: yao: yao: wa yao: myhi" aung khyo magai: vao ye" ru we' shid' lhang madam: gai: khau ngad: ra"- ga: ta" ra" .
Ailao" Yesu wa Nao re ngo dang za: ta" li"- Qid we' Byo: yang khau: ke' ra" yaug mangad: re wa Mao" So: mung"dan: khug khyo khag' re: maqo" vao ye: ngad: ra" .
Gaung sho" yang khau: ke' ru wa gaung sho: ngad mung:- Byo: yang khau: ke' ru wa byo ngad: ra" .
Ngonhaung" alhab' mo, dam: khau ca"- ein: nao re ngo ta" ra" dao: re dagyo" mug'-
La wa yao: nug: ra" shad' khyo hug' ra"- La hug' thoe re nao the' gyo: ngadqere: khokhyo" hug' lo: ru we' khokhyo hug' lo" nae" rure nao maba ngad: ra"- Byo: yang khau: ra" mo, yaug khao: ngo" re: ai we' dau: ra"- ga: ta" ra" .
Ailao" Nikodi wa ceru wa khoru: gai: boe" nae" i? ga: myid' ra" .
Yesu wa tau: mung:- nao wa Israel amyu mho" pho" aqi: dayaug ngad: to: mung:- cekhyo re nao maba i?
Nao re ngo dang za: ta" li"- ngonhaung" wa ngonhaung" yao: ba: ru ta" mung:- ngonhaung" yao: the' myao va" khyo re dam: ta" kyo: byid: ngadqere: ngonhaung mungdao: re naonhaung" khag' re: manug: khae: yu ngad: ako" .
Naonhaung" re ce: mug: myid dao: akhyo re ngo ta" kyo" re lhao"- ngo ta" rure malam" ko" ngad: re wa mug: gaung dao: akhyo re ngo ta" lao"- naonhaung" khoru: lam" genae" i?
Mug: gaung dao mae" gyo" li" ra" Byu: Yao: Zo: mae" je yang: mug: gaung dao khyo khag' re: mado, lo" qu" shingad: ra" .
Yao: re lam: ra" mo, yaug khao: ngo" apyad ato: kao so' qo" yu nae" qhid' mae" Moshe wa din" pyad yo mae gyid: bo" lhao maui lho re zang au: mae to' to" ru we' dakhyo:- Byu: Yao: Zo: re: to' to" ru qhug' nae" ngad: ra" .
Pe"mung: ga"re Mao" So wa- mug: myid byu qere gyai jhid' de; mung:- yao: zo: re lam" ra" mo, yaug khao: ngo" wa mashid lo:- apyad ato: kao so' qo" yu genae" qhid' mae" yao" zote: zo: re byid' pye' ra" .
Pe"mung: ga"re mug: myid byu qere dao: kho' nae" qhid' mae" Mao: So wa yao: zo: re mug: myid dao khyo nhao: ke' ru mangad:- Mug: myid byu qere khyad' yu nae" qhid' mae" nhao: ke' ru ngad: ra" .
Mao" So: Yao: Zo: re lam" ra" yaug khag' ngadqere: dao: kho' ru maqhug' ngad: ra" . Ngad yang: re: malam" ra" yaug kam" wa Mao" So: zote: zo: re malam: ruyang dao: kho' ru qhug' ava" .
Dao: kho' ra" khyo wa ceru: mung: ngad: ra"- Bo" bao wa mug: myid dao khyo joe" li" va" ngadqere:- byu qe wa yao: bam: makhyang" ra" mau" zo" jham: mathao: yang bo" bao re tho' mug: cad' re je: jhid' de; ako" .
Makhyang" ra" lo, mau" kad' ra" yaug khag' ngadqere: bo" bao re nghang" ra" . Yao: yao" makhyang" ra" mau" zo" mamyao: thug' li" nhao nug: ruyang yao: wa bo" bao khyo mali" ngad: ra" .
Ngadqere: dangman" ra" mau" zo" re zaui" ra" yaug kam" wa yao: zaui" ra" mau" zo" wa Mao" So o: ra" khyo ngad: rure bo" bao: yang qhu" byid: shao: ga: yao: wa bo" bao khyo li" ra" .
Ai: thao re Yesu wa yao" mho"zo: qe we' daga" Yuda mung" khaung: khyo thug' ye" lo" mung:- ai: khaung: mae mho"zo: qe we' daga" yena yang: qid nyhab' byid' ra" .
Yohan re: Salim mae" mataung" va" ra" Aenon ga" ra" jo, qo mae qid myo: sho' jo; ruyang qid nyhab' byid: yang: na: ra" . Byu qe wa- yao: jhao" ye: mung:- Yohan wa- yao: bam re qid nyhab' byid' na: ra" .
( Ce wa Yohan thaung: malaung" shire boe" ru ngad: ra" . )
Yohan: mho"zo: qe daqhae: wa caung: pa" thung" we' sin" ra" cid' san: ra" khyo we' sin: mung:- Yuda byu dayaug we' jho" ta" ngag: ako" .
Aimung: yao: bam wa Yohan jhao" ye: mung:- Mho" pho" we"- Yodan gyaung: thoete' ba thug' shad' mae nao we' daga" na mung:- nao sagse: kham byid' ra" yaug re nao mabeim: i? Yao: wa ana"- qid nyhab' byid: yang: na: ra"- Yaug khao: ngo" yao: jhao" ye" ako"- ga: ta" ako" .
Yohan wa- Mao" So: yang za: mabyid: re wa khag' pe" maqo" yu ngad: ra"- ga: ta" ra" .
Ngo wa Meshia mangad:- yao" qhid' au: mae nhao: ke' ra" yaug angad: ein: ngo ta" va" ru wa naonhaung" yao: sagse: qe ngad: avako" .
Myhi" sag' re sang: ra" yaug wa pho" sag' ngad: ra" . Pho" sag' nho: ba nam pho" kam" wa- ayae mae ye; jo, yang:- pho" sag' thoe re tae" gyo" ra" . Yao: wa pho" sag' thoe re the' gyo: lao"- gyai ngaui bau" ra" . Airu: ngaui bau" ru wa ngo mae jab byang" li" va" .
Yao: wa myo" laug: li" nae"- ngo kam" wa nang" lo" zai ngad:- ga: ta" ra" .
Mug: gaung khyo" joe" li" ra" yaug wa alhab' tho' je: qi" ra" yaug ngad: ra" . Myidgaung dao mae" ngad: ra" yaug wa myidgaung byu ngad yang:- myidgaung dao we' sin" ra" khyo jham reza: ta" ra" . Ngadqere: mug: gaung khyo" joe" li" ra" yaug wa alhab' tho' mae" yaug ngad: ra" .
Yao: wa yao: the' myao va" ru we' the' gyo: va" ra" khyo re ta" ra"- ngadqere: yao" mungdao: re khag' re: makhae: yu shiko" ngad: ra" .
Yao" mungdao: re khae: yu: ra" yaug kam" wa airu: khae: yu: ra" khyo" yang Mao" So wa dangman" ra" yaug ngad: rure jao dang byid: yaug ngad va" .
Mao" So: yang nhao: ke' ra" yaug wa Mao" So: mungdao: re ta" ra"- pe"mung: ga"re Mao" So wa aiyaug re yao" Byo byang" sho' byid' ra" .
Yao: Pho" wa yao: zo: re jhid' de; mung:- phung qam: so' alhab' yao" lo, mae byid' to" ra" .
Mao" So: Yao: Zo: re lam: ra" yaug khag' ngadqere: apyad ato: kao so' qo" ra" . Mao" So: Yao: Zo" mho dao re maphug' cao" ra" yaug khag' ngadqere: kao so' qo" nae" mangad:- yao: wa Mao" So: qobo dae byid' ra" khug mae na: jo; li" nae"- ga: ta" ra" .
Yesu wa Yohan tho' mho"zo: je: qo" poe" yu mung:- qid nyhab' byid' na: ra" ga" rure Pharishe qe the' gyo" ako" .
Gaigai: yao: Yesu yao: yao: wa dayaug rere: qid nyhab' mabyid: ngad: ra" . Yao" mho"zo: qeza: byid' ako" .
Airu Pharishe qe the' gyo: vako" ra" ga" rure Yesu yao: dam: the' gyo: lao"- yao: wa Yuda mung" mae" thug' lo" mung:- Galile mung" khyo dam: tug' lo" ra" .
Yao" gyaung: khyo wa Samari mung" khyo" su" lai: lo" ca" ra" .
Yesu wa Samari mung" mae" Sukha ga" ra" vogaung: khyo joe" lo: ra" . Ai: vogaung: wa ganhae" pyad re Yaku yang yao: zo: Yoseb re byid' to" ra" yo myid nhae mae" Samari vogaung: dalam: ngad: ra" .
Ai: mae Yaku nho: qid thaung: jo; ra" . Yesu wa khyo su" myaung: yang: qid thaung: nhae mae zaung: jo; ra" . Amung: ayo, wa na" gaung ba khaung tau yo, ko ngad: ra" .
Samari myiqe: dayaug wa qid khae nae" ga: joe" li" ra" . Ailao" Yesu wa Ngo re qid byid: jhaug' la,- ga: yao: re mho' ra" .
( Yao" mho"zo: qe wa zo: ve vai nae" qhid' mae" vogaung: khug khyo vao ye" lo" byaug: ako" . )
Samari myiqe: wa Nao wa Yuda byu ngad mung:- ngo wa Samari byu ngad:- Khorumung: nao ngore shaug' qid mho' i? ga: ta" ra" . ( Pe"mung: ga"re Yuda byu qe wa- Samari byu qe ci: ra" keim kang: re malhaung" ci ko" ngad: ra" . )
Ailao" Yesu wa Mao" So byid' ra" jhaung qhu" we' nao re qid mho' shaug' na: ra" yaug khag' ngad: rure nao ba: ngad: re wa- nao wa yao: re mho' mung:- yao: wa nao re daui: ra" kao so' qid byid' li" nae"- ga: yao: re phaug' tau" ra" .
Ai: myiqe: wa- Nhag' bo we"- nao wa qid khae nae" qid pung" re: maqo" ngad: ra"- aimung: qid thaung: re: gyai no; ra"- ai: kao so' qid nao khai: mae" qo" yu nae" i?
Ce: qid thaung: wa ngonhaung" phug' pho" Yaku yang ngonhaung" re byid: co' ra" qid thaung: ngad: ra" . Phug' pho" Yaku yao: yao: re:- yao: zo: qere:- yao" gug' nyhug' jham re: ce: qid thaung: mae" shaug' lai: lo" vako" ra"- nao wa Yaku tho' je: qi" i? ga: yao: re ta" ra" .
Yesu wa ce: qid shaug' ra" yaug khag' ngadqere: qid dam: shab' shinae"-
Ngo byid: nae" ra" qid re shaug' ra" yaug kam" wa khonhae" re: qid madam: shab' nae"- yao: re ngo byid: nae" ra" qid wa yao" khug mae kao so' qid thug' boe" mung:- ai wa yao: re kao so' qid we' apyad ato: kao so' byid' li" nae" ga: tau" ra" .
Ai: myiqe: wa Nhag' bo we"- ngo wa qid madam: shab' nae" we'- cekhyo qid mali" khae ca" nae" qhid' mae" ngore ai: qid byid: la,- ga: ta" ra" .
Yesu wa yao: re Ni" yham sang pho" re lo" khai: yu yang: dam: li" ri:- ga: ta" ra" .
Ai: myiqe: wa Ngo yham sang pho" maqo" ga: tau" ra" . Yesu wa yao: re- ngo yham sang pho" maqo" ga:- nao ta" ru wa jo: ra" .
Nao wa yham sang pho" ngo" yaug qo" qu" va"ra"- ana" nao we' daga" na: ra" yaug wa ni" yham sang pho" mangad: ngad: ra"- nao wa ngore dang: ru ta" ava"- ga: ta" ra" .
Ai: myiqe: wa Nhag' bo we"- nao wa lapa ngad: rure ngo ba va"- ga: ta" ra" .
Nga" phug' pho" qe wa ce: bam dao mae Mao" So re caung: pa" lo: ako" . Ngadqere: naonhaung" Yuda byu qe wa Yerusalem vogaung: mae caung: pa" ca" ga: ta" ako"- ga: ta" ra" .
Yesu wa yao: re Myiqe: we"- nga" dao: re lam" wa,- ce: bam dao mae re: mangad:- Yerusalem vogaung: mae re: mangad: lo:- Pho" re caung: pa" nae" ayo, joe" lo: li" nae" .
Naonhaung" Samari byu qe wa naonhaung" yao: maba: ra" yaug re caung: pa" ako"- ngadqere: ngonhaung" Yuda byu qe wa ngonhaung" yao: ba: ra" yaug re caung: pa" na:- pe"mung: ga"re khyad' yu: ru wa Yuda byu qemae" joe" li" ra" .
Byu qe wa Mao" So: Byo qam: so' khyo" yang Pho" re dangman" ra" khyo" caung: pa" nae" ra" ayo, joe" lo: na: ra"- ana" lhao" joe" ava" . Mao" So wa airu: caung: pa" mo, re o ngaui: ra" .
Mao" So wa Byo ngad: ra" . Amung: yao: re caung: pa" ra" mo, wa Mao" So: Byo qam: so' khyo" yang za: dangman" ra" khyo" yao: re qo" caung: pa" ako"- ga: ta" ra" .
Ai: myiqe: wa Yesu re- Meshia joe" li" nae" rure ngo ba: ra"- yao: joe" li" lao"- ngonhaung" re khyo ja: cao jab li" ta" kyo" li" nae"- ga: tau" ra" .
Yesu wa Nao we' jhau: na: ra" yaug ngo wa yao: ngad va"- ga: yao: re ta" ra" .
Ai: ayo, mae mho"zo: qe dam: tug' joe" lo: ako" . Yao: bam wa Yesu re myiqe: dayaug we' jho" jhau: na: rure lomyao gemung:- gyai mug' hao" byaug: ako" . Ngadqere: ai: myiqe: re Nao pe" o: i? ga: re:- Yesu re Nao ai: myiqe: we' pe"mung: dao: jho" jhau ko" i? ga: re:- khag' re: yao: bam mavae" myid: ngad: ako" .
Ailao" ai: myiqe: wa yao" qid yae: re to: co' mung:- vogaung: khyo dam: tug' lo" yang: vobyu qere-
Ngo zaui" lai: lo: ra" khyo alhab' re ngore ta" kyo: yaug re li" qu" geri:- yao: wa Meshia ngad nae" laug? ga: lo" ta" ra" .
Airumung: vobyu qe wa vogaung: mae" Yesu jhao" thug' ye" lo" ako" .
Ai: au: re mho"zo: qe wa Asang we"- zozo: wa,- ga: Yesu re ta" ako" .
Ngadqere: Yesu wa naonhaung" maba: ra" zo: ve ngo qo"- ga: yao: bam re phaug' tau" ra" .
Airumung: mho" zo: qe wa byu dayaug yaug; yang yao: re zo: ve li" byid: vasam" ra" i? ga: yao: bam yao: cao: jho" myid' na: ako" .
Yesu wa yao: bam re- Nga" zo: ve wa ngore nhao: ke' ra" yaug myid o: ra" khyo re phug' cao" nae" we' yao: zaui: nhao: to" ra" mau" zo" re kyab' sho' zaui: nae" ru ngad: ra" .
Naonhaung" wa gaug yad yo, joe" nae" lho" byid khye' ca" shi" ga: ta: na: ako" mangad: i? Ngadqere: ngo naonhaung" re ta" geli"- Gaug yo khyo nyang" za: qu" ke' ge,- Gaug wa yad: yu nae" ana" yao: mhang" jo; ava" .
Yad: ra" yaug wa aphug' qo" khae: yu mung:- apyad ato: kao so' ga" ra" gaug zo re qo" jham" yu: ra" . Airu: mung: qho: yaug we' yad: yu yaug wa daga" za: ngaui bau" li" genae" .
Dayaug wa qho: mung: dayaug wa yad: yu: ra"- ga" ra" dao: khyo: wa dang: ra" .
Ngo wa naonhaung" re- naonhaung" yao: masin: maqho" ra" yo mae" gaug zo re yad: yu nae" qhid' mae" nhao: ke' va" . Gatau damyo" wa ai: yo mae qho: mung:- yao: bam: lo, mau" akyu" mae" naonhaung" qo" kham: yu: ako"- ga: ta" ra" .
Pe"mung: ga"re yao: wa Ngo kad' lo: ra" khyo alhab' re ngore ta" kyo: yaug ngad: ra"- ga: ai: myiqe: myhi" yang ta" ruyang ngad: ra" . Ai: vogaung: mae" Samari byu qe myo: sho' mo, Yesu re lam" ako" .
Airumung: Samari byu qe Yesu jhao" joe" li" gelao"- yao: bam wa Yesu re yao: bam we' daga" thang: na nae" qhid' mae" mho' ako" . Aimung: Yesu wa ai: vogaung: mae shid' ba thang: na: ra" .
Yesu mungdao" yang yao: re lam" ra" mo, je: myo" lo: ako" .
Aimung: yao: bam wa ai: myiqe: re Ana"- ngonhaung" lam" va"- Aiwa nao ta" yang: mangad:- yao" mungdao: re ngonhaung" yao: the' gyo" yu va" rumung: lam" ru angad:- yao: wa gaigai: yao: mug: myid dao: mae" khyad' yu: Asang ngad: rure ngonhaung" ba va" ga: ta" ako" .
Ai: vogaung: mae shid' ba bin: na co' thao- Yesu wa ai: vogaung: mae" Galile mung" khyo ye" lo" ra" .
Pe"mung: ga"re lapa wa yao: yao" mug; mae nga: maye, ngad: ra"- ga: Yesu yao: yao: ta" to" ra" .
Galile mug: khyo Yesu joe" ye: lao"- Galile mang: byu qe wa yao: re lham: tug: yu: ako" . Pe"mung: ga"re yao: bam wa Yerusalem mae kad' ra" Lai co' Poe mae yeleim mung:- ai: poe ba na gyo: mae Yesu kad' ra" mau" ja: khao: ngo" re yao: bam the' myao: ako" .
Ai: thao Yesu wa qid re sabyi qang: boe" nhao: ra" Galile mung" mae" Kana vogaung: khyo dam: ye" ra" . Ai: vogaung: mae" Asuya mang: zug: dayaug: yauggai zo: wa Kapena-um vogaung: mae no: na: ra" .
Yesu wa Yuda mung" mae" Galile mung" khyo joe" lo: ra"- ga" rure ai: zug: pho" the' gyo: lao"- yao: wa Yesu jhao" ye: mung:- Kapena-um vogaung: mae no yang: shid: lo" na: ra" yao" yauggai zo: re yegai byid: nae" qhid' mae" Yesu re mho' ra" .
Yesu wa yao: re- Naonhaung" wa ve, lho we' mug' pho: za: mamyao gere wa khag' re: lam" genae" mangad:- ga: ta" ra" .
Ai: zug: pho" wa Nhag' bo we"- nga" zo: mashid shire li" wa,- ga: phaug' tau" ra" .
Yesu wa yao: re- Lo" wa,- ni" yauggai zo: wa daui nae"- ga: ta" ra" . Ailao" yao: wa Yesu dao: re lam" yang: dam: lo" ra" .
Yao: phao: lo" na: au:- yao" daui daui mo, joe" li" mung:- ni" zo: daui: na: ra" ga: li" ta" kyo" ako" .
Amung: yao: wa yao: bam re- yao" yauggai zo: khoyo, mae" gai: li" rure myid' ra" . Daui daui mo, wa ayenhe' myi" thao dayo, qug ko re yao: wa no gai: lo" byaug: ra"- ga: tau" ako" .
Ailao" yao: pho" wa ai: ayo, wa- Ni" yauggai zo: wa daui nae"- ga: yao: re Yesu ta" ra" ayo, yao: ngad: rure myid: beim" ra" . Airumung: yao: we' yao" yham byu qe alhab' Yesu re lam" ako" .
Ceru wa Yuda mung" mae" Galile mug: khyo joe" lo thao re shid' lhang ein: lhang Yesu zaui" ra" mug: pho: ve,lho ngad: ra" .
Ai: thao Yesu wa Yuda byumyu" qe: caung: pa" thung" dalam: jo, yang:- Yerusalem vogaung: khyo ye" lo" ra" .
Yerusalem vogaung: mae" Yao Kham: Dung: nhae mae Hebre myan" khyo" Bedzatha ga: mhang" ra" qid kyaung" dalam: jo; ra" . Ai: qid kyaung" lhang" yang: zaung ngo" lam: kad' to" ako" .
Ai: zaung jham: akhug mae myo, jid- khyid qeim mo,- gaung jam: shid: mo,- no phyo: qhug' ra" mo, myo: sho' lang" jo; bam: ako" .
Ai: mae sam xe: she' zin lam: lam: no: ra" byu dayaug na: ra" .
Yao: airu: lang" jo; rure Yesu myao mung:- yao: no: na: ru gyai myao" va" rure Yesu ba: ra" . Aimung: Yesu wa ai: no yaug re- Nao no gai: lo" nug: i? ga: myid' ra" .
Ai: no yaug wa Nhag' bo we"- qid lab: li" ra" au:- qid kyaung" khyo ngore jhui" vao ye: nae" byu cemae ngo maqo"- ngo vao ye: nae" seim" na: au:- nga" qhid' re su gaje dayaug yaug shi" vao ye" lo" byaug byaug mung: ra"- ga: Yesu re ta" ra" .
Yesu wa yao: re To" wa,- ni" yab qo re gaug: vo, yang:- su" lo" wa,- ga: ta" ra" .
Ailao"- aiyaug wa gai: lo" mung: yao" yab qo re gaug; vo, yang: su" lo" ra" . Ai: ba wa Dugno: Ba ngad: ra" .
Aimung: kheim: so' qo" ra" Yuda qe wa ai: no gai: lo" yaug re- ana" ba wa Dugno: Ba ngad: ra"- ni" yab qo vo; ru wa ngonhaung" Tarha" re lhoe" ru ngad: ra"- ga: ta" ako" .
Ailao"- yao: wa Ngo re no gai byid' ra" yaug wa ni" yab qo gaug: vo, yang: su" lo" wa,- ga: ngore ta" ra"- ga: phaug' tau" ra" .
Yao: bam wa yao: re- Nao re ceru: kad' nae" ta" yaug wa khag' ngad: i? ga: myid' ako" .
Ngadqere: ai: no gai: lo" ra" yaug wa Yesu khag' ngad: rure yao: maba ngad: ra" . Pe"mung: ga"re ai: jo, qo mae mo, byu qe ham: na ko" ru we' Yesu wa sae za: khug' phao: thug' lo" byaug yang: ngad: ra" .
Ai: thao Yesu wa aiyaug re caung: pa" Yham mae the' myao mung: yao: re- Tae" gyo: wa,- nao wa ana" no gai: ava"- Qobo dakad' lo: wa,- airu: mangad: re nao wa cetho' xo: ru qhug' li" nae"- ga: ta" ra" .
Ailao"- aiyaug wa thug' lo" mung:- yao: re no gai byid: yaug wa Yesu ngad: rure kheim: so' qo" ra" Yuda qere lo" ta" kyo" ra" .
Airumung: yao: bam wa Dugno: Ba mae Yesu no gai byid' ruyang yao: re yhin" qhid: li" ako" .
Yesu wa yao: bam re- Nga" Pho" wa khonhae" re: mau" zaui" na:- amung: ngore: mau" zaui: ca"- ga: ta" ra" .
Ce: dao: thoe: yang kheim: so' qo" ra" Yuda qe wa yao: re se' nae" je yang: myid: phyid' ako" . Pe"mung: ga"re yao: wa Dugno: Ba: tarha" re lhoe" ruyang za: re: mangad:- Mao" So re yao: Pho" ga: ta" mung:- yao: yao" gaung re Mao" So we' daqi" ngad: ra" khyo" kad' ruyang ngad: ra" .
Airumung: Yesu wa yao: bam re Naonhaung" re ngo dang za: ta" geli"- yao: Zo: wa yao: yao" myid khyo" pe" re: maqo" kad' ngad: ra" . Yao: Pho" kad' na: rure yao: myao: ra" gu: re za: yao: kad' ra"- yao: Pho" kad' rure Yao: Zo: re: kad' ra" .
Pe"mung: ga"re Yao: Pho" wa Yao: Zo: re jhid' de; mung: yao: yao: kad' na: ra" mau" zo" alhab' Yao: Zo: re qhu" byid' ra" . Cetho' je: qi" ra" mau" re zaui: nae" lhao" re:- yao: Zo: re qhu" byid' li" nae" . Amung: naonhaung" wa mug' hao" byaug: li" genae" .
Yao: Pho" wa shid: ra" mo, re tau: to' yu mung:- yao: bam re kao so' byid' ru we' dakhyo:- yao: Zo: re: yao: o ngaui: ra" mo, re kao so' byid' ra" .
Yao: Pho" yao: yao: wa khag' rere: dao: makho' ngad: ra" .
Byu alhab' wa Yao: Pho" re phug' te' byid' ru we' dakhyo:- yao: Zo: rere: phug' te' byid: genae" qhid' mae" yao: Pho" wa dao: kho' nae: akho: akhang" alhab' Yao: Zo: re byid' to" ra" . Yao: Zo: re nga: mayhe' byid: yaug khag' ngadqere: yao: Pho" re nga: mayhe' byid: ngad: ra" .
Naonhaung" re ngo dang za: ta" geli"- nga" dao: thoe re gyo" yu mung:- ngore nhao: ke' ra" yaug re lam" ra" yaug wa apyad ato: kao so' qo" yu: ra"- Shid: rumae" kao so' daui: ru khyo lai: lo va" yaug ngad mung: yao: wa dao: kho' ru maqhug' nae" .
Naonhaung" re ngo dang za: ta" geli"- shid: jo; ra" mo, wa Mao" So: Yao: Zo" thoe re the' gyo: nae" ayo, joe" lo: li" nae"- ai: ayo, wa ana" lhao" joe" ava" . Aimung: ai: thoe re the' gyo" ra" mo, wa kao so' qo" daui: li" genae" .
Yao: Pho" wa yao: yao: kao so' ajhaung ngad: ru we' dakhyo:- yao: Zo: rere: kao so' ajhaung boe" nhao: to" ra .
Yao: wa Byu: Yao: Zo: ngad: ruyang dao: kho' nae" akho: akhang" yao: re ab byid' to" ra" .
Ceru re damug' ge,- shid; jo; ra" mo, alhab' wa yao" thoe re the' gyo: mung:- yao: bam: lab mae" thug' li" genae" ra" yo, khyin: joe" lo: li" nae" .
Gai: ra" mau" zo" kad' ra" mo, wa kao so' daui: ra" khyo- magai: ra" mau" kad' ra" mo, wa dao: phyid' qhug' nae" ra" khyo- daui: to" li" genae" .
Ngo wa ngoyao" kheim: so' khyo" pe" re: maqo" kad'- Mao" So ngore ta" ru we' dakhyo: za: ngo wa dao: kho' ra" . Amung: nga" dao: kho' ru wa din: vang" ra"- pe"mung: ga"re ngo wa ngoyao: myid: o: ra" khyo" kad' ru mangad:- ngore nhao: ke' ra" yaug myid o: rure za: kad' ra" .
Ngo wa ngoyao" gaung re sagse: kham: yu: ngad: re wa nga" sagse: kham: ra" dao: wa tarha" mavao ngad: ra" .
Ngadqere: nga" khyo re sagse: kham byid: yaug gatau dayaug na: ra"- yao: kham: ra" sagse: dao: wa dang: rure ngo ba: .
Naonhaung" wa Yohan jhao" naonhaung" lagyo: nhao: ke' mung:- yao: wa dangman" rure sagse: kham byid' ra" .
Aiwa nga" qhid' mae" byu dayaug yaug: yang sagse: kham byid: qo mung: mangad:- ngo ce: dao: re ta" ru wa naonhaung" khyad' yu: ru qhug' genae" qhid' mae" ngad: ra" .
Yohan wa myishae de, mung: bao: jo; ra" myibaung: ngad: ra" . Naonhaung" wa yao" bo" bao khug mae dazab za: pyo" na nug: ako" .
Ngadqere: Yohan kham byid' ra" sagse: tho' je: qi" ra" sagse: ngo qo" ra" . Ngo kad' ra" mau" wa Nga" Pho" yang ngore nhao: ra" mau" ngad mung:- aijham wa ngore Nga" Pho" yang nhao: ke' ru ngad: rure sagse: qhu" byid' ra" .
Ngo re nhao: ke' ra" Nga" Pho" yao: re:- nga" khyo re sagse: kham byid' ra" . Naonhaung" wa yao" thoe re khonhae" re: magyo" qu" ru we' yao" myo,khung: re mamyao: qu" ko" ngad: ra" .
Yao" mungdao: re: naonhaung" nhag' lam: khug mae make' to: ngad: ako" . Pe"mung: ga"re naonhaung" wa yao" yang nhao: ke' ra" yaug re malam" ko" ngad: ra" .
Naonhaung" wa jham: mugsug' mae apyad ato: kao so' the' myao: li" nae"- ga: myid: jho geyang: jham: mugsug' jham re nghe' xeim: ako" .
Ai: jham: mugsug' jham yao: re:- nga" khyo re sagse: kham byid' ako" . Ngadqere: naonhaung" wa kao so' qo" yu nae" qhid' mae" ngojhao" manug: li" ko" ngad: ra" .
Ngo wa byu: yang caung: khin" nae" khyo re maqho-
ngadqere: naonhaung" pe" ru" ra" byu qe ngad ko" rure ngo ba: ra" . Naonhaung" aung khug mae Mao" So re jhid' de; ra" myid mabo ko" rure ngo ba: .
Ngo wa Nga" Pho" kheim: so' we' joe" li" yaug ngad:- ngadqere: naonhaung" ngore malham: khae: yu ko" ngad: ra" . Dayaug yaug yao: yao" kheim: so' we' joe" li" re wa yao: re naonhaung" lham: khae: yu genae" ngad: ako" .
Naonhaung" wa yao: cao: yao" yang caung: khin" rure kham: yu nae" o mo, ngad: ako" . Ngadqere: date: za: ngad: ra" Mao" So: yang caung: khin" rure qo" kham: yu nae" wa naonhaung" qam: make' ko" ngad: ra" . Airu: angad: re wa naonhaung: ngore khoru: qo" lam" genae" i?
Ngadqere: ngo wa naonhaung" re Nga" Pho" qhid' kheim: mae qobo zhaug' nae" yaug ngad: ein: dajho ge,- naonhaung" re qobo zhaug' nae" yaug wa naonhaung: yao: myid: lao" na ko" ra" Moshe yaug angad: li" nae" .
Naonhaung" Moshe re gaigai: yao: lam" vako" ngad: re wa ngo rere: lam" genae" ngad: ra"- pe"mung: ga"re Moshe wa nga" khyo re tung" to" ra" .
Moshe tung" to" rure naonhaung" malam" gere wa naonhaung" nga" dao: re khoru: qo" lam" genae" i? ga: ta" ra" .
Ai: thao re Yesu wa Galile tham: ( Tiberia tham: ga: re: mhang" ako" ) thoete' khyo gau" ye"lo" ra" .
No phyo: qhug' ra" mo, re gai byid' ra" mug' pho: ve, lho jham re mo, byu qe the' myao gemung:- byu phung: mo" zang Yesu thao cao" ako" .
Yesu wa bug gaung dalam: khyo Do, ye: mung:- yao" mho"zo: qe we' daga" yezaung: jo; ra" .
Lai co' Poe kad' nae" ba na jhao" li" na: ava" .
Yesu qu" ke' re mo, byu qe ajham ataung- yao: jhao" li" na ko" rure myao mung:- Philib re ai: mo, byu qere laug: zho: nae" zo: ve ngonhaung" khai: mae yevai zai laug i? ga: myid' ra" .
( Yesu airu: myid' ru wa Philib re jham" qu" ru ngad: ra" . Yao: wa khoru: kad' nae" rure ba: to: gau ngad: ra" . )
Ailao" Philib wa yaug khao: ngo" re dajhid' jhid' za: byid: zho: nae" lhao" re:- ngaui shid' yo: yang vai: re lhao" re: malaug zai ngad: ra"- ga: phaug' tau" ra" .
Yesu mho"zo: qemae" Simon Petru; yao: nhaung: Andre wa
Bale mug ngo" khai" we' ngo: shid' dau: vin: ra" yauggai nau" dayaug cetau mae na: ra"- ngadqere: aigu" yang za: wa mo,byu qe alhab' qhid' mae" laug nae" mangad:- ga: ta" ra" .
Yesu wa Mo,byu qere zaung nhao ge,- ga: yao: bam re ta" ra" . ( Aimae vahau: gyai yaug: ra" ) Aimung: mo,byu qe alhab' zaung: jo; ako"- Yauggai qe ngo" taung ko ngad: ako" .
Yesu wa ai: mug re yu: yu mung: Mao" So re jeju bin: caung: byid: lao"- aimae zaung: jo, ko" ra" mo, byu qere gae byid' ra" . Ngo: rere: ai we' dakhyo: kad' ra"- Mo,byu qe wa yao: bam o: nho" zo" ako" .
Yao: bam alhab' mo, zo" gyi: vagelao"- Yesu wa amyid: avho: maboe" vashao:- zo" tang" ra" aje, aman" jham re gaug: zhang: yu ge,- ga: yao" mho"zo: qere ta" ra" .
Aimung: yao: bam wa alhab' re gaug: zhang: yu ko" re- bale mug ngo" khai" mae" mo, byu qe zo" tang" ko" ra" aje, aman" jham daxe: shid' gyan byang" sho' qo" gaug: zhang: yu: ako" .
Yesu kad' ra" ce: mug' pho: ve, lho re the' myao ko" ra" mo,byu qe wa Ceyaug wa dang za: mug: myid dao khyo joe" li" nae" ga: ta" to" ra" lapa yao: ngad nhaung? ga: ta" ako" .
Yesu wa yao: bam li" taung" yu yang:- maqad maqui" kho: kham kad' nhao: li" genae" rure ba mung:- bug gaung khyo yao: za: dam: do, ye" lo" ra" .
Myi" thao joe" lao"- Yesu mho"zo: qe wa Galile tham: khyo gyo" ye" lo" mung:-
lha dakhye' dao yedo; zaung yang:- tham: thoete' mae" Kapena-um khyo dam: tug' gau" phao: lo" ako" . Mug: cad' lo ngadqere: Yesu wa yao: bam jhao" majoe" lo shingad: ra" .
Ai: au: re la qam" hug' lo mung:- tham: mae bang: lhung" to" li" ra" .
Mho"zo: qe wa khyo sam byid man: vha" ko bin: gau" lo" gethao re- Yesu wa qid dao mae khyo su" lo: na mung:- lha khyo te' lo: na: rure yao: bam myao gelao"- yao: bam wa gyaug: din: pye' ako" .
Yesu wa dagyaug ge,- ngo angad: ga: yao: bam re ta" ra" .
Ailao"- yao: bam wa Yesu re ngaui bau: za: lha dao khyo lham: to' yu: ako" . Ailao"jao"- lha wa yao: bam thang nug: ra" jo, qo khyo joe" lo: ra" .
Thao: ba re tham: thoete' mae thang: na geco' ra" mo,byu qe wa aitau mae lha dakhye' za: jo; rure myid: beim" li" ako" . Amung: ai: lha dao mae Yesu maye: bozaung lo:- yao" mho"zo: qeza: gau" lo" ko" rure yao: bam ba: ako" .
Ngadqere: Tiberia te' mae" lha jham wa Yesu jeju bin: caung: byid: thao re mo,byu qe mug zo" gyi: ko" ra" jo, qo nhae khyo joe" lo: ako" .
Mo,byu qe wa aitau mae- Yesu re:- yao" mho"zo: qere: mana loko" ga" rure ba gelao"- yao: bam wa ai: lha jham: dao mae yedo; zaung mung:- Yesu re qho nae" qhid' mae" Kapena-um khyo gau" de; ye" ako" .
Mo,byu qe wa tham: thoete' mae Yesu re yemyao gelao"- yao: bam wa Mho" pho" we"- nao cekhyo khonhae" joe" lo: i? ga: yao: re myid' ako" .
Yesu wa Naonhaung" re ngo dang za: ta" geli"- naonhaung" ngore qho ko" ru wa ngo kad' qhu" ra" mug' pho: ve, lho jham: lajheim: re ba: gyo: geyang: mangad: ko" ngad: ra" . Naonhaung" o: ra" nho" mug qo" zo" gyi: geyang: angad ko" ra" .
Bab: qeim: lo" ba: ra" zo: ve qhid' mae" qam: dake' ge,- Mabab maqeim: lo" ra" apyad ato: kao so' zo: ve qhid' mae" qam: ke' ge,- Byu: Yao: Zo: wa ce: zo: ve naonhaung" re byid' li" nae" . Pe"mung: ga"re Pho" Mao" So wa yao: myid vang" ra" aso: dazid re yao" dao mae thaung" te' to" ra" .
Airumung: yao: bam wa Mao" So o: ra" mau" re qo" zaui: nae" qhid' mae" ngonhaung" khoru: kad' nae" i? ga: Yesu re myid' ako" .
Yesu wa Naonhaung" re zaui: nhao: ra" Mao" So o: ra" mau" wa yao" yang nhao: ke' ra" yaug re lam" nae" qhid' mae" ngad: ra" ga: tau" ra" .
Yao: bam wa Ngonhaung" nao re lam" nae" qhid' mae" nao ngonhaung" re pe" ve, lho kad' qhu" nae" i? Nao pe" mau" kad' nae" i? ga: phaug' tau" ako" .
Jham: mugsug' mae Mao" So wa yao: bam re mug: gaung mae" mug byid: zho" ra"- ga: ta" to" ru we' dakhyo:- ngonhaung" phug' phyid' qe wa din"pyad' yo mae Mana mug zo: vako" ra" ga: phaug' tau" ako" .
Yesu wa Ngo naonhaung" re dang za: ta" geli"- Moshe naonhaung" re byid' ru wa mug: gaung mae" mug mangad:- ngadqere: nga" Pho" wa naonhaung" re mug: gaung mae" mug agyang" byid: yaug ngad: ra" .
Pe"mung: ga"re Mao" So byid' ra"ai: zo: ve agyang" wa mug: gaung mae" gyo" li" mung:- Myid gaung byu qere kao so' byid' ra" yaug ngad: ra"- ga: ta" ra" .
Yao: bam wa Nhag' bo we"- ngonhaung" re ce: mug khonhae" re: byid' na la,- ga: mho' ako" .
Yesu wa yao: bam re Ngo wa kao so' zo: ve ngad:- ngojhao" li" ra" yaug wa khonhae" re: vae: mamoe; nae"- ngore lam" ra" yaug wa khonhae" re: qid mashab' nae"-
Ngadqere: naonhaung" wa ngore myao gengadqere: malam" genae"- ein: ngo naonhaung" re ta" va" .
Nga" Pho" yang ngore byid' to" ra" mo, yaug khao: ngo" ngojhao" li" li" genae" . Ngo jhao" li" ra" yaug khag' rere: ngo khonhae" re: manhao: tug' ke' nae" .
Pe"mung: ga"re ngo wa ngoyao: myid o: ra" khyo" kad' nae" qhid' mae" mug: gaung khyo" gyo" li" ru mangad:- ngore nhao: ke' ra" yaug: myid o: ra" khyo" kad' nae" qhid' mae" gyo" li" ru angad:-
Ngo re nhao: ke' ra" yaug myid o: ru wa yao" yang ngore byid' to" ra" mo, alhab' mae" dayaug rere: majeim: nhao lo:- lo" thao" ra" ba na mae shid: rumae" dam: daui: to" li" nhao nae" qhid' mae" ngad: ra" .
Pe"mung: ga"re nga" Pho" myid o: ru wa Yao: Zo: re myao: ra" mo, alhab' wa lam" mung: apyad ato: kao so' qo" yu genae" qhid' mae" ngad: ra" . Amung: ngo wa lo"thao" ra" ba na mae shid: rumae" kao so' daui: to" li" nhao nae"- ga: ta" ra" .
Ailao" Yesu wa ngo wa mug: gaung mae" gyo" li" ra" mug ngad:- ga: ta" ra" dao" yang mo,byu qe wa nyhung: li" ako" .
Aimung: yao: bam wa ceyaug wa Yoseb: yao: zo: Yesu mangad: i? Yao: pho" yao: myhi" tao rere: ngonhaung" ba: mangad: i? Aire khoru: mung: ngo wa mug: gaung mae" gyo" li" yaug ngad: ga: yao: ta" i? ga: ta" ako" .
Yesu wa naonhaung" yao: cao: nyhung: na: ru thang: pye' ge, .
Ngo re nhao: ke' ra" Pho" yang ngojhao" malao" te' byid: re khag' re: ngojhao" maqo" te' li" ngad: ra" . Ngo wa ngojhao" li" ra" yaug re lo" thao" ra" ba na mae shid: rumae" daui: to" li" nhao nae"-
Byu yaug khao: ngo" wa Mao" So: yang mho" byid' ru qhug' li" genae"- ga: lapa qe tung" to" ako" . Nga" Pho" ta" ra" dao: re the' gyo: mung:- zhao: yu: ra" yaug wa ngojhao" li" ra" .
Ceru: ta" ru wa Mao" So re myao: qu" byu dayaug yaug na: ein: khyo" ngo ta" nug: ru mangad:- Mao" So mae" joe" li" ra" yaug za: Pho" re myao: qu" ra" .
Naonhaung" re ngo dang za: ta" geli"- Lam" ra" yaug wa apyad ato: kao so' qo" ra" .
Ngo wa kao so' mug ngad:-
Naonhaung" phug' phyid' qe wa din"pyad' yo mae Mana mug re zo: gengad yang: re:- yao: bam shid: lo" byaug: ako" .
Ngadqere: mug: gaung mae" gyo" li" ra" ce: mug re zo" ra" yaug wa mashid nae" .
Ngo wa mug: gaung mae" gyo" li" ra" kao so' mug ngad:- ce: mug re zo" ra" yaug wa apyad ato kao so' daui: na: li" nae"- ngo byid: nae" ra" mug wa myid gaung byu qe daui: na nae" qhid' mae" nga" gaung sho: ngad: ra"- ga: ta" ra" .
Ailao" yao: bam wa- ngonhaung" re yao" gaung sho: khoru: qo" byid: zho: nae" ga" laug i? ga: ta" mung: yao: bam yao: cao: ayo: athaung" jho" ta" ngag: qhid: li" ako" .
Yesu wa yao: bam re- Naonhaung" re ngo dang za: ta" geli"- naonhaung" wa Byu: Yao: Zo" nho: gaung sho: re mazo:- yao" sa: re mashaug' ko" re wa naonhaung" yao" khug mae kao so' mabo genae"-
Nga" gaung sho: re zo: mung:- nga" sa: re shaug' ra" yaug khag' ngadqere: apyad ato: kao so' qo" ra" . Aimung: lo" thao" ra" ba na mae ngo wa yao: re shid: rumae" daui: li" nhao nae" .
Pe"mung: ga"re nga" gaung sho: wa zo: ve agyang" ngad:- nga" sa: re: shaug' ja: agyang" ngad:-
Nga" gaung sho: re zo: mung:- nga" sa: re shaug' ra" yaug khag' ngadqere: yao: wa nga" khug mae kao so' daui mung:- ngore: yao: mae kao so' daui: na: ra" .
Daui: na: ra" nga" Pho" wa ngore nhao: ke' mung: yao" mathao: yang ngo wa kao so' daui: na: ru we' dakhyo:- nga" gaung sho: re zo" ra" yaug khag' ngadqere: nga" mathao: yang kao so' daui: na: li" nae" .
Ce: mug wa mug: gaung mae" gyo" li" ra" zo: vae ngad: ra"- naonhaung" phug' phyid' qe zo: mung:- thao re shid: lo" ba: ra" ai: mug ru" ru mangad:- ce: mug re zo" ra" yaug wa apyad ato kao so' daui: na: li" nae"- ga: ta" ra" .
Ceru wa Kapena-um vogaung: mae" Tarha" Jung Yham mae mho" shid' na: ra" au:- Yesu ta" ra" dao: ngad: ra" .
Yao" thao cao" ra" mo, myo: sho' wa cedao: re the' gyo: gelao"- ce: mho" shid' khyo wa saung" qug' ra"- Khag' qo" kham: yu nae" i? ga: ta" ako" .
Yao: bam airu: nyhung: na ko" rure Yesu ba mung: yao: bam re- Ce: dao" yang naonhaung" qam: shan vako" i?
Byu: Yao: Zo: wa azhao yao: na: ra" jo, qo khyo dam: do, lo" rure naonhaung" myao gelao"- khoru: ein genae" i?
Kaoso' daui nhao: ru wa Mao" So: Byo ngad: ra"- Byu: qam: so' yang pe" maqo" kad' ngad: ra" . Naonhaung" re ngo ta" kyo" ra" mungdao: jham wa kao so' daui nhao: ra" Mao" So: Byo re qo" nhao: ra" .
Ngadqere: naonhaung" mae" damyo" wa malam" ko" ngad: ra"- ( Malam" ra" mo, khobam ngad ko" ru we' yao: re ab byid' pye' nae" yaug khag' ngad: rure re:- Yesu yao: sao qhid' mae" ba: to: va" ra" . )
Byu dayaug re Pho" yang ngojhao" li" nae" khyo" makad' byid: ngad: re wa khag' re: ngojhao" qo" li" genae" mangad:- ein: naonhaung" re ngo ta" ru wa cemung: yang: ta" ru ngad: ra"- ga: Yesu xo' ta" ra" .
Ce: dao: thoe: yang Yesu nho: thao cao" mo, myo: sho' wa dam: phaug' phao: lo" gemung:- yao" thao macao" lo: gengad: ra" .
Aimung: Yesu wa mho"zo: daxe: shid' yaug re- Naonhaung" re: phao: lo" nug ko" i? ga: myid' ra" .
Simon Petru wa Asang we"- ngonhaung" khag' jhao" ba: lo" nae" i? Nao wa apyad ato kao so' daui nhao: ra" mungdao: qo" yaug ngad: ra" .
Nao wa Mao" So mae" joe" li" ra" Gyang" Lho" ra" yaug ngad: rure ana" ngonhaung" lam" mung: ba: bam va"- ga: ta" ra" .
Yesu wa Naonhaung" daxe: shid' yaug re ngo khyin: yu: mangad: i? Ngadqere: naonhaung" mae" dayaug wa Min: Yui ngad: ra"- ga: phaug' tau" ra" .
Yesu wa Simon Iskarud yao: zo: Yuda; khyo re ta" na: ru ngad: ra" . Pe"mung: ga"re Yuda wa mho"zo: daxe: shid' yaug mae" dayaug ngad sho' ngadqere:- yao: re ab byid: nae" yaug ngad: ra" .
Ai: thao Yesu wa Galile mung" khaung: mae su" gam" qin" ra" . Pe"mung: ga"re kheim: so' qo" ra" Yuda qe wa- Yesu re se' pye' nae" qhid' mae" seim" na geyang:- yao: wa Yuda mung" khaung: mae manug: su" qin" ru ngad: ra" .
Yuda qe: Zaung Khyae: Poe kad' nae" ba na jhao" li" na: ra"- aimung: Yesu yao: nhaung: bam wa-
Nao kad' ra" mau" zo" jham re ni" mho"zo: qe the' myao: lo" genae" qhid' mae" cemung" mae" thug' mung:- Yuda mung" khyo ye" lo" wa, .
Mang qi: nug: ra" yaug khag' ngadqere: yao: kad' ra" mau" re anyham: avho' mae pe" re: malhaung" kad' gengad: ra"- nao wa ai: mau" jham re kad' na: ruyang ni" khyo re mug: myid byu qe alhab' mo,- ba sho' kad' wa, ga: ta" ako" .
( Yesu yao: nhaung: bam lhao" re:- yao: re malam" ko" ngad: ra" . )
Yesu wa yao: bam re- Nga" ayo, majoe" shi:- naonhaung" ayo, kam" wa khonhae" re: ngad: ako" .
Mug: myid byu qe wa naonhaung" re magai: nghang: ngad: ra" . Ngo re kam" wa nghang" ako"- pe"mung: ga"re ngo wa yao: bam: lo, mau" magai: rure ta" na: ruyang ngad: ra" .
Ai: poe khyo naonhaung" ye: ge,- nga" ayo, majoe" shimung:- ngo wa poe khyo maye: nae"- ga: ta" ra" .
Yesu wa airu: ta" mung:- Galile mung" mae thang: na: jo; ra" .
Ai: poe khyo yao: nhaung: bam ye" lo" gethao re Yesu re: ai: poe khyo anyham: avho' kad' mung: sae za: ye" lo" ra" .
Kheim: so' qo" ra" Yuda qe wa- poe mae Yesu re qho mung:- yao: khai: mae ngad: ra" i? ga: myid' ako" .
Mo,byu qe: phaung mae Yesu khyo re sae sae za: gyai jho" ta" na: ako" . Mo,byu qe daqhae: wa Yao: wa byugai ngad: ra"- ga: ta" ako" . Ngadqere: gatau daqhae: wa Byugai mangad:- yao: wa mo, byu qere khyonghung: jhui" nghung" na yaug ngad: ra"- ga: ta" ako" .
Ngadqere: yao: bam wa- kheim: so' qo" ra" Yuda qere gyaug geyang:- Yesu khyo re de: de: za: mata" ko" ngad: ra" .
Poe ba na agaung: ba lai lao"- Yesu wa Caung: pa" Yham khyo ye: mung:- mho" shid' qhid: na: ra" .
Yuda kheim: so' qo" ra" mo, wa qi: sho' mug' hao" byaug ko" ru we' Ceyaug wa dalhang re: mamho" zhao: yu: qu" ru khoru: mung: ceqhi" sho' ba: ra" i? ga: ta" ako" .
Yesu wa Ngo mho" shid' ra" khyo wa ngoyao" mho" shid' khyo mangad:- ai wa ngore nhao: ke' ra" Mao" So mae" li" ra" mho" shid' khyo ngad: ra" .
Mao" So myid o: ra" khyo re kad' nae" kao bau: ra" yaug khag' ngadqere:- ngo mho" shid' ru wa Mao" So mae" li" ra" mho" shid' khyo ngad: ra" i? Ngoyao" mho" shid' khyo ngad: ra" i? ga" rure ba: kho' yu: li" nae" .
Yao: yao" akho: akhang" khyo" jhau: ra" yaug wa yao: yao" phungbao qo" nae" qhid' mae" qam: ke' ra" . Ngadqere: yao: re nhao: ke' ra" yaug: phungbao qo" nae" qhid' mae" myid o: ra" yaug wa din: man" ra" yaug ngad: ra"- yao: mae mhug' pyag' ru pe" mabo ngad: ra" .
Moshe wa naonhaung" re Tarha" byid' ra" mangad: i? Ngadqere: naonhaung" mae" dayaug re: ai: Tarha" re maphug' cao" ko" ngad: ra" . Naonhaung" wa ngore pe"mung: se' pye' nae" seim" na ko" i? ga" ta" ra" .
Ailao"- mo,byu qe wa Nao wa yui vao: jaung" yaug ngad: ra"- nao re se' pye' nae" khag' seim" na: ra" i? ga: tau" ako" .
Yesu wa Ngo Dugno: Ba mae mug' pho: ve,lho dalam: za: kad' qhu" re naonhaung" alhab' mo, mug' hao" byaug: ako"- ga: phaug' tau" ra" .
Moshe wa naonhaung" yauggai zo: qere au: qid lhai: nae" qhid' mae" naonhaung" re amyin" byid' to" ra"- ( gaigai: yao: ga" re wa Dugno: Ba mae au: qid lhai" ru kad' ako"- aire qhid yaug wa Moshe mangad:- naonhaung" phug' phyid' qe ngad: ako" . ) Airumung: naonhaung" wa Dugno: Ba mae yauggai zo: re au: qid lhai: khyo kad' byid' ako" .
Airu: naonhaung" wa Moshe Tarha" re mashad' lhoe" nae" qhid' mae" Dugno: Ba mae yauggai nau" dayaug re au: qid lhai: khyo byid: ko" re wa ngo Dugno: Ba mae byu dayaug re no saug za: gai byid' ruyang naonhaung" wa ngore pe"mung: nhag' yo: ko" i?
Adao: pyae ave, re qu" yang: dao: dakho' ge,- Dangman" ra" khyo" dao: kho' ge,- ga: yao: bam re ta" ra" .
Yerusalem mae" mo, byu qe daqhae: wa Kheim: so' qo" ra" mo, se' pye' nae" seim" ko" ra" yaug wa ceyaug mangad: i?
Qu" ge,- yao: wa de: de: za: kho" kyo" na: ra"- yao: bam wa yao: re khag' pe" maga: genhaung i? Yao: wa Meshia ngad: ra" ga" rure yao: bam gaigai: yao: ba geyang: ngad: laug i?
Ceyaug khai: mae" ngad: rure wa ngonhaung" ba: ra" . Ngadqere: Meshia joe" li" re wa yao: khai: mae" joe' li" rure khag' re: maba genae"- ga: ta" ako" .
Yesu wa Caung: pa" Yham mae mho" shid' na: au:- thoe qi: we' Naonhaung" ngore gaigai: yao: ba: ako"- ngo khai: mae" ngad: rure naonhaung" ba: ako" . Ngo wa ngoyao" akho: akhang" khyo" joe" li" ru mangad:- ngore nhao: ke' ra" yaug wa dangman" ra" yaug ngad: ra"- naonhaung" wa yao: re maba ko" ngad: ra" .
Ngadqere: ngo wa yao: mae" joe" li" yaug ngad: ru we' yao: wa ngore nhao: ke' yaug ngad: ruyang ngo wa yao: re ba: ra"- ga: ta" ra" .
Ailao" yao: bam wa Yesu re taung" yu nae" seim" ako" . Ngadqere: yao" ayo, majoe" shiyang: yao: re khag' re: maqo" taung: ko" ngad: ra" .
Mo,byu qemae" myo: sho' mo, Yesu re lam" ko" ru we' Meshia joe" li" lao"- yao: wa ceyaug kad' qhu" ra" ve,lho tho' je: myo: sho' ve,lho kad' qhu" li" li" nae" i? ga: ta" ako" .
Mo,byu qe Yesu khyo re airu: jho" so' na: rure Pharishe qe the' gyo: ge mung:- yao: bam: khinjaung qi: qe wa Yesu re taung: nae" qhid' mae" gug: gam gyezo: qe damyo" re nhao: ke' ako" .
Yesu wa Ngo wa naonhaung" we' dayo, zo: na mung:- ngore nhao: ke' ra" yaug jhao" dam: lo" zai ngad:-
Ailao" naonhaung" wa ngore qho: li" genae"- ngadqere: naonhaung" ngore mamyao genae"- pe"mung: ga"re ngo na: ra" jo, qo khyo naonhaung" maqo" ye: geyang: ngad: ra"- ga: ta" ra" .
Kheim: so' qo" ra" Yuda qe wa- Ngonhaung" maqho: myao losho'- yao: wa khai: khyo ye: nae" ga" laug i? Ngonhaung" Yuda byu qe na: ra" Greeg vogaung: jham khyo ye: mung:- Greeg byumyu" qere yemho" shid' byid: nae" ga" laug i? ga: yao: cao: jho" myid' ako" .
Yao: wa ngonhaung" yang yao: re qho ngadqere: maqhug' genae" . Aimung: yao: joe" na: jo, nae" jo, qo khyo ngonhaung" maqo" ye: genae"- ga: ta" ra" . Yao: pe" ga: nug: laug i? ga: jho" ta" ako" .
Poe lo" thao" ba- poe mae" je: akhyag: ra" ba na mae Yesu wa to" ye, mung:- Qid shab' ra" yaug khag' ngadqere: ngojhao" lo mung: shaug' ge,
Jham: mugsug' mae tung" to" ru we' dakhyo:- ngore lam" ra" yaug khag' ngadqere: yao" aung khug nhag' lam: mae" kaoso' qid zo: gyaung: yug: thug' li" na: ra"- ga: thoe qi: we' ta" ra" .
Yesu airu: ta" ru wa yao: re lam" ra" mo, qo" khae: yu genae" ra" Byo re qang yang: ta" ru ngad: ra" . Ai: ayo, re Yesu wa phungbao byid' ru maqhug' shimung: yang: Byo mabyid' to: shingad: ra" .
Mo, phaung mae" mo, byu qe damyo" wa ce: dao: re the' gyo: gelao"- ceyaug wa gaigai: yao: lapa ngad: ra"- ga: ta" ako" .
Amung: gatau damyo" wa Yao: wa Meshia ngad: ra" ga: ta" mung:- gatau damyo" wa- Dang za: Meshia wa Galile mung" mae" thug' li" nae" mangad:-
Jham: mugsug' mae Meshia wa kho: kham myid: zo: ngad: li" nae"- Davi na: lo: ra" Betlehem vogaung: mae khau: li" zai ngad:- ga: ta" to" ra" mangad: i? ga: ta" ako" .
Aimung: mo,byu qe wa Yesu mathao mae majho" vang" gemung:- phung: jho" kho' lo" ako" .
Damyo" wa Yesu re taung: nug: ako"- ngadqere: khag' re: yao: re maqo" zaui: ko" ngad: ra" .
Gug: gam gyezo: qe dam: tug' joe" lo gelao"- khinjaung qi: qe we' Pharishe qe wa yao: bam re- yao: re naonhaung" pe"mung: mataung" lo ko" i? ga: lham: myid' ako" .
Yao: bam wa ceyaug re" ru: khag' re: mamho" byid' qu" gengad: ra"- ga: phaug' tau" ako" .
Ailao" Pharishe qe wa yao: bam re Naonhaung" rere: yao" yang lham: mhug' pyag' vanhaung i?
Kheim: so' qo" ra" mo, we' Pharishe qemae" yao: re lam" ra" byu dayaug yaug na: ga" rure naonhaung" gyo" qu" ko" i?
Ce: mo,byu qe wa Moshe Tarha" re maba gemung:- Mao" So: nhang: kheim: qao: mae ngad: ako"- ga: ta" ako" .
Qhid' phyao: Yesu jhao" yeqhug' qu" ra" Nikodi ga" ra" Pharishe dayaug na: ra" .
Nikodi wa ngonhaung" tarha" jo; ru we' dakhyo: ga" re byu dayaug re sao qhid' shi" maca: qu" lo: yao: re dao: maqo" phyid' ngad: ra"- ga: ta" ra" .
Yao: bam wa Nao re:- Galile byu ngad: i? Jham: mugsug' mae xeim: qu" wa,- Galile mung" mae" lapa dayaug re: mathug' li" qu" rure nao myao: li" nae"- ga: yao: re ta" ako" .
( Ai: thao yao: bam alhab' mo, yao: yao" yham khyo phao: lo" ako" . Ngadqere: Yesu wa Zhan: lun: bam khyo ye" lo" ra" .
Thao: ba ne, seim no' mae" Yesu wa Caung: pa" Yham khyo dam: ye" lo" ra" . Mo,byu qe alhab' mo, wa Yesu jhao" zang" ham: li" gemung:- Yesu wa zaung: jo, yang: yao: bam re mho" shid' byid' ra" .
Jham: Tung" Pho" qe we' Pharishe qe wa- su: lao we' shad' na: au: the' taung" yu: ra" myiqe: dayaug re jhui" li" mung:- yao: bam alhab' mo; qhid' kheim: mae ai: myiqe: re yhe' to" ako" .
Aimung: yao: bam wa Yesu re- Mho" pho" we"- ce: myiqe: wa su: lao we' shad' na: au: yao: khyag' myao yang: taung" to" ako" .
Airu" ra" myiqe: re wa laug baui: yang pye' se' pye' ca"- ga: Moshe wa Kham" To" Ra" Tarha" mae amyin" byid' to" ra"- ana" nao wa khoru: ein: ta" nae" i? ga: myid' ako" .
Yao: bam ceru: ta" ko" ru wa Yesu re qobo qo" zhaug' nae" qhid' mae" ta" ru ngad: ako" . Yesu kam wa gam" mung: yao" lo,nyhug' yang myid gaung mae khyang" tung" na: ra" .
Ai: tau mae ye; jo; ra" mo, wa Yesu re dao: myid: paug' myid: mung: kad' ako" . Ailao" Yesu wa tau: qu" ke' mung:- yao: bam re Naonhaung" mae" qobo mashad' ra" yaug: yang shi" sao qhid' ai: myiqe: re laug baui: yang pye' ge,- ga: ta" ra" .
Ai: thao Yesu wa dam: gam" lo" mung: myid gaung mae thug' khyang" na: ra" .
Yao: bam wa cedao: re the' gyo: gelao"- qi: mo, shi" sao qhid' ai: tau mae" thug' lo" mung:- yao: bam alhab' mo, dayaug: thao dayaug thug' lo" byaug: ako" . Yesu za: dang: jo, mung:- ai: myiqe: wa aimae ye; jo; ra" .
Ailao" Yesu wa tau: qu" ke' mung: myiqe: re- yao: bam khai: lo" vako" ra" i? Nao re dao: phyid' nae" dayaug re: mana i? ga: myid' ra" .
Ai: myiqe: wa Nhag' bo we"- dayaug re: mana ga: tau" ra" . Ailao" Yesu wa Ngo re:- nao re dao: maphyid' nae"- Lo" se,- qobo dadam: kad' lo- ga: ai: myiqe: re ta" ke' ra" . )
Yesu wa Pharishe qere Ngo wa mug: myid dao: nho: bo" bao ngad:- nga" thao cao" ra" yaug khag' ngadqere: kao so' bo" bao qo" yu mung:- mug: cad' mae khonhae" re: masu: nae"- ga: ta" ra" .
Ailao" Pharishe qe wa Yesu re- Nao wa naoyao" khyo re sagse: kham: na: ra"- aimung: ni" sagse: kham: ru wa tarha" mavao ngad: ra"- ga: ta" ako" .
Yesu wa Ngo wa- ngoyao" khyo re ngoyao: sagse: kham ngadqere: nga" sagse: kham dao: wa tarha"vao: ra"- pe"mung: ga"re ngo khai: mae" li" ru ngad: ru we' khai: khyo lo" zai ngad: rure ngo ba:- naonhaung" wa ngo khai: mae" joe" li" mung:- Khai: khyo lo" nae" rure maba ngad: ako" .
Naonhaung" wa xao su byu: li khyo" za: dao: kho' ako"- ngo wa khag' rere: dao: maphyid'-
Ngadqere: ngo dao: phyid' ngad: re wa ngo dayaug za: dao: phyid' ru mangad:- ngore nhao: ke' ra" Nga" Pho" we' daga" dao: phyid' ru ngad mung:- nga" dao: phyid' ru wa dangman" ra" .
Sagse: shid' yaug: dao: jho" zhaung: lao" wa Tarha" vao:- ga: naonhaung" tarha" mae tung" to"ako" .
Ngo wa ngoyao" khyo re sagse: kham: ra"- amung: ngore nhao: ke' ra" Nga" Pho" re: nga" khyo re sagse: kham: ra"- ga: ta" ra" .
Yao: bam wa Ni" pho" khai: mae i? ga: yao: re myid' ako" . Ailao" Yesu wa naonhaung" ngo rere:- nga" Pho" rere: maba ngad: ako"- naonhaung" ngore ba ko" ngad: re wa Nga" Pho" rere: naonhaung" ba genae" ngad: ra"- ga: yao: bam re tau" ra" .
Ce: dao: jham alhab' wa Yesu Caung: pa" Yham mae" alu: ngaui ban" jham zhaung: to: ko" ra" qe, mae mho" shid' na: ra" au: ta" ra" dao: jham ngad: ra" . Yao" ayo, majoe" shiyang: yao: re khag' yang re: mataung: ko" ngad: ra" .
Aimung: Yesu yao: bam re dam: ta" ru wa- ngo wa phao: lo" zai ngad:- naonhaung" wa ngore qho: li" genae"- ngo ye" lo" ra" jo, qo khyo naonhaung" maqo" ye: ko" ngad: ra"- ga: ta" ra" .
Airumung: kheim: so' qo" ra" Yuda qe wa Ngo ye"lo" ra" jo, qo khyo naonhaung" maqo" joe" genae" ga: yao: ta" ra" . Ce wa yao: yao" gaung re yao: yao: se' shid nae"- ga: ta" nug: ru laug i? ga: ta" ako" .
Yesu wa Naonhaung" wa ce: o: gye, mug: myid we' sin" ra" mo, ngad: ako"- ngo kam" wa tho' mae" joe" li" ru ngad:- naonhaung" wa ce: mug: myid mae" mo, ngad: ako" . Ngadqere: ngo wa ce: mug: myid mae" mangad:-
Aimung: naonhaung" wa yao: yao" qobo mae shid: li" genae"- ein: naonhaung" re ngo ta" va" . Ngo wa Ngo- ga: yaug ngad: rure naonhaung" malam" ko" re wa naonhaung" wa yao: yao" qobo mae shid: li" genae"- ga: ta" ra" .
Yao: bam wa Nao khag' ngad: i? ga: yao: re myid' ako" . Ailao" Yesu wa yao: bam re Naonhaung" re ngo sao qhid' mae" ta" kyo" to: gau ngad va"- ga: tau" ra" .
Naonhaung" khyo re ngo ta" nae" khyo myo: sho' jo; ra"- naonhaung" re dao: phyid' nae" rure: myo: sho' jo; ra" . Ngadqere: ngore nhao: ke' ra" yaug wa dangman" ra" yaug ngad mung:- ngo wa yao: mae" the' gyo" yu: ra" gu: reza: mug: myid byu qere ta" kyo" ru ngad:- ga: ta" ra" .
Yesu wa Pho" khyo re ta" kyo" na: rure yao: bam maba: gyo: ko" ngad: ra" .
Airumung: yao: wa Byu: Yao: Zo: re naonhaung" tau: to' to: gelao"- Ngo wa Ngo ga: yaug ngad: rure naonhaung" ba: li" genae" . Ailao" ngo wa Nga" Pho" yang mho" byid' to" gu: reza: ta" mung:- ngo wa ngoyao" kheim: so' khyo" yang pe" daja: re: makad' rure ba: li" genae"- ga: yao: bam re ta" ra" .
Amung: ngore nhao: ke' ra" yaug wa ngo we' daga" ngad: na: ra"- ngo khonhae" re: yao: o ngaui: rure zaui" na: ruyang yo: wa ngoyao: reza: mashapye' to: ngad: ra"- ga: ta" ra" .
Yesu ta" ra" dao: aijham re the' gyo" ra" mo, myo: sho' wa yao: re lam" ako" .
Airumung: Yesu wa yao: re lam" ko" ra" mo, re- Naonhaung" nga" mho" shid' dao: re phug' cao" ko" re wa naonhaung" wa nga" mho"zo: gyang" qe ngad: ako" .
Naonhaung" wa ai: dangman" rure ba: li" genae"- amung: ai: dangman" ru wa naonhaung" re lhoe' ke' byid' li" nae"- ga: ta" ra" .
Ailao" yao: bam wa Ngonhaung" wa Abraham nho: myid: zo: qe ngad: ra"- ngonhaung" wa khag' jeim re: madoe; qu"- aire naonhaung" re lhoe' ke' byid' li" nae"- ga: nao ta" ru wa pe" re ta" nug: i? ga: myid' ako" .
Yesu wa yao: bam re Naonhaung" re ngo dang za: ta" geli"- Qobo kad' ra" yaug khag' ngadqere: qobo: nho: jeim ngad: ra" .
Jeim wa dinkhu: mae khonhae" re: maqo" na ngad: ra"- yao: zo: kam" wa khonhae" re: qo" na: ra" .
Yao: zo" yang naonhaung" re lhoe' ke' byid' ngad: re wa loe; beim: li" genae" .
Naonhaung" wa Abraham: nho: yao: zo: qe ngad: rure ngo ba:- ngadqere: naonhaung" wa nga" mho dao: re makhae: yu nug gemung: yang: ngore se' pye' nae" seim" na: ako" .
Ngo wa Pho" yang ngore qhu" byid' ra" gu: re ta" ra"- naonhaung" kam" wa naonhaung" yao: pho" yang ta" ra" gu: re kad' ako"- ga: ta" ra" .
Yao: bam wa Ngonhaung" pho" wa Abraham ngad:- ga: yao: re tau" ako" . Yesu wa naonhaung" wa Abraham nho: myid: zo: qe gaigai: yao: ngad ko" ngad: re wa Abraham kad' ra" mau" jham re naonhaung" kad' li" genae" .
Ngo kad' ra" gu: alhab' wa Mao" So mae" the' gyo" yu: ra" khyo re naonhaung" re ta" kyo" na: ru ngad: ra"- ngadqere: naonhaung" wa ngore se' pye' nae" seim" na: ako" . Abraham wa airu: makad' lai: lo ngad: ra" .
Naonhaung" wa naonhaung" yao: pho" kad' lai: lo: ru we' dakhyo:- kad' na: ako"- ga: ta" ra" . Yao: bam wa- Mao" So yao: za: nganhaung" nho: dayaug za" Pho" ngad mung: ngonhaung" wa yao" yauggai zo: agyang" qe ngad:- ga: phaug' tau" ako" .
Ailao" Yesu wa yao: bam re- Mao" So wa naonhaung" yao: pho" ngad: re wa ngore jhid' de; genae" ngad: ra" . Pe"mung: ga"re ngo wa Mao" So mae" joe" li" mung:- ana" cemae ngad va"- ngo wa ngoyao" akho: akhang" khyo" joe" li" ru mangad:- Mao" So wa ngore nhao: ke' ra" .
Ngo ta" ra" dao: re naonhaung: pe"mung: maba: gyo: ko" i? Pe"mung: ga"re aiwa nga" mungdao: naonhaung" maqo" tho' tae" gyo" yu geyang: ngad: ako" .
Naonhaung" wa naonhaung" yao: pho" ai: min: yui: nho: myid: zo: qe ngad gemung:- naonhaung" yao: pho" myid: o: ra" khyo re cao" nug mo, ngad: ako" . Yao: wa sao qhid maqhid mae" byu se' yaug ngad: ra" . Yao: mae dangman" ru mabo: ruyang yao: wa dangman" ra" shad' mae khonhae" re: mana: qu" ngad: ra" . Yao: mungdao: ta" lao" yao: wa yao" ave, ngad: ru we' dakhyo:- kad' na: ru ngad: ra"- pe"mung: ga"re yao: wa mhug' hab' ngad mung: mhug' hab' qe alhab' mo; yao: pho" ngad: ra" .
Ngadqere: ngo wa dangman" ru ta" mung: ai: mathao: yang naonhaung" ngore malam" ko" ngad: ra" .
Ngo wa qobo qo" yaug ngad: rure naonhaung" mae" khoyaug lam: sagse: qo" kham ko" i? Ngo wa dangman" ru ta" re pe"mung: naonhaung" ngore malam" ko" i?
Mao" So mae" ngad: ra" yaug wa Mao" So: dao: jham re tae" gyo" ra"- ngadqere: naonhaung" wa Mao" So mae" mangad: gemung: naonhaung" matae" gyo: ngad: ako" .
Ailao" yao: bam wa Nao wa Samari byu ngad: ra"- amung: yui zaung: ra" yaug ngad: ein: ngonhaung" ta" ru wa dang: mangad: i? ga: myid' ako" .
Yesu wa Ngo wa yui zaung yaug mangad:- ngo wa Nga" Pho" re phug' te' yaug ngad: ra"- ngadqere: naonhaung" wa ngore phug' mate' ko" ngad: ra" .
Ngo wa ngoyao" gaung re phug' te' byid: genae" rure qho: na yaug mangad:- ngadqere: aire qho byid' na yaug we' nga" bo: de, yang: dao: kho' byid' na ru dayaug na: ra" .
Naonhaung" re ngo dang za: ta" geli"- nga" mho" shid' dao: re phug' cao" ra" yaug wa khonhae" re: mashid nae"- ga: tau" ra" .
Ailao" yao: bam wa Nao wa gaigai: yao: yui zaung yaug ngad: rure ngonhaung" ana" khyag' za: ba va" . Abraham wa shid: byaug va"- Lapa qere: shid: byaug vako" ra"- ngadqere: nao wa nga" mho" shid' dao: re phug' cao" ra" yaug wa khonhae" re: mashid nae"- ga: ta" ra" ga: ta" ako" .
Ngonhaung" yao: pho" Abraham wa shid: byaug: ava"- nao wa Abraham tho' je: qi: yaug ngad: i? Lapa qere: shid: byaug: avako"- nao wa khag' ngad: ein: myid: i? ga: myid' ako" .
Yesu tau: mung:- ngo wa ngo yao" gaung re phug' te' nga: yhe' byid' ngad: re wa ai: phug' te' byid' ru wa akeim ngad: ra"- ngore nga: yhe' byid: yaug wa nga" Pho" ngad: ra"- aiyaug reyao: ngonhaung" Mao" So ngad: ga: naonhaung" ta" ako" .
Ngadqere: naonhaung" wa yao: re maba ko" ngad: ra"- ngo kam" wa yao: re ba:- ngo wa yao: re maba ein: ta" ngad: re wa ngo wa naonhaung" we' dakhyo: mhug' hab' ngad: li" nae" . Ngadqere: ngo wa yao: re ba mung:- yao" dao: re ngo phug' cao" ra" .
Naonhaung" yao: pho" Abraham wa ngo joe" li" nae" ba na re the' myao nae" rure ngaui: ra"- yao: wa aire the' myao mung: ngaui bau" ra"- ga: ta" ra" .
Yao: bam wa Yesu re Nao wa apyad ngo" xe zin lhao" re: madau shingad: ra"- Abraham re nao myao va" ga" o? ga: ta" ako" .
Yesu wa- Naonhaung" re ngo dang za: ta" geli"- Abraham mana shimae" ngo na va"- ga: tau" ra" .
Ailao" yao: bam wa Yesu re pye' nae" ga: laug baui jham gaug: yu: ako"- ngadqere: Yesu wa phao: vho' mung: Caung: pa" Yham mae" thug' lo" ra" .
Yesu khyo su" lo" na: ra" au:- khau: mae" myo, jid: ra" byu dayaug re yao: myao: ra" .
Yao" mho"zo: qe wa yao: re Mho" Pho" we"- Aiyaug khau: mae" myo, jid: ru wa khag' qobo: yang i? Yao: yao" qobo: yang ngad: ra" i? Mangad: lao" yao: myhi" yao: pho" nho: qobo ngad: ra" i? ga: myid' ako" .
Yesu wa Yao: myo, jid: ru wa yao" qobo: yang re: mangad:- yao: myhi" yao: pho" tao: qobo: yang re: mangad:- yao: myo, jid: ru wa Mao: So: qam: so' myao: thug' li" nae" qhid' mae" ngad: ra" .
Ngo re nhao: ke' yaug: mau" re na" ngad shi" au:- ngonhaung" zaui: ca" ra" . Khag' re: mau" magai: zaui" ra" myi" ayo, joe" lo: li" nae" .
Ngo wa mug: myid dao mae na: jo; au:- mug: myid: dao: nho: bo" bao ngad:- ga: ta" ra" .
Ceru: bin: ta" lao"- Yesu wa myid gaung mae khata: phoe" mung: tham: bab dajhid' lhag' yu yang:- ai: myo, jid pho" nho: myo,jid' re gyad byid: mung:-
Siloam qid tham: mae ni" myo,khung: yecid' pye' wa,- ga: ta" ra" . ( Siloam ga" ru wa nhao: ke'- ga" ru ngad: ra . ) Airumung: ai: myo, jid pho" wa yao" myo,khung: yecid' yu yang: myo, myao mung: dam: phao: lo" ra" .
Ailao" yao" yham kyo: cao: qe we' qhid' phyao: yao: mho' zo" na: rure myao: qu" va" ra"- mo,byu qe wa Ceyaug wa lhaung" mho' zo" zaung: jo, yaug mangad: i? ga: ta" ako" .
Damyo" wa Ngad: ra"- ga: ta" mung: gatau damyo" wa Ceyaug mangad:- yao: we' dau yaug ngad: ra-" ga: ta" ako" . Aimung: aiyaug wa yao: yao:- ngo wa ai: myo,jid yaug ngad va"- ga: ta" ra" .
Yao: bam wa nao ana" khoru: myo, qo" myao: lo: i? ga: myid' ako" .
Yao: wa Yesu ga: mang yaug wa tham: bab dajhid' lhag' yu yang: nga" myo,jid' re gyad byid: mung:- Siloam qid tham: mae nga" myo,khung: yecid' pye' nhao: ra"- ngore: ye" lo" mung:- myo,khung: yecid' pye' we' nga" myo, myao: li" ra"- ga: tau" ra" .
Yao: bam wa Yao: wa khai: mae ngad: ra" i? ga: myid' ako" . Ailao" yao: wa Ngo maba- ga: tau" ra" .
Ailao" yao: bam wa qhid' phyao: myo, jid: ra" yaug re Pharishe qejhao" jhui" ye" ako" .
Yesu tham: bab lhag' yu mung: ai: myo, jid pho" re myo, myao nhao: ra" ba na wa Dugno: Ba ngad: ra" .
Pharishe qe wa ai: myo, myao: li" va" yaug re yao" myo, dam: myao: li" ra" khyo re dam: myid' ako" . Aimung: yao: wa yao: bam re Yao: wa nga" myo,jid' mae tham: bab: gyad byid' ra"- nga" myo,khung: yecid' pye' lao"- nga" myo, myao: li" ra"- ga: ta" ra" .
Pharishe qemae" damyo" wa Ai: yaug wa Dugno: Ba: tarha" re phug' cao" yaug mangad' ruyang Mao: So mae" joe" li" ra" yaug wa magai: boe" ngad: ra"- ga: ta" mung: gatau damyo" wa Qobo qo" ra" byu dayaug wa airu" ra" mug' pho: ve,lho jham re khoru: qo" kad' nae" i? ga: ta" ako" . Aimung: yao: bam yao: cao: myid majho" vang" ngad: ako" .
Aimung: Pharishe qe wa ai: myo, myao: li" ra" yaug re- yao: wa ni" myo,jid' re myao nhao: ra"- ga: nao ta" ra" . Yao" khyo re nao khoru: ein: ta" nae" i? ga: dalhang dam: myid' ako" . Ailao" yao: wa Aiyaug wa lapa ngad: ra" ga: tau" ra" .
Ngadqere: kheim: so' qo" ra" Yuda qe wa aiyaug qhid' phyao: myo, jid yaug ngad: ga" rure we' ana" yao: myo, myao: li" rure manug: lam" ko" ngad: ra" .
Aimung: yao: bam wa yao: myhi" we' yao: pho" tao re khai: yu yang:- ceyaug wa ni" shid' tao: nho: yauggai zo: ngad: i? Khau: mae" myo, jid ngad: ga: ni" shid' tao ta" ako"- aire ana" yao: khoru: myo, myao: li" ra" i? ga: yao: shid' tao re myid' ako" .
Yao: myhi" yao: pho" tao wa Yao: wa nga" shid' tao: nho: yauggai zo: ngad: ru we' khau: mae" myo,jid ngad: rure nga" shid' tao ba: .
Ngadqere: yao: ana" khoru: myo, myao: li" ra" khyo we' yao" myo,jid' re khag' yang myao nhao: rure wa nga" shid' tao maba- yao: re: apyad qi: va"- aimung: yao: re myid: ge,- yao" khyo re yao: yao: qo" ta" naeva"- ga: tau" ako" .
Yao: myhi" yao: pho" tao ceru: tau: ko" ru wa kheim: so' qo" ra" Yuda qere gyaug geyang: ngad: ako" . Pe"mung: ga"re Yesu re Meshia ngad: ra" ga: lam" ra" yaug khag' re ngadqere: Tarha" Jung Yham mae" phoe' pye' nae" qhid' mae" kheim: so' qo" ra" Yuda qe myid vang" to: vako" ra" .
Ce: mathao: yang yao: myhi" yao: pho" tao wa Yao: re: apyad qi: va"- yao: re myid' qu" ge,- ga: ta" ru ngad: ako" .
Yao: bam wa ai: khau: mae" myo, jid: ra" yaug re shid' lhang ein: lhang dam: khai: yu gemung:- Mao" So: qhid' kheim: mae dangman" ra" dao: ta" wa,- nao re myo, myao nhao: ra" yaug wa qobo qo" ra" yaug ngad: rure ngonhaung" ba:- ga: ta" ako" .
Ailao" aiyaug wa Yao: wa qobo qo" yaug- maqo" yaug ngad: rure ngo maba- Ana" ngo myo, myao va"- ein: ce daja: za: ngo aba: ga: tau" ra" .
Yao: bam wa Yao: wa nao re pe" kad' byid' ra" i? Ni" myo,jid' re khoru: kad' yang: myao nhao: ra" i? ga: myid' ako" .
Ailao" aiyaug wa Naonhaung" re ngo ta" kyo: gau ngad va"- naonhaung" manug: tae" gyo: ko" ngad: ra" . Naonhaung" pe"mung: dam: gyo: nug ko" i? Ngo qu" re naonhaung" re: yao" mho"zo: qe boe" nug gesam" ra"- ga: ta" ra" .
Yao: bam wa aiyaug re Nao yaug lam: aiyaug: mho"zo: ngad: ra"- ngonhaung" kam" wa Moshe nho: mho"zo: qe ngad:-
Mao" So wa Moshe re mungdao: byid' rure ngonhaung" ba:- ngadqere: aiyaug re wa yao: khai: mae" li" yaug ngad: rure lhao" re: ngonhaung" maba ga: ta" mung:- yao: re jung" ako" .
Ai: myo, myao: li" yaug wa Yao: wa ngore myo, myao: li" nhao: ra" yaug ngad: ra"- ngadqere: naonhaung" wa yao: khai: mae" joe" li" rure maba ko" ru wa mug' ja: yao: ngad: ra" .
Mao" So wa qobo jab qe: akyu" mho' thoe re matae" gyo: ngad: ra" . Yao: re phug' myao" ra" mo, we' yao: myid o: ra" khyo" phug' cao" ra" mo; akyu" mho' thoe re wa Mao" So tae" gyo: byid' rure ngonhaung" ba: ra" .
Khau: mae" myo, jid: ra" yaug re myo, myao: li" nhao: ra" byu dayaug na:- ga" rure mug: myid dao mae mug: thug' sao peim mae" ana" joe" sho' magyo" qu" shi:-
Ceyaug wa Mao" So mae" joe" li" yaug mangad: re wa yao: wa pe" daja: re: maqo" kad' nae" ngad: ra" ga: tau" ra" .
Ailao" yao: bam wa- Nao ru" qobo khug mae khau mung: qi" li" ra" yaug: yang ngonhaung" re mho" shid' nae" seim" na: i? ga: ta" mung: yao: bam wa yao: re Tarha" Jung Yham mae" khe' thug' pye' ako" .
Ai: myo, myao: li" ra" yaug re airu: khe' thug' pye' ko" rure Yesu the' gyo" ra" . Yesu wa yao: re myao lao"- Byu: Yao: Zo: re nao lam" i? ga: yao: re myid' ra" .
Aiyaug wa Nhag' bo we"- ngo wa yao: re qo" lam" sho' yao: khag' ngad: rure ngore ta" kyo: la,- ga: tau" ra" .
Yesu wa yao: re Nao wa yao: re myao: qu" ava"- yao: wa ana" nao we' jho" jhau: na: ra" yaug yao: ngad: ava"- ga: ta" ra" .
Aiyaug wa Asang we"- ngo lam" va"- ga: pad' thaug' thaug' yang: Yesu re goe; pa" ra" .
Yesu wa Ngo wa myo, jid qe myo, myao: li" genae" re:- myo, myao mo, myo, jid: lo" genae" qhid' mae" re:- ce: mug: myid dao khyo dao: kho' nae" qhid' mae" joe" li" ru ngad:- ga: ta" ra" .
Ai: mae bo: ra" Pharishe qe damyo" wa ce: dao: re the' gyo: gelao"- ngonhaung" re: myo, jid qe ngad ko" ra" ein: nao ta" nug: i? ga: myid' ako" .
Yesu wa Naonhaung" myo, jid qe ngad ko" ngad: re wa naonhaung" qobo qo" mo, mangad: genae"- ngadqere: ana" naonhaung" wa ngonhaung" myo, myao: ga: ta" ko" ruyang naonhaung" wa qobo qo" jo; ako"- ga: ta" ra" .
Yesu wa Naonhaung" re ngo dang za: ta" geli"- yao yham khyo kham: dung: khyo" mavao lo:- gatau khyo" do; lhoe" vao: ra" yaug wa khug' hab' damya, ngad: ra" .
Kham: dung: khyo" vao ye" ra" yaug wa- yao lhaug' yaug ngad: ra" .
Kham: lhaug' yaug wa yao: re kham: phung" byid' ra" . Yao jham re: yao" thoe re tae" gyo: gemung: yao: wa yao" yao jham re mang lao: yang khai mung: taung gaung khyo jhui" thug' lo" ra" .
Yao jham re taung gaung khyo bin: jhui" thug' lo" lao"- yao: wa yao jham: qhid' au: mae ye" lo" ra" . Yao jham wa yao" thoe re ba geyang: yao" thao cao" ye" lo" ako" .
Su gaje dayaug: thao khyo" wa yao jham macao" genae" . Pe"mung: ga"re- yao jham wa aiyaug: thoe re maba gemung: yang: aiyaug mae" tao" phao: lo" li" genae"- ga: ta" ra" .
Yesu wa ce: dao: tau" re yao: bam re ta" kyo" ke' ra" . Ngadqere: yao: bam wa dao: tau" lajheim: re maba: gyo: ko" ngad: ra" .
Airumung: Yesu wa Naonhaung" re ngo dang za: ta" geli"- ngo wa yao jham vao: ra" kham: dung: ngad: .
Nga" qhid' re joe" li" ko" ra" gaje alhab' wa khug' hab' qe we' damya, qe ngad: ako" . Yao jham wa yao: bam: thoe re matae" gyo: ko" ngad: ra" .
Ngo wa kham: dung: ngad:- ngo khyo" vao: ra" yaug khag' ngadqere: khyad' yu: ru qhug' nae" . Yao: wa thug' thug' vao vao kad' mung: mhin: gyo, jao: myao: li" nae" .
Khug' hab' wa khug' nae" se' tam" pye' nae" qhid' mae" za: li" ra" . Ngo wa naonhaung" kao so' qo" yu mung: magan: mago" ra" kaoso' mae qo" daui: na genae" qhid' mae" joe" li" ru ngad:
Ngo wa yao jham: qhid' mae" kao so' byid' pye' ra" gai: ra" yao lhaug' yaug ngad: .
O: kaung wa yao lhaug' yaug mangad:- yao jham re sang yaug re: mangad: mung:- zag ne li" na: rure the' myao lao" yao: wa yao jham re to: co' mung: tao" phao: lo" ra" . Airumung: ai: zag ne wa bin" cad' zo: mung:- yao jham re khe' sin" ke' ra" .
Okaung wa okaung za: ngad: ruyang yao jham re pe" sang: makho: lo: tao" phao: lo" ra" .
Ngo wa gai: ra" yao lhaug' yaug ngad: . Nga" Pho" wa ngore ba mung: ngo wa nga" Pho" re ba: ru we' dakhyo: ngo wa nga" yao jham re ba mung:- yao jham re: ngore ba: ako" . Aimung: ngo wa yao jham: qhid' mae" kao so' byid: nae" qo" dan: pye' ra" .
Amung:- ce: yao jham mae mabo: ra" ngo sang: ra" yao gatau na shi" ra" . Ngo wa ai: yao jham rere: jhui" yu ca" ra" . Yao: bam wa nga" thoe re tae" gyo" li" genae" . Ailao" ai: yao jham wa dakyaung" za: yao lhaug' yaug dayaug za: ngad: li" genae" .
Ngo wa kao so' re dam: qo" khae: yu genae" qhid' mae" nga" kao so' re qo" dan: pye' ruyang nga" Pho" wa ngore jhid' de; ra" .
Kao so' re khag' re: ngo mae" maqo" yu: pye' ngad: ra" . Ngo wa nga" kao so' re ngoyao" myid khyo" byid' pye' ru ngad: ra" . Ngo wa nga" kao so' re byid' pye' ru we' dam: tug' yu nae" akho: akhang" qo" yaug ngad:- ceru: kad' nae" nga" Pho" wa ngore amyin" byid' to: va" .
Ce: dao: jham: mathao mae mo,byu qe: phaung mae yao: cao: majho" vang" lo: dam: boe" li" ko" ra" .
Yao: bam mae" myo: sho' mo, wa Yao: wa yui zaung: ra" ago ngad: ra" . Naonhaung" pe"mung: yao" dao: re tae" gyo: ko" i? ga: ta" ako" .
Ngadqere: damyo" wa yui zaung: ra" yaug wa ceru" ra" dao: maqo" jhau ngad: ra" . Yui wa myo, jid re khoru: myo, qo" myao nhao zai i? ga: ta" ko" ra" .
Yerusalem vogaung: mae" Caung: pa" Yham re Qhaug' Byid' ra" Poe kad' na: ako" . Ai: ayo, wa gyo, yo, ngad: ra" .
Yesu wa Caung: pa" Yham mae" Sholamon zaung mae su" qin" ra" .
Mo,byu qe wa Yesu lhang" gam: mae zang" ham: li" mung: Nao wa ngonhaung" re khomyhao" joe" sho' lao" nhao nae" i? Nao wa Meshia ngad: i? Ngonhaung" re de: de: za: ta" kyo: la, ga: myid' ako" .
Yesu wa- Ngo naonhaung" re ta" kyo" to: gau ngad va" . Ngadqere: naonhaung" ngore malam" ko" ngad: ra" . Nga" Pho" kheim: so' khyo" yang ngo zaui" ra" mau" zo" jham wa nga" atha" dao: jhau: na: ako" .
Ngadqere: naonhaung" wa nga" yao jham mangad: gemung: naonhaung" malam" ko" ngad: ra" .
Nga" yao jham wa nga" thoe re tae" gyo" ako" . Ngo wa yao: bam re ba mung:- yao: bam wa nga" thao cao" ako" .
Ngo wa yao: bam re apyad ato: kao so' byid: mung: yao: bam wa khonhae" re: mashid genae" . Yao: bam re nga" lo, mae" khag' re: maqo" lhad' yu genae" .
Nga" Pho" yang ngore byid' to" ru wa cao jab alhab' tho' je: qi" rumung:- yao: bam re nga" pho" lo, mae" maqo" lhad' yu ko" ngad: ra" .
Nga" Pho" we' ngo wa dadang: dalam: za: ngad: ga: yao: bam re ta" ra" .
Alao" mo, byu qe yao: re ceim" pye' genae" ga: laug baui gaug: yu: ako" .
Yesu wa yao: bam re Ngo wa nga" Pho" kad' nhao: ra" gai: ra" mau" zo" myo: sho' re naonhaung" qhid' kheim: mae kad' va" . Ai: mau" zo" kholam" mathao mae naonhaung" ngore laug baui: yang pye' se' nug ko" i? ga: myid' ra" .
Yao: bam wa- Gai: ra" lo, mau" daja: ja" mathao: yang ngonhaung" nao re laug baui: yang pye' se' nug: ru mangad:- nao wa xao su byu angad: ru naoyao" gaung re Mao" So we' daqi" za: kad' nae" seim" yang: Mao" So re jung" dao: jhau: ruyang ngonhaung" ceim" pye' nug: ru ngad: ra"- ga: tau" ako" .
Yesu wa Naonhaung" Mao" So re ngag: ako" ga: Mao" So ta" to" ra" dao: re Naonhaung" yao" Tarha" jham: paug' mae tung" to" ra" .
Jham: mugsug' mae ta" to" ra" dao: jham wa dapyad daqae: dangman" jo; ga" rure naonhaung" ba: ako" . Mao" So wa yao" mungdao: re byid' to" ra" mo, re so qe- ga: ta" ra" .
Nga" Pho" wa ngore khyin: yu mung:- mug: myid dao khyo nhao: ke' ra" . Airu: mung: ngo wa Mao" So: Yao: Zo: ngad: ein: ta" ruyang- ngo wa Mao" So re jung" dao: ta" ra" ga: naonhaung" khoru: mung: qo" ta" ko" i?
Nga" Pho" zaui: nhao: ra" mau" re- mazaui" ru ngad: re wa naonhaung" ngore dalam" ge, .
Ngadqere: ai: mau" zo" jham re ngo zaui: yang: ngad: re wa ngore malam" gesho' ngadqere: nang" thao" nga" lo, mau" jham re khalhao" lam" ge,- ailao" nga" Pho" wa nga" khug mae na mung: ngo wa nga" Pho" khug mae na: rure naonhaung" phyid' phyid' kho' kho' ba: li" genae"- ga: ta" ra" .
Yao: bam wa Yesu re taung: nae" dalhang dam: seim" ako" . Ngadqere: Yesu wa- yao: bam: lo, mae" phao: loe; lo" ra" .
Ai: thao Yesu wa Yodan gyaung: thoete' mae" qhid' phyao: Yohan qid nyhab' byid' ra" jo, qo khyo dam: gau" de; ye: mung: aitau mae yena: ra" .
Mo, byu qe myo: sho' yao: jhao" joe" li" mung: yao: bam wa Yohan wa mug' pho: ve, lho jham makad' qhu" ngad: ra" . Ngadqere: ceyaug we' sin: mung: Yohan ta" ru alhab' wa dang: ra"- ga: ta" ako" .
Aitau mae" mo, byu qe myo: sho' Yesu re lam" ako" .
Bethani vogaung: mae Lazaru ga: mang: ra" byu dayaug na: ra" . Yao: wa no: na: ra" . Bethani vogaung: wa Mari we' yao: bai: Matha tao na: ra" vogaung: ngad: ra" .
( Mari ai: yaug wa Asang: khyid mae sheim nae pyo" ra" xau gyad byid: mung:- yao" xae: yang sad' byid' ra" yaug ngad: ra" . No: na yaug Lazaru wa- yao: maung ngad: ra" . )
Yao: nhae tao wa Asang we"- nao jhid' de; ra" ba nam pho" wa no: na: ra"- ga: Yesu re dao: pyang: ke' ako" .
Yesu wa aire the' gyo: lao"- ce: no wa shid no mangad: ngad: ra"- Mao" So: phungbao bao: thug' li" nae" qhid' mae" no: ru ngad mung:- ce: no khyo" yang Mao" So: Yao: Zo: re: phungbao bao: thug' li" nae"- ga: ta" ra" .
Yesu wa Matha- Mari- Lazaru maung nhae tao ho' re jhid' de; ra" .
Ngadqere: Yesu wa Lazaru no: na: ga" rure the' gyo: thao re yao: na: ra" jo, qo mae shid' ba jan" thang: na: ra" .
Ai: thao Yesu wa Ngonhaung" Yuda mung" khyo dam: tug' ye: gelang:- ga: yao" mho"zo: qere ta" ra" .
Mho"zo: qe wa Mho" Pho" we"- aimung" mae" mo, byu qe wa ana" gyo: za: lhao" re: laug baui: yang pye' nae" seim" ko" ra"- ana" re: aikhyo dam: ye: shinae" ein: i? ga: ta" ako" .
Yesu wa Daba mae daxe: shid' yo, qug bo: ra" mangad: i? Aimung: na" gaung re khyo su" ra" yaug wa ce: mug: myid dao: bo" bao re myao mung: matha" lang: ngad: ra" .
Ngadqere: mug: cad' yo mae khyo su" ngad: re wa bo" bao maqo" yang: yao: wa tha" lang" ra"- ga: ta" ra" .
Yesu wa ceru: bin: ta" thao re xo' mung:- ngonhaung" ba nam pho" Lazaru wa yab: myhid' jo; ra"- yao: re yenhug' nae" qhid' mae" ngo ye: nae"- ga: ta" ra" .
Mho"zo: qe wa Asang we"- yao: yab: myhid' jo; ru angad: re wa yao: wa byan" so" li" li" nae"- ga: tau" ako" .
Yesu wa Lazaru shid va"- ga: ta" ru ngad: ra" . Ngadqere: mho"zo: qe wa gaigai: yao: yab: myhid' jo; rure ta" ru ngad: ga: jho: ako" .
Aimung: Yesu wa yao: bam re Lazaru wa shid: ava" .
Ngadqere: naonhaung" lam" genae" qhid' mae" ngo ai: jo, qo mae mana: ang: ruyang naonhaung" qhid' mae" ngo bau" ra" . Yao: jhao" ngonhaung" ye" lo" gelang:- ga: de: de: za: ta" ra" .
( Zozam ga" ra" ) Thoma wa Ngonhaung" yebocao: shid nae" qhid mae" mho"pho" we' daga" ngonhaung" alhab' mo, cao" ye: gelang:- ga: yao" byin cao: mho"zo: qere ta" ra" .
Yesu joe" ye" lo" re Lazaru re nyhab' pye' ru byid ba ngad va" rure yemyao: ra" .
Bethani vogaung: wa Yerusalem mae" khyo shid' man: ko za: va" ra" .
Yuda byu myo: sho' mo, wa Matha we' Mari shid' nhae: nho: yao: maung shid yang: yao: nhae tao re nhag' tang" byid: nae" joe" li" ako" .
Yesu li" na: ra" ga" rure Matha the' gyo: lao"- yao: wa Yesu re yetug: yu nae" qhid' mae" thug' ye" lo" ra" . Ngadqere: Mari wa yham khug mae na: jo; ra" .
Matha wa Yesu re Asang we"- nao cemae na: ngad: re wa nga" maung mashid zai ngad: ra" .
Ana" ngadqere: Mao" So wa nao mho' ra" ja: pe" ngadqere: nao re byid' li" nae" ein: rure ngo ba:- ga: ta" ra" .
Yesu wa- Ni" maung dam: daui: li" zai ngad:- ga: yao: re ta" ra" .
Ailao" Matha wa Lo" thao" ra" ba na mae yao: dam: daui: to" li" nae" rure wa ngo ba: ga: phaug' tau" ra" .
Yesu wa Ngo wa- dam: daui: to" li" ru we' kao so' ngad: . Ngo re lam" ra" yaug khag' ngadqere: yao: wa shid ngadqere: daui: na: li" nae" .
Khag' ngadqere: daui: na mung: ngore lam" ra" yaug wa khonhae" re: mashid lo nae"- cedao: re nao lam" i? ga: myid' ra" .
Matha wa Asang we"- ngo lam" ra"- nao wa mug: myid dao khyo joe" li" nae" ra" Mao" So: Yao: Zo: Meshia ngad: rure ngo lam" va"- ga: phaug' tau" ra" .
Matha wa ceru: bin: ta" lao"- yao: wa lo" mung: yao: nhaung: Mari re sae za: lo" khai mung:- Mho" Pho" wa cetau mae li" joe" na: ra"- amung: yao: wa nao re myid' na: ra"- ga: Mari re ta" ra" .
Cedao: re Mari the' gyo: lao"- yao: wa phyad za: to" li" mung: Yesu jhao" thug' ye" lo" ra" .
( Yesu wa vogaung: khug khyo majoe" ye: shingad: ra"- Matha yetug: yu: ra" jo, qo mae na: jo; ashi" )
Yham khug mae Mari we' daga" na mung: yao: re nhag' tang" byid' na ko" ra" mo, byu qe wa Mari phyad za: to" li" mung: thug' ye" lo" rure myao gelao"- yao" thao cao" ye" ako" . Pe"mung: ga"re Mari wa lab khyo yengug nae" qhid' mae" thug' ye" lo" sam" ra"- ga: yao: bam jho: ako" .
Mari wa Yesu na: ra" jo, qo mae joe" ye: mung: yao: re myao we' Yesu khyid qao: mae goe, mung: yang:- Asang we"- nao cetau mae na: ngad: re wa nga" maung mashid: byaug zai ngad: ra"- ga: Yesu re ta" ra" .
Yesu wa Mari ngug: rure we' yao: we' daga" cao" li" ra" mo,byu qere: ngug ko" rure the' myao lao"- Yesu wa yao" nhag' lam: mae zao" mung: nhag' lam: mamyan: makhyad' kham zo" ra" .
Ailao" Yesu wa Yao: re khai: mae nyhab' to: ko" i? ga: yao: bam re myid' ra" . Yao: bam wa Asang we"- li" mung: qu" qu" wa,- ga: tau" ako" .
Yesu ngug byid gyo" ra" .
Mo,byu qe wa Qu" ge,- yao: wa Lazaru re gyai jhid' de; nhaung- ga:" ta" ako" .
Ngadqere: yao: bam mae" damyo" wa yao: wa myo, jid re myo, myao nhao: ra" yaug mangad: i? Yao: wa Lazaru rere: mashid losho' maqo" tam" to: nhaung i? ga: ta" ako" .
Ailao" Yesu wa nhag' lam: mamyan: makhyad' dam: kham zo: mung: lab khyo ye" lo" ra" . Ai: lab wa laug khyaung lab ngad mung:- lab nhad' mae laug zang: yang jhid' to" ako" .
Yesu wa Ai: laug zang re qhui" pye' ge,- ga: amyin" byid' ra" . Ailao" shid yaug: yao: bai: Matha wa Asang we"- Bab sheim nae naeva"- yao: re nyhab' to" ru byid ba ngad va"- ga: ta" ra" .
Yesu wa- Nao lam" ngad: re wa Mao" So: phungbao re nao the' myao: li" nae" ein: nao re ngo ta" va" mangad: i? ga: ta" ra" .
Ailao" yao: bam wa ai: laug zang re yu: pye' ako" . Yesu wa mug: khyo tau: qu" mung:- nga" Pho" we"- nao wa nga" akyu" mho' thoe re tae" gyo: byid' ruyang nao re jeju caung: byid' ra" .
Nao wa nga" akyu" mho' thoe re khonhae" re: tae" gyo: byid' rure ngo ba: . Ngadqere: ngo wa nao: yang nhao: ke' yaug ngad: rure yao: bam lam" genae" qhid' mae" cemae na: ra" mo; akyu" mathao mae ngo ceru: ta" ru ngad: ra"- ga: ta" ra" .
Yao: wa airu: bin: ta" lao"- Lazaru we"- Thug' lo wa,- ga: thoe qi: we' khai: ke' ra" .
Ailao" Lazaru wa yao" khyid lo, mae pin: cug' yang thab' to" ru we' myo,khung: re pin: cug' yang thab' to: gau yao: thug' lo: ra" . Yesu wa yao: bam re- yao: re thab' to" ra" pin: cug' jham re pheim: pye' byid: mung: nhao: ke' ge,- ga: ta"ra" .
Aimung: Mari jhao" li" ko" ra" mo,byu qe myo: sho' mo, wa yao: kad' ra" lo, mau" re the' myao gelao"- yao: bam wa Yesu re lam" ako" .
Ngadqere: damyo" wa Pharishe qejhao" tug' phao: lo" mung:- Yesu zaui" ra" mau" re lo" ta" kyo" ako" .
Aimung: Pharishe qe we' khinjaung qi: qe wa Yuda Tarha" Qe, Do, Phung: zabphaung khai: qham mung:- Qu" ge,- ceyaug wa mug' pho: ve,lho jham myo: sho' kad' qhu" na: ava"- ngonhaung" pe" kad' zai i?
Ngonhaung" wa yao: re ceru: xo' yang: nha: to: lao" wa yaug khao: ngo" yao: re lam" byaug genae"- aimung: kheim: so' qo" ra" Roma zug: qe wa akhyag: li" yu mung: ngonhaung" nho: Caung: pa" Yham re we' ngonhaung" amyu" re li" phyo' pye' li" genae"- ga: ta" ako" .
Yao: bam mae" aizin re Khinjaung Yin" kad' na: ra" Kayapha ga: mang: ra" yaug wa- Naonhaung" pe" ba mo, mangad:-
Byumyu" damyu" geim" jeim" lo" nae" tho' ai: byumyu" geim" qhid' mae" byu dayaug shid; ru wa je: gai: rure naonhaung" mamyid: beim: ko" i? ga: ta" ra" .
Yao: airu: ta" ru wa gaigai: yao: yao" myid khyo" ta" ru mangad:- yao: wa ai: zin qhid' mae" Khinjaung Yin" ngad mung:- Yesu wa Yuda byumyu" alhab' qhid' mae" shid kham" li" nae" ga" rure we'
yao: bam: qhid' mae" za: mangad:- byo: sin" na: ra" Mao" So: byumyu" qe alhab' re dadang: dalam: za: boe" nhao nae" qhid' mae" re: Yesu shid kham: byid: nae" ra" khyo re lapa pa: ru ngad: ra" .
Ai: ba na mae" kheim: so' qo" ra" Yuda qe wa Yesu re se' pye' nae" qhid' mae" pha,jhi" khyug' ako" .
Aimung: Yesu wa Yuda mung" mae de: de: za: gyaung: masu" qin" lo: ngad: ra" . Din" pyad' yo nhae mae" Ephrim ga" ra" vogaung: khyo thug' ye" lo" mung:- ai: mae yao" mho"zo: qe we' yena: jo; ra" .
Lai co' Poe ba na jhao" li" na mung:- seyo: vogaung: vojhe' khaung: mae" mo,byu qe wa poe majoe" shire yao: yao" gaung re caung: pa" thung" khyo" kyang" san: ru kad' nae" qhid' mae" Yerusalem vogaung: khyo do, ye" lo" ako" .
Yao: bam wa Yesu re qho: na: ako" . Yao: bam wa Caung: pa" Yham mae yezang" ham: na: bam gemung:- naonhaung" pe" ru: myid ko" i? Yao: wa gaigai: yao: poe khyo mali" nae" laug i? ga: yao: bam yao: cao: jho" myid' na: ako" .
Khinjaung qi: qe we' Pharishe qe wa yao: bam Yesu re qo" taung" yu nae" qhid' mae" Yesu na: ra" jo, qo re ba yaug khag' ngadqere: lota" kyo: ca"- ga: amyin" khyo" to" ako" .
Lai co' Poe joe" nae" khyaug' ba ca" shi" au:- Yesu wa shid: rumae" yao" yang dam: daui: li" nhao: ra" Lazaru na: ra" Bethani vogaung: khyo ye" lo" ra" .
Yao: bam wa Yesu re myi" xeim lham: nyhang" zho" ako" . Matha wa zo: ve da" byid' na: ra"- Yesu we' vae: zo: jaung: mae daga" zaung: jo; ra" mo, mae Lazaru re: bobo: ra" .
Ailao" Mari wa gyai phug' de; ra" sheim nae pyo" ra" Nard xau gyang" daxe laung ko yu: yu yang: Yesu khyid mae vhe' gyad byid: mung:- yao" xae: yang sad' pye' byid' ra" . Ai: xau wa dayham geim" mae byang" sho' nae: jo; ra" .
Yao: re ab byid' pye' nae" yaug ngad: ra" Yesu mho"zo: Yuda Iskarud wa
Ce: sheim nae pyo" ra" xau re pe"mung: ngaui sam yo kye' mae aung: yang: ai: ngaui re myaung sho" ra" mo, re magae byid: i? ga: ta" ra" .
Yao: ceru: ta" ru wa myaung sho: mo; qhid' mae" myid: ci" yang: ta" ru mangad:- yao: wa khug' hab' ngad mung: ta" ru ngad: ra" . Yao: wa ngaui thaung vin yaug ngad mung:- aimae" lhaung" khug' phoe' aung: zo: yaug ngad: ra" .
Ngadqere: Yesu wa Yao: re dakhin jang wa,- ngore nyhab' shaung: pye' ra" ba na qhid' mae" ai: sheim nae pyo" ra" xau re yao: vai: to" ru ngad: ra" .
Myaung sho" ra" mo, wa khonhae" re: naonhaung" we' daga" za: na: ako" . Ngadqere: ngo wa naonhaung" we' daga" khonhae" re: na: jo, nae" mangad:- ga: ta" ra" .
Mo,byu qe myo: sho' mo, wa Bethani vogaung: mae Yesu na thoe re the' gyo" ako"- aimung: yao: bam wa Yesu mathao: yang za: re: mangad:- Shid: rumae" Yesu yang daui: li" nhao: ra" Lazaru rere: myao nae" qhid' mae" Bethani vogaung: khyo ye" lo" ako" .
Aimung: khinjaung qi: qe wa Lazaru rere: se' pye' nae" pha,jhi" khyug' ako" .
Pe"mung: ga"re Lazaru mathao mae Yuda byu qe wa khinjaung qi: qere to: co' mung:- Yesu re lam" lo" geyang: ngad: ra" .
Ai: thao: ba re Lai co' Poe khyo joe" li" ko" ra" mo,byu qe myo: sho' mo, wa Yerusalem khyo Yesu li" na: ra"- ga" rure the' gyo" ako" .
Aimung: yao: bam wa Zhunpalun akaung jham re yu yang: yao: re tug: yu nae" qhid' mae" ye" lo" ako" . Amung: yao: bam wa Mao" So re caung: khin" byid: ge,- Asang: mang we' joe' li" ra" yaug wa ngaui lho" vashao: wo"- Israel kho: kham wa ngaui lho" vashao: wo"- ga: zag: hug' ako" .
Ailao" Yesu wa loze re myao mung: ai: dao mae do; zaung: ra" .
Aiwa Ziun vomo" we"- Dagyaug- Ni" kho: kham pho" wa loze nau" dao mae zaung yang: joe" li" ra"- ga: jham: mugsug' mae tung" to" ru we' dakhyo: ngad: ra" .
Yao" mho"zo: qe wa ce: khyo jham re ai: au: maba: gyo: ko" ngad: ra" . Ngadqere: Yesu wa phungbao re qo" khae: yu lao" yao: bam wa ce: jham: dao: wa yao" khyo re ta" to" rure re:- yao: bam wa yao" qhid' mae" ceru: kad' byid: ko" rure re:- dam: myid: beim" li" ako" .
Lazaru re lab khug mae" khai: thug' yu yang:- shid: rumae" daui: li" nhao: ra" au:- Yesu we' daga" na ko" ra" mo,byu qe wa boe" lo: ra" khyo re ta" kyo" ako" .
Aimung: mo,byu qe wa yao: re li" tug: yu: ako"- pe"mung: ga"re yao: ce: mug' pho: ve, lho kad' ra" ga" rure yao: bam the' gyo: geyang: ngad: ra" .
Ailao" Pharishe qe wa Ngonhaung" wa khoru: re: maaung lo: ngad: ra"- Qu" ge,- mug: myid geim" yao" thao cao" byaug: avako"- ga: yao: cao: jho" ta" ako" .
Poe ba na gyo: mae caung: pa" nae" qhid' mae" Yerusalem khyo ye" lo" ko" ra" mo,phaung mae Greeg byumyu" damyo" bobo: ako" .
Yao: bam wa ( Galile mung" mae" Bedsaida vobyu ) Philib jhao" ye: mung:- Nhag' bo we"- ngonhaung" wa Yesu re myao nug: ra"- ga: yeta" ako" .
Ailao" Philib wa Andre re yeta" kyo: mung: yao: shid' zo: wa Yesu jhao" ye: yang: yeta" kyo" ako" .
Yesu wa yao: shid' zo: re- Byu: Yao: Zo: phungbao qi: qo" khae: yu nae" yo, khyin: ana" joe" ava" .
Naonhaung" re ngo dang za: ta" geli"- Jung: gaug ce' wa myid gaung mae ke' yang: nyhab' pye' ru maqhug' ngad: re wa dace' mae" je yang: gatau mamyo" li" ngad: ra" . Nyhab' pye' ru qhug' ngad: re wa ashi: myo: sho' zaui" li" ra" .
Yao: yao" kao so' re qhaung: ra" yaug wa kao so' jeim: nae"- ce: mug: myid dao mae yao: yao" kao so' re mabyag: ra" yaug kam" wa apyad ato: kao so' re shaung: to" li" nae" .
Ngo re caung da" nug: ra" yaug wa nga" thao cao" ca" ra"- amung: ngo na: ra" jo, qo mae nga" daui daui yaug re: na: li" nae"- nga" Pho" wa ngore caung da" ra" yaug re phug' te' nga: yhe' li" nae"- ga: tau" ra" .
Ana"- nga" nhag' lam: mae myid: qug: myid: ci" na: ra"- ngo pe" ta" nae" i? Nga" Pho" we"- ce: yo, qug nga" dao mae dajoe" li" nhao wa,- ein: ta" nae" laug i? Ngadqere: ngo ce: qug' khai: khyag' qhui: rure kham zo: nae" qhid' mae" joe" li" ru ngad: ra" .
Nga" Pho" we"- ni" mang re phungbao bao: li" nhao wa,- ga: ta" ra" . Ailao" mug: gaung mae" thoe dathoe jhau: thug' li" mung:- ngo phungbao bao nhao va"- ana" re: ngo wa phungbao dam: bao nhao shinae"- ga: ta" ra" .
Ai: mae ye; jo; ra" mo,byu qe wa ai: thoe re the' gyo: geyang:- yao: bam mae" damyo" wa Mug: dam: dam" ru ngad: ra" ga: ta" gemung:- damyo" wa Mug: lagyo: yao: re dao: jhau: ru ngad: ra"- ga: ta" ako" .
Yesu wa yao: bam re ce: dao: thoe wa nga" qhid' mae" jhau: thug' li" ru mangad:- naonhaung" qhid' mae" ngad: ra" .
Ce: mug: myid re dao: kho' ru wa ana" ngad: ava"- ce: mug: myid dao: zug: pho" re ana" khe' thug' pye' ru qhug' naeva" myao:-
Ngo wa myid gaung mae" tau: to' to" ru qhug' lao"- ngo wa yaug khao: ngo" re- ngojhao" lao" yu nae"- ga: ta" ra" .
( Ceru: ta" ru wa yao: wa shid: rure khoru: kham zo: nae" ga" rure ta" shid' ru ngad: ra" )
Mo,byu qe wa Ngonhaung" nho: tarha" mae Meshia wa apyad ato daui: na: li" nae"- ga: ta" to" ra" . Aire nao wa Byu: Yao: Zo: wa to' to" ru qhug' ca" ra"- ga: khoru: mung: qo" ta" i? Byu: Yao: Zo: wa khag' ngad: ra" i? ga: ta" ako" .
Yesu wa yao: bam re- Ai: bo" bao wa naonhaung" phaung mae dazab myao" sho' na shizai ngad: ra"- Mug: cad' wa naonhaung" dao mae macad' nghoe' lo vashao:- naonhaung" wa bo" bao qo" jo, shiko" au: re xo' su" na ge,- pe"mung: ga"re mug: cad' khug mae su" lhau: ra" yaug wa yao: khokhyo ye" lo" na: rure maba ngad: ra" .
Aimung: naonhaung" wa bo" bao: nho: zo: dau qe boe" genae" qhid' mae" naonhaung" wa bo" bao ajo; jo, shi" au: re ai: bo" bao re lam" ge,- ga: ta" ra" . Cedao: re bin: ta" lao"- Yesu wa thug' lo" mung: yao: bam mae" phao: vho' lo" ra" .
Yesu wa yao: bam: qhid' kheim: mae mug' pho: ve, lho jham ainho" kad' qhu" ngadqere: yao: bam wa yao: re malam" ko" ngad: ra" .
Airu: malam" ko" ru wa Asang we"- ngonhaung" ta" ra" mungdao: re khag' lam" ra" i? Asang wa yao" qam: so' re khag' re qhu" byid' ra" i? ga: lapa Esaia ta" to" ru jab byang" li" nae" qhid' mae" ngad: ra" .
Ai: tho' mago" Esaia wa yao: bam: myo,jid' mamyao geshao:- yao: bam: nhag' lam: maba: gyo: geshao:- ngo yao: bam re gai byid: nae" yao: bam ngojhao" matug' lo geshao:- ga: Mao" So wa yao: bam: myo,jid' re jid nhao mung:- yao: bam: nhag' lam: rere: nhag' cad' cad' nhao: ra"- ga: Mao" So ta" ra"- ga: re: ta" to" ruyang yao: bam maqo" lam" ko" ngad: ra" .
Esaia wa Yesu phungbao re the' myao yang: Yesu khyo we' sin: mung:- ceru: ta" ru ngad: ra" .
Ailao" kheim: so' qo" ra" Yuda qe myo: sho' Yesu re Lam" ako" . Ngadqere: yao: bam re Pharishe qe- yang Tarha" Jung Yham mae" phoe' pye' ru maqhug' nae" qhid' mae"- yao: bam wa aikhyo re de: de: za: mata" ko" ngad: ra" .
Yao: bam wa Mao" So: yang caung: khin" ru tho' byu: yang caung: khin" rure je: o: ako" .
Yesu wa thoe qi: we' Ngo re lam" ra" yaug wa ngore za: mangad:- ngore nhao: ke' ra" yaug rere: lam" yaug ngad: ra" .
Aimung: ngore myao: ra" yaug wa ngore nhao: ke' ra" yaug rere: myao: ra" .
Ngo re lam" ra" mo, alhab' wa mug: cad' yo mae mana: jo, nae" qhid' mae" ngo wa bo" bao khyo" ce: mug: myid dao khyo joe" li" va" .
Nga" mungdao: re gyo" yu mung: maphug' cao" ra" yaug re wa ngo wa- yao: re dao: makho' nae" . Ngo wa mug: myid byu qere dao: kho' nae" qhid' mae" joe' li" ru mangad:- Khyad' yu nae" qhid' mae" joe" li" ru ngad: ra" .
Ngo re ha: pye' mung: nga" mungdao: re makhae: yu: ra" yaug re dao: kho' nae" dayaug na: ra" . Amung: ngo ta" to" ra" dao: thoe wa lo" thao" ra" ba na mae yao: re dao: kho' ra" tarha" zug: ngad: li" nae"
Pe"mung: ga"re ngo wa ngoyao" akho: akhang" khyo" ta" ru mangad:- ngore nhao: ke' ra" Nga" Pho" wa ngo pe" ta" pe" jhau nae" rure ngore amyin" byid' to" ra" .
Yao" amyin" dao: wa apyad ato: kao so' re qo" nhao: rure ngo ba: . Aimung: ngo ta" ru wa Nga" Pho" yang ngore ta" nhao: to" ra" gu: re ta" ru ngad:- ga: ta" ra" .
Ayo, wa Lai co' Poe joe" nae" daba ca" shi" au: ngad: ra" . Yesu wa ce: mug: myid dao mae" yao: Pho" jhao" phao: lo" nae" yo, khyin: joe" li" va" rure ba: ra" . Yao: wa ce: mug: myid dao mae na: ra" yao" byu qere jhid' de; mung:- lo" thao" yo, joe" sho' yao: bam re jhid' de; ra" .
Yesu we' yao" mho"zo: qe wa myi"xeim zo" na: ako" . Ai: yui wa Simon Iskarud yao: zo: Yuda nho: nhag' lam: khug mae Yesu re ab byid: nae" qhid' mae" myid ke' to: byid' ava" .
Yesu wa yao: Pho" yang yao: re kheim: so' alhab' ab byid' to: va" rure: yao: wa Mao" So mae" joe" li" mung: Mao" So jhao" dam: phao: lo" zai ngad: rure: ba: ra" .
Aimung: yao: wa vae: zo: jaung: mae" to" yang: yao" adao: bau: qhang re khyad' pye' mung: pha, jad: yang yao" phyid' dam: re yag: ra" .
Ai: thao Yesu wa jarung: dalam: mae qid vhe' ke' yang: mho"zo: qe: khyid re cid' byid; mung:- yao" phyid' dam: mae yag: ci: ra" pha, jad: yang sad' pye' byid' ra" .
Simon Petru jhao" cid' joe" lo lao"- Petru wa Asang we"- nao nga" khyid re cid' byid: nae" ein: i? ga: Yesu re myid' ra" .
Yesu wa Petru re- Ngo pe" kad' na: rure ana" wa nao maba: gyo: ngad: ra" . Ngadqere: thao phyao: nao ba: gyo" li" nae"- ga: tau" ra" .
Ailao" Petru wa Nga" khyid re khonhae" re: nao maqo" cid' nae"- ga: ta" ra" . Yesu wa Ni" khyid re ngo maqo" cid' ngad: re wa nao wa nga" mho"zo: mangad: lo nae"- ga: ta" ra" .
Ailao" Petru wa Asang we"- nga" khyid reza: mangad:- nga" lo . we' au: rere: cid' byid; la,- ga: phaug' tau" ra" .
Yesu wa Gaung bin: cid' va" yaug wa gaung geim" san sin" va" rumung: yao" khyid za: cid' qo: ra" . Dayaug mae" je yang: naonhaung" alhab' mo, wa san sin" vako" ra"- ga: ta" ra" .
( Yesu wa yao: re ab byid' pye' nae" yaug khag' ngad: rure ba: to: gau ngad: ruyang yao: wa dayaug mae" je yang: naonhaung" alhab' mo, wa san sin" vako" ra"- ga: ta" ru ngad: ra" . )
Yesu wa mho"zo: qe: khyid re bin: cid' byid: thao re yao" adao: bau: qhang dam: ve, mung:- yao" zaung jo, qo mae lo" dam: zaung: ra" . Aimung: yao: wa Ana" shi" za: ngo naonhaung" re kad' ra" lo,mau" re naonhaung" ba: gyo: ko" i?
Naonhaung" wa ngore Mho" Pho" we' Asang ga: mhang" ako"- ngore: ngad va" ruyang naonhaung" mhang" ko" ru wa jo: ra"-
Ngo wa naonhaung" Asang we' Mho" Pho" ngad sho' qere: ngo lhao" re: naonhaung" khyid re cid' byid: va"- aimung: naonhaung" re: naonhaung" yao: cao: khyid jho" cid' byid: gai: ra" .
Naonhaung" re ngo kad' byid: va" ru we' dakhyo:- naonhaung" re: kad' genae" qhid' mae" ave, aso: qhu" to: byid: va" .
Naonhaung" re ngo dang za: ta" geli"- Jeim wa yao" jeim sang tho' maje: qi: ngad: ra" . Aimung: lagyo: re: yao: re nhao: ke' ra" yaug tho' maje: qi: ngad: ra" .
Naonhaung" wa ce: dangman" rure ana" ba: avako" . Aimung: naonhaung" aire phug' cao" ko" ngad: re wa naonhaung" wa khoqhi" sho' ngaui lho" genae" i?
Ngo wa naonhaung' alhab' re ein: ta" na: ru mangad:- ngo khyin: yu va" mo, re wa ngo ba: ra" . Ngadqere: nga" zo re bocao: zo" ra" yaug wa ngore gye tug' kad' ra"- ga" ra" jham: dao: wa jab byang" li" ca" ra" .
Airu: boe" li" lao"- Ngo wa Ngo ga: yaug ngad: rure naonhaung" lam" genae" qhid' mae" ana" maboe" li" shimae" naonhaung" re ngo ta" kyo" to: va" .
Naonhaung" re ngo dang za: ta" geli"- ngo: yang nhao: ke' ra" yaug re lham: khae: yu: ra" yaug wa ngo rere: khae: yu yaug ngad: ra" . Aimung: ngore khae: yu: ra" yaug wa ngore nhao: ke' ra" yaug re khae: yu yaug ngad: ra"- ga: ta" ra" .
Yesu wa cedao: re bin: ta" lao"- yao: wa gyai myid: ci" mung:- naonhaung" re ngo dang za: ta" geli"- naonhaung" mae" dayaug wa ngore gyevo qe: lo, khyo ab byid' pye' naemyao:- ga: de: de: za: ta" ra" .
Mho"zo: qe wa yao: khag' re ta" nug: rure maba: gyo: myid: mug' gemung:- yao: bam yao: cao: jho" qu" ako" .
Ailao" Yesu jhid' de; ra" mho"zo: yaug wa Yesu we' te' te' zaung: jo; ra" .
Simon Petru wa Yesu khag' re ta" na: rure myid: nae" qhid' mae" aiyaug re ave, byid' ke' ra" .
Aimung: ai: mho"zo: wa Yesu jhao" te' te' qui" ye: yang:- Asang we"- ai: yaug wa khag' ngad: ra" i? ga: myid' ra" .
Ailao" Yesu wa Mug dakhai" re xeim: qang: khug' mae jam yang: ngo byid' ra" yaug wa ai: yaug ngad: ra"- ga: tau" ra" . Aimung: Yesu wa mug dakhai" re yu: yu mung: xeim: qang: khug' mae jam yang: Simon Iskarud yao: zo: Yuda re byid' ra" .
Yuda wa ai: mug re bin: yu zo: we' Satan wa yao" khug khyo vao ye" ra" . Aimung: Yesu wa Nao kad' ca" ra" mau" re phyad kad' wa,- ga: yao: re ta" ra" .
Yesu wa Yuda re pe"mung: ceru: ta" rure vae: zo: jaung: mae zo" na mo, dayaug re: maba: gyo: ko" ngad: ra" .
Yuda wa ngaui thaung zam: yaug ngad: ruyang Yesu wa yao: re poe mae ca" ra" zai yevai nae" we' myaung sho: mo, re daja: ja: yegae byid: nae" qhid' mae" ta" ke' ru ngad: ga: mho"zo: qe damyo" jho: ako" .
Yuda wa ai: mug dakhai" re yu zo: mung:- ailao" jao" taung gaung khyo thug' lo" ra" . Ai: yo, khyin: wa myi" mug: cad' yo, ngad: ra" .
Yuda bin: thug' lo" thao re Yesu wa Byu: Yao: Zo" nho: phungbao ana" bao: jo, va"- Byu: Yao: Zo: khyo" yang Mao" So: phungbao re: ana" bao: jo; ava" .
Mao: So wa Byu: Yao: Zo: khyo" yang yao" phungbao bao va" ngad: re wa Mao" So wa yao: khyo" yang Byu: Yao: Zo" phungbao rere: bao nhao: li" nae" . Yao: wa ana" yao: jao" bao nhao: li" nae" .
Nga" jhid' de; ra" byin cao: qe we"- ngo wa naonhaung" we' myao" sho' mana lo nae"- naonhaung" wa ngore qho: li" genae"- ngo lo" ra" jo, qo khyo naonhaung" maqo" ye: genae" ein:- kheim: so' qo" ra" Yuda byu qere ngo ta" va" ru we' dakhyo:- naonhaung" rere: ngo ta" ra" .
Dayaug we' dayaug jho" jhid' de; ge,- ngo naonhaung" re jhid' de; ru we' dakhyo:- naonhaung" yao: cao: re: jho" jhid' de; ca" ra" . Ce: tarha" asag' ana" ngo naonhaung" re byid' ra" .
Amung: naonhaung" yao: cao: jho" jhid' de; ko" ngad: re wa naonhaung" wa nga" mho"zo: qe ngad: rure yaug khao: ngo" ba: li" genae"- ga: ta" ra" .
Ailao" Simon Petru wa Asang we"- nao khai: khyo ye" lo" nae" i? ga: myid' ra" . Yesu wa ngo ye" lo" ra" khyo re nao wa ana" maqo" cao" nae"- ngadqere: thao phyao: wa nao nga" thao cao" li" nae"- ga: tau" ra" .
Petru wa Asang we"- ana" ngo ni" thao pe"mung: maqo" cao" zai i? Ngo wa ni" qhid' mae" shid nae" jin" jin" ngad:- ga: tau" ra" .
Yesu wa- Nao wa gaigai: yao: nga" qhid' mae" shid nae" jin" jin" ngad: i? Nao re ngo dang za: ta" li"- Qo, mateim shi: re nao wa ngore maba- ga: sam lhang ha: pye' li" nae"- ga: tau" ra" .
Yesu wa yao: bam re Naonhaung" nhag' lam: damyid: ci" ge,- Mao" So re lam" ge,- ngo rere: lam" gela,-
Nga" Pho" yham mae na jo, qo myo: sho' jo; ra"- naonhaung" qhid' mae" na jo, qo lo" nyhang" to: nae" qhid' mae" ngo lo" zai ngad: ra" . Airu: mangad: re wa naonhaung" re ngo ceru: ta" nae" mangad:-
Ngo wa naonhaung" qhid' mae" na jo, qo lo" bin: nyhang" to: mung: ngo na: ra" jo, qo mae naonhaung" qhug' na genae" qhid' mae" ngo dam: li" mung: naonhaung" re li" jhui" yu nae" .
Ngo lo" nae" ra" jo, qo khyo joe" ra" khyodang re naonhaung" ba: ako"- ga: ta" ra" .
Ailao" Thoma wa Asang we"- nao khai: khyo ye" lo" nae" rure ngonhaung" maba- Khorumung: ngonhaung" wa khyodang re qo" ba nae" i? ga: myid' ra" .
Yesu wa yao: re- ngo wa khyodang ngad:- Dangman" ru we' kao so' re: ngad:- ngo khyo" za: mangad: re wa Nga" Pho" jhao" khag' re: maqo" joe" ye: ngad: ra"- ga: tau" ra" .
Yesu wa yao: bam re Naonhaung" wa ana" ngore ba: avako"- nga" Pho" rere: naonhaung" ba: li" genae" . Aimung: ana" mae" thoegu: naonhaung" wa yao: re ba mung:- myao re: the' myao: avako"- ga: ta" ra" .
Ailao" Philib wa Asang we"- Pho" re ngonhaung" re qhu" byid: la,- ailao" wa ngonhaung" alhab' mo, nhag' dag naeva"- ga: Yesu re ta" ra" .
Yesu wa Philib we"- ngo wa naonhaung" we' daga" cemyhao" joe" sho' na: lo ngadqere: ngore nao maba i? Ngo re myao: qu" va" yaug wa Pho" rere: myao: qu" va" yaug ngad: ra" .
Philib we"- ngo wa Pho" we' dadang: dalam: za: ngad mung:- Pho" re: ngo we' dadang" dalam: za: ngad: rure nao malam" i? ga: myid' ra" . Yesu wa yao" mho"zo: qere Naonhaung" re ngo ta" kyo: va" mungdao: jham wa nga" mungdao: jham mangad:- ngo we' dadang: dalam: za: ngad: ra" Pho" zaui: so" ra" yao" mau" zo" ngad: ra" .
Ngo wa Pho" mae Pho" wa nga" khug mae na: ein:- ngo ta" rure lam" ge,- ngo ta" rure malam" gelao" re: ngo zaui" ra" mau" zo" jham: mathao: yang lam" ge,-
Naonhaung" re ngo dang za: ta" geli"- ngore lam" ra" yaug wa ngo zaui" ra" mau" zo" re qo" zaui" li" nae" . Pe"mung: ga"re ngo wa Pho" jhao" phao: lo" zai ngad: ra" .
Yao: Zo: khyo" yang Pho" nho: phungbao bao: thug' li" nae" qhid' mae" nga" mang re lao: yang: naonhaung" mho' ra" gu: alhab' re ngo byid: nae" ngad: ra" .
Naonhaung" nga" mang re lao: yang: ngore pe" mho' gengadqere: naonhaung" re ngo byid: nae"- ga: ta" ra" .
Amung: naonhaung" ngore jhid' de; ko" ngad: re wa nga" amyin" dao: jham re naonhaung" phug' cao" li" genae" .
Ngo wa Pho" re mho' nae"- ailao" yao: wa naonhaung" we' daga" apyad ato na nae" bao" thaug' yaug gatau dayaug re naonhaung" jhao" nhao" ke' byid' li" nae" .
Ai: yaug wa Mao" So: khyo re dangman" ra" khyo" qhu" byid' ra" dangman" ra" Byo ngad: ra" . Mug: myid byu qe wa yao: re mamyao maba ko" ruyang maqo" khae: yu ko" ngad: ra" . Ngadqere: ai: Byo wa naonhaung" we' daga" na mung:- naonhaung" nhag' lam: khug mae yena: jo; ruyang naonhaung" wa yao: re ba: ako" .
Ngo phao: lo" lao"- naonhaung" reza: masho: majhin cug' zo: qere ru: nha: to: co' nae" mangad:- naonhaung" jhao" ngo dam: li" nae" .
Dazab zo: ngad lao" mug: myid byu qe wa ngore mathe' myao lo: genae" . Ngadqere: naonhaung" wa ngore the' myao genae"- pe"mung: ga"re ngo wa daui: na: ruyang naonhaung" wa daui: na: li" genae" .
Ai: ba na joe" lo lao"- ngo wa nga" Pho" we' dadang: dalam: za: ngad mung:- ngo wa naonhaung" we' dadang: dalam: za: ngad: ru we' dakhyo:- naonhaung" re: ngo we' dadang: dalam: za: ngad: rure naonhaung" ba: li" genae" .
Nga" amyin" dao: jham re khae: yu mung: phug' cao" ra" yaug wa ngore jhid' de; ra" yaug ngad: ra" . Ngo re jhid' de; ra" yaug khag' rere: nga" Pho" yang yao: re jhid' de; li" nae" . Ngo re: yao: re jhid' de; mung:- yao: re ngoyao" gaung qhu" byid: nae"- ga: ta" ra" .
( Yuda Iskarud mangad: yaug ) Yuda wa Asang we"- naoyao" gaung re mug: myid byu qere maqhu" byid: lo:- ngonhaung" re naoyao" gaung qhu" byid: nae" ru wa khoru: gai: boe" nae" i? ga: myid' ra" .
Yesu wa ngore jhid' de; ra" yaug khag' ngadqere: nga" mho" shid' dao: re phug' cao" li" nae" . Pho" wa yao: re jhid' de; li" nae" . Ailao" nga" Pho" we' ngo wa yao: jhao" li" mung: yao: we' daga" na zai ngad: ra" .
Ngo re majhid' de; ra" yaug khag' ngadqere: nga" mho" dao: re maphug' cao" ngad: ra" . Naonhaung" the' gyo: vako" ra" mho" shid' dao: wa nga" mho" shid' dao: mangad:- ngore nhao: ke' ra" Pho" nho: mho" shid' dao: ngad: ra" .
Ngo naonhaung" we' daga" na shi" au: mae" cegu: re ngo naonhaung" re ta" kyo" to: va" .
Pho" yang nga" mang mae nhao: ke' byid: nae" ra" ai: bao" thaug' yaug Gyang" Lho" Byo wa naonhaung" re ja: khao: ngo" mho" byid: mung:- naonhaung" re ngo ta" to" ra" dao: alhab' re myid: beim: nhao: li" nae" .
Ngo wa naonhaung" re yaug yo: ru to: byid: co' . Nga" nho: yaug yo: ruyao: ngo naonhaung" re byid' . Mug: myid: yang byid' ruru: ngo byid' ru mangad:- naonhaung" nhag' lam: damyid: ci" ge,- Gyaug re: dagyaug ge,-
Ngo wa phao: lo" nae"- ngadqere: naonhaung" jhao" ngo dam: li" nae"- ein: naonhaung" re ngo ta" to" ra" dao: re naonhaung" the' gyo" avako" . Naonhaung" ngore jhid' de; ko" ngad: re wa Pho" jhao" ngo phao: lo" rure naonhaung" bau: gezai ngad: ra" . Pe"mung: ga"re yao: wa ngo tho' je: qi: yaug ngad: ra" .
Airu: boe" li" lao"- naonhaung" wa ngore lam" genae" qhid' mae" ai: gu: maboe" li" shimae" naonhaung" re ngo ta" kyo" to: va" .
Ngo wa naonhaung" we' dao: myao" sho' maqo" jhau lo nae" ngad: ra" . Pe"mung: ga"re ce: mug: myid: zug: pho" wa joe" li" na: ava"- yao: wa ngore eib nae" qam: so' bo nae" mangad:-
Ngadqere: Pho" re ngo jhid' de; rure mug: myid byu qe ba ca" . Ai: mathao mae ngo wa yao" yang amyin" byid' to" ru we' dakhyo:- ja: khao: ngo" re ngo zaui" ra" . Sage,- cejo, qo mae" ye" lo" gelang: se,- ga: yao: re ta" ra" .
Yesu wa Ngo wa sabyi naui agyang" ngad:- amung: nga" Pho" wa khyae mau" zaui: yaug ngad: ra" .
Yao: wa ngo mae ashi: mazaui" ra" akaung khao: ngo" re cu: pye' mung:- ashi: zaui" ra" akaung khao: ngo" re wa ashi: je: zaui" li" nae" qhid' mae" sho' pye' byid' ra" .
Naonhaung" wa ngo kho" kyo: byid: va" mungdao: khyo" yang gyao: gyao: za: ngad: avako" .
Ngo we' xo' de; jo, ge,- ngore: naonhaung" we' xo' de; jo, nae" . sabyi kaung wa sabyi naui dai we' maxo' made, lo: yao: za: ashi: maqo" zaui" ru we' dakhyo:- naonhaung" re: ngo we' maxo' made, re wa naonhaung" yao: za: ashi: maqo" zaui: ko" ngad: ra" .
Ngo wa sabyi naui dai ngad:- aimung: naonhaung" wa sabyi akaung jham ngad: ako" . Ngo we' xo' de; jo; ra" yaug khag' ngadqere: ngore: yao: we' xo' de; jo, mung:- yao: wa ashi: myo: sho' zaui" li" li" nae" . Pe"mung: ga"re ngo we' gao: yang: naonhaung" pe" re: maqo" kad' ko" ngad: ra" .
Ngo we' maxo' made; jo; ra" yaug khag' ngadqere: akaung re we' dakhyo:- shapye' pye' ru qhug' mung: kyaug' lo" ra" . Airu" ra" akaung jham re wa su: yang li" gag: vo; yu mung:- myikhyeim" mae pye' zaui: ngha" pye' ako" .
Naonhaung" wa ngo we' xo' de; jo, mung: nga" mungdao: re: naonhaung" khug mae bo: jo; ngad: re wa naonhaung" o: ra" ja: pe" mho' gengad yang: re: qo" yu: li" genae" .
Naonhaung" ashi: myo: sho' zaui" ra" khyo" yang nga" Pho" nho: phungbao bao: thug' li" ra" . Cekhyo" yang naonhaung" wa nga" mho"zo: boe' lo: ako" .
Pho" wa ngore jhid' de; ru we' dakhyo:- ngore: naonhaung" re jhid' de; ra" . Nga" jhid' de; myid mae zaug: jo, ge,-
Ngo wa nga" Pho" nho: amyin" dao: jham re phug' cao" mung:- yao" jhid' de; myid mae zaug: jo; ru we' dakhyo:- naonhaung" re: nga" amyin" dao: jham re phug' cao" ko" ngad: re wa naonhaung" wa nga" jhid' de; myid mae zaug: jo; li" genae" .
Nga" ngaui bau" ru wa naonhaung" mae bo: jo, mung:- naonhaung" ngaui bau" ru byang" li" nae" qhid' mae" ngo naonhaung" re cedao: ta" ru ngad: ra" .
Naonhaung" re ngo jhid' de; ru we' dakhyo:- naonhaung" re: dayaug we' dayaug jho" jhid' de; na ge,- ce wa nga" amyin" dao: ngad: ra" .
Yao" ba nam qe: qhid' mae" yao: yao" kao so' re dan: pye' sho' jhid' de; ru wa qi" thao" ra" jhid' de; myid ngad: ra" .
Naonhaung" re ngo amyin" byid' ru we' dakhyo:- naonhaung" kad' ko" ngad: re naonhaung" wa nga" ba nam qe ngad: ako" .
Ana" mae" thoe gu: ngo wa naonhaung" re jeim qe ein: mamhang" lo nae"- pe"mung: ga"re daui daui yaug wa asang kad' ra" mau" re maba ngad: ra" . Ai: atha" ngo naonhaung" re ba nam qe ein: amhang" lo nae"- pe"mung: ga"re nga" Pho" mae" ngo the' gyo" yu: ra" gu: alhab' re ngo naonhaung" re ta" kyo: va" .
Naonhaung" wa ngore khyin: yu ko" ru mangad:- ngo yaug lam: naonhaung" re khyin: yu: ru ngad: ra" . Naonhaung" thug' ye" lo" mung: gang" tang: ra" ashi: myo: sho' zaui" jo, genae" qhid' mae" naonhaung" re ngo khyin: san: to" ru ngad: ra" . Aimung: nga" mang re lao: yang: naonhaung" yao: re pe" ja: mho' gengadqere: Pho" wa naonhaung" re byid' li" nae" .
Naonhaung" yao: cao: jho" jhid' de; na ge,- ein: ce: amyin" dao: ngo naonhaung" re byid' ra" .
Mug: myid: yang naonhaung" re nghang: ko" re wa ai wa ngore shi" sao qhid' nghang: va" rure naonhaung" myid: beim: ge,-
Naonhaung" wa mug: myid dao we' sin" ra" mo, ngad ko" re wa mug: myid wa yao: yao" ba nam ug zo: qere we' dakhyo:- naonhaung" re jhid' de; li" genae" . Ngadqere: ngo wa naonhaung" re ce: mug: myid dao mae" khyin: yu mung:- naonhaung" wa ce: mug: myid dao we' masin: ko" ngad: ra" . Ce: mathao: yang mug: myid wa naonhaung" re nghang" ra" .
Jeim wa- yao" asang tho' maje: qi: ngad: ra" ein: naonhaung" re ngo ta" rure myid: beim: ge,- yao: bam ngore yhin" ko" re wa yao: bam wa naonhaung" rere: yhin" li" genae" . Amung: yao: bam nga" mho" shid' dao: re tae" gyo: ko" ngad: re wa naonhaung" mho" shid' dao: rere: tae" gyo" li" genae" .
Naonhaung" wa nga" byu qe ngad ko" ruyang yao: bam wa naonhaung" re airu: kad' li" genae" . Pe"mung: ga"re yao: bam wa ngore nhao: ke' ra" yaug re maba yang: ngad: ako" .
Yao: bam re ngo mali" kho" kyo: byid: ngad: re yao: bam wa qobo maqo" genae" . Ana" wa yao: bam: qobo loe, khyo ta" pyo' nae" khyo mabung" lo: gengad: ra" .
Ngo re nghang" ra" yaug khag' ngadqere: nga" Pho" rere: nghang" ra" .
Yao: bam: phaung mae su gaje khag' re: makad' qu" ra" mau" re ngo makad' lo: ngad: re wa yao: bam qobo qo" nae" mangad:- ana" wa ngo kad' ra" mau" re yao: bam the' myao: yu: avako" . Ngadqere: ngo rere:- nga" Pho" rere: yao: bam nghang" ako" .
Ngadqere: ce wa pe" yug: mabo: rumae yao: bam ngore nghang: ko" ra"- ga: yao: bam: Tarha" mae tung" to" ra" jham: dao: jab byang" li" nae" qhid' mae" ngad: ra" .
Mao" So wa dangman" ra" khyo re qhu" byid' ra" . Ai: Bao" Thaug' Yaug ga" ra" Byo wa Pho" mae" joe" li" zai ngad: ra" . Ngo wa yao: re Pho" mae" nhao: ke' nae"- ailao" yao: wa nga" khyo re sagse: li" kham byid' li" nae" .
Naonhaung" wa sao qhid' mae" ngo we' daga" na: lo vako" rumung:- naonhaung" re: nga" khyo re sagse: kham byid' li" genae" .
Naonhaung" lam khug: myid mabyo; lo" genae" qhid' mae" ngo wa naonhaung" re cegu: ta" to: va" .
Naonhaung" wa Tarha" Jung Yham jham mae" khe' thug' pye' ru qhug' li" genae" . Aimung: naonhaung" re se' ra" yaug wa yao: naonhaung" re se' ru wa Mao" So: mau" re vin vo; na: ru ngad: ga:- myid: jho: yu nae" ra" ba na joe" lo: li" nae" .
Yao: bam wa Pho" rere: maba ko" ruyang naonhaung" re airu: kad' li" genae" .
Ngadqere: airu: kad' nae" yao: bam: ba na joe" lo lao" naonhaung" wa ngo ta" to" rure myid: beim: genae" qhid' mae" ngo naonhaung" re cedao: ta" to: byid: va" . Qhid' phyao: wa ngo naonhaung" we' daga" za: na: jo, shiyang: aijham re ngo mata" kyo" qu"-
Ana" kam" wa ngore nhao: ke' ra" yaug jhao" ngo phao: lo" zai ngad: ra" . Ngadqere: ngo khokhyo phao: lo" nae" rure naonhaung" mae" khag' re: ngore mamyid: ko" ngad: ra" .
Ana" wa ngo naonhaung" re ta" kyo: va" rumung: naonhaung" nhag' lam: khug mae nhag' kaug' ru byang" sheim: jo; avako" .
Ngadqere: naonhaung" re ngo dang za: ta" geli"- ngo phao: lo" ru wa naonhaung" qhid' mae" je: gai: ra" . Pe"mung: ga"re ngo maphao: lo" re wa ai: Bao" Thaug' Yaug re: naonhaung" jhao" joe" li" nae" mangad: . Ngadqere: ngo phao: lo" lao" kam" wa ai: Bao" Thaug' Yaug re naonhaung" jhao" ngo lo" nhao: ke' byid: nae" .
Ai: Bao" Thaug' Yaug joe" li" lao"- yao: wa mug: myid byu qere qobo we' sin: yang: yao: bam myid: shad' ra" khyo rere:- Din: man" ra" khyo rere:- Mao" So: dao: kho' ra" khyo rere:- li" ceim" shid' byid' li" nae" .
Yao: bam: qobo we' sin: yang: shad' ko" ru wa yao: bam wa ngore malam" geyang: ngad: ako" .
Yao: bam jo: ru we' sin: yang: yao: bam shad' ko" ru wa- ngo wa Pho" jhao" lo" nae" ngad mung:- naonhaung" ngore mamyao lo nae" ngad: ruyang ngad: ra" .
Dao: kho' ru we' sin: yang: yao: bam shad' ko" ru wa ce: mug: myid dao: zug: pho" wa dao: kho' ru qhug' va" ruyang ngad: ra" .
Naonhaung" re ngo ta" nae" khyo myo: sho' jo, shi"- ngadqere: ana" naonhaung" aire maqo" khae: yu shiko" ngad: ra" .
Ngadqere: Mao" So: dangman" ra" khyo re qhu" byid' ra" ai: Byo joe" li" lao"- yao: wa dangman" ra" khyo alhab' khyo re naonhaung" re jhui" ye" li" nae" . Yao: wa yao: yao" kheim: so' khyo" majhau nae"- yao: wa yao: the' gyo" ra" gu: re jhau mung:- thao phyao: boe" li" nae" ra" khyo jham naonhaung" re ta" kyo" li" nae" .
Yao: wa nga" mungdao: re gaug: yu yang: naonhaung" re ta" kyo" li" nae"- aimung: yao: wa nga" phungbao re bao: thug' li" nhao nae" .
Nga" Pho" qo" ra" gu: alhab' wa nga" mae" ngad: ra" . Aimung: ai: Byo wa nga" mungdao: re gaug: yu mung: naonhaung" re ta" kyo" li" nae"- ein: ngo ta" ru ngad: ra" .
Dazab zo: ngad lao"- naonhaung" wa ngore mamyao lo: genae" . Amung: dazab kyo thao re naonhaung" wa ngore dam: myao: li" genae"- ga: ta" ra" .
Yao" mho"zo: qemae" damyo" wa dazab zo: ngad lao" yao: re mamyao lo: genae"- amung: dazab zo: kyo thao re ngonhaung" yao: re dam: myao genae"- ga: yao: ngonhaung" re ta" ra" . Aiwa- Pho" jhao" ngo lo" yang: ngad: ra"- ga: re: yao: ngonhaung" re ta" ra" . Ceru wa pe" re ta" nug: laug i? ga: yao: bam yao: cao: jho" myid' ako" .
Dazab zo: ngad lao"- ga" ru wa pe" re ta" nug: ru laug i? Yao: pe" ja" khyo re ta" na: rure ngonhaung" maba: gyo: ga: jho" ta" ako" .
Yesu yao" mho"zo: qe yao: re dao: myid: myid; nug ko" rure ba mung: yao: bam re- Naonhaung" yao: cao: jho" myid' na ko" ru wa dazab zo: ngad lao"- naonhaung" ngore mamyao lo: genae"- amung: dazab zo: kyo thao re naonhaung" ngore dam: myao: li" genae"- ein: naonhaung" re ngo ta" ra" khyo mangad: i?
Naonhaung" re ngo dang za: ta" geli"- naonhaung" wa ngugbyid ngugnhe' we' kaug' ngug: li" genae"- ngadqere: mug: myid byu qe wa ngaui bau" li" genae"- naonhaung" wa kaug' li" genae"- ngadqere: naonhaung" kaug' ru wa ngaui bau: ngaui lho" ru dam: tha" lo" li" nae" .
Myiqe: dayaug wa zo: khau nae" ba na loe" lao"- zo: khau no no: rure kham zo: nae" yo, qug joe" lo yang: nhag' kaug' nhag' ngai: ra" . Ngadqere: zo: bin: khau lao"- ce: mug: myid dao khyo zonau" dayaug re qo" myhung: ke' va" ruyang ngaui bau: mung: yao: kham zo" lo: ra" zo: khau no re yao: to"myhid' pye' ra" .
Ai we' dakhyo: naonhaung" re: ana" wa kaug' na: ako" . Ngadqere: ngo wa naonhaung" we' dam: jho" myao mung: naonhaung" nhag' lam: wa ngaui bau: ngaui lho" ru byang" sheim: jo; li" genae" . Ai: ngaui bau: ngaui lho" rure khag' re: naonhaung" mae" maqo" yu: pye' byid: genae" .
Ai: ba na joe" lo lao"- naonhaung" wa ngore pe" re: mho' lo: genae" mangad:- naonhaung" re ngo dang za: ta" geli"- naonhaung" wa nga" mang re lao: yang: yao: re pe" mho' gengadqere: Pho" wa naonhaung" re byid' li" nae" .
Ana" joe" sho' nga" mang re lao: yang: naonhaung" wa pe" daja: re: mamho' shiko" ngad: ra"- naonhaung" ngaui bau" ru jab byang"li" nae" qhid' mae" mho' ge,- mho' ru we' dakhyo: qo" khae: yu: li" genae" .
Cegu: re ngo wa naonhaung" re dao: tau" khyo" ta" kyo" ru ngad: ra"- Dao: tau" khyo" mangad: lo: Pho" khyo re de: de: za: naonhaung" re ta" kyo: nae" ra" ba na joe" lo: li" nae" .
Ai: ba na joe" lo lao"- naonhaung" wa nga" mang re lao: yang: yao: re mho' li" genae" . Ngadqere: naonhaung" gaung tha" Pho" re ngo mho' byid: nae"- ein: ngo ta" to" ru mangad:
Pe"mung: ga"re Pho" yao: yao: re: naonhaung" re jhid' de; ra" . Naonhaung" wa ngore jhid' de; ko" ru we' ngo wa Mao" So mae" joe" li" yaug ngad: rure naonhaung" lam" vako" ruyang yao: wa naonhaung" re jhid' de; ru ngad: ra" .
Ngo wa Pho" mae" ce: mug: myid dao khyo joe" li" ru ngad: ra" . Aimung: ana" ngo wa ce: mug: myid dao mae" thug' lo" yang: Pho" jhao" dam: phao: lo" zai ngad: ra" .
Ailao" yao" mho"zo: qe wa Yesu re- ana" wa dao: tau" maci lo:- de: de: za: nao ta" na: ava"-
Nao wa ja: khao: ngo" alhab' re ba yaug ngad: rure ana" ngonhaung" ba va" . Nao re khag' yang re: dao: myid: mamyid: ca" lo: ngad: ra" . Aimung: nao wa Mao" So mae" joe" li" yaug ngad: rure ngonhaung" lam" va"- ga: ta" ako" .
Yesu wa yao: bam re- Ana" naonhaung" lam" vako" i?
Naonhaung" alhab' mo, wa yao: yao" yham khyo phao: byo: sin" lo" gemung: ngore naonhaung" alhab' yang phao: cug' to: co' li" genae" ra" ba na joe" lo: li" nae" . Ana" lhao" joe" jo; ava" . Ngadqere: ngo wa gaigai: ngoyao: za: mangad:- pe"mung: ga"re Pho" wa ngo we' daga" na: ra" .
Naonhaung" wa ngo we' dadang: dalam: za: ngad: na: ra" khyo" yang ngaui pyo: yaug yo: rure naonhaung" qo" yu genae" qhid' mae" ngo naonhaung" re ce: dao: ta" ru ngad: ra" . Naonhaung" wa mug: myid dao mae khyag' qhui: ru kham zo: qo: li" genae"- ngadqere: nhag' lam: dagyug: ge,- ngo wa ce: mug: myid re aung: pye' va"- ga: ta" ra" .
Yesu wa cedao: jham re bin: ta" lao"- mug: gaung khyo tau: qu" mung:- nga" Pho" we"- yo,qug joe" lo: ava" . Yao: zo: wa Yao: Pho" re phungbao byid: nae" qhid' mae" ni" zo: re phungbao byid: wa,
Pe"mung: ga"re yao: zo: re nao byid' to" ra" mo, alhab' re apyad ato: kao so' qo" byid: nae" qhid' mae" nao wa yao: re xao su byu alhab' mo; dao mae eib: ra" kheim: so' byid' to" ava" .
Apyad ato: kao so' ga" ru wa date: za: ngad: ra" dangman" ra" Mao" So re ba: ru we' nao: yang nhao: ke' ra" Yesu Khristu re ba: ru ngad: ra" .
Nao ngore kad' nhao: ra" mau" zo" re ngo bin: zaui: va" . Aimung: mug: myid dao mae ni" phungbao re bin: qhu" byid: va" .
Nga" Pho" we"- Mug: myid re maphan" shimae" ngo nao we' daga" qo" to" ra" phungbao re ni" qhid' kheim: mae ana" ngore byid: la,-
Mug: myid dao mae" nao: yang ngore ab byid' to" ra" mo, nao re ba gesho' ngo qhu" byid: va" . Nao wa yao: bam re sang mung: yao: bam re nao ngore byid' to" ra" . Yao: bam wa ni" mungdao: re phug' cao" avako" .
Aimung: yao: bam wa nao: yang ngore byid' ra" gu:- ja: khao: ngo" nao mae" thug' li" ru ngad: rure ana" yao: bam ba: avako" .
Nao: yang ngore byid' to" ra" mungdao: re ngo wa yao: bam rere: ai: mungdao: byid: mung:- yao: bam wa ai: mungdao: re khae: yu: ako" . Ngo wa nao mae" joe" li" yaug ngad: ru dang: rure re:- yao: bam lam" ako" .
Ngo wa yao: bam: qhid' mae" akyu" mho' ra" . Ngo wa mug: myid byu qe: qhid' mae" akyu" mamho' . Ngadqere: ngore ab byid' to" ra" mo; qhid' mae" ngo akyu" mho' ra" . Pe"mung: ga"re yao: bam wa nao sang: ra" mo, ngad: ako" .
Ailao" ngo qo" ra" gu: alhab' ni" mae" ngad mung:- nao qo" ra" gu: alhab' re: nga" mae" ngad: ra" . Yao: bam: mathao mae nga" phungbao bao: li" ra" .
Ana" ngo wa nao jhao" phao: lo nae" ngad mung:- mug: myid dao mae mana lo nae"- ngadqere: yao: bam wa mug: myid dao mae na: jo, gezai ngad: ra" . Gyang" lho" ra" Pho" we"- nao we' ngo wa dadang: dalam: za: ngad: ru we' dakhyo:- yao: bam re: dadang: dalam: za: ngad genae" qhid' mae" nao ngore byid' ra" ni" mang qam: so' khyo" yang yao: bam re gug: gam byid: wa,-
Ngo wa yao: bam we' daga" na shi" au:- nao ngore byid' to" ra" ni" mang qam: so' khyo" yang yao: bam re ngo gug: gam byid: va" . Ngo wa yao: bam re gug: gam byid' lo va" ruyang jham: mugsug' jab byang" li" nae" qhid' mae" byaug: jeim" lo" ca" ra" dayaug mae" je yang: yao: bam mae" dayaug re: mabyaug: jeim" lo" gengad: ra" .
Ngo wa ana" nao jhao" phao: lo zai ngad: ra" . Amung: yao: bam wa nga" ngaui bau" rure yao: bam: nhag' lam: khug mae byang" sho' qo" yu genae" qhid' mae" mug: myid dao na shi" au: re cedao: jham re ngo ta" ra" .
Ngo wa yao: bam re ni" mungdao: byid' ra" . Ngo wa mug: myid we' sin" ra" yaug mangad' ru we' dakhyo:- yao: bam re:- mug: myid we' sin" ra" mo, mangad: ko" ruyang mug: myid wa yao: bam re nghang" ra" .
Yao: bam re mug: myid dao mae" jhui" yu nae" qhid' mae" ngo mamho'- ngadqere: ai: makhyang" ra" yaug: lo, mae" yao: bam re gug: gam zam: so: byid: nae" qhid' mae" ngo nao re mho' ra" .
Ngo wa mug: myid we' sin" ra" yaug mangad' ru we' dakhyo:- yao: bam re: mug: myid we' sin" ra" mo, mangad: ko" ngad: ra" .
Dangman" ru khyo" yang yao: bam re naoyao" qhid' mae" kyang" san: yu: to: wa,- ni" mungdao: wa dangman" ru ngad: ra" .
Nao wa ngore mug: myid khyo nhao: ke' ru we' dakhyo:- ngore: yao: bam re mug: myid khyo nhao: ke' va" .
Yao: bam re dang za: ni" qhid' mae" kyang" san: to" ra" mo, boe" li" genae" qhid' mae" ngoyao" gaung re ngo kyang" san: to: va" .
Ngo wa yao: bam: qhid' mae" za: akyu" mho' ru mangad:- yao: bam kho" kyo" ra" mungdao: khyo" yang ngore lam" lo ko" ra" mo; qhid' mae" re:- mho' ra" .
Yao: bam wa dadang: dalam; za: boe" genae" qhid' mae" ngo akyu" mho' ra" . Nga" Pho" we"- nao wa ngo we' dadang: dalam: za: ngad mung:- ngore: nao we' dadang: dalam: za: ngad: ru we' dakhyo:- yao: bam rere: nga" shid' pha: we' dadang: dalam: za: boe" nhao wa,- ngo wa nao: yang nhao: ke' yaug ngad: rure mug: myid byu qe lam" nae" qhid' mae" yao: bam re dadang: dalam: za: boe" nhao la,-
Nao we' ngo wa dadang: dalam: za: ngad: ru we' dakhyo:- yao: bam re: dadang: dalam: za: ngad genae" qhid' mae" nao: yang byid' to" ra" phungbao reyao: ngo wa yao: bam re byid: va" .
Ngo wa yao: bam we' dadang: dalam: za: ngad mung:- nao wa ngo we' dadang: dalam: za: ngad: ruyang yao: bam wa jab byang" sho' dadang: dalam: za: boe" li" mung:- ngo wa nao: yang nhao: ke" ru ngad: rure we' nao wa ngore jhid' de; ru we' dakhyo:- yao: bam re nao jhid' de; rure mug: myid wa ba nae" ngad: ra" .
Pho" we" Nao wa yao: bam re nga" lo, mae ab byid' to" ava" . Nao ngore byid' to" ra" phungbao re yao: bam qu" myao genae" qhid' mae" ngo na: ra" jo, qo mae yao: bam ngo we' daga" qo" na: jo, nae" rure ngo o: ra" . Pe"mung: ga"re mug: myid re maphan" shimae" nao ngore jhid' de; ra" .
Din: man" ra" Pho" we' mug: myid byu qe wa nao re maba gengadqere: ngo wa nao re ba: ra" . Aimung: nao: yang ngore nhao: ke' rure cebam ba: ako" .
Nao ngore jhid' de; ra" jhid' de; myid wa yao: bam: khug mae bo: jo, mung:- ngore: yao: bam: khug mae qo" bo: jo, nae" qhid' mae" ngo wa ni" khyo re yao: bam re ba nhao va"- Xo' yang: re: ba nhao shinae" ngad: ra"- ga: mho' ra" .
Yesu wa airu: akyu" bin: mho' thao re yao" mho"zo: qe we' daga" ai: jo, qo mae" thug' ye" lo" mung:- Kidron qid gyaung: zo: thoete' khyo gau" de; ye" lo" ra" . Aimae khyae dakhyae: jo; ra" . Yesu we' yao" mho"zo: qe wa ai: khyae khug khyo vao ye" ako" .
Yesu we' yao" mho"zo: qe wa ai: jo, qo khyo myo: sho' lhang lhaung" ye" qu" vako" ruyang yao: re ab byid' pye' nae" yaug Yuda wa ai: jo, qo re ba: ra" .
Aimung: Yuda wa Roma gyezo: daphung: we'- khinjaung qi: qe we' Pharishe qeyang nhao: ke' ra" Caung: pa" Yham gug: gam gyezo: damyo" rere: jhui" li" ra" . Yao: bam wa myibaung:- myidam jham we' shae lhae ci yang: ai: jo, qo khyo li" ako" .
Yesu wa yao: mae boe" li" na: ra" khyo alhab' re ba mung: yao: wa qhid' au: khyo qui" ye: yang:- naonhaung" khag' re qho: na ko" i? ga: yao: bam re myid' ra" .
Yao: bam wa Nazared mae" Yesu re qho: na: ga: tau" ako" . Ailao" Yesu wa- Aiyaug wa ngo ngad va"- ga: tau" ra" . Yao: re ab byid' pye' nae"yaug Yuda wa yao: bam we' daga" aimae ye; jo; ra" .
Yesu wa yao: bam re Ngo wa aiyaug ngad va"- ga: tau" ke' lao"- yao: bam wa naung zad: zad' lo" mung: myid gaung khyo gyang: lang" lo" ako" .
Yesu wa yao: bam re Naonhaung" khag' re qho: na ko" i? ga: dam: myid' ke' ra" . Yao: bam wa Nazared mae" Yesu re qho: na: ga: dam: phaug' tau" ako" .
Ailao" Yesu wa- Aiyaug wa ngo ngad va: ein: naonhaung" re ta" va" . Aimung: naonhaung" ngore qho: na ko" ru ngad: re wa ce: gatau qegu: wa phao: lo" vageshao:- ga: ta" ra" .
( Yao: ceru: ta" ru wa Pho" we"- nao: yang ngore ab byid' to" ra" mo, mae" dayaug re lhao" re:- ngo maci: phyaug'- ga: ta" to" ra" dao: jab byang" li" nae" qhid' mae" ta" ru ngad: ra" . )
Simon Petru wa shae dakhyae: vin: ci mung:- she: yu yang: Khinjaung Yin" nho: jeim pho" dayaug re shaqam" ke' re ai: jeim pho" nho: lo, yo shad' nokhye' qam" phyid' khyo" ke' byid' ra" . Ai: Jeim pho" mang wa Malakhu ngad: ra" .
Yesu wa Petru re Ni" shae re shae byao mae dam: ke' to: wa,- ngo wa nga" Pho" yang byid' to" ra" ai: dayin dayo: khyag' qhui: ra" keim re mashaug' li" nae" ein: nao jho: i? ga: ta" ra" .
Ai: thao re Roma gyezo: qe we' yao: bam: gyezug: pho" we' Yuda gug: gam gyezo: qe wa Yesu re taung" yu mung: taui: yang:-
Anna jhao" sao qhid' jhui" ye" ako" . Anna wa ai: zin mae Khinjaung Yin" kad' na: ra" Kayapha nho: yaug pho" ngad: ra" .
Amung: Kayapha wa byu alhab' mo; qhid' mae" byu dayaug za: shid: ru wa je: gai: ra"- ga: kheim: so' qo" ra" Yuda qere pha,jhi" byid' ra" yaug ngad: ra" .
Simon Petru we' gatau: mho"zo: dayaug wa Yesu thao cao" ye" ako" . Gatau: mho"zo: yaug wa Khinjaung Yin" we' jho" se" mung: khinjaung yin" yham mo" vang" khug khyo Yesu we' daga" vao ye" lo" ra" .
Petru wa taung gaung shad' vang" kham: nhae mae na: jo; ra" . Ailao" ai: khinjaung yin" pho" we' jho" se" ra"gatau: mho"zo: yaug wa taung gaung shad' khyo dam: thug' lo mung:- kham: dung: lhaug' ra" myiqe: nau" re ta" yang: Petru re akhug shad' khyo jhui" vao lo" ra" .
Kham: dung: lhaug' ra" myiqe: nau" wa Petru re- Nao re: aiyaug: mho"zo: qemae" dayaug ngad: ra" mangad: i? ga: ta" ra" . Ailao" Petru wa ngo mangad:- ga: tau" ra" .
Daui daui mo, we' gyezo: qe wa gyo, geyang: vha: myikhyeim" mad: to: yang: myikhyeim" lhang" gam: ye; jo, mung: myi: gao: na: bam: ako" . Alao" Petru wa ai: khyo ye: mung: yao: bam we' daga" ye; jo, yang: myi: yebogao: na: ra" .
Khinjaung Yin" wa Yesu re yao" mho"zo: qe: khyo re we' yao" mho" shid' ra" khyo re myid' ra" .
Yesu wa Ngo wa khonhae" re: byu alhab' mo; qhid' kheim: mae de: de: za: ta" lo va" . Aimung: mo,byu qe alhab' mo, zang" ham: na: ra" Tarha" Jung Yham mae we' Caung: pa" Yham mae ngo mho" shid' lo va" . Ngo wa khonhae" re: anyham: avho' mae daja: re: mata" qu"-
Aire naonhaung" ngore myid: ko" i? Nga" mho" dao: re tae" gyo" ra" mo,byu qere myid' qu" ge,- ngo pe" ta" lo: rure yao: bam re myid: ge,- ngo pe" ta" rure yao: bam ba: ako"- ga: tau" ra" .
Yesu ceru: ta" lao"- gug: gam qemae" dayaug wa Yesu re bopyo' pyo' mung:- khoru: mung: nao wa Khinjaung Yin" re airu: vae" ta" i? ga: ta" ra" .
Yesu wa yao: re- ngo dakheim: kheim: jhau: shad' re wa cemae na: ra" mo, alhab' mo; qhid' kheim: mae kho: kham shad' rure ceim" shid' la,- ngadqere: ngo ta" ra" khyo dang: ngad: re wa pe"mung: ngore pyo' i? ga: ta" ra" .
Ai: thao re Anna wa airu: taui" to: lo, qo malhai: lo: Yesu re Khinjaung Yin" Kayapha jhao" dai" nhao: ke' ra" .
Petru wa myi: gao yang: ai: tau mae ye; jo; ashi"- aimung: gatau damyo" wa Nao re: ai: yaug: mho"zo: qemae" dayaug ngad: ra" mangad: i? ga: ta" ako" . Ngadqere: Petru wa Ngo mangad: ga: ha: pye' ra" .
Petru yang nokhye' qam" phyid' khyo" pye' byid' ra" Khinjaung Yin" nho: jeim pho" we' ba nam dau: ra" jeim gayaug re:- nao re: ai: khyae khug mae yao: we' daga" na: rure ngo myao:- mangad: i? ga: ta" ra" .
Petru wa Ngo mangad:- ga: dam: ha: pye' ra" . Ailao"jao" qo, teim: ra" .
Ne, seim no' Yesu re Kayapha yham mae" Roma mung" zug: pho" yham khyo jhui" dai" ye" ako" . Kheim: so' qo" ra" Yuda qe wa Lai co' Poe myi" xeim re qo" zo: nae" qhid' mae" yao: yao" gaung re caung: pa" thung" khyo" yang san sin" jo, nug geyang: yham mo" khug khyo mavao ye: ko" ngad: ra" .
Aimung: Pilad wa taung gaung khyo thug' ye: yang: naonhaung" ceyaug re pe" ja" qobo zhaug' ko" i? ga: yao: bam re myid' ra" .
Yao: bam wa Ce: yaug qobo daja: ja: kad' shad' yang: mangad: re wa ni" qhid' kheim: khyo ngonhaung" jhui" li" zai mangad:- ga: tau" ako" .
Pilad wa Airulao" wa yao: re naonhaung" yao: jhui" lo" mung:- naonhaung" yao" tarha" jo; ru we' dakhyo:- yao: re dao: lo" kho' ge,- ga: yao: bam re ta" ra" . Yao: bam wa Ngonhaung" wa byuse' nae" akhang" maqo"- ga: tau" ako" .
( Yao: bam airu: ta" ko" ru wa Yesu yao: khoru: shid: li" nae"- ga: ta" shid' to" ra" dao: jham jab byang" li" nae" qhid' mae" ngad: ra" . )
Pilad wa yham mo" khug khyo dam: vao lo" mung: Yesu re khai: yu yang:- nao wa Yuda qe: kho: kham ngad: i? ga: Yesu re myid' ra" .
Yesu wa yao: re- Ce: dao: myid: wa naoyao" myid khyo" myid' ru i? Mangad: lao" nga" khyo re su gaje qe: yang nao re ta" kyo: vako" ra" i? ga: myid' ra" .
Pilad wa Nao ngore Yuda byu dayaug ngad: ein: jho: i? Nao re nga" lo, khyo li" ab byid: ko" ra" mo, wa naoyao" amyu" qe we' khinjaung qi: qe ngad: ako"- nao pe" kad' shad' va" i? ga: phaug' tau" ra" .
Yesu wa Nga" mung"dan: wa ce: mug: myid mae" mangad:- nga" mung"dan: wa ce: mug: myid mae" angad: re wa Yuda kheim: so' qo" ra" mo; lo, khug khyo ngo mavao lo" sho' nga" byu qe khe' khyad' yu: li" genae" . Nga" mung"dan: wa cemae mangad:- ga: ta" ra" .
Airumung: Pilad wa yao: re- Airu: ngad: re wa nao wa kho: kham ngad: i? ga: myid' ra" . Yesu wa Nao wa ngore kho: kham ngad: ra"- ga: ta" ra" . Ngo wa dangman" ra" khyo re ta" kyo: nae" qhid' mae" khau: li" mung: ce: mug: myid khyo joe" gyo" li" ru ngad: ra" . Dangman" ru we' sin" ra" yaug khag' ngadqere: nga" dao: re tae" gyo" ra"- ga: tau" ra" .
Ailao" Pilad wa dangman" ru wa pe" ngad: i? ga: myid' ra" . Ai: thao Pilad wa taung gaung shad' khyo mo,byu qejhao" dam: thug' ye: mung: yao: bam re- ngo wa yao: re dao: phyid' nae" akhyo: pe" mamyao-
Ngadqere: naonhaung" thung" jo; ru we' dakhyo:- Lai co' Poe gyo: mae kyam: byu dayaug yaug re ngo wa khonhae: re: lhaung" lhoe' ke' byid' ra" . Aimung: naonhaung" qhid' mae" Yuda qe: kho: kham re lhoe' ke' byid: nae" naonhaung" o ko" i? ga: myid' ra" .
Yao: bam wa- Aiyaug re dalhoe' ke'- Baraba re lhoe' ke' byid: la,- ga: yao: re zag: hug' ako" . ( Baraba wa damya, ngad: ra" . )
Pilad wa Yesu re jhui" thug' lo" mung:- be, nhao: ra" .
Gyezo: qe wa zau: kyao: yang ba maug: dalam: kad' yu mung: Yesu au: mae zhaung: byid' ako" . Ai: thao re yao: bam wa Yesu re bau: qhang ane vhe' byid' ako" .
Yao: bam wa Yesu jhao" qui" li" mung:- Yuda qe: kho: kham we"- Kao qhang so' qhang vashao: wo"- ga: ta" yang: Yesu re bopyo' pyo' ako" .
Pilad wa taunggaung shad' khyo dalhang dam: thug' ye: mung: mo,byu qere- Qu" ge, Ngo wa yao: re dao: phyid' nae" akhyo pe" daja: rere: mamyao: rure naonhaung" re ba nhao nae" qhid' mae" yao: re ngo ce: jo, qo khyo jhui" thug' li" nae"- ga: ta" ra" .
Yesu wa zau: kyao maug zhaung:- bau: qhang ane ve; pye' yang: taunggaung shad' khyo thug' lo: ra" . Pilad wa Qu" ge, Ceyaug ngad: ra" ga: yao: bam re ta" ra" .
Khinjaung qi: qe we' Caung: pa" Yham gug: gam qe Yesu re myao gelao" yao: bam wa Yao: re pyao: zang mae jin" se' pye' wa,- yao: re pyao: zang mae jin" se' pye' wa,- ga: zag: hug' ako" . Pilad wa yao: bam re Airu: lao" wa yao: re naonhaung" jhui" lo" mung: pyao: zang mae lo" jin" se' pye' ge,- ngo wa yao: re dao: phyid' nae" akhyo pe" daja: rere: mamyao- ga: ta" ra" .
Alao" mo, byu qe wa- Yao: wa Mao" So: yao: Zo: ngad: ga: yao: yao" gaung re ta" na: ruyang yao: wa shid man" ra" yaug ngad: rure ngonhaung" tarha" mae ta" to" ra"- ga: dam: phaug' tau" ako" .
Pilad wa ai: dao: re the' gyo: lao" je yang: gyaug: li" ra" .
Yao: wa yham mo" khug khyo dam: vao lo" mung: Yesu re Nao khai: mae" ngad: i? ga: myid' ra" . Ngadqere: Yesu wa pe" re: matau: ngad: ra" .
Alao" Pilad wa Yesu re- Nao ngore majhau nae" i? Ngo wa nao re lhoe' ke' nae" kheim: so' re:- pyao: zang mae jin" se' pye' nae" kheim: so' re: qo" yaug ngad: rure nao maba i? ga: myid' ra" .
Yesu wa- Ai: kheim: so' wa Mao" So: yang nao re byid' to: yang: za: nao qo" ru ngad: ra" . Aimung: ngore ni" lo, khyo ab byid' ra" yaug wa je yang: qobo qo" ra"- ga: ta" ra" .
Pilad wa ce: dao: re the' gyo: lao" Yesu re lhoe' ke' nae" khyo qho: ra" . Ngadqere: mo, byu qe wa- Nao yao: re lhoe' ke' lao" wa Roma khosin" pho" ba nam mangad: lo: ngad: ra"- yao: Yao" gaung re kho: kham ngad: ga: ta" yaug wa Roma khosin" pho" re tau: lhan: yaug ngad: ra"- ga: hug' ako" .
Ai: dao: jham re Pilad the' gyo: lao" yao: wa Yesu re taunggaung shad' khyo jhui" thug' ye: mung:- Laug Myhung: Jao: ga: mhang" ra" jo, qo mae" tarha" zug: pho" zaung tao" dao mae zaung: ra" . ( Hebre myan" khyo" Gabatha ga: mhang" ako" . )
Ai: ayo, wa Lai co' Poe ba qhid' ba- ba khaung tau: li" na: ra" ayo, ngad: ra" . Pilad wa mo,byu qere- Naonhaung" kho: kham pho" re qu" ge,- ga: ta" ra" .
Yao: bam wa Yao: re- se' pye' wa,- yao: re se' pye' wa,- yao: re pyao: zang mae jin" se' pye' wa,- ga: zag: hug' ako" . Ailao" Pilad wa yao: bam re- Ngo: yang naonhaung" kho: kham re pyao: zang mae jin" se' pye' nae" rure naonhaung" nug ko" i? ga: myid' ra" . Khinjaung qi: qe wa Ngonhaung" qo" ra" kho: kham wa Roma khosin" dayaug za: angad:- ga: tau" ako" .
Ai: thao Pilad wa Yesu re pyao: zang mae jin" se' pye' nae" qhid' mae" yao: bam: lo, khug khyo ab byid' ke' ra" . Aimung: yao: bam wa Yesu re jhui" thug' lo" ako" .
Yesu wa Au: Gao: Gye, ga" ra" jo, qo khyo yao" pyao: zang re vo, yang: ye" lo" ra" . ( Hebre myan" khyo" Golgotha ga: mhang" ako" . )
Yao: bam wa ai: mae yao: re pyao: zang mae jin" se' pye' ako" . Byu gatau shid' yaug rere: Yesu re agaung: mae to: mung:- dashad' mae dayaug pyao: zang mae jin" te' to" ako" .
Pilad wa aso: tung" ce' tung" mung: Yesu nho: pyao: zang dao mae te' to: nhao: ra" . Aiwa- Yuda qe: kho: kham Nazared vobyu Yesu- ga" ru ngad: ra" . Aso: tung" ce' re Hebre- Latin- Greeg myan" jham kkyo" tung" te' to" ako" .
Yesu re pyao: zang mae jin" se' pye' ra" jo, qo wa vomo" mae" mataung" va" ruyang byu myo: sho' mo, aire myao: nghe' ako" .
Ailao" khinjaung qi: qe wa Pilad re- Yuda qe: kho: kham ein: datung"- ceyaug wa Ngo wa- Yuda qe: kho: kham ngad: ga:- ta" ra" ein: kam" tung" wa,- ga: ta" ako" .
Pilad wa Ngo tung" to" ru we' dakhyo: ngad va"- ga: tau" ra" .
Gyezo: qe wa Yesu re pyao: zang mae bin: jin" te' pye' gelao"- yao" mai bau: re yu: yu mung:- byid bam khyo" yang: dayaug dabam jho" gae: yu: ako" . Yao: bam wa bau: qhang rere: yu: ako" . Ai: bau: qhang wa khyab' khyo: made, lo: qo; to" ra" bau: ngad: ra" .
Aimung: gyezo: qe wa ce: bau: re wa macad' gejhao"- Khag' qo" yu nae" rure pha" be, gelang:- ga: yao: cao: jho" ta" ako" . Gyezo: qe airu: ta" ko" ru wa Yao: bam wa nga" mai bau: re yao: bam yao: cao: jho" gae: yu mung:- Nga" bau: qhang qhid' mae" pha" ce' khyo" ako"- ga" ra" jham: dao: jab byang" li" nae" qhid' mae" boe" ru ngad: ra" . Gyezo: qere: ai we' dakhyo: kad' ako" .
Yesu nho: pyao: zang nhae mae yao: myhi"- yao: myhi" nho: yao: nhaung:- Klopa nho: yham sang myhi" Mari- Magadala Mari bam ye; jo; ako" .
Yesu wa yao: myhi" we' yao: jhid' de; ra" mho"zo: ai: mae ye; jo, ko" rure myao mung:- Yesu wa yao: myhi" re Yao: wa ni" zo: ngad: ra"- ga: ta" ra" .
Ai: thao re Yesu wa ai: mho"zo: re- yao: wa ni" myhi" ngad: ra"- ga: ta" ra" . Ai: ba mae" ai: mho"zo: wa Yesu yao: myhi" re yao" yham khyo lo" jhui" nha: to" ra" .
Yesu wa mau"zo" alhab' bin va" rure ba mung:- Jham: mugsug' mae tung" to" ru we' dakhyo:- jab byang" li" nae" qhid' mae" Ngo qid shab' kyi:- ga: ta" ra" .
Ai: mae sabyi qang: jhin byang" sho' bo: ra" jarung: dalam: jo; ra" . Aimung: yao: bam wa sabyi qang: jhin mae qid mug sad' jam: yu yang:- Husub kaung mae thug' ze; te' mung: Yesu nhad' khyo to' byid' ako" .
Yesu wa ai: sabyi qang: jhin re bin: shaug' mung:- Mau" bin va"- ga: ta" yang: yao" au: goe; lo" mung: kao gyo" lo" ra" .
Ai: thao kheim: so' qo" ra" Yuda qe wa pyao: zang mae jin" se' pye' ra" mo; khyid jham re khyug' pye' mung:- pyao: zang dao mae" mao gaung jham re yu: khyo" yu nae" qhid' mae" Pilad re akhang" mho' ako" . Yao: bam ceru: mho' ko" ru wa ai: ba wa ban thug' ngo" ba: ba ngad mung:- Dugno: Ba re pyao: zang jham mae mao gaung jham re malao" jo, nhao nug geyang: ngad: ako" . Pe"mung: ga"re ai: Dugno: Ba wa je: gyang" lho" ra" ba na ngad: ra" .
Aimung: gyezo: qe wa ye" lo" mung:- Yesu we' daga" pyao: zang mae jin" te' to: qhug' ra" sao qhid' yaug: khyid re be; khyug' pye' mung:- thao mae" yaug: khyid rere: be; khyug' pye' byid' ako" .
Ngadqere: yao: bam wa Yesu jhao" joe" lo gelao"- Yesu shid va" rure lomyao gemung:- yao" khyid re wa mabe; khyug' ko" ngad: ra" .
Ngadqere: gyezo: dayaug wa lhae tad' yang Yesu nae dan: mae yethug' ke' we' aijao" sa: we' qid yug: thug' li" ra" .
( Naonhaung" re: ce: khyo re lam" genae" qhid' mae"ceru: boe" rure yao" myo; yang yao: the' myao: ra" yaug yao: ta" ru ngad: ra" . Yao: ta" ru wa dang: ra"- aimung: yao: wa dangman" ra" dao: ta" ru ngad: rure yao: yao: ba: ra" . )
Ceru: boe" ru wa- yao" shoqug: dakhe' re: khyug' ru maqhug' nae"- ga: ta" to" ra" jham: dao: jab byang" li" ru ngad: ra" .
Amung: jham: mugsug' gatau dalam: mae re:- yao: bam: yang lhae tad' yang thug' ra" yaug re yao: bam ceim" qu" li" genae"- ga: ta" to" ra" .
Ai: thao Arimathe vogaung: mae" Yoseb wa Yesu nho: maogaung re yu: yu nae" qhid' mae" Pilad re akhang" yemho' ra" . ( Yoseb wa kheim: so' qo" ra" Yuda qere gyaug yang: anyham: avho' khyo" Yesu mho"zo: boe" na yaug ngad: ra" . ) Ailao" Pilad wa Yoseb re akhang" byid' ke' ra" . Yoseb wa ye" lo" mung:- mao gaung re yeyu: yu: ra" .
Qhid' phyao: myi" ayo, re Yesu jhao" li" ra" Nikodi wa Mura we' Ajho: lhag' ra" sheim nae pyo" ra" ja: sam xe: ngo" joe: ko yu: vin mung:- Yoseb we' daga" cao" ye" ra" .
Yao: shid' zo: wa Yesu mao gaung re yu: yu mung:- Yuda byu qe: nyhab' shaung nae" mao gaung re nyhang" shaung: ra" thung" we' dakhyo:- sheim nae pyo" ra" ja: gyad mung: jid: mo" pin" yang mao gaung re thab' ako" .
Yesu re pyao: zang mae jin" se' ra" jo, qo mae khyae dalam: jo; ra" . Aimung: ai: khyae mae khag' re: manyhab' qu" shi" ra" lab asag' dalam: re: jo; ra" .
Ai: ba wa Dugno: Ba qhid' ba- seim" jin" ra" ba na ngad: ru we' lab re: ajhao" mae jo; ruyang yao: shid' zo: wa Yesu nho: mao gaung re ai: lab khug mae yeke' to" ako" .
Laban ba ne, seim no' myo, mamyao shire- Magadala Mari wa lab khyo ye" lo" ra" . Yao: wa lab nhad' mae" laug zang tau: qhui" pye' to: va" rure yemyao: ra" .
Aimung: yao: wa Simon Petru we' Yesu jhid' de; ra" gatau: mho"zo: jhao" tao" ye: mung:- yao: bam wa Asang re lab mae" yu: pye' vagenhaung- Khai: mae yeto" pye' vako" laug? Ngonhaung" maba lo: ga: yeta" ra" .
Ailao" Petru we' ai: gatau: mho"zo: qe wa lab khyo ye" lo" ako" .
Yao: shid' zo: shid' zo" geim" tao" ye" lo" ako" . Ngadqere: gatau: mho"zo: yaug wa Petru tho' je: qao mung:- lab khyo qhid' joe" ye" ra" .
Yao: gam" qu" ke' re jid: mo" pin: lung: jham bam: jo; rure myao: ra" . Ngadqere: yao: wa lab khug khyo mavao ye: ngad: ra" .
Simon Petru wa yao" thao mae joe" li" mung:- lab khyaung khug khyo khyao za: vao ye" lo" ra" . Yao: wa jid: mo" pin: lung: jham bam: jo; rure we' Yesu au: mae thab' ra" pin: dau re yemyao: ra" .
Yesu au: mae thab' ra" pin: dau wa jid: mo" pin: lung: jham we' daga" majo, lo:- yao: yao: za: gatau mae kheim" bam: jo; ra" .
Ai: thao re lab khyo sao qhid' joe" ye" ra" gatau: mho"zo: re:- lab khug khyo vao ye" lo" mung:- ai: rure yao: yao: yemyao yang: lam" ra" .
( Yesu wa shid: rumae" dam: daui: to" li" ca"- ga" jham: dao: re yao: shid' zo: maba: gyo: shiko" ngad: ra" . )
Ai: thao mho"zo: shid' yaug wa yham khyo phao: lo" ko" ra" .
Mari wa lab taunggaung shad' mae ngug: ye; jo; ra" . Yao: wa airu: ngug zo" re" lab khyaung khug khyo gam" qu" ke' re-
Mai bau: phyu ve; ci: ra" mug: lagyo: shid' yaug re Yesu nho: mao gaung mhao" to" ra" jo, qo mae- au: tho' shad' mae dayaug- khyid thao shad' mae dayaug zaung: jo, ko" rure myao: ra" .
Lagyo: shid' zo: wa Myiqe: we"- nao pe"mung: ngug: na: i? ga: myid' ako" . Ailao" Mari wa Yao: bam wa nga" Asang re yu: pye' mung:- khai: mae yeto" pye' ko" rure ngo maba yang: ngad:- ga: yao: shid' zo: re tau" ra" .
Airu: ta" mung: lhang: lo: re Yesu aimae ye; jo; rure myao: ra" . Ngadqere: Yesu ngad: rure yao: maba ngad: ra" .
Yesu wa Myiqe: we"- nao pe"mung: ngug: na: i? ga: yao: re myid' ra" . Ailao" Mari wa Yesu re khyae lhaug' yaug ngad: ga: jho mung:- Nhag' bo we"- yao" mao gaung re nao vo; yu: pye' ngad: re wa nao khai: mae yeto" rure ngore ta" kyo: la,- ngo wa yao: re yeyu: yu nae"- ga: ta" ra" .
Yesu wa yao: re Mari we"- ga: yao: ra" . Mari wa Yesu shad' khyo lhang: lo mung: Hebre myan" khyo" Raboni ga: tau" ra" . ( Raboni ga" ru wa mho"pho"- ga" ru ngad: ra" . )
Yesu wa yao: re- ngore dazaui: la,- pe"mung: ga"re ngo wa Pho" jhao" mado, lo" shi:- ngadqere: nga" mao: nhaung: qejhao" lo" mung:- yao: bam re- ngo wa nga" Pho" we' yao: bam: Yao: Pho" ngad: ra" nga" Mao" So we' yao: bam: Mao" So jhao" dam: do, lo" nae" ngad: ra"- ein: lo" ta" kyo: byid: la,- ga: ta" ra" .
Aimung: Magadala Mari wa lo" yang: Asang re yao: the' myao va" ru we' Asang yao: re pyang: ke' ra" dao: jham re mho"zo: qere yeta" kyo" ra" .
Laban ba myi" thao mug: sham" sham" cad' lo" yo, re mho"zo: qe wa Yuda kheim: so' qo" mo, re gyaug geyang: yham khug mae kham: pyid' pye' mung: zang" ham: na: bam: ako" . Ailao" Yesu wa joe" li" mung: yao: bam: phaung gaung: mae li" ye; jo, yang:- naonhaung" ngaui pyo: yaug yo vageshao:- ga: ta" ra" .
Airu: bin: ta"lao"- Yesu wa yao" lo, we' nae dan: re yao: bam re qhu" byid' ra" . Ailao" mho"zo: qe wa Asang re the' myao gemung:- gyai ngaui bau" ako" .
Yesu wa yao: bam re- Naonhaung" ngaui bau: yaug yo vageshao:- Pho" wa ngore nhao: ke' ru we' dakhyo:- ngore: naonhaung" re nhao: ke' ra" ga: dam: ta' ra" .
Ai: thao Yesu wa mho"zo: qe: dao mae so' she: ke' mung:- Gyang" Lho" Byo re khae: yu ge,-
Qobo qo" ra" mo, re naonhaung" qobo khyad' byid: ko" re wa yao: bam wa qobo khyad' byid' ru qhug' li" genae"- naonhaung" qobo makhyad' byid: ko" re wa yao: bam wa qobo khyad' byid' ru maqhug' genae"- ga: ta" ra" .
Yesu li" ra" au: re mho"zo: daxe: shid' yaug mae bobo: ra" ( zozam ga: mang: ra" ) Thoma wa mho"zo: qe we' daga" mana: ang ngad: ra" .
Aimung: gatau: mho"zo: qe wa ngonhaung" wa Asang re myao va"- ga: ta" kyo" ako" . Ailao" Thoma wa ngo wa yao" lo, mae" ze,jin" khu re myao mung:- ai: dae khu jham re nga" lo, nyhug' yang yao: soe' qu" yang:- nga" lo; yang yao: yao" nae dan: re maqo" soe' re wa ngo malam" nae"- ga: yao: bam re tau" ra" .
Dalaban kyo thao re mho"zo: qe wa yham khug mae dam: zang" ham: na: bam: ako" . Thoma re: yao: bam we' daga" na: jo; ra" . Kham: jham re pyid' to" ako"- ngadqere: Yesu wa joe" li" mung:- yao: bam: phaung gaung: mae li" ye; jo, yang:- naonhaung" ngaui pyo" na vageshao:- ga: ta" ra" .
Ai: thao Yesu wa Thoma re- Ni" lo, nyhug' yang nga" lo, re tin" qu" wa,- nga" lo, rere: qu" wa,- amung: ni" lo, yheim" ke' yang: nga" nae dan: mae re: soe' qu" wa,- Aug' o: myid dabo- lam" wa,- ga: ta" ra" .
Thoma wa Yesu re- Nga" Asang we' Nga" Mao" So- ga: ta" ra" .
Yesu wa yao: re- Nao wa ngore the' myao yang: lam" i? Ngo re mathe' myao lo:- ngore lam" mo, wa ngaui lho" ko" ra"- ga: ta" ra" .
Ce: jham: paug' mae mabo: tung" to" ra" gatau mug' pho: ve, lho jham myo: sho' re: Yesu wa yao" mho"zo: qe: qhid' kheim: mae zaui" qhu" ra" .
Ngadqere: Yesu wa Mao" So: yao: Zo: Meshia ngad: rure naonhaung" lam" genae" qhid' mae" we' yao: re lam khug: ra" khyo" yang naonhaung" wa kao so' qo" yu genae" qhid' mae" ce: jham: paug' re tung" to" ru ngad: ra" .
Ai: thao re Yesu wa Tiberia tham: mae yao" mho"zo: qere yao" gaung na: qhu" byid' ra" .
Boe" ra" khyo wa ceru: ngad: ra" . Simon Petru- ( zozam ga: mang yaug ) Thoma- ( Galile Ka Na vobyu ) Nathanae- Zebede yao: zo: tao we' Yesu mho"zo: gatau shid' yaug wa daga" za: na: bam: ako" .
Simon Petru wa gatau mho"zo: qere Ngo ngo: kung" ye: nae"- ga: ta" ra" . Ailao" yao: bam wa Ngonhaung" re: cao nae"- ga: yao: re ta" ako" . Ai: mung: yao: bam wa lha dakhye' mae do; zaung mung:- ngo: yekung" ako" . Yao: bam wa ai: myi damyi: geim" kung" gengad yang: re:- ngo: dadau: re: mathe' ko" ngad: ra" .
Ba thug' li" lao" Yesu wa qid yae mae yeye; jo; ra" . Ngadqere: mho"zo: qe wa Yesu ngad: rure maba ko" ngad: ra" .
Ailao" Yesu wa Zolau: bam we"- ngo: mathe' kung" ko" i? ga: yao: bam re myid' ke' ra" . Yao: bam wa dadau: re: mathe' kung"- ga: tau" ako" .
Aimung: Yesu wa Naonhaung" nho: geim re lha lo,yo shad' khyo khyo" ke' ge,- naonhaung" the' li" genae"- ga: yao: bam re ta" ra" . Ailao" yao: bam wa Yesu ta" ru we' dakhyo:- geim re khyo" ke' ko" re- ngo: myo: sho' re the' myhi" yu yang: geim re lhao" matho' she: to' yu loko" ngad: ra" .
Yesu jhid' de; ra" mho"zo: wa Petru re- Asang ngad: ra"- ga: ta" kyo" ke' ra" . Petru wa Asang ngad: ra"- ga" rure the' gyo: lao"- yao: wa yao" adao: bau: qhang re gaung mae gaug: yang" mung:- qid tham: khyo byae: gyo" ye" ra" . ( Pe"mung: ga"re yao: wa gaung pyad' ngad: ra" . )
Gatau: mho"zo: qe wa gyagao: yo we' gyai mataung" va: lo:- gad' dayo za: kyo loyang:- ngo: byang" sho' myi" jo; ra" geim re she zo" re" tham: yae khyo lha we' joe" lo: ako" .
Yao: bam gyagao: yo khyo joe" lo gelao"- myi: gyoe: dao mae kao: to" ra"ngo: jham re we' mug jham re lomyao: ako" .
Ailao" Yesu wa yao: bam re- Naonhaung" the' kung" to" ra" ngo: daqhae: cilo geri:- ga: ta" ra" .
Simon Petru wa lha khug khyo vao ye: mung:- ngo: qi: jham byang" sho' myi" jo; ra" geim re gyagao: yo khyo yeshe: to' yu: ra" . Ngo: dayo: ngo" xe: sam dau: myi" ngadqere: geim majad ngad: ra" .
Yesu wa yao: bam re- Lozo: geri:- ga: ta" ra" . Yao: bam wa Asang ngad: rure ba geyang:- nao khag' ngad: i? ga:- mho"zo: qe khag' dayaug re: Yesu re mavae" myid: ngad: ako" .
Aimung: Yesu wa yao: bam jhao" ye: mung:- mug rere: yu: yu yang:- yao: bam re byid' ra"- ngo: rere: ai we' dakhyo: byid' ra" .
Yesu wa yao: shid; rumae" dam: daui: to" li" thao- mho"zo: qere yao" gaung na: qhu" byid' ru celhang wa sam lhang ein: lhang ngad: ra" .
Yao: bam bin: zo: gethao re Yesu wa Simon Petru re- Yohan nho: yauggai zo: Simon we"- Gaje qe ngore jhid' de; ko" ra" tho' nao ngore je: jhid' de; i? ga: myid' ra" . Petru wa Asang we"- nao re ngo jhid' de;- nao re ngo jhid' de; rure nao ba: ra"- ga: tau" ra" . Ailao" Yesu wa yao: re Nga" yao nau" jham re khau wa,- ga: ta" ra" .
Yesu wa shid' lhang ein: lhang Petru re- Yohan nho: yauggai zo: Simon we"- nao ngore jhid' de; i? ga: dam: myid' ra" . Petru wa Asang we"- ngo jhid' de;- nao re ngo jhid' de; rure nao ba: ra"- ga: tau" ra" . Yesu wa yao: re Nga" yao jham re zam: wa,- ga: ta" ra" .
Yesu wa sam lhang ein: lhang Petru re- Yohan nho: yauggai zo: Simon we"- nao ngore jhid' de; i? ga: myid' ra" . Ailao" Petru wa Nao ngore jhid' de; i? ga: sam lhang yao: taung" myid' ruyang nhag' gyo" kaug' mung:- Asang we"- nao wa alhab' re ba yaug ngad: ra"- nao re ngo jhid' de; rure nao ba: ra"- ga: phaug' tau" ra" . Yesu wa yao: re- Nga" yao jham re khau: na wa,- ga: ta" ra" .
Nao re ngo dang za: ta" li"- nao wa zolau: yo, re ni" gaung re naoyao: seim" jin" mung:- naoyao: ye: nug: ra" khyo qo" ye" ra"- ngadqere: nao mao" lo" lao" wa ni" lo, shid' shad' geim" yheim" ke' mung:- su gaje: yang taui: yang:- nao manug: ye" ra" jo, qo khyo nao re jhui" ye" li" genae"- ga: ta" ra" .
( Airu: ta" ru wa Petru wa khokhyo" shid mung: Mao" So: phungbao bao: thug' li" nae"- ga" rure Yesu ceim" shid' yang: ta" ru ngad: ra" . ) Ai: thao Yesu wa Petru re- Nga" thao cao" wa,- ga: ta" ra" .
Petru lhang: qu" ke' re- yao" thao mae Yesu jhid' de; ra" gatau: mho"zo: re the' myao: ra" . Ai: yaug wa myi" xeim zo" na ko" au:- Yesu we' te' te' zaung: nga: jo, yang:- Asang we"- nao re ab byid' pye' nae" khoyaug ngad: ra"i? ga: Yesu re myid' ra" yaug ngad: ra" .
Petru wa aiyaug re myao lao"- Asang we"- ceyaug: khyo we' sin: yang: khoru: i? ga: Yesu re myid' ra" .
Yesu wa Petru re- ngo joe" li" ra" ba na joe" sho' yao: re ngo daui: na nhao nug ngadqere:- ai wa nao we' pe" sin" i? Nga" thao cao" wa,- ga: ta" ra" .
Aimung: ai: mho"zo: wa mashid nae"- ga" ra" lau dao: wa mho"zo: qe: phaung mae hau" nhao" lo" ra"- ngadqere: Yesu wa ai: mho"zo: mashid nae"- ga: ta" ru mangad:- yao: ta" ru wa Ngo joe" li" ra" ba na joe" sho' yao: re ngo daui: na nhao nug ngadqere:- aiwa nao we' pe" sin" i? ga: ta" ruza: angad: ra" .
Mho"zo: aiyaug wa ce: khyo jham re sagse: kham mung:- cera" khyo jham re tung" xam" to" ra" yaug ngad: ra" . Yao: sagse: kham: to" ru wa dangman" ru ngad: rure ngonhaung" ba: ra" .
Yesu zaui" ra" mau" zo" gatau myo: sho' jo, shi" ra"- ai: gu: alhab' re azo" tai" tung" xam" to: nae" ngad: re wa ce: mug: myid geim" mae lhao" re:- ai: mugsug' paug' jham to: nae" jo, qo qui" nae" mangad:- ein: ngo myid: jho: ra" .
Phug' myao" ra" Theophilu we"- Yesu wa yao" mau" zo" re zaui" qhid: ra" ba na mae" yao: re mug: gaung khyo to' yu: ru qhug' ra" ba na joe" sho' Yesu zaui: so" lo: ru we' mho" shid' lo: ra" khyo alhab' re nga" tung" paug' sao qhid' paug' mae botung" to: va" .
Yesu wa mug: gaung khyo to' yu: ru maqhug' shimae" yao" lagyo: qe ga:- yao: khyin: yu: to" ra" mo, re yao: wa Gyang" Lho" Byo: qam: so' khyo" yang pin dao: jham byid: co' ra" .
Yao: shid kham thao byid xe ba gyo: mae yao: wa myo: sho' lhang lagyo: qejhao" yena: qhu" mung:- yao: daui: na: ra" khyo re lam ga" ra" sagse: jham qhu" byid' ra" . Lagyo: qe wa Yesu re the' myao mung:- Yesu wa yao: bam re Mao" So: mung"dan: khyo re ta" kyo" ra" .
Yao: bam zang" ham: na ko" au:- Yesu wa lagyo: qere- Yerusalem vogaung: mae" dathug' lo" ge,- naonhaung" re ta" kyo" to: gau ngad: ra" nga" Pho" dao: so: byid' to" ra" jhaung qhu" re lao" na ge, .
Yohan wa qid: yang qid nyhab' byid' ra"- ngadqere: khonho" ba mangad: re naonhaung" wa Gyang" Lho" Byo: yang qid nyhab' byid' rure qhug' li" genae"- ga: amyin" byid' ra" .
Lagyo: qe wa Yesu we' daga" zang" ham: na ko" au:- yao: bam wa Yesu re Asang we"- Israel byu qere ai: mung"dan: ce: akhyin: mae nao dam: te: byid: nae" i? ga: myid' ako" .
Yesu wa yao: bam re- Nga" Pho" yao" kheim: so' khyo" yang mhai" so" to" ra" ba na we' yo, khyin: khonhae" ngad: rure naonhaung" ba maqo ngad: ra" .
Ngadqere: naonhaung" dao mae Gyang" Lho" Byo joe" li" lao"- naonhaung" wa qam: so' byang" lo: li" genae" . Amung: naonhaung" wa Yerusalem vogaung:- Yuda mung" geim"- Samari mung" we' myid gaung thao" sho' mae nga" khyo re sagse: kham byid: mo, ngad: li" genae"- ga: ta" ra" .
Ceru: bin: ta" thao lagyo: qe qu" na: reyao:- Yesu wa mug: gaung khyo to' yu: ru qhug' ra" . Ai: thao yao: bam: myo,jao: mae" jham thaui: wa yao: re nghoe' cilo" ra" .
Lagyo: qe wa Yesu do, lo" na: au:- mug: gaung khyo zhaug' qu" na shiko" au: re mai bau: phyu ve; ra" byu shid' yaug nyag din taung" yao: bam: nhae mae li" ye; ke' gemung:-
Galile byu qe we"- naonhaung" ai: tau mae pe"mung: mug: gaung khyo qu" ye; jo; bam ko" i? Naonhaung" mae" mug: gaung khyo to' yu: ru qhug' ra" Yesu wa- naonhaung" myao: na: au: mug: gaung khyo do, lo" ru we' dakhyo:- airu: dam: joe" gyo" li" nae" ngad: ra"- ga: ta" ako" .
Ai: thao re lagyo: qe wa Yerusalem we' khyoman: agaung: daqi" ko za: jho" va" ra" Zhan: lun: bam mae" Yerusalem khyo dam: phao: lo" ako" .
Yao: bam wa vomo" khug khyo vao lo" mung:- Yao: bam thang: na: ra" yham- tho' pyae: qe, khyo do, lo" ako" . Yao: bam wa Petru- Yaku- Andre- Philib- Thoma- Batholame- Mathe- Alphaeu yao: zo: Yaku- byumyu" jhid' myid qi" ra" Simon we' Yaku yao: zo: Yuda bam ngad: ako" .
Yao: bam wa Yesu yao: myhi" Mari we' gatau myiqe: qe we' re:- Yesu yao: nhaung: bam we' re:- dazab makyo ham: phaung mung:- akyu" mho' yang: na: ako" .
Ai: thao mataung" myao" re lam khug: ra" mo, dayo: shid' xe zo: ko zang" ham: na: bam: ako" . Ailao" Petru wa to" ye, mung:-
Nga" mao: nhaung: qe we"- Yesu re taung" ra" mo, re khyo jhui" ra" yaug Yuda we' sin: yang: Gyang" Lho" Byo wa Davi nhad' dao: thoe khyo" ta" to" ra" jham: dao: jab byang" li" nae" ngad: ra" .
Pe"mung: ga"re Yuda wa ngonhaung" we' daga" mau" zaui: nae" khyin: yu: to" ra" yaug ngad yang: yao: wa ngonhaung" phung: mae bobo: ra" yaug ngad: ra" .
( Yao: wa makhyang" ra" lo,mau" khyo" yang the' ra" ngaui: yang yo myid dakhyao: vai: yu mung: ai: yo myid mae atug' khyo" byid: gyo" shid: ra" . Yao" vae: dug: baug: go; lo" mung:- au jham alhab' baug: thug' lo" byaug: ra" .
Yerusalem vogaung: mae na: ra" mo, alhab' wa ai: khyo re the' gyo" ako" . Airumung: yao: bam wa ai: yo myid cug' re yao: bam yao" myan" khyo" Akeladama ga: mhang" ako" . Akeladama ga" ru wa- Sa: Mug: Myid ga" ru ngad: ra" . )
Pe"mung: ga"re Caung: khin" paug' mae- Yao" yham wa cae: jhug tag boe" mung: aimae khag' re: mana vageshao:- ga: re:- yao" aya: rere: gatau dayaug yu: pye' vashao:- ga: re: tung" to" ra" .
Aimung: Asang Yesu wa shid: ru mae" dam: daui: to" li" ra" khyo re ngonhaung" we' daga" sagse: kham nae" byu gatau dayaug ngonhaung" qo: ra" . Ai: yaug wa Yohan Qid nyhab' kham byid: mung:- mungdao: kho" qhid: ra" ba na mae" ngonhaung" qhid' kheim: mae" Yesu mug: gaung khyo to' yu: ru qhug' ra" ba na joe" sho' Asang Yesu ngonhaung" we' daga" su" qin" du" qin" na: qin" rumae yo, byang" bobo: ra" yaug ngad ca" ra" .
Aimung: yao: bam wa Yustu ga: re: mang zo: qo" mung: Barsaba ga: mang: ra" Yoseb we' Mathia tao mae" dayaug yaug re dam: khyin: yu nae" qhid' mae" dao: vhao" ako" .
Ai: thao re yao: bam wa- Asang we"- Nao wa yaug khao: ngo" nho: nhag' lam: re ba yaug ngad: ra" . Yuda wa yao: we' sin" ra" jo, qo khyo ye" lo" nae" to: co' ra" Yuda khu mae lagyo: dayaug khyo" mau" zo" vin vo; nae" qhid' mae" ce shid' yaug mae" khoyaug lam: re nao khyin: yu va" rure ngonhaung" re qhu" byid: la,- ga: akyu" mho' ako" .
Alao" yao: bam wa ai shid' yaug mae" khyin: yu nae" pha" ce' khyo" ako" . Mathia re pha" ce' ang mung: yao: wa ai: lagyo: daxe: dayaug: phaung mae bobo: ra" .
Pentikoti ba na joe" lao"- lam khug: ra" mo, alhab' wa dajo,qo mae za: zang" ham: na: bam: ako" .
La qam" hug' ra" thoe we' dau: ra" thoe dathoe mug: gaung mae" nyag din taung" myang: thug' li" mung: yao: bam na: ra" yham geim" mae ai: thoe byang" jo; ra" .
Ai: thao yao: bam wa nga" byo: sin" jo; ra" myishae jham we' dau: ra" myishae jham wa yao: bam yaug khao: ngo" au: dao mae de; jo; rure myao: ako" .
Yao: bam alhab' mo, wa Gyang" Lho" Byo byang" mung: ai: Byo: yang qo" jhau nhao: ru we' dakhyo:- gatau myan" aja: ja: jhau: thug' li" ako" .
Mug: myid dao mae jo; ra" mung"dan: khao: ngo" mae" joe" li" ko" ra" Mao" So re gyaug phug' ra" Yuda byu qe wa Yerusalem vogaung: mae na: bam: ako" .
Ceru: myang: ra" thoe re the' gyo: gelao"- mo,byu qe zang" ham: li" ako" . Yao: bam yaug khao: ngo" wa lam khug: ra" mo, jhau: na: rure yao: yao" myan" khyo" ba: gyo" yu gemung:- mo, byu qe alhab' mo, din: mug' ako" .
Yao: bam wa mug' hao" byaug gemung:- Ceru: jhau: na: ra" mo, wa Galile byu qe ngad ko" ra" mangad: i?
Aire ngonhaung" alhab' mo, wa yao: bam jhau: rure ngonhaung" yao" myan" khyo" ba: gyo" yu: ru wa khoru: i?
Ngonhaung" wa Pathia mung"- Media mung"- Elam mung"- Mesopotamia mung"- Yuda mung"- Kapadokia mung"- Pontu mung"- Asia mung"-
Phrugi mung"- Pamphulia mung"- Egutu mung"- Kureni nhae mae" Libya mung" khaung: mae" joe" li" ra" mo, ngad: ra" .
Amung: ngonhaung" mae" daqhae: wa Roma mae" li" ra" Yuda qe we' Yuda caung: pa" thung" khyo" phaug' lo: ra" Taung Bug Byu qe ngad: ra" . Alao" ngonhaung" mae" daqhae: wa Krete we' Arebia mung" mae" mo, ngad: ra" . Ngadqere: Mao" So zaui" bin va" ra" mau" zo" jham: khyo gyo" yu: ru wa khoru: laug i? ga: ta" ako" .
Yao: bam alhab' mo, wa mug' hao" byaug gemung:- Ceru wa pe" ru: ga" ru ngad: ra" i? ga: yao: bam yao: cao: jho" myid' ako" .
Ngadqere: daqhae: wa ai: lam khug: ra" mo, re- Ai: byu qe wa yhid yid mo, ngad: ako"- ga: qi: jung" pye' ako" .
Ailao" Petru wa lagyo: daxe: dayaug we' daga" to" ye; jo, mung: thoe to' yang:- Mao: nhaung: Yuda byu qe we' Yerusalem vobyu qe alhab' mo, we"- nga" dao: re tae" gyo" yu ge,- ce: khyo we' sin: yang: naonhaung" re ta" kyo: geli" .
Ce: byu qe wa naonhaung" jho: ru we' dakhyo:- yhid yid mo, mangad: ko" ngad: ra" . Ana" ne, kao gug yo, qug za: shi" angad: ra" .
Ce: khyo wa Lapa Yoela ta" to" ra" khyo ngad: ra" .
Yoela wa Mao" So ceru: ta" ra"- Ngo wa lo" thao" ra" ba na mae byu yaug khao: ngo" dao mae nga" Byo vhe' sheim: byid: nae"- naonhaung" yauggai zo: qe wa nga" mung dao: re kho" kyo" li" genae" . Naonhaung" nho: zolau: qe wa ve, lho myao: li" genae"- amung: naonhaung" nho: mao: zo: qe wa yab mo, myao: li" genae" .
Ngad va"- ai: ba na mae nga" daui daui mo,- yauggai myiqe: alhab' mo; dao mae lhao" re:- nga" Byo vhe' sheim: byid: nae" . Ailao" yao: bam wa nga" mungdao: re ta" hau" li" genae" .
Ngo wa mug: gaung tho' mae mug' pho: vhe, lho kad' qhu" mung:- o: myid gye, dao mae mug' pho: mau" zo" kad' qhu" nae" . Sa: re:- myi: re: thau: ra" myikhug' thaui: jham re: kad' qhu" nae" .
Phungbao qi" qhang: ra" Asang: Ba Na majoe" li" shimae" ba wa cad' sham: no; lo" mung:- lho" wa sa: ru: ne: lo" byaug: li" nae" .
Ailao"- bao" thaug' yu nae" qhid' mae" Asang re mho' yaug khag' ngadqere:- khyad' yu: ru qhug' li" nae"- ga: ta" ra" .
Israel mao: nhaung: qe we"- ce: dao: re tae" gyo" qu" ge,- Nazared mae" vobyu Yesu wa Mao" So: kheim: so' qo" yaug ngad: rure Mao" So wa Yesu nho: lo, khyo" yang kad' ra" mug' pho: ve,lho jham we' mug' pho: mau" zo" jham khyo" yang sagse: qhu" byid' ava" . Ce: khyo jham wa naonhaung" phaung mae boe" lai: lo va" ruyang naonhaung" yao: aire ba: ako" .
Mao" So wa yao: yaung: to" ru we' dakhyo: Yesu re naonhaung" lo, khyo ab byid' pye' nae" myid: phyid' to: gau ngad: ra" . Naonhaung" wa qobo jab qe: lo; yang yao: re pyao: zang mae jin" se' pye' nhao: ako" .
Ngadqere: Mao" So wa yao: re shid: ra" qam: so' mae" lhoe' ke' byid: mung: shid: ru mae" dam: daui: li" nhao: ra" . Pe"mung: ga"re shid: ru wa yao: re zaui" lhaung" ci nae" magai: boe" ngad: ra" .
Yao" khyo we' sin: yang: Davi wa- Ngo wa Asang re yo, khyin: khao: ngo" nga" qhid' kheim: mae the' myao: na: ra" Yao: wa nga" nhae mae na: jo, yang: ngo wa qug: khai" ru qhug' nae" mangad:-
Airumung: nga" aung khug mae ngaui bau" ru byang" jo; ru we' nga" nhad' dao: thoe wa ngaui bau: ngaui yao: ru byang" jo; ra" . Ngo wa shid ba: ra" ja: byu ngad sho' ngadqere: myid: lao" mung: nhag' lam: myan myan za: daui: na: li" nae" .
Pe"mung: ga"re nao wa ngo re shid: ra" movo: mug: mae shapye' to: nae" mangad: . Nao wa kyid: ra" ni" daui daui yaug re lab khug mae bab: jo, nhao nae" mangad: ngad: ra" .
Nao wa ngo re kao so' daui: ru khyo joe" ye" ra" khyodang ceim" shid' byid' ava" . Nao wa ngo we' daga" na: ruyang ngo re ngaui bau: nhao: li" nae"- ga: ta" ra" .
Nga" mao: nhaung: qe we"- Suhau: qi" ra" ngonhaung" phug' pho" kho: kham Davi khyo re de: de: za: ta" kyo: geli"- Yao: wa shid: byaug mung: yao: re naonhaung" nyhab' shaung: pye' avako" . Yao" lab wa ana" ba joe" sho' ce: ngonhaung" qhid' kheim: mae yao: jo; ra" .
Yao: wa lapa ngad mung:- Mao" So: yang yao: re dao: so: byid' to" rure yao: ba: ra" . Mao" So wa Davi kho: kham we' dakhyo:- Kho: kham kad' nae" yao" kaung mae" kho: kham thug' li" nhao nae"- ga: jham tang" to" ra" .
Davi wa joe" lo nae" ba na mae Mao" So pe" kad' nae" rure ba: to: mung:- Meshia shid: ru mae" dam: daui: to" li" nae" ra" khyo re Davi ta" ru wa- Yao: wa shid: ra" movo: mug: mae shapye' to: maqhug' ngad: ra"- Yao" gaung khyao re lab khug mae mabab: lo" nhao ngad: ra"- ga: ta" ra" .
Mao" So wa ai: Yesu re yao: daui: to" li" nhao: ava"- amung: ngonhaung" wa ce: khyo we' sin: yang: sagse: qe ngad: ra" .
Yao: wa Yao: Pho" Mao" So: lo,yo shad' mae zaung: jo, nae" tau: to' ke' ru qhug' mung: yao: pho" yang dao: so: byid' to: va" ru we' dakhyo:- yao: pho" mae" Gyang" Lho" Byo qo" khae: yu: ava" . Ana" ngonhaung" myao: ru we' the" gyo" ra" ai: gyang" lho" byo re yao: wa ngonhaung" dao mae vhe" sheim: byid' ava" .
Pe"mung: ga"re Davi wa mug: gaung khyo mado, lo" ngad: ra" . Ngadqere: Davi wa-
Ni" gye qere ni" khyid zab tao" khyo"- ni" khyid qao: mae ngo mato: byid: byid: wa- nga" lo,yo shad' mae zaung: jo, wa, ga:- ai: Asang wa nga" Asang re ta" ra"- ga: ta" to" ra" .
Airumung: naonhaung" yang pyao: zang mae jin" se' pye' ko" ra" ai: Yesu wa Mao" So: yang Asang we' Meshia khyo" san: to: va" yaug ngad: rure Israel byumyu" alhab' geim" khyag' za: ba: yu ge, wo"- ga: ta" ra" .
Mo,byu qe wa ai: dao: re the' gyo: gelao"- yao: bam: nhag' lam: mae qi: sho' gyo" zao" gemung:- Petru we' lagyo: gaje qere- Mao: nhaung: qe we"- ngonhaung" pe" ru: kad' bam nae" i? ga: ta" ako" .
Petru wa yao: bam re- Naonhaung" alhab' mo, myid tha" pye' ge,- naonhaung" qobo jham khyad' pye' byid' ru qhug' genae" qhid' mae" Yesu Khristu mang mae naonhaung" yaug khao: ngo" qid nyhab' kham: yu ge, . Airu: lao"- Mao" So: jhaung qhu" Gyang" Lho" Byo re naonhaung" qo" khae: yu: li" genae" .
Pe"mung: ga"re Gyang" Lho" Byo byid: nae" ga" ra" Mao" So: dao: so: wa naonhaung" qhid' mae" re:- naonhaung" nho: myid: zo: qe: qhid' mae" re:- va: mae na ko" ra" ngonhaung" Asang Mao" So yao" yang khai: yu: ra" mo, alhab' qhid' mae" re: byid' to" ra" .
Ailao" Petru wa gatau: dao: thoe myo: sho' we' yao: bam re ta" peim: ta" kyang: byid: zo" re"- naonhaung" wa ce: makhyang" ra" byu qe: dao mae joe" li" na: ra" qobo dae mae" loe; beim ge,- ga: ta" peim: byid' ra" .
Mo,byu qemae" myo: sho' mo, wa Petru kho" kyo" ra" mungdao: re lam" yang: Qid nyhab' kham yu gemung:- ai: ba na mae lam khug: ra" mo, sam taung ai: phaung mae laung" lo: ako" .
Yao: bam wa lagyo: qe: dao: re zhao: yu- daga" za: bozam" khug: na- mug khyoe' phai" ra" khyo re kad'- daga" za: akyu" mho' mung:- yo, khyin: ba na re gan: lo" nhao: ako" .
Lagyo: qe khyo" yang mug' pho: ve,lho jham we' mug' pho: mau" zo" jham re myo: sho' qhu" byid' ruyang byu yaug khao: ngo" wa gyaug: mug' byaug: ako" .
Lam khug: ra" mo, wa daga" za: zam" khug: na mung:- yao: bam qo" ra" zai jham re daga" za: jho" ceim" myho" ci yang: na: ako" .
Yao: bam wa yao: bam: jo, nho" zai yo jham re aung" pye' mung:- ai: ngaui re khoyaug khoru: qo ca" rure cao" yang: yao: bam yao: cao: jho" byid' ako" .
Yao: bam wa ba khao: ba ngo" Caung: pa" Yham mae ham: phaung yang: yao: bam yao" yham khug mae mug khyoe' phai" mung:- nyham: khyo" ra" nhag' lam: we' ngaui bau: ngaui lho" daga" za: zo: ve zo" ako" .
Yao: bam wa Mao" So re caung: khin" byid: mung:- byu alhab' mo; qhid' kheim: mae nga: ye; ako" . Asang wa khyad' yu: ru qhug' ra" mo, re ba khao: ba ngo" yao: bam: phung: mae laung: byid' ra" .
Daba re Petru we' Yohan wa myi" thao sam yo, qug mae" akyu" mho' yo, khyin: mae Caung: pa" Yham khyo ye" lo" ako" .
Yaung" Lho" ga: mhang" ra" Kham: Dung: mae khau: mae" khyid qeim: ra" byu dayaug na: ra" . Ai: khyid qeim re Caung: pa" Yham khyo vao ye" lo" ra" mo, mae" ngaui mho' zo: shao: ga: ba khao: ngo" ai: kham: dung: mae yedao: nha: to: to: kad' ako" .
Ai: khyid qeim wa Petru we' Yohan- Caung: pa" Yham khyo vao li" rure myao lao"- yao: shid' zo: re ngaui mho' ra" .
Yao: shid' zo: wa ai: khyid qeim yaug re zhaug' qu" mung: Petru wa- Nga" shid' zo: re qu" la,- ga: ta" ra" .
Airumung: ai: khyid qeim yaug wa yao: shid' zo: mae" ngaui kye' ngaui thao the' nae" laug ga: myid mung: yao: shid' zo: re qu" ra" .
Petru wa yao: re- Ngo wa ngaui dakye' re: maqo"- ngad qere: ngo qo" ja: nao re ngo byid: nae"- Nazared mae" Yesu Khristu mang we' ngo nao re amyin" byid' ra"- To" ye, mung: khyo su: wa, ga: ta" ra" .
Ai: thao Petru wa ai: khyid qeim yaug: lo, yo lo, mae zaui: yang: she: to" ke' ra" . Ailao" jao"- ai: khyid qeim yaug: khyid we' khyid myo; qam: bo: li" mung:
yao: wa byae: to" yang:- yao: yao: za: ye, mung: khyo su" qu" ra" . Ai: thao re yao: wa thug' jhu: mung: Mao" So: jeju re caung: khin" zo" re" lagyo: shid' zo: we' daga" Caung: pa" Yham khyo vao ye" lo" ra" .
Ai: tau mae na: ra" mo, byu qe wa- yao: airu: Mao" So re caung: khin" byid: yang: su" ye" lo" rure myao: ako" .
Amung: yao: bam wa- yao: re Yaung" Lho" Kham: Dung: mae zaung: jo, yang:- lhaung" mho' zo" na: ra" yaug ngad: rure qu" se" gemung:- yao: mae boe" ra" mau" zo" re yao: bam alhab' mo, mug' hao" byaug: ako" .
Ai: yaug wa Sholamon Zaung Yham ga: mhang" ra" zaung yham mae Petru we' Yohan shid' zo: na shi" au:- mo,byu qe wa yao: bam jhao" ai: zaung yham khyo tao" ye" lo" ako" .
Petru wa mo,byu qere myao lao"- Israel mao: nhaung: qe we"- Naonhaung" pe" mung: ceru: mug' ko" i? Naonhaung" pe" mung: nga" shid' zo: re zhaug' qu" ko" i? Ceyaug re khyo qo" su" li" nhao: ru wa nga" shid' zo: yao" qam: so' khyo" yang mangad:- nga" shid' zo" nho: Mao" So: khyo re phug' cao" ra" qam: so' khyo" yang ngad: ein: naonhaung" jho ko" i? .
Abraham- Isag we' Yaku nho: Mao" So ngad: ra" ngonhaung" phug' pho" qe: Mao" So wa yao" Daui Daui Yaug Yesu re phungbao byid' to" ava" . Ngadqere: ngonhaung" wa yao: re kheim: so' qo" ra" mo; lo, khug khyo ab byid' pye' gemung:- Pilad wa yao: re lhoe' ke' nae" bin: myid: phyid' to: thao re lhao" re:- naonhaung" wa Pilad qhid' kheim: mae yao: re ngag: ha: pye' ako" .
Yao: wa gyang" lho" ru we' gai: ra" yaug ngad: ra" . Amung: naonhaung" wa yao: re ngag: ha: pye' ako" . Ai: byu se' ra" yaug re lhoe' ke' byid: nae" Pilad re naonhaung" mho' ako" .
Naonhaung" wa kao so' asang yaug re se' pye' ako" . Ngadqere: Mao" So wa shid: ru mae" yao: re daui: to" li" nhao: ava" . Ngonhaung" wa cera" sagse: ngad va" .
Ai: yao" mang qam: so' we' ce: khyid qeim yaug re qam: ke' byid' ava" . Yao" mang re lam khug: ra" khyo" yang naonhaung" myao: ru we' ba: ra" khyo" boe" va" ra" . Naonhaung" the' myao: ru we' dakhyo: ai: Yesu re lam khug: ra" myid wa ce: khyid qeim yaug re nyang" za: gai: lo" nhao: ava" .
Nga" mao: nhaung: qe we"- Naonhaung" we' naonhaung" au: jhaung qe Yesu re kad' lai: lo: ra" mau" wa- maba mabeim: yang: ngad: rure ngo ba va" .
Mao" So yao" yang san: to" ra" Meshia wa dayin dayo: qug: khai: kham zo: ca" nae" ga:- Mao" So wa ganhae" mae" lapa qe alhab' mo; nhad' dao: thoe khyo" yang ta" hau" to: gau ngad: ra" . Amung: Mao" So wa ai: lapa dao: re ceru: boe" ra" khyo" yang jab byang" li" nhao: ra" .
Airumung: naonhaung" myid tha" ge,- Mao" So jhao" lhang: lo geri:- ailao" yao: wa naonhaung" qobo re khyad' pye' byid' li" nae" .
Naonhaung" airu: kad' ko" re wa- Asang mae" byo: qam: so' joe" li" nae" yo, khyin: joe" li" mung:- Asang wa naonhaung" qhid' mae" khyin: to: byid: gau ngad: ra" Meshia ga" ra" Yesu re nhao byid' li" nae" .
Mao" So wa daba: pyad mae" yao" gyang" lho" ra" lapa qe: nhad' dao: thoe khyo" yang ta" to" ru we' dakhyo:- ja: khao: ngo" alhab' asag' dam: kad' ra" yo, majoe" joe" wa- yao: wa mug: gaung dao mae na: jo, ca" ra" .
Pe"mung: ga"re Moshe wa- naonhaung" nho: Asang Mao" So wa ngo re nhao: ke' ru we' dakhyo:- lapa dayaug naonhaung" re nhao: ke' byid' li" nae" . Amung: yao: ta" ra" mung dao: alhab' re naonhaung" phug' cao" ca" genae" .
Ai: lapa ta" ra" mung dao: re maphug' cao" ra" yaug wa Mao" So: byumyu" mae" kho' khyo" pye' ru qhug' mung:- phyo' qheim" pye' ru qhug' li" nae"- ga: ta" ra" .
Alao"- Samuela we' yao" thao re thug' li" ra" Mao" So mae" mungdao: qo" ko" ra" lapa qe alhab' mo, re: ce: ba na mae boe" na: ra" khyo jham re lapa pa: lai: lo: avako" .
Ai: lapa qe: nhad' dao: thoe khyo" yang byid' to" ra" Mao" So: dao: so: jham wa naonhaung" qhid' mae" ngad: ra" . Mao" So wa naonhaung" phug' pho" qe we' to" to" ra" dao: thang" mae bobo: ra" mo, re: ngad: ako" . Mao" So wa Abraham re- Ngo wa ni" myid: zo: qe khyo" yang myidgaung xao su byu alhab' re shaman" byid: nae"- ga: ta" ra" .
Airumung: naonhaung" yaug khao: ngo" re makhyang" ra" lo, mau" jham mae" dam: tug' lo nhao: ra" khyo" yang naonhaung" re shaman" byid: nae" qhid' mae" Mao" So wa yao" daui daui yaug re daui: to" li" nhao mung: naonhaung" jhao" yao: re sao qhid' nhao: ke' byid: va" ra"- ga: kho" kyo" ra" .
Petru we' Yohan wa mo,byu qere airu: kho" kyo" na shiko" au: khinjaung qe daqhae:- Caung: pa" Yham gug: gam zug: qe we' Saduke qe joe" li" ako" .
Lagyo: shid' zo: wa mo,byu qere- Yesu shid: ru mae" dam: daui: to" li" va" ra" khyo mho" shid' na: ako" . Airu wa shid: byaug va" ra" mo, dam: daui: li" nae" ga" ra" dao:- dang: rure sagse: kham byid' ru boe" yang: yao: bam nhag' yo" ako" .
Airumung: yao: bam wa lagyo: shid' zo: re taung" yu: ako" . Ngadqere: mug: cad' lo" na: ruyang thao: ba ne, seim joe" sho' lagyo: shid' zo: re thaung: khug mae lhaung" to" ako" .
Ngadqere: mungdao: re the' gyo" ra" mo, myo: sho' wa lam" ako" . Amung: lam khug: ra" mo, ngo" taung ko myo" laug: li" ra" .
Thao: ba re Yuda au: jhaung qe lau: de, qe we' jham: tung" pho" qe wa Yerusalem mae zang" ham: ako" .
Yao: bam wa khinjaung yin" Anna we' Kayapha- Yohan- Alexanda we' gatau Khinjaung Yin" dinkhu: khug mae bobo ko" ra" mo, we' jho" qham: ako" .
Yao: bam wa lagyo: shid' zo: re yao: bam: qhid' kheim: mae yhe' to: mung:- Ni" shid' zo: wa ceru re ni" shid' zo: khoru: kad' ko" i?- Pe" ja" qam: so'- khag' mang khyo" yang ceru: kad' ko" i? ga: myid' ako" .
Ailao" Petru wa- Gyang" Lho" Byo byang" jo, mung:- yao: bam re mo,byu qe: au: jhaung qe we' lau: de, qe we"-
Khyid qeim yaug re gai kad' byid' ra" khyo we' yao: khoru: gai: shao: lo" byaug: ra" khyo we' sin: yang: nga" shid' zo: myid' ca: qu" ru qhug' ngad: re wa-
naonhaung"- yao: re pyao: zang mae jin" se' pye' mung:- Mao" So: yang shid: ru mae" dam: daui: to" li" nhao: ra" ai: Nazared mae" Yesu Khristu mang qam: so' khyo" yang ai: khyid qeim wa nyang" za: gai: shao: lo" byaug mung: cetau naonhaung" qhid' kheim: mae ye; jo; rure naonhaung" alhab' mo, we'- Israel byumyu" qe alhab' ba: yu ge, .
Yesu wa naonhaung" yham zhaug' mo, khyin: shalhaui" pye' ra" laug baui wa je: akhyag: thao" ra" laug baui boe" lo: ra"- ga: jham: mugsug' mae ta" to" ra" yaug ngad: ra" .
Khyad' yu: ru wa yao: dayaug khyo" yang za: gai: qo" yu: ra" . Mug: myid geim" mae yao: mae" je yang: ngonhaung" re qo" khyad' yu nae" qhid' mae" Mao" So byid' to" ra" yaug gaje khag' re: mana ngad: ra"- ga: phaug' tau" ra" .
Yuda tarha" qe,do, mae bobo: ra" mo, wa- Petru we' Yohan shid' zo" nho: vae" ra" myid re myao mung: yao: shid' zo: wa pha,jhi" mabo: ra" yu" yu" byu za: ngad ko" rure ba geyang: mug' hao" byaug: ako" . Ai: thao re yao: bam wa Petru we' Yohan shid' zo: wa qhid' phyao: Yesu byin zam" qe ngad: rure myid: beim" ako" .
Ngadqere: khyid gai: lo" byaug: ra" yaug wa Petru- Yohan we' daga" ai: tau mae ye; jo; rure myao geyang: yao: bam pe" dakheim: re: maqo" ta" ko" ngad: ra" .
Airumung: yao: bam wa yao: shid' zo: re tarha" qe, do, mae" thug' lo" nhao mung: yao: bam yao: cao: byin phyo: jho" qham: ako" .
Ceshid' zo: re ngonhaung" pe" ru: kad' zai i?- Yao: shid' zo" yang mug' pho: ve, lho qi: sho' boe" va" rure Yerusalem vogaung: mae" mo, yaug khao: ngo" ba: ako" . Ngonhaung" aire maqo" ha: pye' lo: ngad: ra" .
Ngadqere: mo,byu qe: phaung khyo ce: lau dao: je yang: mabyo: lo" vashao: ai shid' zo: re Yesu mang lao: yang: khonhae" re: khag' rere: madam: ta" genae" qhid' mae" ta" peim: gelang:- ga: ta" to" ako" .
Airumung: yao: bam wa lagyo: shid' zo: re dam: khai: vhao" yu mung: Yesu mang lao: yang: pe" re: data"- pe" re: damho" shid' ge, ga: yao: shid' zo: re ta" ako" .
Ngadqere: Petru we' Yohan wa yao: bam re- Mao" So: mho dao: re gyo: zai i? Mangad: lao" naonhaung" mho dao: re gyo: zai i? Mao" So: qhid' kheim: mae kholam: jo: rure naonhaung" yao: yao: dao: phyid' ge,
pe"mung: ga"re ngonhaung" wa- ngonhaung" yao: the' myao va" ru we' the' gyo" yu: ra" khyo jham re mata" lo: maqo" na- ga: phaug' tau" ako" .
Aimung: Yuda tarha" qe, do, mae" mo, wa- yao: shid' zo: re je: yang: qao: ra" khyo" ta" peim: yang: nhao: ke' ako" . Pe"mung: ga"re mo, byu qe alhab' mo, wa boe" lai: lo: ra" khyo mathao mae Mao" So re caung: khin" byid' na ko" ruyang- yao: bam wa lagyo: shid' zo: re qobo dae byid: nae" magai: boe" rure ba: qu" ako" .
Ce: mug' pho: ve, lho boe" yang: gai shao: lo" ra" yaug: apyad wa byid xe zin je ngad: ava" .
Petru we' Yohan wa yao: shid' zo: re nhao: ke' ge we'- yao: bam: phaung khyo dam: tug' lo mung:- khinjaung qi: qe we' lau: de, au: jhaung qe yao: shid' zo: re ta" ke' ra" dao: jham re yao: bam re lodam: ta" kyo" ako" .
Lam khug: ra" mo, wa ai re the' gyo: gelao"- yao: bam wa nhag' lam: dadang: za: qhan: mung: akyu" mho' ko" ru wa- Mug: gaung myid gaung qid mung" panglai: we' ai: gu: mae na: ra"- jo; ra" gu: alhab' re phan" phaug' to: yaug Asang we"-
Nao wa ni" jeim pho" ngad: ra" ngonhaung" phug' pho" Davi nhad' dao: thoe khyo" Gyang" Lho" Byo: yang ta" ra" au:- Taung bug byumyu" qe wa pe" mung: nhag' jam: yo" na ko" i? Byumyu" alhab' pe" mung: akeim mae pha,jhi" khug' khyug' na: ako" i?
Asang we' yao" yang nhao: ke' ra" Meshia re gye kad' nae" qhid' mae" Myidgaung kho: kham qe seim" nyhang" to: mung: Zug: ade, qe daga" za: zang" ham: na: ako"- ga: ta" ra" .
Pe"mung: ga"re- gaigai: yao:- Herod we' Pontu Pilad wa- Taung bug byu qe we' re:- Israel byu qe we' re:- Nao: yang xau gyad yang: san: to" ra" Meshia Ni" Gyang" Lho" ra" daui daui yaug Yesu re gye kad' nae" qhid' mae" ce: vomo" khug mae jho" qham: avako" .
Yao: bam wa ni" qam: so' we' ni" myid o: ra" khyo" myid: phyid' to: gau ngad: ra" boe" li" ca" ra" mau" zo" jham ja: khao: ngo" re kad' nae" qhid' mae" airu: zang" ham: ru ngad: avako" .
Asang we"- ana" yao: bam kyaug' tin" ra" khyo re qu" beim: byid: la,- amung: ni" daui daui mo, re mazag mavae lo: ni" mungdao: re kho" kyo: nhao byid: la, .
No gai byid: nae" qhid' mae" ni" lo, yheim" thug' ke' wa, Ni" Gyang" Lho" ra" daui daui yaug Yesu mang khyo" yang mug' pho: we' mug' pho: ve, lho jham boe" thug' li" nhao wa,- ga: mho' ako" .
Yao: bam akyu" bin: mho' gelao" yao: bam phaung: na: ra" jo, qo wa laui" nan" li" ra" . Yao: bam alhab' mo, wa Gyang" Lho" Byo we' byang" mung:- Mao" So: mungdao: re vae" vae" za: ta" hau" ako" .
Lam khug: ra" mo, wa myid aung khug nhag' lam: dakhe' za: ngad: ako" . Khag' re: yao: bam sang: ra" jo, nho" re nga" mae" ngad: ga: mata" gelo:- yao: bam qo" ra" gu: alhab' re daga" za: qhan" ci: ako" .
Lagyo: qe wa Yesu dam: daui: to" li" ra" khyo re qam: so' qi: we' sagse: kham: ako" . Mao" So wa yao: bam alhab' mo; dao mae shaman" jeju vhe' sheim: byid' ra" .
Yao: bam: phung: mae qo ca" ru khag' re: mana ko" ngad: ra" . Pe"mung: ga"re- yokhyao: yomyid qo" ra" mo, mangad: lao"- yham qo" ra" mo, wa aung" pye' mung: qo" aung" ra" ngaui re cili" mung:- lagyo: qe: lo, khug mae li" ab byid' ako" .
Lagyo: qe wa ai: ngaui jham re- yaug khao: ngo" re yao: bam: qo ca" rure cao" yang: gae byid' ako" .
Alao"- lagyo: qeyang Banaba ga: mhang" ra" ( Banaba ga" ru wa qam: byid: yaug ga" ru ngad: ra" ) Kupru qid gyo: mung" mae khau: ra" Levi amyu" Yoseb wa-
yao: qo" ra" yo myid gaung re aung: mung: qo" aung" ra" ngaui jham re lagyo: qejhao" cili" mung: qhaug' byid' ra" .
Anania ga: mang: ra" byu dayaug we' yao" yham sang myhi" Saphira wa yao: shid' zo: sang: ra" yo myid gaung daqhae: re aung" pye' ako" .
Ngadqere: yao" yham sang myhi" nho: myid vang" ru we' yo phug' ngaui mae" damyo" re yao: yao" qhid' mae" myho" to: yang: dang: ra" gu: re lagyo: qe: lo, khug khyo yeqhaug' byid' ra" .
Petru wa Anania we"- Nao wa yo myid gaung phug' ngaui daqhae: re myho" to" ra" khyo" yang Gyang: Lho" Byo re mhug' ava" . Ni" gaung pe" mung: Satan re eib nhao: i?
Ai: yo myid gaung wa maaung: shi" rere: aire nao sang: ra" . Aung" pye' thao rere: ai: yo myid gaung phug' ngaui wa ni" ngaui ngad: ra" . Ai re nao pe" mung: airu: kad' nae" myid: phyid' i? Nao wa byu re mhug' ru mangad:- Mao" So re mhug' ru ngad: ra"- ga: yao: re ta" ra" .
Anania wa ce: dao: re the' gyo: we' dalhang: dae shid: lang" lo" ra" . Ai: khyo re the' gyo" ra" mo, alhab' wa gyai gyo" gyaug: ako" .
Zolau: qe li" yang: Anania mao gaung re pin: dau: yang thab' mung: taung gaung khyo dao: thug' lo" mung: yenyhab' pye' ako" .
Sam yo, qug ko kyo thao re Anania yham sang myhi" wa pe" boe" va" rure maba lo: joe" vao li" ra" .
Ailao" Petru wa ni" shid' tao yo myid gaung aung" ra" ngaui cegu: alhab' ngad va" i? Ngo re ta" kyo: la,- ga: yao: re lham: myid' ra" . Alao" yao: wa ngad va"- aigu: alhab' ngad va"- ga: phaug' tau" ra" .
Airumung: Petru wa Ni" yham sang pho" we' ni" shid' zo: wa Mao" So: Byo re jham" qu" nae" qhid' mae" pe" mung: myid jho" vang" yang: myid: phyid' ko" i? Ni" yham sang pho" re yedao: nyhab' pye' ko" ra" mo, wa ana" kham: dung: nhad' mae joe" lo: avako" . Yao: bam wa nao rere: taung gaung khyo dao: thug' lo" li" genae"- ga: ta" ra" .
Ailao" jao" ai: myiqe: wa Petru khyid qao: mae shid: lang" lo" ra" . Zolau: qe joe" vao lo: re- ai: myiqe: myhi" shid: jo; rure lomyao mung:- yao: bam wa ai: myiqe: myhi" mao gaung re taung gaung khyo vo; thug' lo" mung: yham sang pho" nhae mae yenyhab' pye' ako" .
Ai: phung: geim" we' ai: khyo re the' gyo" ra" mo, wa gyai gyo" gyaug: ako" .
Lagyo: qe: lo, khyo" yang mo,byu qe: phaung mae mug' pho: ve, lho jham myo: sho' we' mug' pho: mau" jham myo: sho' kad' qhu" ako" . Lam khug: ra" mo, alhab' wa- Sholamon zaung yham mae daga" za: ham: phaung: na: ako" .
Mo,byu qe yao: bam re gyai khin" ta" gesho' ngad yang: re:- gaje qe wa khag' re: yao: bam we' mavae" zam" ko" ngad: ra" .
Ngadqere: Mao" So re lam khug: ra" yauggai- myiqe: qe wa ai: phaung mae je yang: laung" li" ra" .
Petru su" lai: lo" re no phyo: qo" mo, damyo" mae yao" bao qab khalhao" qab: zao" vashao: ga:- no phyo: qhug' ra" mo, re hau" mo" khyodang jham khyo dao: thug' li" mung:- yab qo jham phaung: thin jham: dao mae li" lhang" to" ako" . Yao: bam airu: kad' ko" ru wa lagyo: qe kad' ra" lo, mau" gai jham: nho: ashi: ngad: ra" .
Yerusalem lhang" gam: vogaung: jham mae" mo,byu qere: no phyo: qhug' ra" mo, makhyang" ra" yui zaung: ra" mo, re jhui" li" ako" . Yao: bam alhab' mo, gai shao: lo" byaug: ako" .
Ailao"- Khinjaung Yin" we' yao" byin zam" qe ngad: ra" Saduke phung: qe wa lagyo: qere gyai myid nug' li" mung:- yao: bam wa lagyo: qere akhyag yu nae" myid: phyid' ako" .
Aimung: yao: bam wa lagyo: qere taung" yu mung: thaung: khug mae lhaung" to" ako" .
Ngadqere: ai: myi re Asang: nho: mug: lagyo: dayaug wa thaung: kham: dung: jham re phung" pye' yang:- lagyo: qere taung gaung shad' khyo jhui" thug' lo" mung:-
Naonhaung" ye" lo" ge,- Caung: pa" Yham mae yeye; jo, yang: ce: kao so' daui: ra" khyo asag' khyo alhab' re mo,byu qere ta" kyo: ge, ga:- yao: bam re ta" ra" .
Lagyo: qere: mho dao: gyo: mung:- yao: bam wa ne, kao mug: bo" zo" re Caung: pa" Yham khyo vao ye: yang: mho" shid' byid' ako" . Khinjaung Yin" we' yao" nho: byin zam" cao: qe wa Yuda tarha" qe, do, zabphaung kad' nae" qhid' mae" Yuda au: jhaung lau: de, qere khai: zhang" to" ako" . Ai: thao yao: bam wa- lagyo: qere yao: bam: qhid' kheim: khyo jhui" vao li" nae" qhid' mae" amyin" byid: yang: thaung: khyo nhao: ke' ako" .
Ngadqere: gug: gam gyezug: qe joe" ye: ko" re- yao: bam wa thaung: khug mae lagyo: qere maye: myao gelao" tarha" qe, do, phung: khyo dam: tug' lo mung:-
Ngonhaung" thaung: khyo joe" ye" re- thaung: kham: dung: wa tang tang za: pyid' to" ru we' zaung" mo, re: kham: dung: re nyang" za: zaung" na ko" rure ngonhaung" yemyao:- ngadqere: ngonhaung" thaung: kham: re yephung" ke' re akhug mae khag' rere: mathe' myao- ga: lau thoe lota" kyo" ako" .
Khin jaung qi: qe we' Caung: pa" Yham gug: gam gyezug: qe wa ce: dao: re the' gyo: gelao"- ce: lagyo: qe wa pe" boe" vako" laug i? ga: mug' ako" .
Ai: thao byu dayaug joe" li" mung:- Tae" gyo" qu" ge,- naonhaung" thaung: mae lhaung" to" ra" byu qe wa Caung: pa" Yham mae mo,byu qere mho" shid' na: ako"- ga: yao: bam re ta" ra" .
Alao" Caung: pa" Yham gug: gam zug: pho" wa yao" gyezo: qe we' thug' ye" lo" mung:- lagyo: qere yedam: jhui" tug' lo: ra" . Ngadqere: mo,byu qe yao: bam re laug baui: yang pye' genae" rure gyaug gemung: lagyo: qere maqad maqui" makad' ko" ngad: ra" .
Yao: bam wa Lagyo: qere jhui" vao li" mung:- Tarha" qe, do, phung: qe: qhid' kheim: mae ye; jo, nhao: ako" . Khinjaung Yin" pho" wa lagyo: qere dao: myid: jham myid' ra" .
Yao: wa- aiyaug: mang re lao: yang: naonhaung" pe" re: mamho" shid' nae" qhid' mae" naonhaung" re ngonhaung" jhaug' za: amyin" byid' to: va"- ngadqere: qu" ge,- Naonhaung" wa Yerusalem vogaung: geim" mae naonhaung" mho" shid' ra" khyo za: byang" sho' kad' to" avako" . Amung: naonhaung" wa yao: shid: ra" xao qug: ngonhaung" au: dao mae vhin nug: ako"- ga: lagyo: qere ta" ra" .
Petru we' lagyo: qe wa- Ngonhaung" wa byu: mho dao: re tho' Mao" So: mho dao: re je: gyo: ca"- ga: phaug' tau" ako" .
Ngonhaung" phug' pho" qe: Mao" So wa naonhaung" yang pyao: zang mae jin" se' pye' ra" Yesu re shid: ru mae" daui: to" li" nhao: ava" .
Israel byumyu" re myid tha" nae" we' yao: bam: qobo khyad' pye' byid' ru qhug' nae" qhid' mae" Mao" So wa yao: re khyad' yu yaug we' au: jhaung khyo" yao" lo, yo shad' mae tau: to' to" ava" .
Ai: khyo jham we' sin: mung: ngonhaung" wa sagse: qe ngad: ra" . Mao" So: mung dao: re phug' cao" ra" mo, re byid' ra" Mao" So: jhaung qhu" Gyang" Lho" Byo re: sagse: ngad: ra"- ga: phaug' tau" ako" .
Tarha" qe, do, phung: mae" mo, cedao: re the' gyo: gelao"- gyai nhag' gyo" yo: gemung:- yao: bam wa lagyo: qere se' pye' nug: ako" .
Ngadqere: yao: bam mae" mo,byu qe alhab' mo; yang phug' myao" ra" jham: tung" pho" Gamale ga: mang: ra" Pharishe dayaug wa tarha" qe, do, phung: mae" to" ye; li" mung:-
Lagyo: qere taung gaung shad' khyo jhui" thug' lo" nae" amyin" byid' ke' yang:- Tarha" qe, do, phung: mae" mo, re- Israel mao: nhaung qe we"- cebam re naonhaung" pe" ru: kad' nae" rure lha" yang: kad' ge, .
Pe"mung: ga"re qhid' phyao: mataung" myao" shire Thuda ga: mang: ra" yaug wa yao: yao" gaung re au: jhaung qi: dayaug ngad: ga: ta" mung:- thug' li" ra" au:- byu byid yo ko yao" thao cao" ako" . Ngadqere: yao: re se' pye' thao re yao" thao cao" ra" mo, wa dayaug dakhyo byo: sin" lo" byaug gemung: yao" mau" zo" baui" lo" byaug: ra" .
Ai: thao re gae gaung: japhin: re gaug: yu: ra" yo, gyo: mae Galile byu Yuda thug' li" mung:- mo,byu qere yao" thao cao" genae" qhid' mae" poe: ra" . Yao: re: se' pye' ru qhug' mung: yao" thao cao" ra" mo, wa dayaug dakhyo byo: sin" lo" byaug: ako" .
Airu: mung: naonhaung" re ngo ta" geli"- cebam re naonhaung" akhyag dayu ge, . Yao: bam re sae za: qu" to: ge,- yao: bam yaung: to" ru we' kad' ra" mau" zo" wa xao su byu qemae" qhid: ru ngad: re wa ai wa baui" lo" byaug: li" nae" .
Ngadqere: ai: gu: wa Mao" So mae" ngad: re wa naonhaung" yao: bam re maqo" gai: aung: pye' genae" . Naonhaung" wa Mao" So re gye kad' ru doe; li" genae"- ga: ta" ra" . Yuda tarha" qe, do, phung: mae" mo, wa Gamale nho: pha,jhi" byid' rure khae: yu: ako" .
Yao: bam wa lagyo: qere khai: vhao" yu mung: yao: bam re be, yang:- Yesu mang re lao: mung: khonhae" re: dadam: kho" kyo: ge, ga: yao: bam re amyin" byid' ako" . Ai: thao re yao: bam wa lagyo: qere nhao: ke' ako" .
Lagyo: qe wa Yesu mathao mae qho' phyo' rure kham zo: nae" man" ra" mo, khyo" Mao" So wa yao: bam re sun" yu byid: va" ruyang yao: bam wa ngaui bau" ru we' Yuda tarha" qe,do, mae" thug' lo" ako" .
Ba khao: ba ngo" Caung: pa" Yham mae re: mo, byu qe: yham mae re: yao: bam wa Yesu wa Meshia ngad: ga" ra" Ngaui Bau" Lau Dao: gai re xo' yang: mho" shid' kho" kyo: byid' ako" .
Ai: thao mataung" myao" re mho"zo: qe wa myo" laug: li" mung:- Heleni myan" jhau: ra" Yuda qe we' Yuda myan" jhau: ra" Yuda qe: agyo: mae myan" myo: nae" thug' li" ra" . Pe"mung: ga"re Heleni myan" jhau: ra" Yuda qe wa- yao: bam: cug' mo" myhi" qere ba khao: ngo" gae byid' ra" zao: kho ngaui o" sho' magae byid: ko"- ga: ta" ako" .
Airumung: lagyo: qe daxe: shid' yaug wa lam khug: ra" mo, phung: geim" re khai: zhang" yu mung:- Ngonhaung" wa Mao" So: mung dao: re kho" kyo: nae" mau" zo" re qhui" to: mung: Alu ngaui zam: pyo byid' ra" mau" re zaui" ru wa majo ngad: ra" .
Mao: nhaung: qe we"- Airumung: Gyang" Lho" Byo byang" ru we' pha,jhi" bo: ra" byu nhad' yaug re naonhaung" phaung mae" khyin: yu ge,- ce: mau" zo" re asang kad' yang: zaui: nae" ngonhaung" yao: bam re san: to: nae" .
Ngonhaung" yao: kam" wa akyu" mho' ru we' kho" kyo" ra" mau" zo" vin vo; ru mae yo, byang" ayo, byid: zai ngad:- ga: ta" ako" .
Lam khug: ra" mo, phung: geim" wa lagyo: qe ta" rure gyo" ngaui: ako" . Ai mung: yao: bam wa lam khug: myid qi" ru we' Gyang" Lho" Byo byang" ra" Stephan ga" ra" yaug- Philib- Prokuru- Nikano- Timon- Parmena we' Nikola- bam re khyin: yu: ako" . Nikola wa Antioki vogaung: mae" Yuda caung: pa" thung" khug khyo" phaug' vao lo: ra" Taung bug byu ngad: ra" .
Phung: byu qe wa ai: khyin: yu: to" ra" mo, re lagyo: qe: qhid' kheim: mae nha: to" ako" . Lagyo: qe wa akyu" mho' mung: ai bam: dao mae lo, kai: byid' ako" .
Aimung: Mao" So: mungdao: wa xo' yang: xo' yang: hau" nhao" lo" ra" . Yerusalem mae" mho"zo: qe wa je: je: za: myo" laug: li" mung: khinjaung qi: qe myo: sho' re: lam khug: lo: ako" .
Stephan wa Mao" So: yang magan: mago" ra" shaman" jeju we' qam: so' byang" sho' byid' to: mung:- mo, byu qe: qhid' kheim: mae mug' pho: ve, lho we' mug' pho: mau" zo" qi: sho' kad' qhu" byid' ra" .
Ngadqere: Alexanda we' Kureni vogaung: mae" Yuda byu qere: bobo: ra" loe; beim mo; tarha" jung yham phung: mae bobo: ra" mo, daqhae: wa Stephan re ngag: thaug' ako" . Yao: bam we' Kiliki- Asia mang: khaung: mae" Yuda qe damyo" wa Stephan we' jho" ta" ngag: ako" .
Ngadqere: Byo wa Stephan re pha,jhi" qi: byid' to" ruyang Stephan: jhau: ke' ra" dao: re yao: bam maqo" phaug' ko" ngad: ra" .
Airumung: yao: bam wa byu damyo" daqhae: re khug vag: byid: yang:- ceyaug wa Moshe rere: jung" gaui: ra" dao: jhau: na: ru ngonhaung" the' gyo: va"- ga: ta" nhao: ako" .
Airu: kad' mung: yao: bam wa mo, byu qe lau: de, au: jhaung qe we' Jham: tung" pho" qere lu" to" li" nhao: ako" . Yao: bam wa Stephan re taung" yu mung: tarha" qe, do, phung: qe: qhid' kheim: khyo jhui" yu: to" ako" .
Ai: thao re yao: bam wa Stephan nho: khyo rere: mhug' yang: sagse: kham: ta" nae" byu daqhae: rere: khai: to" ako" . Ai: sagse: qe wa byu ceyaug wa- ai: Gyang" Lho" ra" Caung: pa" Yham re we' Moshe Tarha" re khonhae" re: jung" gaui yang: ta" ra" .
Nazared mae" Yesu wa ai: Caung: pa" Yham re phyo' pye' mung: Moshe yang ngonhaung" re byid' to" ra" thung" tarha" alhab' re tha" pye' li" nae"- ga: ceyaug ta" rure ngonhaung" the' gyo: va"- ga: sagse: kham: ako" .
Tarha" qe, do, mae zaung: jo; ra" mo, alhab' Stephan re ceim" zhaug' qu" na ko" re- Stephan nho: myo,khung: wa mug: lagyo" nho: myo,khung: we' dau: rure myao: ako" .
Khinjaung Yin" wa Stephan re- Ce: qobo zhaug' ra" dao: gaigai: dang: i? ga: myid' ra" .
Ailao" Stephan wa- Mao: nhaung: qe we' nhag' bo qe we"- Tae" gyo" qu" ge,- ngonhaung" phug' pho" Abraham wa Haran vogaung: khyo maye: na shire Mesopotamia mung" mae na shi" au: phungbao qi" qhang: ra" Mao" So wa yao: re na: qhu" mung:-
Mao" So wa yao: re Ni" ba nam ug zo: ni" mung"dan: re to: co' mung:- nao re ngo ceim" shid' nae" ra" mung" khyo ye" lo" wa,- ga: ta" ra" .
Ai mung: Abraham wa yao" mung"dan: re to: co' mung:- Haran vogaung: mae yena: ra" . Abraham nho: yao: pho" shid thao re Mao" So wa- ana" naonhaung" na: jo; ra" ce: mung" khyo Abraham re zaug byaung" na nhao: ra" .
Ai: ayo, mae Mao" So wa Abraham re ai: mung"dan: mae" mug: myid re yao" sudgan jo,nho" khyo" dalo, maug qhi" lhao" re: mabyid: ngad: ra" . Ngadqere: ai: mung"dan: re yao: re we' yao" myid: zo: qere byid: nae" ga:- Mao" So wa dao: so: byid' to" ra" . Mao" So ce: dao: so: re byid' ra" au: Abraham wa zo: dau dayaug re: maqo" ngad: ra" .
Mao" So wa Abraham re- Ni" myid: zo: qe wa taungbug: mung" mae yena mung: jeim kad' ru qhug' ru we' zin lam: byid yo- dayin dayo: yhin" ru qhug' li" genae" .
Ngadqere:- yao: bam re jeim kad' nhao zo" ra" byumyu" qe: dao mae ngo dao: phyid' nae" . Ai: thao re yao: bam wa ai: mung"dan: mae" thug' lo" mung:- ce: jo, qo mae ngo re goe; pa" li" genae"- ga: ta" ra" .
Ai: thao re Mao" So wa- dao: thang" to" ra" aso: lho khyo" au: qid lhai" ra" khyo Abraham re byid' ra" . Airumung: Abraham wa Isag re khau thao she' ba ein: ba Isag re au: qid lhai: khyo kad' byid' ra"- Isag wa yao: zo: Yaku re- Yaku wa lahau: qi" ra" ngonhaung" byumyu" phug' pho" qe ngad: ra" yao: zo: daxe: shid' yaug re au: qid lhai: khyo kad' byid' ra" .
Yaku yao: zo: qe wa yao: bam: yao: nhaung: Yoseb re myid nug: gemung: Egutu mung" khyo jeim kad' nhao: nae" qhid' mae" Yoseb re aung" ke' ako" .
Ngadqere: Mao" So wa yao: we' daga" ngad mung:- yao: re qug khai: qug: khai: ru alhab' mae" loe, nhao: ra" . Mao" So wa Yoseb re Egutu kho: kham qhid' kheim: mae myo,nho nga: lao: qo" nhao: ru we' pha,jhi" byid: mung:- Egutu kho: kham wa Yoseb re mung"dan: geim" dao mae re: kho: kham kho" geim" rere: zug: kad' nhao: ra" .
Ailao" Egutu mung" we' Khanan mung" khaung: geim" mae bao" khug' qi: zang thug' li" mung:- qug: khai: qhug' ko" ra" . Ngonhaung" phug' pho" qere: zo: ve gan: byaug yang: zo: ve maqo" qho loko" ngad: ra" .
Yaku wa Egutu mung" mae gaug zo jo;- ga" ra" thoe re the' gyo: lao"- yao: wa ngonhaung" phug' pho" qe ngad ko" ra" yao: zo: qere sao qhid' lhang Egutu mung" khyo nhao: ke' ra" .
Shid' lhang ein: lhang re Yoseb wa yao: mao: bam re yao: khag' ngad: rure ta" kyo" ra" . Alao" Egutu kho: kham pho" wa Yoseb yham byu qe: khyo re ba: li" ra" .
Aimung: Yoseb wa yao: pho" Yaku re- yham byu nhad' xe: ngo" yaug geim" alhab' Egutu mung" khyo zaug byaung" li" genae" qhid' mae" dao: pyang: ke' ra" .
Alao" Yaku wa Egutu mung" khyo yebyaung" na mung:- aimae yao: yao: we' yao: zo: qe yeshid: pye' ako" .
Yao: bam: mao gaung jham re Shekhem khyo dao: lo mung:- Hamo yao: zo: bam mae" Abraham ngaui byid: yang: vai: yu: ra" lab mae lonyhab' ako" .
Mao" So wa Abraham re byid' to" ra" dao: so: jab byang" nae" ba na joe" li" na lao"- Egutu mung" mae na: ra" ngonhaung" amyu" wa qi: sho' je" li" ko" ra" .
Lo" thao" mae Yoseb re maba mase" ra" kho: kham dayaug Egutu mung" mae kho: kham kad' ra" .
Ai: kho: kham pho" wa ngonhaung" phug' pho" qere pha,jhi" khyug' yang: yao: bam re yhin" ra" . Yao: bam: zonau" qere shid nae" qhid' mae" yham taung gaung khyo maqad maqui" yeshapye' to: nhao: ra" .
Ce: yo, mae gyai yaung" ra" zonau" Moshe wa khau: li" ra" . Yao: re yham mae lho" mo" sam khye' khau: to: mung:-
Moshe wa yao" yham mae" taung gaung khyo shapye' pye' ru qhug' lao" kho: kham myiqe: zo: wa yao: re yao: zo: khyo" khau: qhi" yu: ra" .
Aimung: Moshe wa Egutu byu qe: pha,jhi" alhab' re mho" zhao: yu mung: nhad' dao: thoe qam: lo, mau" bo: ra" yaug boe" li" ra" .
Moshe apyad byid xe zin ngad lao"- yao: wa yao" Israel mao: nhaung: qe khoru: qug: khai: qhug' na ko" rure qu" nae" qhid' mae" myid: phyid' ra" .
Yao: wa Israel byu dayaug re Egutu byu dayaug: yang yhin" na: rure yethe' myao mung: Egutu byu re yese' pye' yang: lage, bao" phaug' byid' ra" .
( Yao: bam Israel byumyu" qe: loe; beim nae" khyo mae Mao" So wa yao: re cili" nae"- ga" rure yao" byu qe ba: gyo: genae" ga:- Moshe myid: jho: ra" . Ngadqere: ai re yao: bam maba: gyo: ko" ngad: ra" . )
Ai: thao: ba re Israel byumyu" shid' zo: myan" myo: mung: jho" se' na ko" rure Moshe yemyao mung:- yao: shid' zo: re mo, byo, kao: yang:- tae" gyo" qu" ge,- ni" shid' zo: wa Israel mao: nhaung: yao: cao: angad: re pe" mung: airu: jho" se' na ko" i? ga: yeta" ra" .
Ngadqere: byin cao: pho" re mo, byo, o: lhaung: ra" yaug wa Moshe re deim" qhui" pye' mung:- nga" shid' zo" mau" re dao: kho' nae" qhid' mae" nao re khag' yang zug: we' Tarha" agyi kad' nhao: to" i?
Nao wa Egutu byu dayaug re ayenhe' se' pye' ru we' dakhyo: ngo rere: nao se' pye' nug: i? ga: Moshe re myid' ra" .
Moshe ce: dao: re the' gyo: lao"- yao: wa Egutu mung" mae" phao: thug' lo" mung:- Midian mung" mae yephao: na: ra" . Yao: wa ai: mung" mae yauggai zo: shid' yaug re myhung: ra" .
Zin lam: byid xe zin lai: lo" thao re Sina bam nhae din"pyad' yo mae myi: nga" na: ra" thao" paung" mae mug: lagyo: dayaug wa Moshe re na: qhu" byid' ra" .
Moshe wa ai re the' myao yang:- mug' hao" byaug mung: nyang" za: yequ" nae" ga: ai: thao" paung" khyo qui" ye" lo" ra" .
Ngadqere: yao: wa- Ngo wa naonhaung" phug' pho" qenho: Mao" So- Abraham nho: Mao" So Isag nho: Mao" So Yaku nho: Mao" So ngad: ga" ra" Asang: nho: thoe re yethe' gyo" ra" . Alao" Moshe wa gyaug: nin" mung: mavae" qu" ngad: ra" .
Asang wa yao: re- Ni" khyid zhaung: khyad' pye' wa,- pe"mung: ga"re nao ye; jo; ra" jo, qo wa gyang" lho" ra" myid gaung ngad: ra" .
Nga" byumyu" qe Egutu mung" mae dayin dayo: qug: khai: kham zo" na: rure ngo the' myao va"- ngo wa yao: bam: nokyang: thoe re the' gyo: va" . Aimung: yao: bam re khyad' yu nae" ein: ngo joe" li" ru ngad:- ana" li" wa, nao re ngo Egutu mung" khyo nhao: ke' nae"- ga: ta" ra" .
Moshe wa Israel byumyu" qeyang ngag: ha: pye' va" byu dayaug ngad: ra" . Nao wa ngonhaung" dao mae agyi kad' nae" we' dao: kho' nae" tarha" zug: khag' yang kad' nhao: to" ra" i? ga: yao: bam yao: re myid' ako" . Moshe wa myi: nga" na: ra" thao" paung" mae yao: re na: qhu" byid' ra" mug: lagyo" yang bao" thaug' byid' ru we' Israel byu qere eib nae" we' yao: bam re loe; beim nhao nae" qhid' mae" Mao" So: yang nhao: ke' ra" yaug ngad: ra" .
Yao: wa Egutu mung" mae re: tham: ne mae re:- din"pyad' yo mae re:- zin lam: byid xe mug' pho: ve, lho we' mug' pho: mau" jham kad' qhu" yang: Israel byumyu" qere Egutu mung" mae" jhui" thug' lo" ra" .
Moshe wa- Mao" So wa ngo re nhao: ke' ru we' dakhyo: lapa dayaug re naonhaung" jhao" nhao: ke' byid' li" nae" . Yao: wa naonhaung" yao" byumyu" mae" ngad: li" nae"- ga: Israel byumyu" qere ta" ra" yaug ngad: ra" .
Yao: wa din"pyad' yo mae Israel byumyu" qe we' daga" ham: na yang: ai: mae ngonhaung" phug' pho" qe we' re: Sina bam dao mae yao: we' dao: jhau: ra" mug: lagyo: we' daga" na: lo yaug ngad mung: ngonhaung" re au: qid lhai: byid: nae" kao so' daui: ra" Mao" So: mung dao: re qo" khae: yu: ra" yaug re: ngad: ra" .
Ngadqere: ngonhaung" phug' pho" qe wa yao" mho dao: re ngag: pye' ako" . Yao: bam wa Moshe re ngag: pye' mung: Egutu mung" khyo tug' lo" nug: ra" myid bo: ako" .
Aimung: yao: bam wa Arun re- Ngonhaung" re au: jhui" she nae" ra" so jham re ngonhaung" qhid' mae" kad' byid: la,- ngonhaung" re Egutu mung" mae" jhui" thug' lo: ra" Moshe ga" ra" yaug pe" boe" byaug: rure ngonhaung" maba lo:- ga: ta" ako" .
Amung: yao: bam wa- nung: jaung lo: lho dalam: sheim: mung:- Ai: sulho re zho: byid: yang: poe kad' caung: khin" byid' ako" .
Aimung: lapa qe: tung" paug' mae Israel byumyu" qe we"- Din" pyad' yo mae zin lam: byid xe geim" naonhaung" ngaui" xeim: gug' nyhug' jham se' yang: xeim: ngaui" byid: ko" ru wa ngo re byid' ru mangad: ko" ngad: ra" .
Naonhaung" yao: goe; pa" nae" kad' to" ra" solho jham ngad: ra"- Moleg so phan we' naonhaung" nho: Rephan ga" ra" kyi solho re naonhaung" dao: qin" ako" . Amung: ngo wa naonhaung" re Babelon lai sho' taung" jhui" lo" nhao: ke' nae"- ga: tung" to" ru we' dakhyo: Mao" So yao: bam mae" myo,khung: phaug' lo" mung: mug: gaung mae" kyi jham re goe; pa" genae" qhid' mae" yao: bam re shapye' pye' va"- ga: ta" to" ra" .
Ngonhaung" phug' pho" qe wa din"pyad' yo mae yao: bam we' daga" Mao" So bobo: rure sagse: qhu" byid' ra" Zaung re qo" yu: ako" . Moshe re Mao" So ta" ra" akhyao we' dakhyo:- ai: zaung re kad' ako" .
Thao re yao: bam: yao: pho" qemae" ai: zaung re xo' khae: yu: ra" ngonhaung" phug' pho" qe wa- Mao" So: yang khe' pye' ra" byumyu" qe: mung"dan: khyo Yoshu we' daga" vao ye" lo" ko" ra" au: re ai: zaung re dao: ye" lo" ako" . Ai: zaung wa Davi pyad joe" sho' ai: mung"dan: mae jo; jo; ra" .
Davi kho: kham wa Mao" So: qhid' kheim: mae myo,nho qo" mung: Yaku nho: Mao" So na: jo, nae" jo, qo kad' nae" qhid' mae" Mao" So re akhang" lhaung" mho' ra" .
Mao" So: qhid' mae" yham kad' yaug wa Sholamon kho: kham angad: ra" .
Ngadqere: myhao: thao" ra" Mao" So wa byu: lo; yang kad' ra" yham khug mae mana ngad: ra" . Ai: khyo re lapa pho" wa Mug: gaung wa nga" zaung tao"-
ngad mung:- myid gaung wa nga" khyid zab tao" ngad: ra" . Nao nga" qhid' mae" pe" ru" ra" yham qo" kad' byid: nae" i? Nga" qhid' mae" na jo, qo khotau mae ngad: ra" i?
Ai: gu: alhab' re ngoyao: phan" to" mangad: i?- ga: Asang ta" ra"- ga: ta" to" ru we' dakhyo: ngad: ra" .
Stephan wa xo' yang:- Naonhaung" nhag' lam: gyai qao: ako" . Naonhaung" nhag' lam: aung khug mae Mao" So mabo ko" ngad: ra" . Mao" So: mung dao: re mathe' gyo" ra" nojid mo, ngad: ako" . Naonhaung" wa naonhaung" phug' pho" qe we' dakhyo: Gyang" Lho" Byo re khonhae" re: ngag: pye' mo, ngad: ako" .
Naonhaung" phug' pho" qeyang mayhin" qu" ra" lapa khoyaug na: ra" i? Yao: bam wa Mao" So: din: man" ra" daui daui yaug joe" lo nae" ga" rure ta" hau" kyo" ra" Mao" So: lagyo: qere se' pye' ako" . Ana" naonhaung" wa ai: yaug re ab byid' pye' mung: se' pye' avako" .
Naonhaung" wa mug: lagyo: qe: nhad' thoe khyo" yang Mao" So: tarha" re qo" khae: yu: ra" mo, ngad: ako" . Ngadqere: naonhaung" ai re maphug' cao" ko" ngad: ra"- ga: ta" ra" .
Yuda Tarha" Qe, Do, Phung: mae" mo, wa ai: dao: re the' gyo: gelao" yao: bam nhag' lam: zab zab zhau: li" sho' gyo" yo: mung:- Stephan re zaui kyag' kyag' yang: zhaug' qu" na: bam: ako" .
Ngadqere: Stephan wa Gyang" Lho" Byo byang" jo, mung:- mug: gaung khyo tau: qu" ke' re Mao" So: phungbao we' Yesu wa Mao" So: lo, yo shad' mae ye; jo; rure myao: ra" .
Ailao" Stephan wa- Qu" ge, Mug: gaung bung" li" mung: Byu: Yao: Zo: wa Mao" So: lo, yo shad' mae ye; jo; rure ngo the' myao va"- ga: ta" ra" .
Yao: bam wa zag: hug' mung: yao: bam yao" nokhye' re lo; yang jhid' pye' yang: alhab' mo, dalhang: dae Stephan jhao" tao" ye" lo" mung:-
Yao: re vogaung: taung gaung khyo deim" geim: thug' lo" mung: laug baui: yang yepye' ako" . Sagse: qe wa yao: bam: adao: bau: qhang jham re Sholu ga: mang: ra" Zolau: pho" re zam: nhao: ako" .
Yao: bam airu: Stephan re laug baui: yang pye' na ko" au:- Stephan wa Asang Yesu we"- Nga" byo re khae: yu byid: la, ga:- Asang re mho' yao: ra" .
Yao: wa pad' thaug' thaug' yang: thoe qi: we' Asang we"- yao: bam: qobo re daxam" to: byid: wa, wo"- ga: hug' ra" . Ce: dao: bin: ta" lao" Stephan kao gyo" lo" ra" .
Sholu wa Stephan re se' ru mae bomyid vang" ra" . Ai: ba mae Yerusalem mae na: ra" lam khug: ra" phung: byu qe wa dayin dayo: yhin" ru qi: sho' qhug' ako" . Lagyo: qemae" je yang: lam khug: ra" mo, alhab' wa Yuda mung" we' Samari mung" khaung: khyo gam: sho' phao: byo: sin" lo" ako" .
Lam khug: myid kao bau: ra" mo, daqhae: wa Stephan re yenyhab' shaung: pye' mung: yao" mathao mae gyai kaug' ngug: ako" .
Ngadqere: Sholu wa phung: re phyo' qheim" pye' nae" qhid' mae" qam: ke' ra" . Yao: wa dayham bin dayham khyo cao" vao ye: mung:- lam khug: ra" mo, myiqe: yauggai alhab' re yeshe: khyad' thug' yu yang: yao: bam re thaung: mae lhaung" to" ra" .
Jo, qo khao: ngo" khyo byo: sin" lo" ra" lam khug: ra" mo, wa- joe" ra" jo, qo khao: ngo" mae mung dao: re cao" kho" kyo" ako" .
Philib wa Samari mung" mae" vomo" khyo ye: mung: ai: vobyu qere Meshia khyo we' sin: yang: yekho" kyo" ra" .
Mo, byu qe wa Philib ta" ra" dao: re tae" gyo: yang:- yao: kad' qhu" ra" mug' pho: ve, lho jham re myao gelao"- yao: bam wa nhag' lam: zaug zaug za: yao" mung dao: re tae" gyo" yu: ako" .
Makhyang" ra" yui jham wa mo, byu qe myo: sho' mae" gyi: hug' yang: phao: thug' lo" ko" ra" . Amung: gaung jam: shid mo, myo: sho' we' khyid qeim mo, myo: sho' mo, gai shao: lo" byaug: ako" .
Ai mung: vomo" khug mae" byu qe gyai ngaui bau" ako" .
Ai: vogaung: mae Simon ga: mang: ra" byu dayaug wa yao" vha" ra" pha,jhi" yang Samari byu qere mug' nhao: ra" .
Simon yao: yao" gaung re gyai boe" yaug ngad: ga: phug: ta" to: yang: byu angai aqi: alhab' mo, yao" dao: re nhag' lam: zaug zaug za: tae" gyo" ako" . Yao: wa qi" ra" qam: so' ga" ra" Mao" So: qam: so' qo" yaug ngad: ra" ga: yao: bam ta" ako" .
Yao: wa yao" vha" ra" pha,jhi" yang yao: bam re mug' nhao: lo: ru myao" va" ru: yang yao: bam wa airu: yao: re nhag' lam: zaug zaug za: tae" gyo" ako" .
Ngadqere: Mao" So: mung"dan: Lau Dao: Gai we' Yesu Khristu khyo we' sin: yang: Philib kho" kyo" ra" mung dao: re yao: bam lam" gemung:- yao: bam wa myiqe: yauggai alhab' mo, Qid nyhab' kham yu: ako" .
Simon yao: re: lam" mung: Qid nyhab' kham bin: kham: yu thao re Simon wa Philib thao cao" mung:- Philib kad' ra" mug' pho: ve, lho jham re we' mug' pho: mau" jham re the' myao lao"- yao: wa gyai mug' hao" byaug: ra" .
Yerusalem mae na: ra" lagyo: qe wa Samari byu qe Mao" So: mung dao: re khae: yu vako" ra" ga" ra" thoe re the' gyo: gelao"- yao: bam wa Petru we' Yohan shid' zo: re yao: bam jhao" nhao: ke' ako" .
Yao: shid' zo: joe" ye: gelao:- lam khug: ra" mo, Gyang" Lho" Byo qo" khae: yu genae" qhid' mae" yao: shid' zo: wa yao: bam: qhid' mae" akyu" mho' byid' ako" .
Pe"mung: ga"re yao: bam dayaug: dao mae re: Gyang" Lho" Byo majoe" gyo" li" shi: ngad: ra" . Yao: bam wa Asang Yesu mang mae qid nyhab' kham: yu: to" ru shi" za: angad ko" ra" .
Aimung: Petru we' Yohan shid' zo: wa yao: bam: dao mae yao: shid' zo" lo, kai: byid: mung:- yao: bam wa Gyang" Lho" Byo qo" khae: yu: ako" .
Lagyo: shid' zo" lo, yao: bam: dao mae kai: byid: lao"- lam khug: ra" mo, Gyang" Lho" Byo qo" khae: yu ko" rure Simon the' myao lao"- yao: wa Petru we' Yohan shid' zo: re ngaui byid: mung:-
Nga" lo, kai: byid' ra" yaug khag' ngadqere: Gyang" Lho" Byo qo" khae: yu nae" qhid' mae" ai: qam: so' ngo rere: byid: gela, ga:- mho' ra" .
Ngadqere: Petru wa yao: re- Nao wa Mao" So: jhaung qhu" re ngaui: yang qo" vai nae" ga: myid: jho: na: ruyang- nao we' ni" ngaui wa myiqid tham: khyo vao ye: geshao: ga: phaug' tau" ra" .
Ni" nhag' lam: wa Mao" So: qhid' kheim: mae madin" ruyang ngonhaung" mau" zo" mae maqo" bo ngad: ra" .
Aimung:- ce: makhyang" ra" lo, mau" mae" myid tha" wa,- airu: myid: jho: shad' ra" qobo re khyad' pye' byid: nae" qhid' mae" Asang re akyu" mho' wa,-
pe"mung: ga"re nao wa myid nug: myid khyad' ru xo sho' we' qobo: yang taui" jab: to" ra" byu dayaug ngad: rure ngo qu" myao: ra"- ga: ta" ra" .
Simon wa Petru we' Yohan shid' zo: re- Ni" shid' zo: ta" ra" gu: pe" daja: re: nga" au: dao mae majoe" li" vashao:- nga" qhid' mae" Mao" So re akyu" bao" mho' byid: gela,- ga: ta" ra" .
Yao: shid' zo: wa Yesu khyo we' sin: yang: sagse: kham: kyo: mung: Asang: mung dao: re bin: kho" kyo: lao"- Petru we' Yohan wa Yerusalem khyo dam: phao: lo" ako" . Yao: shid' zo: wa phao khyo mae jo; ra" Samari vogaung: jham myo: sho' mae Lau Dao: Gai cao" kho" kyo" lo: ako" .
Asang: Mug: Lagyo: dayaug wa Philib re- To" wa,- Yerusalem mae" Gaza khyo joe" ra" khyo khyo" qid bang: shad' khyo ye" lo" wa,- ga: ta" ra" . ( Ce: khyodang wa din"pyad' yo khyodang ngad: ra" . )
Ai mung: Philib wa to" ye" lo" ra" . Ana" Ethiopia mung"dan: re eib: na: ra" kho: kham myhi" Kandake nho: jo, nho" alhab' re zam" ra" au: jhaung: zug: pho"- unug re: ngad: ra" Ethiopia zug: pho" dayaug wa yao" yham khyo phao: lo" na: ra" . Yao: wa Yerusalem khyo ye: mung: Mao" So re ye: caung: pa" bin yang: yao" myao: lhin" dao mae zaung: jo, mung: lapa Esaia jham: paug' re nghe' na: ra" .
Gyang" Lho" Byo wa Philib re ai: myao: lhin" khyo te' te' ye" lo" wa, ga: ta" ra" .
Philib tao" ye" lo" re ai: zug: pho" wa lapa Esaia jham: paug' mae" jham: dau re nghe' na: rure yao: yethe' gyo: mung:- Philib wa ai: zug: pho" re- Nao nghe' na: ra" jham: dao: re nao ba: gyo" i?- ga: myid' ra" .
Ai: zug: pho" wa Lajheim: pheim: kyo: yaug mana re- ngo khoru: qo" ba: gyo: nae" i?- ga: tau: mung:- myao: lhin" khug khyo do, li" mung: yao: we' daga" li" zaung nae" qhid' mae" Philib re lhaung: ra" .
Yao: nghe' na: ra" jham dau wa- Se' pye' nae" yao re we' dakhyo:- Yao: re jhui" she: ye" lo" ako" . Yao mug' qaug: ra" au: sae za: tae" to" ra" yao nau" we' dakhyo:- yao: wa dao: dakheim: re: majhau ngad: ra" .
Yao: wa nyham: khyo" pye' ru qhug' mung:- madin: man" ra" khyo" dao: kho' ru qhug' ra" . Yao" kao so' re myid gaung dao mae" yu: pye' byid: yang: yao" myid: zo: byuxag' re khag' re: maqo" she' ngad: ra"- ga" ru ngad: ra" .
Ailao" ai: zug: pho" wa Philib re- Lapa pho" wa khoyaug: khyo re ta" ru ngad: ra" i?- Yao: yao" khyo re i?- Mangad: lao" gatau dayaug: khyo re ta" ru ngad: ra" i?- ngo re ta" kyo: la, ga: ta" ra" .
Ai: thao Philib wa- ai: jham: dau mae" qhid mung: Yesu khyo we' sin: yang: Ngaui Bau" Lau Dao: Gai yao: re kho" kyo: byid' ra" .
Yao: shid' zo: airu: su" gyo" lo ko" au: qid jo; ra" jo, qo khyo joe" lo: ako" . Ailao" ai: zug: pho" wa- Qu" wa, cetau mae qid jo; ra"- Ngo qid nyhab' kham: yu nae" ru mae kham" to: nae" pe" ja: jo; ra" i?- ga: myid' ra" .
( Philib wa yao: re nao wa Yesu Khristu re ni" nhag' lam: aung khug alhab' we' lam va" ngad: re wa nao Qid nyhab' kham gai: kham: yu: ra" ga: ta" ra" . Ailao" ai: zug: pho" wa- Yesu Khristu wa Mao" So: Yao: Zo: ngad: rure ngo lam" ra"- ga: tau" ra" . )
Ailao" ai: zug: pho" wa myao: lhin" re thang nae" amyin" byid: mung:- yao: shid' zo" geim" qid khyo gyo" ye: mung:- Philib wa ai: zug: pho" re qid nyhab' kham: byid' ra" .
Yao: shid' zo: qid mae" do, lo lao"- Asang: Byo wa Philib re jhui" lo" byaug: ra" . Ai: zug: pho" wa Philib re madam: myao lo: ngad: ra" . Yao: wa ngaui bau" ru we' yao" gyaung: khyo mae dam: xo' phao: lo" ra" .
Philib wa Azotu vogaung: mae lo" joe" rure myao: ra" . Amung: yao: wa Kesarea khyo ye" lo" ra" gyaung: khyo cao" yang: vogaung: khao: ngo" mae Ngaui Bau" Lau Dao: Gai re cao" kho" kyo: byid' ra" .
Ai: gyo: re Sholu wa Asang: thao cao" ra" mo, re se' da be, khyad' kad' nae" qhid' mae" kyaug' na: ra" . Yao: wa Khinjaung Yin" jhao" ye: mung:-
Asang: nho: khyo re phug' cao" na: ra" yauggai myiqe: qere myao: ngad: re- yao: bam re taung" yu mung:- Yerusalem khyo dam: jhui" tug' lo nae" qhid' mae" khinjaung pho" jhao" ye: mung:- Damasku vogaung: mae" Yuda tarha" jung yham jham khyo bang" se" byid' ra" akho: akhang" mugsug' re mho' yu: ra" .
Sholu Damasku vogaung: nhae mae joe" ye" lo" au: nyag din taung" mug: gaung mae" bo" bao wa avai: ayae mae bao: thug' li" ra" .
Sholu wa myid gaung khyo gyang: goe; lo" ra" . Ai: thao yao: wa Sholu- Sholu- nao ngo re pe" mung: yhin" i? ga" ra" thoe dathoe re the' gyo" ra" .
Sholu wa Asang we"- Nao khag' ngad: i? ga: myid' ra" . Ai: thoe wa- Ngo wa nao yhin" na: ra" yaug Yesu ngad:-
Ngadqere: to" mung: vogaung: khyo vao ye" lo" wa, . Ai mae nao kad' ca" ra" khyo re nao re ta" kyo" li" nae"- ga: ta" ra" .
Sholu we' daga" gyaung: su" na: ra" mo, wa dao: dakheim: re: majhau lo: thang: jo; ako" . Yao: bam wa thoe re the' gyo: gengadqere: khag' dayaug rere: mathe' myao ko" ngad: ra" .
Sholu wa myid gaung mae" to" li" mung:- yao" myo, phung" ke' ra"- ngadqere: pe" rere: mayao lo: ngad: ra" . Amung: Sholu re lo, mae" she yang: Damasku vogaung: khyo jhui" vao ye" lo" ako" .
Sholu wa sam ba lam: lam: myo, mamyao ngad: ra" . Ai: ba na gyo: mae yao: wa pe" re: mazo: mashaug' lo: na: jo; ra" .
Damasku vogaung: mae Anania ga: mang: ra" lam khug: ra" byu dayaug na: ra" . Qhu" lho mae Asang wa yao: re Anania we" ga: ta" re- Anania wa Asang we"- ngo cemae na: wo"- ga: tau" ra" .
Ailao" Asang wa yao: re- To" mung:- Khyodin: thaung:- ga" ra" hau" mo" khyodang khyo ye" lo" wa,- amung: Yuda nho: yham mae Tarshu vobyu Sholu ga" ra" yaug re yeqho: myid: wa,- yao: wa akyu" mho' yang: na: ra" .
Yao: wa qhu" lho mae- Anania ga" ra" byu dayaug vao li" mung: yao: myo, dam: myao: li" nae" qhid' mae" yao" au: mae lo, kai: byid' rure myao: ava"- ga: ta" ra" .
Ailao" Anania wa- Asang we"- Ceyaug wa Yerusalem vogaung: mae na: ra" au: ni" byu qere qu" gyaug qu" lhaung yhin" lai: lo: ra"- ga" ra" lau dao: re byu myo: sho' mo; nhad' mae" the' gyo: va" .
Ai: tho' mago"- nao re caung: pa" ra" mo, alhab' re taung" yu nae" qhid mae" khinjaung qi: qemae" kheim: so' mugsug" vin yang: ce: Damasku vogaung: khyo joe" li" ra" yaug ngad: ra"- ga: ta" ra" .
Asang wa Anania re- Ye" lo" wa,- pe"mung: ga"re yao: wa taung bug qere re: kho: kham qere we' Israel amyu" qere re: nga" mang cao" ta" hau" kyo: nae" we' ngo re caung da" nae" qhid' mae" ngo khyin: yu: to: yaug ngad: ra" .
Nga" mang mathao mae yao: dayin dayo: kham zo: ca" ra" gu: alhab' re yao: re ngo qhu" byid: nae"- ga: ta" ra" .
Airumung: Anania wa Sholu na: ra" yham khyo vao ye: yang:- Sholu dao mae yao" lo, yekai: byid: mung: Mao: nhaung: pho" Sholu we"- nao ce: vogaung: khyo li" na: ra" au: khyodang mae nao re qhu" byid' ra" Asang Yesu yao" yang yao: ngore nhao: ke' ru ngad: ra" . Yao: wa nao myo, dam: myao: li" nae" qhid' mae" we' Gyang" Lho" Byo byang" vashao:- ga: ngo re nao jhao" nhao: ke' ru ngad: ra"- ga: yao: re ta" ra" .
Ailao" jao" yao:- Sholu nho: myo, jid' mae" ngokye' ru" ra" akye' jham qid' gyo" lo" mung:- yao: wa myo, dam: myao: li" ra" . Alao" yao: wa to" li" mung:- Qid nyhab' kham yu: ra" .
Ai: thao yao: wa zo: ve dam: zo: mung: qam: dam: byang" li" ra" .
Sholu wa Damasku vogaung: mae lam khug: ra" mo, we' daga" dayo, zo: na: jo; ra" . Yao: wa Yuda tarha" jung yham jham khyo din: za: ye: mung:- Yesu wa Mao" So: Yao: Zo: ngad: ra"- ga" rure kho" kyo" ra" .
Yao" dao: re the' gyo" ra" mo, alhab' wa gyai mug' hao" byaug: ru we' Byu ceyaug wa Yerusalem vogaung: mae ai: Yesu ga" ra" yaug re caung: pa" ko" ra" mo, re lhaung" se' ra" yaug ngad: ra" mangad: i? Ai bam re taung" yu yang: khinjaung qi: qejhao: jhui" lo" nae" qhid' mae" ce: vogaung: khyo joe" li" yaug mangad: i?- ga: ta" ako" .
Ngadqere: Sholu wa kho" kyo" ru mae je yang: qam: bo: li" mung:- Yesu wa Meshia ngad: ra"- ga" rure sagse: we' khyag' khyag' kho" kyo: byid' ruyang Damasku vogaung: mae na: ra" Yuda byu qe wa yao" dao: re maqo" phaug' ko" ngad: ra" .
Myo: sho' ba lai: lo" thao re- Yuda byu qe wa Sholu re se' nae" qhid' mae" pha,jhi" khyug' ako" .
Ngadqere: ai re Sholu ba: pye' ra" . Yuda byu qe wa Sholu re se' pye' nae" qhid' mae" vogaung: kham: dung: mae myi" re: na" re: lham: na: ako" .
Ngadqere: damyi re Sholu nho: mho"zo: qe wa yao: re jhui" yu mung:- gyan khug mae zaung nhao yang: vang khinqae bao: zo: kham: khyo" yao: re shoe' khyo" ke" ako" .
Sholu wa Yerusalem vogaung: khyo joe" ye: lao"- mho"zo: qe we' zam" khug nae" qhid' mae" qam: ke' ra" . Ngadqere: yao: bam wa yao: wa mho"zo: dayaug ngad va" ga" rure malam" gemung:- yao: bam alhab' mo, Sholu re gyaug: ako" .
Ai: thao re Barnaba wa Sholu re lagyo: qejhao" jhui" ye: mung:- khyodang mae Sholu Asang khoru: qhug' ra" khyo rere: Asang Sholu re khoru: dao: jhau va" rure re:- Sholu wa Damasku vogaung: mae Yesu mang re lao: yang: khoru: mazag mavae kho" kyo" lo: ra" khyo jham rere: lagyo: qere ta" kyo" ra" .
Airumung: Sholu wa lagyo: qe we' daga" ye: daga" na mung:- Yerusalem vogaung: mae lagyo: qe we' daga" Asang: mang re lao: yang: mazag mavae cao" kho" kyo" ra" .
Sholu wa Greeg myan" jhau: ra" Yuda byu qe we' re: jho" ta" ngag: ra" . Yao: bam kam" wa Sholu re se' pye' nae" seim" ako" .
Cekhyo re- lam khug: ra" phung: byu qe ba gelao"- yao: bam wa Sholu re Kesarea vogaung: khyo jhui" ye" lo" mung: aimae" Tarshu khyo yao: re nhao: ke' ako" .
Aimung: Yuda mung" Galile mung" we' Samari mung" khaung: geim" mae" phung: qe wa yhin" ru maqhug' lo: dayo, zo: yaug yo za: qo" na: ako" . Phung: wa Asang re gyaug phug' ru we' kao so' daui mung:- Gyang" Lho" Byo bao" thaug' ruyang phung: qam: bo: lo: ru we' phung: byu qe je yang: myo" laug: li" ako" .
Petru wa jo, qo khyi" khao: ngo" khyo cao" du" kam" qin" mung: dalhang mae Luda vogaung: mae na: ra" Mao" So: byu qejhao" dalhang yedu" kam: co' ra" .
Ai: vogaung: mae gaung jam: shid mung: she' zin lam: lam: yab qo mae" maqo" to" lo" ra" Ainea ga: mang: ra" byu dayaug re Petru myao: ra" .
Ailao" Petru wa ai: gaung jam: shid yaug re- Ainea we"- Yesu Khristu wa nao re gai byid' ava"- To" mung:- ni" yab qo nyhang" wa,- ga: ta" ra" . Ailao" jao" Ainea wa to" li" ra" .
Luda vogaung: mae we' Sharon vogaung: mae na: ra"- mo, byu qe alhab' wa Ainea re myao gelao"- Asang: shad' khyo phaug' lo: ako" .
Yopa vogaung: mae Tabitha ga: mang: ra" lam khug: ra" myiqe: dayaug na: ra" . ( Yao" mang wa Greeg myan" khyo" Dorka ga" ru ngad mung:- Dorka ga" ru wa Xe' ga" ru ngad: ra" . ) Yao: wa khonhae" re: gai: ra" mau" zo" kad' na mung:- myaung sho" ra" mo, re bao" thaug' na: ra" myiqe: ngad: ra" .
Ai: ayo, mae yao: wa no mung: shid: lo" ra" . Yao" mao gaung re cid' shaung: pye' mung: tho' pyae: qe, mae mhao" to" ako" .
Yopa vogaung: wa Luda vogaung: we' mataung" jho" va: ngad: ra" . Amung: Yopa vogaung: mae na: ra" lam khug: ra" mo, wa Luda vogaung: mae Petru joe" na: ra" ga" ru the' gyo: gelao"- yao: bam wa byu shid' yaug re Petru jhao" nhao: ke' mung:- Ngonhaung" jhao" phyad phyad li" la, ga"- ga: ta" nhao: ke' ako" .
Airumung: Petru wa to" mung: ai shid' zo: we' daga" cao" ye" lo" ra" . Petru joe" ye: lao"- yao: bam wa Petru re tho' pyae: qe, khyo jhui" do, lo" ako" . Cug' mo" qe alhab' wa ngug yang: Petru lhang" gam: mae zang" ham: na mung:- Dorka yao: daui: na shi" au: re khyab' to: co' ra" mai bau: jham alhab' re Petru re ci: qhu" ako" .
Ailao" Petru wa yao: bam alhab' mo, re taung gaung khyo thug' lo" nhao mung: pad' thaug' thaug' yang: akyu" mho' ra" . Ai: thao re mao gaung shad' khyo lhang: lo mung:- Tabitha we" to" wa,- ga: ta" ra" . Dorka wa myo, phung" ke' mung:- Petru re the' myao lao" yao: wa to" zaung: ra" .
Petru wa yao" lo, yheim" ke' mung: yao: re she: to" ke' ra" . Ai: thao Petru wa cug' mo" qe we' daga" lam khug: ra" mo, alhab' re khai: yu yang: Dorka re adaui yao: bam re ab byid' ra" .
Ce: lau dao: wa Yopa vogaung: geim" byang" sho' hau" nhao" lo" mung:- byu myo: sho' mo, Asang re lam" ako" .
Petru wa Yopa vogaung: mae shoqid mau" kad' ra" Simon ga: mang: ra" yaug we' daga" myo: sho' ba thang: na: ra" .
Kesarea vogaung: mae Itali tab ga" ra" Roma gyetab datab re eib: ra" gyezug: pho" Koneliu ga: mang: ru dayaug na: ra" .
Yao: wa Mao" So: khyo re kao bau yaug ngad mung:- yao: we' yao" yham khug: byu alhab' mo, wa Mao" So re caung: pa" ako" . Yao: wa myaung sho" ra" Yuda qere myo: sho' bao" thaug' byid: mung: Mao" So re abang mabyid akyu" mho' na: ra" .
Daba mae" myi" thao sam yo, qug ko re Mao" So: mug: lagyo: dayaug wa yao: jhao" li" mung:- Koneliu we"- ga: yao: re li" khai: rure qhu" lho mae de: de: za: the' myao: ra" .
Yao: wa gyaug: ru we' ai: mug: lagyo: re zhaug' qu" mung:- Nhag' bo we"- ai wa pe" ngad: i?- ga: myid' ra" . Mug: lagyo: wa yao: re- Mao" So wa ni" akyu" mho' thoe re we' ni" aung lam Alu: gae byid' rure ngaui mung:- ni" mho' thoe re tau: byid: nae" jin" jin" ngad: ra" .
Amung: ana"- Yopa vogaung: khyo byu nhao: ke' mung: Simon Petru ga: mang: ra" yaug re yekhai: jhui" yu nhao wa,
yao: wa panglai: yae mae" shoqid mau" kad' ra" Simon ga: mang: ra" yaug: yham mae thang: na: ra"- ga: ta" ra" .
Mug: lagyo: phao: lo" byaug thao re Koneliu wa yao" yham mae" daui daui o: kaung shid' yaug re we' Mao" So: khyo re kao bau: ra" yao" kao lhaug' gyezo: pho" dayaug re khai: yu mung:-
boe" lai: lo" ra" khyo alhab' yao: bam re ta" kyo: yang:- yao: bam re Yopa vogaung: khyo nhao: ke' ra" .
Ai: thao: ba re yao: bam ye" lo" mung:- Yopa vogaung: nhae khyo joe" ye" lo" na: ako" . Ba khaung tau yo, ko re Petru wa akyu" mho' nae" qhid' mae" yham khaung dao: pyae khyo do, lo" ra" .
Yao: wa vae: moe' li" mung:- zo: ve zo: nug: li" ra" . Zo: ve nyhang" jaung: na: ra" au:- yao: wa qhu" lho dalam: re myao: ra" .
Ai: qhu" lho mae mug: gaung bung" li" mung:- byid khyug geim" mae" zaui" ci: ra" mai pho' we' dau: ra" ru daja: myid gaung khyo shoe' khyo" ke' byid' rure yao: myao: ra" .
Ai: khug mae byid khyid de; ra" gug' nyhug' ja: cao jab- yoe" du" lhau: ra" gug' nyhug' ja: cao jab we' ngho' jhid' ngho' zo: ja: cao jab alhab' bo: ra" .
Ailao" Petru we"- To" yang: se' zo: wa,- ga: thoe dathoe jhau: thug' li" ra" .
Ngadqere: Petru wa Asang we"- dajhid' re: magai: boe" ngad: ra" . Ai: maca' majhad' ja: ngo khonhae" re: mazo:- ga: tau" ra" .
Ai: thoe wa- Mao" So: yang san sin" ra" ga" rure masan masin" ein: nao data" wa,- ga: dam: jhau: thug' li" ra" .
Sam lhang airu: boe" mung:- thao re ai: rure mug: gaung khyo dam: to' yu: pye' ra" .
Petru wa ce: qhu" lho: lajheim: re myid: mug' na shi" au:- Koneliu yang nhao: ke' ra" mo, wa Simon yham re qho: myid' yu yang:- yao: bam wa yham kheim: kham: dung: mae lo: ye; jo; ako" .
Yao: bam wa- Simon Petru ga: mang: ra" bang" vo dayaug mana i? ga: yao yang: myid' ako" .
Petru ai: qhu" lho we' sin: mung: myid: qu" na: shi" au:- Gyang" Lho" Byo wa yao: re- Qu" wa,- cetau mae byu sam yaug wa nao re qho: na: ako" .
Aimung: seim" nyhang" yang: gyo" lo" wa,- pe"mung: ga"re ngoyang nhao: ke' ru ngad mung:- aug' o: myid mabo lo:- yao: bam: thao cao" ye" lo" wa,- ga: ta" ra" .
Airumung: Petru wa- gyo" lo" mung:- yao: bam re Naonhaung" qho: na: ra" yaug wa ngo ngad:- naonhaung" pe" mung: joe" li" ko" i? ga: myid' ra" .
Yao: bam wa- Ngonhaung" re gyezug: pho" Koneliu yang nhao: ke' ru ngad:- Yao: wa byugai dayaug ngad mung:- Mao" So re caung: pa" ra" yaug ngad: ru we' Yuda byu qe alhab' yang phug' myao" ra" yaug ngad: ra" . Ni" mung dao: re yao: qo" tae" gyo" yu nae" qhid' mae" mug: lagyo: dayaug wa nao re yao" yham khyo khai: yu nae" yao: re ta" ra"- ga: ta" ako" .
Ailao" Petru wa yao: bam re khai: vhao" yu mung:- Ai: myi yab genae" qhid' mae" yao: bam re lhaung: ra" . Thao: ba re yao: wa seim" jin" yu mung: yao: bam we' daga" cao: lo" ra" . Yopa vogaung: mae na: ra" lam khug: ra" mo, daqhae: re: Petru we' daga" cao" ye" lo" ako" .
Ai: thao: ba re yao: wa Kesarea khyo joe" ye" ra" . Aimae Koneliu wa yao" amyu" ba nam zo: qe we' yao: khai: to" ra" ba nam qe we' daga" Petru re lao" na: ra" .
Petru joe" vao lo lao"- Koneliu wa yao: re yetug: yu mung: Petru: khyid qao: mae goe; gyo" lo" mung: yao: re goe; pa" ra" .
Ngadqere: Petru wa- To" ye, wa,- Ngoyao: re: byu za: angad:- ga: ta" mung:- yao: re she: to" ke' ra" .
Petru we' Koneliu jho" jhau zo" re" yham khug khyo vao lo" ko" re yham khug mae- mo, byu qe myo: sho' mo, zang" ham: na: rure Petru lo" myao: ra" .
Petru wa yao: bam re- Yuda byu dayaug wa Taung bug byu qe we' daga" magai: na magai: zam" khug ga:- yao" caung: pa" thung" khyo" yang tam" to" rure naonhaung" yao: nyang" za: ba gau ngad: ako" . Ngadqere:- khag' re ngad qere: caung: pa" thung" khyo mae masan masin" ru mangad: lao"- maca' majhad' ru ngad: ra" ga: magai: myid: rure Mao" So wa ngo re qhu" byid' ava" .
Airumung:- nao ngo re khai nhao: ke' ra" au:- ngo wa pe" maha lo: cao" li" va"- amung: nao ngo re khai nhao: ke' ra" khyo re ta" kyo: la,- ga: ta" ra" .
Ailao" Koneliu wa- Lai: lo" ra" sam ba mae myi" thao sam yo, qug ko re ngo wa yham khug mae akyu" mho' yang: na: au: nyag din taung"- bao qhui: ra" mai bau: ve; ra" byu dayaug nga" qhid' au: mae li" ye; jo, mung:-
Koneliu we"- Ni" akyu" mho' thoe re Mao" So the' gyo" ava"- ni" aung lam Alu: gae byid' ra" mau" zo" jham rere: the' myao: ava" .
Airumung: Yopa vogaung: khyo byu nhao: ke' yang: Simon Petru ga" ra" yaug re khai nhao: ke' wa, . Yao: wa panglai: yae mae" shoqid mau" kad' ra" Simon ga: mang: ra" yaug: yham mae bang" na: ra"- ga: ngo re ta" ra" .
Airumung: ngo wa ailao" jao" nao jhao" byu nhao: ke' ra" . Nao joe" li" mung: gyai gai va"- yao: nao re ta" nhao: ke' ra" mung dao: alhab' re tae" gyo" yu nae" qhid' mae" Mao" So: qhid' kheim: mae ana" ngonhaung" alhab' mo, cetau mae lao" na: bam va"- ga: ta" ra" .
Ailao" Petru wa- Mao" So wa yaug khao: ngo" re myo, nho nga: lao: makhyin lo: dakhyo: za: kad' rure ngo ana" dang za: ba va" .
Pe" ja" byumyu" ngadqere: yao: re caung: pa" mung: din: man" ra" khyo re phug' cao" ra" yaug re wa Mao" So khae: yu: ra" .
Alhab' mo; Asang ngad: ra"- Asang Yesu Khristu khyo" yang Israel byumyu" qere Mao" So ta" hau: byid' ra" ngaui pyo: yaug yo: ra" Lau Dao: Gai mung dao: re naonhaung" ba: ako" .
Yohan wa yao: Qid nyhab' kham mung dao: re bin: kho" kyo: thao Galile mung" mae" qhid mung: Israel mung"dan: geim" jao: sho' boe" lo: ra" mau" zo" khyo re naonhaung" ba: ako" .
Amung: Nazared mae" Yesu re Mao" So wa Gyang" Lho" Byo we' qam: so' khoru: vhe' sheim: byid' ra" khyo rere: naonhaung" ba: ako" . Pe"mung: ga"re Mao" So wa yao: we' daga" ngad mung:- yao: wa jo, qo khyi" khao: ngo" khyo cao" du" qin" yang: gai: ra" mau" zo" re kad' mung:- yui: qam: so' qao: mae na: ra" mo, alhab' re cao" gai byid' ra" .
Yerusalem vogaung: mae we' Israel mung"dan: geim" Yesu kad' ra" lo, mau" alhab' we' sin: yang:- ngonhaung: wa sagse: qe ngad: . Ai: thao yao: bam wa Yesu re pyao: zang mae jin" se' pye' ako" .
Ngadqere: sam ba kyo thao re Mao" So wa yao: re shid: ru mae" daui: to" li" nhao mung: yaug khao: ngo" re mangad: lo:-
Sagse: qe ga:- Mao" So: yang khyin: to" ra" mo,- yao: dam: daui: to" li" thao yao: we' daga" zo: shaug' ra" ngonhaung" re za: qhu" byid' ra" .
Yao: wa byu alhab' mo, re Ngaui Bau" Lau Dao: kho" kyo: byid: nae" we' yao: wa kao so' daui: na: ra" mo, re dao: kho' nae" qhid' mae" Mao" So: yang san: to" ra" tarha" agyi ngad: rure sagse: kham byid: nae" qhid' nae" ngonhaung" re yao: amyin" byid' to" ra" .
Yao: re lam: ra" mo, yaug khao: ngo" wa yao" mang kheim: so' khyo" yang qobo khyad' pye' byid' ru qhug' li" nae" ga:- yao" khyo we' sin: mung: lapa qe alhab' mo, ta" ako"- ga: ta" ra" .
Airumung: Petru jhau: na shi" au:- yao" mungdao: re tae" gyo" na ko" ra" byu alhab' mo; dao mae Gyang" Lho" Byo joe" gyo" li" ra" .
Taung bug byu qe: dao mae re: Mao" So wa yao" Gyang" Lho" Byo jhaung qhu" re vhe' sheim: byid' ruyang- Yopa vogaung: mae" Petru we' daga" joe" li" ko" ra" Yuda byumyu" lam khug: ra" mo, wa mug' hao" byaug: ako" .
Pe"mung: ga"re yao: bam wa myan" aja: ja: jhau mung:- Mao" So nho: qi" qhang: ra" khyo qi: sho' caung: khin" byid' na: rure yao: bam the' gyo: yang:- ngad: ra" .
Ailao" Petru wa- Cebam wa ngonhaung" we' dakhyo:- Gyang" Lho" Byo re qo" khae: yu: avako" . Amung: yao: bam qid: yang qid nyhab' kham: yu nae" rure khag' qo" tam" ko" i?- ga: ta" thug' ke' ra" .
Aimung: Petru yao: bam re Yesu Khristu mang mae qid nyhab' kham: yu genae" qhid' mae" amyin" byid' ra" . Ai: thao re yao: bam wa Petru re yao: bam we' daga" dayo, zo: thang: na nae" qhid' mae" mho' ako" .
Taung bug byu qere:- Mao" So: mungdao: re khae: yu vako" ra"- ga" rure lagyo: qe we' Yuda mung" geim" mae na: ra" lam khug: ra" mo, the' gyo" ako" .
Petru Yerusalem vogaung: khyo joe" lo lao"- Taung bug byu qe au: qid lhai" ra" thung" re kham: yu ca" ga: ngaui: ra" mo, wa Petru re-
Nao wa au: qid malhai" ra" Taung bug byu qe: yham khyo lae" ye: mung: yao: bam we' lhao" re: daga" zo: shaug' ra"- ga: qobo vhin: ako" .
Airumung: Petru wa boe" lo: ra" khyo re aqao: mae" athao jao: sho' yao: bam re ta" kyo" ra" .
Ngo wa Yopa vogaung: mae akyu" mho' na: au:- qhu" lho dalam: re the' myao:- byid khyug geim" mae zaui" ci: ra" mai pho' we' dau: ru daja: mug: gaung mae" shoe' khyo" ke' byid' rure ngo myao: . Ai: ru wa nga" nhae mae thang: jo; ra" .
Ai: khug khyo ngo nyang" za: qu" ke' re mai" ru we' kyao: ra" byid khyid de; ra" gug' nyhug' jham- yoe" du" lhau: ra" gug' nyhug' jham- ngho' jhid' ngho' zo: alae" jham re ngo myao: .
Ai: thao re- Petru we" to" wa,- Se' zo: wa,- ga: jhau: ra" thoe re ngo the' gyo" .
Ngadqere: ngo wa- Asang we" dajhid' re: magai: boe"- ai: caung: pa" thung" khyo" maca' majhad' ra" ja: mangad: lao"- masan masin" ra" zo: ve re ngo khonhae" re: mazo" qu" ein: phaug' tau" .
Ai: thao wa- Mao" So: yang san sin" ra" gu: rere: masan masin" ein: nao data" wa, ga: mug: gaung mae" dam: jhau: thug' li" ra" .
Sam lhang airu: boe" mung: thao re- ai: rure mug: gaung khyo dam: to' yu: pye' ra" .
Ai: au: re yao: Kesarea vogaung: mae" ngo jhao" nhao: ke' ra" byu sam yaug ngo na: jo; ra" yham khyo joe" li" ako" .
Gyang" Lho" Byo wa dajhid' re: maaug' o: lo: yao: bam: thao cao" ye" lo" nae" ngo re ta" ra" . Yopa vogaung: mae" ai: lam khug: ra" byu khyaug' yaug re: ngo we' daga" Kesarea vogaung: khyo bocao" li" ako" . Ngonhaung" alhab' mo, wa Koneliu yham khyo vao ye" .
Korneli wa- yao" yham khug mae mug: lagyo: dayaug li" ye; jo; rure the' myao: ra" khyo rere:- ai: mug: lagyo: pho" wa- Yopa vogaung: khyo byu nhao: ke' yang: Simon Petru ga: mang: ra" yaug re yekhai: jhui" yu wa, .
Ai: yaug wa nao we' ni" yham khug: byu qe khyad' yu: ru qhug' nae" ra" mungdao: re kho" kyo" li" nae" ga: yao: re ta" ga" rure re: ngonhaung" re ta" kyo" ra" .
Amung: ngo dao: jhau: qhid we' Gyang" Lho" Byo wa qhid' phyao: ngonhaung" dao mae joe" gyo" li" ru we' dakhyo: yao: bam: dao mae re: joe" gyo" li" ra" .
Ailao"- Yohan wa qid: yang qid nyhab' kham: byid' ra"- ngad qere: naonhaung" wa Gyang" Lho" Byo: yang qid nyhab' kham: yu: li" genae"- ga: Asang ta" ra" dao: re ngo myid: beim" li" ra" .
Asang Yesu re ngonhaung" lam lao"- Mao" So ngonhaung" re byid' ra" jhaung qhu" wa ai: Taung bug byu qere re: byid' ru wa de: de: za: ngad: ra" . Airumung:- ngo wa pe" ru" yaug ngad yang: Mao" So re qo" tam" nae" i? ga: ta" ra" .
Yao: bam wa ai: dao: re the' gyo: gelao"- Petru re yao: bam qobo vhin: ru thang: pye' mung:- Mao" So re caung: khin" mung:- Mao" So wa Taung bug byu qere re: myid tha" yang: kao so' qo" daui: na nae" akho: akhang" byid' to: vanhaung ga: ta: ako" .
Lam khug: ra" mo, wa- Stephan re se' ru mae" boe" li" ra" yhin" ru mathao mae phao: byo: sin" lo" ko" ra" . Yao: bam daqhae: wa- Phoenikia- Kupru we' Antioki vogaung: jham khyo byo: sin" lo" mung:- ai: mungdao: re Yuda byu qere za: ta" kyo" ako" .
Ngadqere: ai: lam khug: ra" mo, mae" Kupru we' Kureni mung" mae na: ra" mo, daqhae: wa Antioki vogaung: khyo joe" ye: mung:- Taung bug byu qere re: Asang Yesu ngaui bau" lau dao: re yekho" kyo" ako" .
Asang: nho: qam: so' yao: bam we' daga" ngad: ruyang- byu myo: sho' mo, lam mung:- Asang jhao" phaug' lo: ako" .
Ce: lau thoe re Yerusalem vogaung: phung: byu qe the' gyo: gelao" yao: bam wa Barnaba re Antioki vogaung: khyo nhao: ke' ako" .
Barnaba wa Antioki vogaung: khyo joe" ye: mung:- mo, byu qere Mao" So khoru: shaman" byid' to: va" rure yethe' myao lao" qu" ngaui bau: mung:- Asang re yao: bam: aung khug nhag' lam: mae tang tang zaui" ci mung: vin tang: za: phug' cao" na genae" qhid' mae" yao: bam alhab' mo, re qam: byid' ra" .
Barnaba wa byugai ngad: ru we' Gyang: Lho" Byo byang" mung: lam khug: myid qi" ra" yaug ngad: ruyang byu myo: sho' mo, re Asang shad' khyo phaug' lo nhao: ra" .
Ai: thao re Barnaba wa Sholu re yeqho: yu nae" qhid' mae" Tarshu vogaung: khyo ye" lo" ra" .
Yao: wa Sholu re yeqho: myao lao"- Antioki vogaung: khyo jhui" lo mung:- yao: shid' zo: wa dazin: geim" ai: phung: byu qe we' zam" khug: na mung: yang: byu myo: sho' mo, re mho" shid' byid' ako" . Aimung: lam khug: ra" mo, re Khristan qe ga: sao qhid' mhang" byid' ru wa Antioki vogaung: mae ngad: ra" .
Ai: ayo, gyo: re lapa qe daqhae: wa Yerusalem vogaung: mae" Antioki vogaung: khyo ye" ako" .
Yao: bam mae" Agabu ga: mang: ra" yaug wa to" ye, mung:- Byo qam: so' khyo" yang myid gaung dao geim" mae bao" khug' no, khug' li" zai ngad: ra"- ga: lapa pa: ra" . ( Ai: bao" khug' no, wa Roma Khosin" Klaudiu- pyad mae gaigai: joe" lo: ra" . )
Mho"zo: qe wa yao: bam yaug khao: ngo" qo" gai: boe" ra" qhi" Yuda mung" mae na: ra" yao: bam: lam khug: ra" mao: nhaung: qere bao" thaug' ru vhin: ke' byid: nae" qhid' mae" myid: phyid' ako" .
Ai: thao yao: bam wa bao" thaug' ngaui re Barnaba we' Sholu lo, khyo" phung: lau: de, qe: lo, khug khyo vhin: ke' ako" .
Ai: ayo, mae Herod kho: kham wa phung: byu qe daqhae: re yhin" qhid: li" ra" .
Yao: wa Yohan yao: mao: Yaku re shae: yang se' pye' nhao: ra" .
Airu: kad' rure Yuda byu qe qu" ngaui ko" rure Herod myao lao" yao: wa Petru rere: taung" yu: ra" . ( Ceru: boe" ru wa Man" Make' Mug Poe ba na gyo: mae ngad: ra" . )
Herod wa Petru re bin: taung" yu lao"- thaung: khug mae lhaung" to: mung: gyezo: byid yaug bo: ra" gyezo: phung: byid phung: re zaung" nhao: to" ra" . Herod wa Petru re Lai co' Poe baui: thao re mung" byu qe: qhid' kheim: mae dao: phyid' nae" seim" to" ra" .
Airumung: Petru wa thaung: khug mae laung" jo; ra" . Ngadqere: phung: byu qe wa Petru qhid' mae" Mao" So re qam: ke' yang: akyu" mho' na: ako" .
Herod wa Petru re mung" byu qe: qhid' kheim: khyo jhui" thug' ye: nae" ra" qhid' myi re Petru wa gug: gam gyezo: shid' yaug: agyo: mae yab: myhid' jo; ra" . Yao: re jao co: shid' khe' yang taui" to" ako" . Thaung: kham: dung: mae re: gug: gam gyezo: qe zaung" na: bam: ako" .
Asang: mug: lagyo: dayaug wa nyag din taung" Petru nhae mae li" ye; ke' mung:- thaung: qe, geim" mae bao: jo; ra" . Ai: mug: lagyo: wa Petru re lo, sin mae zaui: yang: nhug' mung:- phyad phyad to" wa, ga: ta" ra" . Ailao" jao" Petru lo, mae" jao co: taui: jham beim: gyo" lo" ako" .
Ai: thao re mug: lagyo: wa- Phyid' cui: cui: mung: khyid zhaung: zhaung: wa,- ga: ta" ra" . Petru re: mug: lagyo: ta" ru we' dakhyo: kad' ra" . Alao" mug: lagyo: wa- Ni" bau: qhang gaug: ve, yang: nga" thao cao" wa,- ga: ta" ra" .
Petru wa thaung: qe, mae" thug' mung:- yao" thao cao" ye" lo" ra" . Ngadqere: Petru wa mug: lagyo: kad' na: ra" mau" zo" wa gai gai: yao: ngad: ga" rure yao: maba ngad: ra" . Yao: wa qhu" lho myao: ru ngad: ga: jho: ra" .
Yao: shid' zo: wa zaung" ra" jo, qo sao qhid' lam: we' shid' lam: ein: lam: re lai: thug' lo" mung:- vogaung: khyo joe" ra"- jo, to' kham: dung: khyo joe" thug' lo" ako" . Ai: kham: dung: wa yao: za: bung" lo" ra" . Yao: shid' zo: wa ai: khyo thug' lo" mung:- hau" mo" khyo dakhe' mae su" lo" na ko" au:- ai: mug: lagyo: wa nyag din taung" Petru mae" gao" lo" byaug: ra" .
Ai: thao re Petru wa yao: mae boe" ra" khyo re beim" li" mung:- Mao" So wa yao" mug: lagyo: re nhao: ke' yang: Herod lo, mae" re:- Yuda byumyu" qe: myid: lao" na: ra" ja: alhab' mae" re: ngo re khyad' yu va" rure dang za: ngo ana" ba va"- ga: ta" ra" .
Yao: khoru: boe" lai: lo: rure nyang" za: beim" li" lao"- yao: wa Yohan Marku yao: myhi" Mari yham khyo vao ye" lo" ra" . Ai: yham mae byu myo: sho' mo, daga" za: ham: phaung: na mung: akyu" mho' na: ako" .
Petru wa taung gaung shad' mae" kham: re lo" ko' ke' ra" . Alao" Rhode ga: mang: ra" daui daui okaung myiqe: nau" wa kham: phung" byid: nae" qhid' mae" ye" lo" ra" .
Yao: wa Petru thoe re gyo" xam: mung:- gyai ngaui bau: yang: kham: maphung" byid: shilo:- yham khug khyo dam: tug' vao lo" mung:- Taung gaung mae Petru ye; jo; ra"- ga: lo" ta" kyo" ra" .
Yao: bam wa nao go: ava"- ga: ta" ako" . Ngadqere: yao: wa dang yao: ngad: ga: kyid kyid ga: ta" ra" . Airu: mung: yao: bam wa yao: re Ai wa Mug: Lagyo: ngad nae"- ga: tau" ako" .
Petru wa mathang lo: kham: ko' na: ra" . Lo" thao" mae yao: bam wa kham: yephung" ke' mung:- yao: bam Petru re myao gelao"- mug' hao" byaug: ako" .
Petru wa yao: bam re sae za: na genae" qhid' mae" lo, tu" tu" mung:- Asang wa yao: re thaung: khug mae" khoru: jhui" thug' lo: ra" khyo re yao: bam re ta" kyo" ra" . Alao" Petru wa Ce: khyo re Yaku we' lam khug: ra" mo, gaje qere re: ta" kyo: ge, ga: ta" mung:- yao: wa ai: tau mae" gatau khyo thug' ye" lo" ra" .
Ne, kao mug: bo" li" lao" thaung: yham zaung" ra" gug: gam gyezo: qe wa- Petru khai: lo" byaug va" laug i? ga: mo, thaui: mo, yaug gyaug: nin" na: ako" .
Herod kho: kham wa Petru re qho nae" qhid' mae" amyin" khyo" ke' ra" . Ngadqere: yao: bam wa Petru re maqho: myao ko" ngad: ra" . Airumung: Herod kho: kham wa ai: gug: gam gyezo: qere myid: ca: qu" mung: yao: bam re se' pye' nae" qhid' mae" amyin" khyo" ke' ra" . Ai: thao re Herod kho: kham wa Yuda mung" mae" thug' lo" mung: Kesarea vogaung: mae dayo, kho yena: ra" .
Herod wa Ture we' Sidon vogaung: byu qere gyai nhag' yo" ra" . Aimung: ai vogaung: shid' lam: mae" mo, wa daphung: za: kad' mung: kho: kham pho" jhao" ye" lo" ako" . Yao: bam wa kho: kham kho" geim" re eib: ra" Blastu re yao: bam re bao" thaug' yu nae" sao qhid' re yemho' ako" . Ai: thao re yao: bam wa Herod jhao" vao ye: mung:- ngaui pyo: yaug yo khyo yemho' ako" . Pe"mung: ga"re yao: bam: mung"dan: wa kho: kham mung"dan: mae" zao: kho qo" yu: na geyang: ngad: ra" .
Herod wa dang: to" ra" ba na mae yao" kho: kham mai bau: re ve; pye' mung: yao" kho: kham tao" khau" dao mae zaung: jo, yang: mung" byu qere dao: jhau: ra" .
Alao" mung" byu qe wa Ce: jhau thoe wa xao su byu: jhau thoe mangad:- So jhau thoe angad: ra"- ga: hug' ta" ako" .
Herod kho: kham wa Mao" So re nga: mayhe' byid' ruyang aijao" yao: Asang: mug: lagyo: wa yao: re be; lhang" ke' ra" . Yao: wa laug daung: jham: yang zo" se' pye' ru qhug' ra" .
Mao" So: mung dao: wa xo' byo: sin" lo" mung:- lam khug: ra" byu je: myo" laug: li" ra" .
Barnaba we' Sholu wa yao: shid' zo: mau" zo" bin: zaui: lao" Yohan Marku re jhui: yang: Yerusalem mae" dam: phao: lo" ako" .
Antioki vogaung: mae" phung: khug mae lapa qe daqhae: we' mho" pho" qe daqhae: bobo: ako" . Ai bam wa Barnaba Nigara ga" ra" Simon- Kureni byu Lukai mung" zug: pho" Herod we' daga" na: lo: ra" Manaen we' Sholu bam ngad: ako" .
Yao: bam wa Asang re caung: pa" yang: zo: ve jao" yang: na ko" au:- Gyang" Lho" Byo wa yao: bam re Barnaba we' Sholu shid' zo: re nga" mau" vin vo, nae" qhid' mae" gatau khyin: san: to: ge,- ga: ta" ra" .
Alao" yao: bam wa zo: ve jao" yang: akyu" mho' mung:- yao: shid' zo" dao mae yao: bam: lo, kai: byid: yang: mau" zo" vin vo, nae" qhid' mae" yao: shid' zo: re nhao: ke' ako" .
Airu: Gyang: Lho" Byo: yang nhao: ke' ru we' dakhyo: Barnaba we' Sholu wa Seleukia vogaung: khyo ye" lo" mung: ai: vogaung: mae" Kupru gagyo: kao" khyo lha we' gau" ye" lo" ako" .
Yao: shid' zo: wa Salami vogaung: khyo joe" ye: gelao"- Tarha" jung yham mae Mao" So: mungdao: re kho" kyo: byid' ako" . Yao: shid' zo: re bao" thaug' byid: nae" Yohan Marku re jhui" ye" ako" .
Yao: shid' zo: wa ai: gagyo: kao" re gau" lai: ye: mung:- Papho vogaung: khyo joe" ye" ako" . Ai: vogaung: mae Yuda byu lapa apyag' ngad mung:- Vha" Ba: Ra" Yesu ga: mang: ra" byu dayaug re the' myao: ako" .
Yao: wa ai: gagyo: kao" mae" mung" zug: pho" Sergiu Polu nho: byin cao: pho" ngad: ra" . Mung" zug: pho" wa nhag' lam: suzo: du" ra" yaug ngad: ra" . Ai: mung" zug: pho" wa Mao" So: mungdao: re tae" gyo: nug: ruyang Barnaba we' Sholu shid' zo: re yao" qhid' kheim: khyo khai: vhao" yu: ra" .
Ngadqere: Greeg myan" khyo" Eluma ga: mang: ra" vha" yaug wa Yesu khyo re mung" zug: pho" malam" vashao: ga:- Barnaba we' Sholu shid' zo: re ngag: thaug' ra" .
Airumung: Polu ga: re: mang: ra" Sholu wa Gyang" Lho" Byo we' byang" mung:- yao: wa ai: vha" yaug re din: din: za: zhaug' qu" to: yang:-
Yui Satan" nho: yao: zo: we"- nao wa din: man" ru we' gai: ra" ja: alhab' nho: gyevo apyag' asham" aja: ja: we' to, za: byang" jo; ra" yaug ngad: ra" . Nao wa khonhae" re: Asang: nho: dangman" ra" khyo re mhug' pyag' dao: boe" sho' kad' na yaug ngad: ra" .
Ana" yao: Mao" So: lo, wa ni" dao mae joe" li" mung:- Ni" myo, jid: lo" byaug: li" nae"- nao wa dayo, ko ba bao re mathe' myao nae" ga: ta" ra" . Ailao" jao" Eluma wa myo, jid: lo" byaug mung: dayaug yaug: yang yao" lo, mae" she yang: jhui" yu geshao: ga: soe' qho: qin" ra" .
Mung" zug: pho" wa airu: boe" rure myao lao" Yesu re lam" ra" . Pe"mung: ga"re Asang: khyo we' sin: yang: mho" shid' byid' rure yao: wa xo sho' mug' hao" byaug: ra" .
Polu we' yao" byin cao: qe wa Papho vogaung: mae" lha jui: yang: Pamphulia mung" mae" Perga vogaung: khyo joe" ye" ako" . Yohan Marku wa ai: vogaung: mae" yao: bam re to: co' mung:- Yerusalem khyo dam: tug' phao: lo" ra" .
Yao: bam wa Perga mae" xo' ye" lo" mung: Pisidia mung" mae" Antioki vogaung: khyo joe" ye" ako" . Yao: bam wa Dugno: Ba mae Yuda tarha" jung yham khug khyo vao ye: mung:- yezaung: jo; ako" .
Moshe tarha" we' lapa qe: tung" paug' re bin: nghe' lao"- tarha" jung yham agyi qe wa- Mao: nhaung: qe we' mo, byu qere qam: byid: nae" mungdao: naonhaung" qo" ko" ngad: re wa li" ta" geri: ga: byu nhao: ke' yang: ta" nhao: ra" .
Alao" Polu wa to" ye, mung:- lo, tu" tu" yang:- Israel byumyu" qe we"- cemae na ko" ra" Mao" So re caung: pa" ko" ra" Taung bug byu qe we"- tae" gyo: ge,-
Israel byumyu" qe: Mao" So wa ngonhaung" phug' pho" qere khyin: yu mung:- Egutu mung" mae yao: bam bang" vo khyo" na ko" ra" gyo: mae byumyu" qi: boe" li" nhao: ra" . Mao" So wa yao" qam: so' mo" we' yao: bam re Egutu mung" mae" jhui" thug' lo mung:-
Din" pyad' yo mae byid xe zin lam: lam: Mao" So wa yao: bam: dao mae zang: kham byid' ra" .
Yao: wa Khanan mung" mae na: ra" byumyu" nhad' myu" re phyo' sin" pye' mung: ai: mung"dan: re yao" byumyu" qere sang nhao: ra" .
Ceru: boe" sho' zin lam: byid yo: ngo" xe zin myao" ra" . Ceru: bin: boe" thao re Mao" So wa Lapa Samuela pyad joe" sho' yao: bam re tarha" agyi jham byid' to" ra" .
Amung: yao: bam kho: kham mho' gelao"- Mao" So wa yao: bam re Benyamin amyu" kaung mae" Kisha yao: zo: Sholu re san byid' ra" . Sholu wa yao: bam: kho: kham byid xe zin kad' ra" .
Ai: thao Mao" So wa Sholu re khyo" pye' mung:- Davi re yao: bam: kho: kham dam: kad' nhao: ra" . Mao" So wa Davi we' sin: yang:- Yese yao: zo: Davi wa ngo o: ra" yaug ngo zaui: nhao: ra" mau" alhab' re zaui: nae" yaug ngad: rure ngo myao va"- ga: ta" ra" .
Mao" So wa yao" dao: so: byid' to" ru we' dakhyo:- Davi myid: zo: qemae" ngad: ra" Yesu re Israel byumyu" qe: khyad' yu yaug boe" li" nhao: ra" .
Yesu yao" mau" zo" re maqhid shire Yohan wa Israel byumyu" alhab' mo, re yao: bam: qobo mae" myid tha" lo mung: qid nyhab' kham: yu genae" qhid' mae" kho" kyo: byid' ra" .
Amung: Yohan wa yao: re nhao: to" ra" mau" zo" re bin: zaui" lo" na lao"- mo, byu qere Ngo khag' ngad: ra" ein: naonhaung" jho ko" i? ngo wa ai: naonhaung" lao" na: ra" yaug mangad:- Yao: wa nga" thao mae joe" li" zai ngad: ra" . Ngo wa yao" khyid zhaung: re khyad' byid: nae" lhao" re: maman: qi" ngad: ra"- ga: ta" ra" .
Abraham myid: zo: qe ngad: ra" nga" mao: nhaung: Israel byumyu" qe we"- Cemae na: ra" Mao" So re caung: pa" ko" ra" Taung bug byu qe we'- ce: khyad' yu: ra" khyo mungdao: re Mao" So wa ngonhaung" jhao" vhin ke' ava" .
Yerusalem mae na: ra" mo, we' yao: bam: au: jhaung qe wa- Yesu wa khyad' yu: ra" yaug ngad: rure maba- Dugno: Ba ba khao: ngo" yao: bam nghe' ra" lapa qe: jham: dao: jham rere: yao: bam maba: gyo: ko" ngad: ra" . Ngadqere: yao: bam wa Yesu re dao: phyid' ra" khyo" lapa qe: jham: dao: jham re jab byang" li" nhao: ra" .
Yao: bam wa yao: re shid man" ra" qobo dae dao: phyid' nae" akhyo mamyao gengadqere: yao: re se' pye' nae" qhid' mae" yao: bam wa Pilad re mho' ako" .
Yao: bam wa yao: we' sin: yang: jham: mug sug' mae bo: ru we' dakhyo: alhab' yao: re bin: kad' gelao"- yao: bam wa yao: re pyao: zang dao mae" khyo" yu mung: lab dalam: khug mae yeke' to" ako" .
Ngadqere: Mao" So wa yao: re shid: rumae" daui: to" li" nhao mung:-
Galile mung" mae" Yerusalem vogaung: khyo yao: we' daga" ye" lo" ko" ra" mo, re yao" khyo re sagse: kham byid' ra" sagse: qe ngad: ako" .
Caung: khin" mugsug' aqi: shid' lam: mae- Nao wa nga" Zo: ngad: ra"- ana" ba ngo wa ni" Pho" boe" lo va"- ga: tung" to" ru we' dakhyo:- Mao" So wa Yesu re daui: to" li" nhao: ra" khyo" yang ngonhaung" phug' pho" qere byid' to" ra" dao: so: wa yao: bam: myid: zo: qe ngad: ra" ngonhaung" re zaui: byid' ava" . Amung: ngonhaung" wa ce: lau dao: gai re naonhaung" re ta" kyo: nae" qhid' mae" ce: jo, qo khyo joe" li" ru ngad: ra" .
Yao: khonhae" re: madam: shid lo nae"- ga" rure shid: rumae" Yao: re dam: daui: to" li" nhao: ru we' sin: yang: Mao" So wa- Ngo Davi re byid: nae" ein: dao: so: byid: to" ra" gyang" lho" ru we' gang" tang: ra" shaman" jeju ngo naonhaung" re byid: nae"- ga: ta" ra" .
Gatau caung: khin" dalam: mae re:- Nao wa dao: so: dang: ra" ni" daui daui yaug re lab khug mae bab: qeim: lo" nhao nae" mangad:- ga: ta" to" ra" .
Davi wa yao: daui: na: ra" gu: mae Mao" So myid: yaung: to" ra" mau" zo" jham re zaui: so: mung:- shid: lo" byaug: ra" . Yao: wa yao" phug' pho" qe: lab nhae mae nyhab' shaung: pye' ru qhug' mung:- yao" mao gaung wa lab khug mae bab: qeim: lo" byaug: ra" .
Ngadqere: Mao" So: yang shid: rumae" dam: daui: to" li" nhao: ra" yaug wa airu: maba: qeim: lo" ngad: ra" .
Airumung:- nga" Israel mao: nhaung: qe we"- ai: Yesu khyo" yang qobo khyad' byid' ru qhug' ra" khyo we' sin: mung:- naonhaung" re kho" kyo" na: rure- Yesu re lam: ra" mo, alhab' wa Moshe tarha" yang maqo" lhoe' ke' ra" qobo alhab' mae" qo" loe, beim: ra" khyo rere: naonhaung" re ngonhaung" ba nhao nug: ra" .
Aimung:- Qu" ge,- Jung" gaui mo, we"- mug' yang: shid: lo" ge,- pe"mung: ga"re ana" ba ngo kad' nae" mau" zo" dalam: re dayaug yaug: yang naonhaung" re ta" sho' kyo: byid: sho' ngadqere: naonhaung" ai re lam" genae" mangad:- ga: lapa qe ta" to" ra" jham: dao: wa naonhaung" mae maboe" li" nae" qhid' mae" lha" ge,- ga: kho" kyo: ra" .
Polu we' Barnaba shid' zo: wa tarha" jung yham mae" thug' lo" na ko" au: mo, byu qe wa- thao: Dugno: Ba mae re: dam: li" mung: ai: khyo we' sin: yang: li" dam: kho" kyo: byid: nae" qhid' mae" yao: shid' zo: re mho' ako" .
Ham phaung mae"- mo, byu qe byo: lo" gethao re Yuda byu qe myo: sho' mo, we' Yuda caung: pa" thung" shad' khyo phaug' vao lo vako" ra" Taung bug byu qe myo: sho' mo, wa Polu we' Barnaba thao cao" ako" . Polu we' Barnaba shid' zo: wa Mao" So nhag' myan" ra" khug mae xo' yang: kao so' daui: na genae" qhid' mae" yao: bam re qam: byid: dao: ta" ako" .
Ai: thao Dugno: Ba mae Mao" So: mungdao: re tae" gyo: nae" qhid' mae" vobyu alhab' ein nae" qhi" joe" li" ako" .
Yuda byu qe wa ai: mo, byu qere li" the' myao gelao"- yao: bam wa myid nug: gemung: Polu kho" kyo" ra" mungdao: re ngag mung: yao: re maphug' makhyad' roe" yang: ta" ako" .
Ngadqere: Polu we' Barnaba shid' zo: wa je yang: mazag mavae- Mao" So: mungdao: naonhaung" re shi" sao qhid' ta" kyo: nae" wa khyo ang: ra" . Ngadqere: naonhaung" wa ai: mungdao: re ha: pye' mung:- ai: apyad ato: kao so' we' maman: qi" ga: naonhaung" yao: yao: dao: phyid' yu gemung: nga" shid' zo: wa naonhaung" re to: co' mung: Taung bug qejhao" ye" lo" zai ngad:-
pe"mung: ga"re Asang wa ngonhaung" re Myidgaung dao mae na: ra" mo, alhab' khyad' yu: ru qhug' yu genae" qhid' mae" naonhaung" re Taung bug qe: qhid' mae" bo" bao boe" nhao va"- ga: amyin" byid' to" ra"- ga: ta" ako" .
Taung bug byu qe wa ce: dao: re the' gyo: gelao"- gyo" ngaui ko" ru we' Mao" So: mung dao: re caung: khin" byid' ako" . Apyad ato kao so' qo" yu nae" qhid' mae" khyin: yu: to: qhug' va" mo; gu: Yesu re lam khug: lo: ako" .
Mao" So: mungdao: wa ai: mung" geim" mae hau" nhao" lo" ra" .
Ngadqere: Yuda qe wa Mao" So re caung: pa" mo, ngad: ra" byuna azhao" myhao: ra" Taung bug byu myiqe: qere we' ai: vogaung: mae" au: jhaung kad' mo, re lhau: zhung" to" ke' ako" . Alao" yao: bam wa Polu we' Barnaba shid' zo: re yhin" mung: yao: shid' zo: re yao: bam: mung" mae" khe' thug' ke' ako" .
Polu we' Barnaba shid' zo: wa yao: bam re ngag: ha: pye' ra" ave, khyo" yao: shid' zo" khyid vo: mae" phalhug jham re ko: khyo" co' mung:- Ikoni vogaung: khyo ye" lo" ako" .
Antioki vogaung: mae na: ra" lam khug: ra" mo, wa gyai ngaui bau" ru we' gyang" lho" Byo we' byang" jo; ako" .
Ikoni vogaung: mae re: gatau vogaung: mae we' dakhyo: boe" ra" . Polu we' Barnaba shid' zo: wa Ikoni vogaung: mae re: tarha" jung yham khug khyo vao ye: mung: ai we' dakhyo: kho" kyo: gelao" Yuda byu qe myo: sho' mo, we' Taung bug byu qe myo: sho' mo, wa Yesu re lam: lo: ako" .
Ngadqere: malam ko" ra" Yuda byu qe wa Taung bug byu qere lhau: zhung" to" ke' mung: lam khug: ra" mo, re gye doe, nhao: ako" .
Polu we' Barnaba shid' zo: wa ai: vogaung: mae dajhid' myao" sho' thang: na mung:- Asang: khyo re mazag mavae ta" kyo" ako" . Asang wa yao: shid' zo" lo, khyo" yang mug: pho" mau" zo" jham we' mug' pho: ve, lho jham re kad' qhu" nae" qam: so' byid: mung:- yao" nho: nhag' myan" ru we' sin" ra" mungdao: wa dangman" ru ngad: rure sagse: qhu" byid' ra" .
Ai: vogaung: byu qe wa shid' phung: jho" kho' lo" mung:- damyo" wa Yuda byu qe shad' khyo de, mung: damyo" wa lagyo: shid' zo: shad' khyo de; ako" .
Aimung: taung bug byu qe Yuda byu qe we' yao: bam: au: jhaung qe wa- lagyo: shid' zo: re yhin" nae" we' laug baui: yang pye' nae" qhid' mae" myid: phyid' ako" .
Lagyo: shid' zo: wa ai: khyo re ba gelao"- Lukaonia mung"- Lustra vogaung: we' Derbe vogaung: avai: ayae jo, qo jham khyo phao: ye" lo" ako" .
Yao: shid' zo: wa ai: jo, qo khaung: mae Lau Dao: Gai re kho" kyo" ako" .
Lustra vogaung: mae khau: mae" khyid qeim mung: khyo khonhae" re: maqo" su" ra" byu dayaug na: ra" .
Yao: wa zaung: jo, mung: Polu kho" kyo" ra" mungdao: re tae" gyo" na: ra" . Polu wa ai: yaug wa yao: gai shao: lo" nae" qhi" lam khug myid bo yaug ngad: rure ba: qu" mung:- Polu wa ai: khyid qeim yaug re zhaug' qu" to: mung:-
To" mung: din: za: ye, wa,- ga: ai: yaug re thoe qi: we' ta" ke' ra" . Alao"- ai: khyid qeim yaug wa byae: to" li" mung:- khyo su" qin" ra" .
Mo, byu qe wa Polu kad' ru re the' myao gelao"- yao: bam wa yao: bam: Lukaonia myan" khyo" So jham wa byu doe, mung:- ngonhaung" jhao" joe" gyo" li" va" ra"- ga" zag: hug' ako" .
Yao: bam wa Barnaba re Zeu au: she yang: kho" kyo: yaug ngad mung: Polu re wa Herma ga: mhang" byid' ako" .
Ai: vogaung: taung gaung mae jo; ra" Zeu so yham mae" khinjaung pho" wa nung: jaung lo: we' bin: kheim" jham re vogaung: kham: zang khyo cili" ra" . Pe"mung: ga"re yao: we' mo, byu qe wa Lagyo: shid' zo: re xeim: ngaui" byid: nug: ako" .
Yao: bam airu: xeim: ngaui" byid: nae" seim" na ko" rure Polu we' Barnaba shid' zo: the' gyo: gelao"- yao: shid' zo: wa yao: shid' zo" mai bau: lao" cad' pye' yang: mo, byu qe: phaung gaung: khyo tao" vao ye" lo" mung:-
Byu naonhaung" we"- pe" mung: naonhaung" ceru: kad' na ko" i? Nga" shid' zo: wa naonhaung" we' dakhyo:- xao su byu za: angad:- ai: akyu" mabo: ra" ja: jham re caung: pa" byid' rumae mug: gaung we' myidgaung- qid panglai: we' aijham: khug mae na: ra"- jo; ra" ja: alhab' re phan" to" ra"- daui: na: ra" Mao" So shad' khyo phaug' lo genae" qhid' mae" ai: Lau Dao: Gai re naonhaung" re ta" hau" kyo: byid: nae" qhid' mae" nga" shid' zo: cekhyo joe" li" ru ngad: .
Lai: lo" ra" pyad mae" Mao" So wa xao su byu alhab' re yao: bam yao: o: ra" khyo: kad' nae" akhang" byid' to" ra" .
Ngadqere: Mao" So wa yao: na: jo; rure khonhae" re:- gai: ra" mau" zo" kad' ra" khyo"- sagse: qhu" byid' na: ra" . Yao: yao" ayo, mae yao: wa mug: gaung mae" mug: qu: li" nhao mung:- gaug zo maui: lam: re mhang" li" nhao: ra" ve, vo: re byid' to: mung: naonhaung" re zo: ve byid: yang: naonhaung" nhag' lam: re ngaui bau" ru we' byang" sheim: jo, nhao: ra"- ga: zag: hug' yang: ta" ako" .
Lagyo: shid' zo: airu: zag: hug' ta" re lhao" re:- yao: shid' zo: re xeim: ngaui" byid: nae" seim: ko" ra"- mo, byu qere lagyo: shid' zo: wa maqo" tam" pye' sho' ngad: ra" .
Pasidia mung" Antioki vogaung: we' Ikoni vogaung: mae" Yuda byu qere yao: bam shad' khyo li" qo" ngaug: te' yu: ako" . Ai: thao yao: bam Polu re laug baui: yang pye' mung:- shid va" ga: jho mung: vogaung: taung gaung khyo yeshe: thug' to" ako" .
Ngadqere: yao" avai: ayae mae lam khug: ra" mo, yao: re li" lhang" gam" na gelao"- yao: wa to" li" mung:- vogaung: khug khyo dam: vao lo" ra" . Ai: thao: ba re Polu we' Barnaba shid' zo: wa Derbe vogaung: khyo ye" lo" ako" .
Polu we' Barnaba shid' zo: wa lau dao: gai re Derbe vogaung: mae kho" kyo: byid: mung:- byu myo: sho' mo, mho"zo: qe boe" lo: ako" . Ai: thao re yao: shid' zo: wa Lustra vogaung:- Ikoni- Pasidia mung" mae" Antioki vogaung: khyo dam: tug' lo" ako" .
Yao: shid' zo: wa lam khug: ra" mo, re qam: byid: yang: lam khug: ra" khyo mae din: za: ye; jo, genae" qhid' mae" we' yao: bam re ta" peim: ta" kyang: byid: mung: ngonhaung" wa- Mao" So: mung"dan: khyo vao ye: nae" qhid' mae" qug: khai" ru myo: sho' ja: re lai: phyid' ye: ca" ra"- ga: kho" kyo" ako" .
Yao: shid' zo: wa phung: khao: ngo" mae phung: lau: de, qe san: to: mung: yao: bam lam khug: na: ra" Asang: lo, khug mae zo: ve jao" yang: akyu" bin: mho' yang: ai bam re qhaug' byid' ako" .
Yao: shid' zo: wa Pisidia mung" khyo" lai: jao" lo" mung:- Pamphulia mung" khyo joe" ye" lo" ako" .
Yao: shid' zo: wa Perga vogaung: mae mung dao: kho" kyo: mung: ai: thao re yao: shid' zo: wa Atali vogaung: khyo ye" lo" ako" .
Yao: shid' zo: wa ai: vogaung: mae" lha jui: yang: Antioki vogaung: khyo dam: tug' lo: ako" . Ai wa ana" yao: shid' zo: bin: kad' vako" ra" mau" zo" re zaui" qhid nae"- Mao" So nhag' myan" ra" jeju mae yao: shid' zo: re qhaug' byid' ra" jo, qo ngad: ra" .
Yao: shid' zo: wa Antioki vogaung: khyo joe" lo gelao"- phung: byu qere khai: zhang" yu mung:- yao: shid' zo: khyo" yang Mao" So khoru: mau" zaui" ra" khyo alhab' re we' Mao" So wa Taung bug byu qere Yesu re lam: lo genae" qhid' mae" khoru: phungbao byid: va" ra" khyo alhab' rere: yao: bam re ta: kyo" ako" .
Yao: shid' zo: wa ai: vogaung: mae lam khug: ra" mo, we' daga" myao" sho' thang: na: ako" .
Byu daqhae: wa Yuda mung" mae" Antioki vogaung: khyo joe" li" mung: lam khug: ra" mo, re- Naonhaung" wa Moshe ta" to" ra" Tarha" we' dakhyo: au: qid lhai: khyo makad' ko" re wa khyad' yu: ru magai: qhug' ngad: ra"- ga: yemho" shid' ako" .
Polu we' Barnaba shid zo: wa ce: khyo we' sin: yang: yao: bam we' gyai jho" ta" ngag: ako" . Aimung:- Polu we' Barnaba shid' zo: we' gatau damyo" wa ce: khyo we' sin: yang: lagyo: qe we' phung: lau: de, qe we' jho" ta" qham nae" qhid' mae" Yerusalem vogaung: khyo ye: nae" qhid' mae" myid: phyid' ako" .
Phung: byu qe wa yao: bam re yedai" ke' ako" . Yao: bam wa Phoenikia mung" we' Samari mung" khyo" su" lai: lo" zo" re"- Taung bug byu qe khoru: Mao" So shad' khyo phaug' lo ko" ra" khyo re ai: khaung: mae" mo, rere: zhao: kyo" ako" . Ce: lau dao: wa lam khug: ra" mo, alhab' re gyai gyo" ngaui bau: nhao: ra" .
Yao: bam Yerusalem vogaung: khyo joe" ye: gelao"- aimae" phung: byu qe we' daga" lagyo: qe we' phung: lau: de, qe wa yao: bam re lham: tug: yu: ako" . Alao" Polu wa yao: bam: lo, khyo" Mao" So khoru: mau" zo" zaui" na: ra" khyo alhab' re yao: bam re zhao: kyo" ra" .
Ngadqere: Pharishe qe: phung: mae bobo: ra" lam khug: ra" mo, damyo" wa to" ye, mung:- Taung bug byumyu" qe wa au: qid lhai: khyo kham: yu ca" . Amung: Moshe Tarha" re phug' cao" nae" yao: bam re ta" ca"- ga: ta" ako" .
Ai mung: lagyo: qe we' phung: lau: de, qe wa ce: khyo re myid: qu" nae" qhid' mae" zabphaung kad' ako" .
Dazab myao" sho' bin: jho" ta"- bin: jho" myid: gethao re- Petru wa to" ye, mung: Nga" mao: nhaung: qe we"- Taung bug byumyu" qe the' gyo: mung: lam genae" qhid' mae" Mao" So wa daba myao" mae" Taung bug byu qere lau dao: gai yekho" kyo: nae" qhid' mae" ngo re naonhaung" phaung mae" khyin: yu: to: va" rure naonhaung" ba: ako" .
Byu yaug khao: ngo" nho: nhag' lam: aung khug re ba: ra" Mao" So wa ngonhaung" re gyang" Lho" Byo byid: va" ru we' dakhyo: Taung bug byu qere re: Gyang" Lho" Byo byid' ra" khyo" yang yao: bam rere: o ngaui: ra" khyo re qhu" byid' ava" .
Mao" So wa ngonhaung" we' Taung bug qe: agyo: mae gatau makho' to: ngad: ra" . Yao: bam yao: re: lam khug ko" ruyang Mao" So wa yao: bam: qobo alhab' re khyad' pye' byid' ava" .
Aimung: ngonhaung" phug' pho" qere: maqo" vin- ngonhaung" yao: re: maqo" vin vo' ra" qo re lam khug: ra" mo; dao mae vhin byid' ra" khyo" yang ana" naonhaung" pe" mung: Mao" So re lag yu: qu" nug ko" i?
Ngonhaung" re: yao: bam we' dakhyo: lam" mung:- Asang Yesu nho: nhag' myan" ra" khyo" yang khyad' yu: ru qhug' va"- ga: ta" ra" .
Barnaba we' Polu shid' zo: wa- yao: shid' zo" lo, khyo" yang Taung bug byu qe: phaung gaung: mae Mao" So kad' qhu" ra" mug' pho: mau" zo" jham we' mug' pho: ve, lho jham: khyo re ta" kyo: byid' na: au: zab phaung: na: ra" mo, alhab' wa sae za: tae" gyo" na: ako" .
Yao: shid' zo: bin: jhau lao"- Yaku re: Nga" mao: nhaung: qe we"- nga" dao: re tae" gyo: ge, .
Mao" So wa Taung bug byu qe: phaung mae" damyo" re yao" amyu" boe" nae" qhid' mae" khyin: yu: ra" khyo" yang Taung bug byu qere yao: gun caung: ra" khyo re sao qhid' khoru: qhu" byid: va" ra" khyo re Simon ta" sho' kyo" ava" .
Lapa qe ta" to" ra" mungdao: jham we' re: ceru wa alhab' jho" zhaung" ra" .
Jham: mug sug' mae Ce: thao re ngo dam: tug' li" mung: Davi nho: mung"dan: re dam: te: byid: nae"- byo; qeim: jo; rure ngo dam: nyhang" kad' nae" . Amung: ai re qam: dam: bo: li" nhao nae" .
Ailao" dang: jo; ra" byu alhab' wa nga" amyu" qe boe" nae" qhid' mae" ngo mang mhang" yu: ra" Taung bug byu qe alhab' mo, wa ngo jhao" joe" li" li" genae"- ga: ta" ra" .
Ceru re daba ganhae" gaco' mae" ba nhao: na: ra" Asang wa ceru: ta" ra"- ga: ta" ra" .
Yaku xo' yang: ta" ru wa Mao" So shad' khyo phaug' lo ko" ra" Taung bug byu qere ngonhaung" aqug: akhai: magai: kad' nhao ngad: ra" .
Ai: atha" So sulho re ngaui" byid: yang: caung: pa" thung" khyo" masan masin" ngad: ra" zo: ve re mazo: genae"- gintho' zaung: ru makad' nae"- lang zang: nai: se' ra" gug' nyhug' sho: we' sa: re mazo: genae" qhid' mae" kam" wa mugsug' tung" mung: yao: bam re kyo" ke' gai: ra" ein: ngo myid: ra" .
Pe"mung: ga"re Moshe Tarha" re Dugno: Ba khao: ngo" mae tarha" jung yham mae daba ganhae" mae" nghe' na gemung:- vogaung: khao: ngo" mae yao" tarha" re kho" kyo" na: avako"- ga: ta" ra" .
Ailao" lagyo: qe phung: lau: de, qe we' phung: byu qe alhab' mo, wa jho" qham mung: yao: bam mae" byu damyo" re khyin: yu yang: Polu we' Barnaba shid' zo: we' daga" Antioki vogaung: khyo nhao: ke' nae" qhid' mae" myid: phyid' ako" . Ai mung: yao: bam wa lam khug: ra" mo, alhab' yang phug' myao" ra" Barnaba ga: mang: ra" Yuda we' Sila shid' zo: re khyin: yu mung:- yao: shid' zo" lo, mae vhin tung" dakhye' tung" vhin: ke' ako" .
Ai: vhin tung" mae- Naonhaung" mao: nhaung: qe ngad: ra"- ngonhaung" lagyo: qe we' phung: lau: de, qe wa- Antioki vogaung: we' Suri mung" Kiliki mung" mae na ko" ra" Taung bug byu mao: nhaung" qere au" ke' ra" .
Ngonhaung" phung: mae daqhae: wa ngonhaung" yang pe" re: mapyang: ke' ru naonhaung" jhao: joe" li" mung: myid: qug: nae" dao: aja: ja: ta" yang: naonhaung" re qug: khai: jham re boe" nhao ko" ra" ga" thoe re ngonhaung" the' gyo: va" .
Aimung: ngonhaung" wa jho" qham yang:- lagyo: kad' nae" byu damyo" re khyin: yu mung: naonhaung" jhao" nhao: ke' nae" qhid' mae" alhab' mo, jho" myid vang" bam va" .
Yao: bam wa ngonhaung" Asang Yesu Khristu mau" zo" qhid' mae" yao: yao" kao so' re lhao" o: mabyid lo: zaui: so" lo ko" ra" ngonhaung" jhid' de; ra" Barnaba we' Polu shid' zo: we' daga" naonhaung" jhao" cao: li" li" genae" .
Aimung: ngonhaung" wa Yuda we' Sila shid' zo: re naonhaung" jhao" nhao: ke' ra" . Yao: shid' zo: wa vhin tung" mae ngonhaung" tung" to" ra" gu: re yao: shid' zo" nhad' yang re: naonhaung" re ta" kyo" li" genae" .
So sulho re ngaui" byid: va" ra" zo: ve- sa: we' lang zang: nai: se' ra" gug' nyhug' sho: dazo: ge,- Gin tho' zaung: ra" mau" zo" re dakad' ge, ein: ru mae" je yang: naonhaung" re qo gatau mavhin nae" qhid' mae" Gyang" Lho" Byo mae ngonhaung" myid jho" vang" va" .
Naonhaung" ai: rure jao" pye' gelao" wa- qao" zin" vageshao:- ga: tung" ke" ako" .
Alao"- lagyo: qere airu: nhao: ke' mung: lagyo: qe wa Antioki khyo ye" lo" mung: lam khug: ra" mo, alhab' re khai: zhang" yu yang: yao: bam re ai: vhin tung" phoe' byid' ako" .
Ai: vhin tung" re yao: bam bin: nghe' gelao"- ai: qham: phyid' ra" mung dao: mathao mae yao: bam wa gyai ngaui bau" ako" .
Yuda we' Sila shid' zo: wa lapa ngad mung: lam khug: ra" mo, re myao" sho' qam: byid: mung dao: ta" peim: ta" kyang: byid' ako" .
Yao: shid' zo: wa ai: vogaung: mae dayo, zo: thang: na mung: ai: thao re lam khug: ra" mo, wa- yao: shid' zo: re yaug yo za: au" yang: dam: nhao: ke' ako" . Yao: shid' zo: re nhao: ke' ra" mo, jhao" dam: tug' lo" ako" .
Ngadqere: Sila wa ai: mae thang: na nae" myid: phyid' ra" .
Polu we' Barnaba shid' zo: wa Antioki vogaung: mae dayo, zo: na mung:- Mao" So: mungdao: re gaje qe we' daga" mho" shid' kyo: byid' ako" .
Dayo, kyo thao re Polu wa Barnaba re Mao" So: mung dao: re ngonhaung" kho" kyo: co' va" ra" vogaung: khao: ngo" mae mao: nhaung: qe khoru: ngad ko" laug yekam" qu" nae" qhid' mae" nga" shid' zo: yao: bam jhao" dam: tug' ye" lo" lang:- ga: ta" ra" .
Barnaba wa yao: shid' zo: we' daga" Marku ga" ra" Yohan re jhui: nug: ra" .
Ngadqere: Polu wa yao: shid' zo" nho: sasana mau" mae thao" sho' mabo: zaui: lo:- yao: shid' zo: re to: co' mung: Pamphulia vogaung: mae" dam: tug' phao: lo" yaug ngad: ruyang Marku re jhui: nae" magai ga: myid: ra" .
Yao: shid' zo: wa ce: khyo we' sin: yang: qi: sho' jho" ngag mung: jho" gao" lo" ko" ra" . Alao" Barnaba wa Marku re jhui: yang: Kupru qid gagyo: kao" khyo lha jui: mung: ye" lo" ko" ra" .
Polu wa Sila re khyin: yu mung: lam khug: ra" mo, wa Polu re Asang: nhag' myan" ru mae bin: qhaug' byid: gethao to" lo" ra" .
Aimung: Polu wa Suri mung" we' Kiliki mung" khyo" lai: jao" ye: mung: phung: byu qere lam khug: myid nyhad' tang byid' ra" .
Polu wa Derbe we' Lustra vogaung: khyo ye" lo" ra" . Lustra vogaung: mae Timothi ga" ra" Khristan byu dayaug na: ra" . Yao: myhi" wa Yuda byumyu" Khristan ngad mung: yao: pho" wa Greeg byu ngad: ra" .
Timothi wa Lustra vogaung: we' Ikoni vogaung: mae na ko" ra" lam khug: ra" mo, alhab' yang khin" ko" ra" yaug ngad: ra" .
Polu wa Timothi re yao: we' daga" jhui" qin" nug yang: yao: re au: qid lhai" ra" thung" kad' byid' ra" . Pe"mung: ga"re yao: pho" wa Greeg byu ngad: rure ai: khaung: mae" mo, ba geyang:- Polu airu: kad' byid' ru ngad: ra" .
Yao: bam wa vogaung: jham khyo lai: jao" ye: mung:- Yerusalem vogaung: mae na: ra" lagyo: qe we' phung: lau: de, qeyang qham: phyid' to" ra" lam khug: ra" mo, phug' cao" nae" tarha" re yao: bam re byid: mung:- ai: tarha" jham re phug' cao" nae" ta" ako" .
Airumung: phung: byu qe wa ai: lam khug: ra" khyo mae je: gang" tang: li" mung:- ba khao: ngo" phung: byu qe myo" laug: li" ako" .
Alao"- Gyang" Lho" Byo yao: bam re Asia mung" khaung: mae mung dao: kho" kyo: byid: nae" akhang" mabyid' ruyang yao: bam wa Phrugi mung" we' Galile mung" khaung: khyo" su" lai: ye" lo" ko" ra" .
Yao: bam wa Musia mung" mug: kyo: khyo joe" ye: gelao"- Bithunia mung" khyo ye" lo" nae" seim" ako" . Ngadqere: Yesu nho: Byo wa yao: bam re akhang" mabyid: ngad: ra" .
Aimung: yao: bam wa Musia mung" re lai: ye" lo" mung: Troa vogaung: khyo joe" ye" ako" .
Polu wa myi" re qhu" lho mae Makedoni byu dayaug wa ye; jo, yang:- Makedoni mung" khyo gau" li" mung: ngonhaung" re li" bao" yu la,- ga: mho' na: rure yao: myao: ra" .
Polu ce: qhu" lho re bin: myao we' ai jao"- ngonhaung" Makedoni mung" khyo ye" lo" nae" qhid' mae" nyhang" seim" bam va"- Pe"mung: ga"re Makedoni mung" mae na ko" ra" mo, re lau dao: gai kho" kyo: byid: nae" qhid' mae" Mao" So wa ngonhaung" re khai: yu: ru ngad va" ein: ngonhaung" myid: jho yang: ngad: ra" .
Amung: ngonhaung" wa lha khyo" Troa mae" Samothrake qid gyo: kao" khyo din: za: gau" phyid' ye" lo" mung:- Thao: ba re Neapoli vogaung: khyo joe" ye" lo" bam va" .
Ngonhaung" wa ai: vogaung: mae" Roma qe eib: ra" Makedoni mung" nho: vomo" ngad: ra" Philipi vogaung: khyo taung khyo" ye" lo" va" .
Dugno: Ba mae ngonhaung" wa- Yuda byu qe zang" ham yang: akyu" mho' ra" jo, qo jo, nae" ein: myid: jho: ra" vogaung: taung gaung qid yae khyo thug' ye" lo" mung:- yezaung: jo, yang:- aimae zang" ham: li" ko" ra" myiqe: qere kho" kyo: byid' bam va" .
Ai bam: phaung mae Thuatira vogaung: mae" Pin: ne phaga: kad' ra" Ludia ga: mang: ra" myiqe: dayaug bobo: ra" . Yao: wa Mao" So re caung: pa" ra" myiqe: dayaug ngad mung: Polu kho" kyo" na: ra" mung dao: re nhag' lam: myid zaug zaug za: tae" gyo" yu nae" qhid' mae" Asang wa yao" nhag' lam: myid kham: re phung" byid' ra" .
Yao: we' yao" yham byu qe Qid nyhab' kham bin: kham: yu thao re Ludia wa- Ngo wa Asang re gaigai: yao: lam khug: ra" ein: naonhaung" myid: lam ko" ngad: re wa nga" yham khyo bang" li" khug: na geri:- ga: ngonhaung" re lhaung: ra" . Aimung: yao: wa ngonhaung" re qo" ngaug: aung: yu: ra" .
Daba na mae ngonhaung" wa ai: akyu" mho' jo, qo khyo ye" lo" na: au:- makhyang" ra" yui vao: jaung" mung:- geim phan" qo" phan" ra" jeim myhi" dayaug we' ngonhaung" jho" qhug' bam:- yao: wa geim phan" phan" yang: jeim sang re ngaui myo: sho' kaung byid' na: yaug ngad: ra" .
Yao: wa Polu we' ngonhaung" thao mae cao" mung:- Cebam wa myhao: thao" ra" Mao" So: daui daui mo, ngad: ako"- yao: bam wa ngonhaung" khoru: khyad' yu: ru qo" yu nae" khyo re ta" hau" kyo" ra" mo, ngad: ako"- ga: zag: hug' ra" .
Ai: myiqe: nau" wa airu: myo: sho' ba kad' na: ruyang Polu wa nhag' gyai yo" li" mung:- lhang: lo yang: Yesu Khristu mang re lao: mung:- ngo nao re amyin" byid: li"- yao" khug mae" phao: thug' lo" wa,- ga: ai: makhyang" ra" yui re ta" ke' ra" . Ailao" jao" ai: yui wa myiqe: nau" khug mae" phao: thug' lo" byaug: ra" .
Ai: myiqe: nau: nho: jeim sang wa yao: ngaui qho khyo jid' byaug va" rure ba lao"- yao: bam wa Sila we' Polu shid' zo: re taung" yu mung:- gai jao: mae na ko" ra" kheim: so' qo" ra" mo, jhao" jhui" she: khyad' ye" lo" ako" .
Yao: bam wa- yao: shid' zo: re Roma zug: qe: qhid' kheim: khyo jhui" vao ye: mung:- Ceshid' yaug wa Yuda byu qe ngad mung:- yao: shid' yaug wa ngonhaung" vogaung: byu qere aqug: akhai: boe" nhao: na: ako" .
Ngonhaung" tarha" re gye doe, nhao: ra" thung" li jham re yao: shid' zo: mho" shid' na: ako" . Ngonhaung" wa Roma mung" byu qe ngad mung:- ce: thung" li jham re maqo" khae: yu maqo" phug' cao"- ga: ta" ako" .
Ailao"- mo, byu qere: ai bam: thao bode, mung: Polu we' Sila re gye kad' mung: lhe" ako" . Airumung: zug: qe wa Polu we' Sila shid' zo: re mai bau: lao" khyad' pye' byid: yang: qam thaung" yang be, nae" qhid' mae" amyin" byid' ke' ako" .
Airu: yao: shid' zo: re dae xo sho' bin: be, gethao re thaung: khug mae yelhaung" to" ako" . Yao: shid' zo: re tang za: pyid' lhaung" to: nae" qhid' mae" yao: bam: thaung: agyi pho" re amyin" khyo" to" ako" .
Thaung: agyi pho" wa ai: amyin" re qo" yu lao"- yao: shid' zo: re thaung: yham akhug qe, mae ke' mung: khyid kyam: ke' yang: lhaung" to" ra" .
Gae gaung: myi: ko re- Polu we' Sila shid' zo: wa- akyu" mho' mung: Mao" So re caung: nghaui" na: ako" . Thaung: byu gaje qe wa ai re tae" gyo: yang: na: ako" .
Alao" nyag din taung" myid lab: qi: sho' lab' li" mung:- thaung: yham apan laui" nan" li" ra" . Ailao" jao"- kham: dung: alhab' bung" li" mung:- thaung: byu qe alhab' mo, mae" jao cao: taui: jham gyad: gyo" lo" byaug: ra" .
Thaung: agyi pho" wa yab: jo; ru mae" so" li" mung: thaung: yham kham: dung: jham bung" jo; rure li" the' myao lao"- yao: wa thaung: byu qe alhab' mo, phao: thug' lo" byaug va" ga: myid: jho yang:- yao" shae pyang: she: yu mung: yao: yao: thug' shid nae" seim" ra" .
Ngadqere: Polu wa- yao" thoe myhao: thao" mae" zag: hug' mung:- Nao yao" gaung re pe" dakad' wa,- ngonhaung" alhab' mo, cetau mae ana: bam:- ga: ta" ra" .
Thaung: gyi pho" wa myi: dam mho' yu mung: tao" vao li" yang:- Polu we' Sila shid' zo" khyidqao: mae ko, ko, nin" ru li" goe; ra" .
Ai: thao re yao: wa yao: shid' zo: re taung gaung khyo jhui" thug' lo mung: Nhag' bo shid' zo: we"- ngo khyad' yu: ru qhug' nae" qhid' mae" pe" ja: kad' ca" i? ga: myid' ra" .
Yao: shid' zo: wa- Asang Yesu re lam wa,- Ailao" nao we' ni" yham khug: byu qe alhab' mo, khyad' yu: ru qhug' genae"- ga: phaug' tau" ako" .
Ai: thao re yao: shid' zo: wa yao: re we' yao" yham byu qe alhab' mo, re Asang: mung dao: kho" kyo" ako" .
Ai: myi re yao:- thaung: gyi pho" wa yao: shid' zo: re jhui" yu mung:- yao: shid' zo" dae khu jham re cid' san: pye' byid' ra" . Yao: we' yao" yham byu qe alhab' mo, wa ai jao" yao: qid nyhab' kham: yu: ako" .
Ai: thao re yao: wa Polu we' Sila shid' zo: re yao" yham khyo jhui" lo" mung: zo: ve da" zho" ra" . Thaung: gyi pho" we' yao" yham byu qe wa Mao" So re qo" lam va" ruyang gyai ngaui bau" ako" .
Thao: ba ne, kao re Roma kheim: so' qo" ra" mo, wa pya: da: zug: pho" qere ai shid' zo: re lhoe' ke' wa, ga" ra" amyin" we' daga" nhao: ke' ako" .
Airumung: ai: thaung: agyi pho" wa Polu re zug: qe wa nao we' Sila re lhoe' ke' nae" amyin" khyo" ke' avako" . Airumung: ni" shid' zo: yaug yo za: phao: lo" ge,- ga: ta" ra" .
Ngadqere: Polu wa- ai: pya: da: zug: qere- Nga" shid' zo: wa Roma mung"dan: byu qe ngad:- yao: bam wa nga" shid' zo: re pe" qobo maqo" ceim: gelo:- mo, byu qe: qhid' kheim: mae qam thaung" yang be, yang: thaung: khug mae lhaung" ke' geli"- amung: ana" ngad lao" wa- yao: bam wa nga" shid' zo: re sae za: nhao: ke' nug genhaung i? Khai: mae" gai nae"- Roma zug: qe yao: bam yao: cekhyo li" mung: nga" shid' zo: re li" phoe' yu geshao:- ga: ta" ra" .
Pya: da: zug: qe wa ai: dao: re Roma zug: qere lo" ta" kyo" ako" . Yao: bam wa Polu we' Sila shid' zo: wa Roma mung" byu ngad: ko" rure the' gyo: gelao"- gyo" gyaug: ako" .
Ailao: yao: bam wa ye: mung: Polu we' Sila shid' zo: re thaung: khug mae" yejhui" thug' yu mung:- ai: vogaung: mae" phao: lo" nae" qhid' mae" yao: shid' zo: re mho' ako" .
Polu we' Sila shid' zo: wa thaung: mae" thug' lo" mung: Ludia nho: yham khyo ye" lo" ako" . Ai mae lam khug: ra" mo, we' jho" qhug' mung:- yao: bam re qam: byid: dao: bin: ta" lao"- yao: shid' zo: wa- ai: vogaung: mae" thug' lo" ako" .
Polu we' Sila shid' zo: wa Ampipholi we' Apoloni vogaung: re su" lai: ye" lo" mung: Thesaloni vogaung: khyo joe" ye" ako" . Ai: vogaung: mae Yuda tarha" jung yham dalam: jo; ra" .
Polu wa yao: khonhae" re: lhaung" kad' ru we' dakhyo:- Yuda tarha" jung yham khyo ye" ra" . Ai: mae Dugno: Ba sam ba geim" jham: mugsug' re cao" yang: mo, byu qe we' jho" ta" keim" mung:-
Meshia wa dayin dayo: kham zo: ca" nae" khyo we' shid: rumae" dam: daui: to" li" nae"- ga" ra" khyo re jham: mugsug' re ceim" shid' yang: phyid' phyid' kho' kho' za: yao: bam re ta" sho' kyo" ra" . Polu wa- Naonhaung" re ngo ta" kyo" na: ra" ce: Yesu wa Meshia yao: ngad: ava"- ga: ta" ra" .
Yao: bam mae" damyo" wa lam" gemung:- Polu we' Sila shad' khyo de; ako" . Mao" So re caung: pa" ko" ra" Greeg byu qe myo: sho' mo, we' akhyag: ra" myiqe: au: jhaung qe myo: sho' mo, re: yao: shid' zo: shad' khyo bode; lo: ako" .
Ngadqere: Yuda byu qe wa myid nug: gemung:- khyodang khaung: mae" byujad: byugao: jham re khai: zhang" yu mung: byu phung: dalam: kad' yu: ako" . Yao: bam vogaung: geim" re lhau: zhung" ke' gemung:- Yason ga: mang: ra" yaug: yham khyo yelhe: yang:- Polu we' Sila shid' zo: re mo, byu qe: qhid' kheim: khyo she: khyad' thug' yu nae" qhid' mae" yepoe: ako" .
Yao: bam maqho: myao gelao"- yao: bam wa Yason we' lam khug: ra" mo, damyo" re ai: vogaung: mae" kheim: so' qo" ra" mo; qhid' kheim: khyo she: khyad' li" mung:- Cebam wa jo, qo khyi" khao: ngo" mae qug: khai: boe" nhao: lo mo, ngad: ako" . Ana" ngonhaung" vogaung: khyo re: joe" lo: avako" . Yason wa yao" yham mae yao: shid' zo: re khae: yu: to" ra" .
Yao: bam alhab' wa Yesu ga" ra" kho: kham dayaug na:- ga: ta" mung: Kho: sin" tarha" jham re shad' lhoe" na: ako"- ga: zag: hug' ako" .
Ce: dao: re the' gyo: gelao" mo, byu qe we' vogaung: mae" kheim: so' qo" ra" mo, wa gyai yhai: li" ako" .
Kheim: so' qo" ra" mo, wa Yason we' gaje qere pakham: ngaui khyug' nhao mung: yao: bam re nhao: ke' ako" .
Mug: cad' lo we' lam khug: ra" mo, wa Polu we' Sila shid' zo: re Beria vogaung: khyo nhao: ke' ako" . Ai: vogaung: khyo joe" ye: gelao"- yao: shid' zo: wa Yuda tarha" jung yham khyo ye" ako" .
Beria vobyu qe wa Thesaloni vobyu qe tho' je yang: suzo: du: mo, ngad: ako" . Yao: bam wa mung dao: re nhag' lam: zaug zaug za: tae" gyo" yu mung:- Polu kho" kyo" ra" mung dao: dang madang: rure ba nae" qhid' mae" ba khao: ngo" jham: mugsug' re nghe' xeim: yu: ako" .
Yao: bam mae" myo: sho' mo, lam" ako" . Byuna azhao" myao: ra" Greeg myiqe: qe myo: sho' mo, we' Greeg yauggai myo: sho' mo, re: lam" ako" .
Ngadqere: Polu wa Beria vogaung: mae re: Mao" So: mungdao: re kho" kyo" na: ra"- ga" thoe re Thesaloni vogaung: mae" Yuda byu qe the' gyo: gelao"- yao: bam Beria vogaung: khyo joe" li" mung:- mo, byu qere lu" to" li" nae" poe: ako" .
Lam khug: ra" mo, wa ailao" jao"- Polu re panglai: qid yae joe" sho' yedai" ke' ako" . Ngadqere: Sila we' Timothi shid' zo: wa Beria vogaung: mae thang: na: ako" .
Polu re yedai" ke' ko"mo, wa- Athen vogaung: joe" sho' Polu we' daga" cao" ye: mung:- Sila we' Timothi shid' zo: re gai: boe" ra" qhi" phyad za: yao: jhao" cao" li" nhao ge,- ga: Polu pyang: ke' ra" dao: vin yang: Beria vogaung: khyo dam: phao: lo" ako" .
Polu wa Athen vogaung: mae Sila we' Timothi re lao" na: au:- yao: wa ai: vogaung: geim" mae solho za: byang" sheim: jo; rure myao mung:- yao" nhag' lam: mae gyai mamyan ngad: ra" .
Amung: Polu wa Yuda tarha" jung yham mae Yuda byu qe we' re:- Mao" So re caung: pa" ra" Taung bug byu qe we' re:- ba khao: ngo" shava gai jao: mae su" lai: qin" ra" mo, byu qe we' re:- jho" ta" keim" ako" .
Epikuri we' Stoi myid pha,jhi" mho" pho" qe daqhae: re: Polu we' gyai jho" ta" ngag: ako" . Yao: bam mae" damyo" wa ce: ba pyad' pyad' yaug pe" re ta" nug: na: laug- ga: ta" mung: gatau damyo" wa- Gatau: byumyu" qenho: so jham: khyo re ta" na sam" ra"- ga: tau" ako" . Yao: bam ceru: ta" ko" ru wa- Yesu khyo re we' dam: daui: to" li" ra" khyo re Polu kho" kyo: yang: ngad: ra" .
Amung: yao: bam wa Aripagu bug gaung- vogaung" nho: tarha" yung" qhid' kheim: khyo Polu re jhui" do, ye: mung:- Nao ta" na: ra" ce: mho" shid' khyo asag' we' sin: yang: ngonhaung" ba nug: ra" .
Nao mho" shid' ra" khyo jham daqhae: wa ngonhaung" qhid' mae" dao: bang" ru: ga" ra" . Aijham: lajheim: re ngonhaung" ba nug: ra"- ga: ta" ako" .
( Pe"mung: ga"re Athen vobyu qe we' ai: mae na ko" ra" gatau: mung"dan: byu qe wa lau dao: asag' jham: khyo re ta" yang:- tae" gyo: yang: yao: bam: yo, khyin: jham re zai" lhai: ke' nug: ako" . )
Polu wa vogaung" tarha" yung" qhid' kheim: mae ye; jo, yang:- Athen vobyu qe we"- naonhaung" wa caung: pa" thung" re gyai kao bau mo, ngad ko" rure khyo khao: ngo" re qu" yang: ngo ba: yu va" .
Pe"mung: ga"re Ngo naonhaung" nho: vogaung: khug mae su" qin" mung: naonhaung" caung: pa" ko" ra" jo, qo jham re cao" qu" au:- Ngonhaung" maba: ra" Mao" So: qhid' mae"- ga: tung" te' to" ra" phan dalam: re ngo the' myao va" . Airu: naonhaung" maba lo:- caung: pa" na ko" ra" Mao" So: khyo- ngo ana" naonhaung" re ta" kyo: geli" .
Mug: myid we' ai: mae na: ra"- jo; ra" gu:- alhab' re phan" to" ra" Mao" So wa mug: gaung we' myid gaung: Asang ngad mung:- byu: lo; yang kad' to" ra" Caung: pa" Yham khug mae mana ngad: ra" .
Ai: Asang yao: yao:- yaug khao: ngo" re kao so' we' so' she: ru we' gatau qo ca" ra" gu: alhab' re byid' to: yaug ngad: ruyang daja: ja: qo ca" ra" yaug reru: yao: re byu: lo; yang caung da" byid: maca" ngad: ra" .
Mao" So wa xao su byu dayaug re shi" phan" mung: ai: yaug mae" byumyu" cao jab na: thug' li" nhao yang: myid gaung geim" mae na nhao: ra" . Yao: bam na nae" qhid' mae" yo, khyin:- zin na we' jo, qo- mug: kyo: jham re gau: qhid' khae" yang: kyo: so" to: byid' ra" .
Mao" So ceru: kad' to" ru wa- yao: bam yao: re qho mung:- yao: re myao: re myao ga: yao: re soe' qho: qin" genae" qhid' mae" ngad: ra" .
Byu dayaug ta" to" ru we' dakhyo"- ngonhaung" wa yao: mae kao so' daui: na:- lab: na mung: na: jo; bam:- ga: ta" ra" . Naonhaung" re: yao" myid: zo: qe ngad:- ga: dao: zham" zham" to: ko" ra" .
Ngonhaung" wa Mao" So: zo: dau qe ngad: ruyang Mao" So wa byu: lo, mau" pha,jhi" yang kad' to" ra" qhang- ngaui sulho- laug sulho we' dau: ein: ra" khyo" magai: jho ngad: ra" .
Mao" So wa xao su byu qe yao: re maba mabeim: lo: na: lai: lo: ra" ba na yo, khyin: gu: alhab' re qu" lhai: ke' byid' ava" . Ngadqere: ana" wa- khyi" khao: ngo" mae" xao su byu qe alhab' mo, re yao: bam: makhyang" ra" mau" zo" jham mae" myid tha" genae" qhid' mae" amyin" byid: va" ra" .
Pe"mung: ga"re yao: khyin: yu: to" ra" yaug: lo, khyo" yang yao: wa mug: myid geim" re din: nyang: ra" khyo" dao: kho' nae" ba na re mhai" so" to" ava" . Ce: khyo we' sin: mung: gaigai: yao: boe" nae" ngad: rure yaug khao: ngo" re sagse: qhu" byid' ra" khyo" yao: re shid: rumae" daui: to" li" nhao: ra"- ga: ta" ra" .
Yao: bam wa shid: rumae" dam: daui: to" li" ra" khyo we' sin: yang: Polu ta" rure the' gyo: gelao"- Yao: bam mae" damyo" wa Polu dao: re qi: jung" pye' byid' ako" . Ngadqere: damyo" wa- Ce: khyo we' sin: yang: nao ta" rure ngonhaung" dam: gyo: nug shi"- ga: ta" ako" .
Aimung: Polu wa ai: phaung mae" phao: lo" ra" .
Byu damyo" wa Polu thao cao" mung: Yesu re lam: lo: ako" . Aibam mae" Dionusiu ga: mang: ra" Aripagu tarha" yung" phung: mae bobo: ra" tarha" agyi pho"- Damari ga: mang: ra" myiqe: dayaug we' byu gaje qere: bobo: ako" .
Ai: thao re Polu wa- Athen vogaung: mae" thug' lo" mung: Korinthu vogaung: khyo joe" ye" lo" ra" .
Ai: vogaung: mae Pontu mung" byu Akula ga: mang: ra" Yuda byu dayaug we' Yao" yham sang myhi" Priskila shid' tao we' yejho" qhug' ra" . Yuda byumyu" qe alhab' mo, Roma vogaung: mae" thug' lo" ca"- ga: Roma Kho: sin" Klaudiu amyin" khyo" ke' ruyang yao: shid' tao wa mataung" myao" shire Itali mung" mae" joe" li" ru shid' tao ngad: ako" .
Polu wa yao: shid' tao jhao" yena mung: mau" daga" yebo: cao: zaui" ra" . Pe"mung: ga"re Polu re: yao: shid' tao we' dakhyo: mug: go pin: zaung kad' zo: yaug ngad: ra" .
Polu wa Dugno: Ba khao: ngo" Yuda tarha" jung yham mae Yuda byu qe we' Greeg byu qe we' jho" ta" keim" mung:- yao: bam lam khug: lo gesho' ta" ngaug: yu: ra" .
Sila we' Timothi shid' zo: Makedoni mung" mae" joe" li" gelao"- Polu wa yao" ayo, alhab' re mung dao: kho" kyo" rumae za: qam: ke' pye' mung:- Yesu wa Meshia ngad: ra"- ga: Yuda byu qere sagse: kham byid' ra" .
Yao: bam wa yao: re maphug' makhyad' ngag: ta" gelao"- Polu wa yao" mai bau: jham mae" badan jham re ko: khyo" pye' mung:- Naonhaung" jeim" byaug ko" re wa naonhaung" yao" qo za: angad lo"- nga" au: dao mae pe" qo majo, lo:- ana" ba mae" thoegu: ngo wa Taung bug byu qere mung dao: kho" kyo: nae" ye" lo" naeva"- ga: ta" ra" .
Alao" Polu wa yao: bam mae" thug' lo" mung:- Mao" So re caung: pa" ra" Titu Yustu ga: mang: ra" Taung bug byu dayaug: yham mae yethang: na: ra" . Ai: yaug: yham wa Yuda tarha" jung yham we' te' te' ngad: ra" .
Amung: tarha" jung yham agyi pho" Krispu we' yao" yham byu qe alhab' mo, wa Asang re lam khug: lo: ako" . Korinthu vobyu qe myo: sho' mo, re: ai: mung dao: re the' gyo: gelao" lam" mung: qid nyhab' kham: yu: ako" .
Damyi re Polu wa qhu" lho dalam: re myao: ra" . Ai: qhu" lho mae Asang wa Polu re dagyaug wa,- xo' yang: kho" kyo: wa,- qam: dashan wa,- pe"mung: ga"re ngo wa nao we' daga" ngad: .
Nao re khag' re: dae maqo" te' genae"- Ce: vogaung: mae ngo re lam khug nae" mo, myo: sho' na: bam: ako"- ga: ta" ra" .
Airumung: Polu wa ai: vogaung: mae dazin: lho" khyaug' khye' na: na mung:- mo, byu qere Mao" So: mungdao: kho" kyo" ra" .
Ngadqere: Galio ga" ra" yaug Akhaia mung" zug: boe" li" lao"- Yuda byu qe wa zang" phaung mung: Polu re taung" yu yang: tarha" yung" khyo jhui" ye" ako" .
Yao: bam wa ceyaug wa tarha" we' majho" zhaung" ra" khyo" Mao" So re caung: pa" nae" qhid' mae" mo, byu qere jhui" poe: na: ra" yaug ngad: ra"- ga: ta" ako" .
Polu phaug' tau: nae" seim" we'- Galio wa Yuda byu qere gaigai: yao: ce: mau" zo" wa makhyang" ra" mau" zo"- mangad: lao"- shad' lhoe" ra" mau" zo" ngad: re wa- ngo wa naonhaung" qobo zhaug' ra" khyo re nyang" za: tae" gyo: byid: zai ngad: ra" .
Ngadqere: ce: mau" zo" wa myan" dao: thoe we' mang we' naonhaung" yao" tarha" we' sin: yang: za: jho" ta" ngag: ra" khyo ngad: ruyang naonhaung" yao: nyhang" yu ca" ako" . Ceru" ra" mau" zo" mae ngo wa tarha" agyi makad' nae"- ga: Yuda byu qere ta" ra" .
Amung: yao: wa yao: bam re tarha" yung" mae" khe' thug' ke' ra" .
Yao: bam wa Tarha" jung yham agyi pho" Sostheni re taung" yu mung: tarha" yung" qhid' au: mae be; ako" . Ngadqere: Galio wa ai re pe" shui manho ngad: ra" .
Polu wa Korinthu vogaung: mae lam khug: ra" mo, we' daga" myo: sho' ba thang: na shi" ra" . Ai: thao yao: bam re au" co' mung:- lha khyo" Priskila we' Akula shid' tao we' daga" Suri mung" khyo gau" ye" lo" ako" . Kenkhrea vogaung: mae" qid sang pho mato" shire Polu wa Mao" So re jham tang" to: va" ruyang yao" au: xae qaug: pye' ra" .
Yao: bam Ephesu vogaung: khyo joe" ye: gelao"- Polu wa Priskila we' Akula shid' tao re ai: vogaung: mae nha: to: co' ra" . Amung: yao: wa Yuda tarha" jung yham khyo ye: yang: Yuda byu qe we' dao: yejho" jhau: ra" .
Mo, byu qe wa myao" sho' thang: na nae" qhid' mae" Polu re mho' ako"- Ngadqere: yao: maqad ngad: ra" .
Mao" So myid o: ru ngad: re wa naonhaung" jhao" dam: li" shinae"- ga: yao: bam re ta" ra" . Amung: Polu wa Ephesu vogaung: mae" lha gau: mung: to" lo" ra" .
Polu wa Kesarea vogaung: khyo gau" joe" ye: lao"- Yerusalem vogaung: khyo ye" lo" mung: phung: byu qere ye: au" co' yang:- Antioki vogaung: khyo ye" lo" ra" .
Ai: vogaung: mae dayo, zo: yethang: na mung: aimae"- yao: wa Galati mung" we' Phrugi mung" khaung: khyo" lai: jao" ye: mung: lam khug: ra" mo, re nyhad' tang byid' ra" .
Ai: yo, mae Alexanda vobyu Apolo ga: mang: ra" Yuda byu dayaug wa Ephesu vogaung: khyo joe" ye" ra" . Yao: wa dao: jhau gai yaug we' jham: mugsug' gyai ba jhao: ra" byu dayaug ngad: ra" .
Yao: wa Asang: khyo re zhao: yu: to: va" yaug ngad mung: Yesu nho: khyo we' sin: yang: akhyo: jo jo za: gyai kao bau taung" kho" kyo" ra" . Ngadqere: yao: wa Yohan nho: Qid nyhab' kham khyo re shi" ba: ra" .
Yao: wa Yuda tarha" jung yham mae mazag mavae kho" kyo" ra" . Priskila we' Akula shid' tao yao" mungdao: re the' gyo: gelao"- Apolo re ai shid' tao: yham khyo khai: yu mung:- Mao" So: khyo re je yang: jo jo za: yao: re ta" sho' kyo: byid' ako" .
Apolo wa Akhaia mung" khyo ye" lo" nae" myid: phyid' ra"- Aimung:- Ephesu vogaung: mae" lam khug: ra" mo, wa Akhaia mung" mae na ko" ra" lam khug: ra" mo, jhao" Apolo re lham: khae: yu nae" qhid' mae" jhan: byid' ra" bang" se" vhin tung" tung" yang: yao: re bao" thaug' byid' ako" . Yao: wa Akhaia mung" khyo joe" ye: lao"- Mao" So: nhag' myan" ra" khyo" yang lam khug: lo ko" ra" byu myo: sho' mo, re gyai yebao" thaug' byid' ra" .
Pe"mung: ga"re Yesu wa Meshia yao: ngad va"- ga" rure jham: mugsug' mae" sagse: jham re khyag' khyag' za: ceim" shid' byid: mung: mo, byu qe: qhid' kheim: mae Yuda byu qere ta" aung: pye' ra" .
Apolo wa Korinthu vogaung: mae na: jo; au:- Polu wa xo' yang: ai: mung" gaung: cao" yang: su" lai: lo" mung: Ephesu vogaung: khyo joe" lo: ra" . Ai: vogaung: mae yao:- yao: wa lam khug: ra" mo, damyo" re yemyao mung:-
yao: bam re Naonhaung" wa lam khug: ra" mo, boe" lo gelao"- Gyang" Lho" Byo qo" khae: yu vako" i?- ga: myid' ra" . Yao: bam wa Gyang" Lho" Byo na: ga" rure lhao" re: ngonhaung" mathe' gyo" qu"- ga: tau" ako" .
Alao" Polu wa- Aire naonhaung" pe" ja" qid nyhab' kham: yu ko" i?- ga: myid' ra" . Yao: bam wa Yohan nho: Qid nyhab' kham re kham: yu:- ga: tau" ako" .
Polu ta" ru wa- Yohan wa myid tha" ru we' sin" ra" qid nyhab' kham re byid' ra" . Yao" thao mae joe" li" ra" yaug Yesu re lam" genae" qhid' mae" ta" ra" .
Ce: dao: re yao: bam the' gyo: gelao"- yao: bam wa Asang Yesu mang mae qid nyhab' kham: yu: ako" .
Polu lo, yao: bam: dao mae kai: byid: lao"- Gyang" Lho" Byo wa yao: bam: dao mae joe" li" mung:- yao: bam wa myan" abang" jhau: li" gemung: Mao" So: mungdao: rere: lapa pa mung: ta" ako" .
Yao: bam wa yauggai daxe: shid' yaug ko ngad: ako" .
Polu wa lho" mo" sam khye' geim" Yuda tarha" jung yham khyo man: man: ye: mung: mo, byu qe we' mazag mavae jho" ta" ngag mung:- Mao" So: mung"dan: khyo re ba: khae: yu genae" qhid' mae" yao: bam re kho" kyo: byid' ra" .
Ngadqere: yao: bam mae" damyo" wa nhag' lam: qao mung: malam" ko" ngad: ra" . Amung: yao: bam wa mo, byu qe alhab' mo; qhid' kheim: mae Asang: khyo re magai: ra" khyo" ta" phoe: pye' ako" . Airumung: Polu wa lam khug: ra" mo, re jhui: mung: yao: bam mae" thug' lo" mung: Turannu ga" ra" yaug: pha,jhi" jung yham mae ba khao: ngo" mungdao: jho" ta" keim" ra" phaung kad' ra" .
Ceru: shid' zin lam: lam: kad' mung: Asia mung" mae na ko" ra" Yuda byu qe we' Taung bug byu qe alhab' mo, wa Asang: mung dao: re the' gyo" ako" .
Mao" So wa Polu khyo" yang gakai: lai: ra" mug' pho: ve, lho jham re kad' qhu" byid' ra" .
Polu ci: ra" pha, jad we' gacoe: jham re za: lhao" re: no phyo: qhug' ra" mo, we' yui vao: jaung" ra" mo, jhao" ciye: lao"- no phyo: qhug' ra" mo, wa gai: shao: lo" mung:- yui jham re: yao: bam vao: jaung" ra" mo, mae" phao: thug' lo" ako" .
Yui jham re cao" khe' thug' qin" ko" ra" Yuda byu qe damyo" re: yui jham re khe' thug' pye' nae" qhid' mae" Asang Yesu mang re lao: yang: kad' qu" ako" . Yao: bam wa Polu kho" kyo" ra" Yesu mang re lao: yang: nao re ngo amyin" byid: li"- ga: makhyang" ra" yui jham re ta" ako" .
Yuda Khinjaung Yin" Skeva nho: yauggai zo: tao ho' nhad' yaug re: ai ru: kad' ako" .
Ngadqere: makhyang" ra" yui wa yao: bam re- Yesu re ngo ba:- Polu rere: ngo ba: naonhaung" lam: wa- khag' ngad ko" i?- ga: myid' ra" .
Ai: yui vao: jaung" ra" yaug wa- yao: bam re se' da: be, khyad' kad' yang: yao: bam alhab' re aung: pye' ra" . Yao: bam wa dae de' ru we' gaung pyad' ai: yham mae" tao" phao: lo" ako" .
Ephesu vogaung: mae na ko" ra" Yuda byu qe we' Taung bug byu qe alhab' wa ai: khyo re the' gyo: gelao"- yao: bam alhab' mo, gyaug mung: Asang Yesu mang re je yang: caung: khin" byid' ako" .
Lam khug: ra" mo, myo: sho' re: joe" li" mung:- yao: bam kad' shad' lo: ra" khyo jham re mo, byu qe: qhid' kheim: mae de: de: za: lhang: yu: ako" .
Vha" zo" ra" mo, myo: sho' wa yao: bam: mugsug' paug' jham zhang: cili" mung: mo, byu qe: qhid: kheim: mae li" ngha" pye' ako" . Ai: mugsug' paug' jham: gau jho re sun" qu" re ngaui thang: the: ngo" tug kye' man" ra" .
Ce: khyo" yang Asang: mungdao: wa qam: so' thin: ra" khyo" hau" nhao" je" lo" mung: je yang: qi" qhang: lo" ra" .
Cejham bin: boe" thao re Polu wa Makedoni mung" we' Akhaia mung" khyo su" lai: ye" lo" mung: Yerusalem khyo ye" lo" nae" qhid' mae" myid: phyid' to" ra" . Yao: wa Ngo ai: vogaung: khyo bin: joe" ye: thao Roma vogaung: khyo re: ngo yejoe" qu" ca"- ga: ta" ra" .
Airumung: Polu wa- yao: re bao" thaug' ko" ra" Timothi we' Erastu re Makedoni mung" khyo nhao: ke' mung: yao: wa Asia mung" mae dayo, dataung thang: na: jo; ra" .
Ai: yo, re Asang: khyo mathao: yang Ephesu vogaung: mae qug: khai: gyai qi: sho' boe" thug' li" ra" .
Demetri ga: mang: ra" jang kham" ngaui be, su dayaug wa- Atemi so myhi" nho: ngaui yham khyao anau" jham re kad' mung:- yao" mau" zo" yang lo, mau" zaui: mo, re ngaui gyai qo" nhao: ra" .
Aimung: yao: wa yao" mau" zo" mae lo, mau" zaui" ra" mo, gatau alhab' mo, re khai: zhang" yu mung:- Byin cao: qe we"- ngonhaung" wa ce: lo, mau" kad' zo: yang: na: qo" na: dai: na: bam: rure naonhaung" yao: ba gau ngad: ako" .
Ana" wa ce: Polu ga" ra" yaug pe" kad' na: ra" khyo re naonhaung" yao: the' gyo: the' myao: na: avako" . Yao: wa byu: lo; yang kad' ra" so sulho jham wa So mangad: ga: ta" mung: ce: Ephesu vogaung: mae" mo, re we' Asia mung" geim" mae na: ra" mo, alaug alhab' re lam" gesho' ta" aung: yu: ava" .
Airumung: ce: ngonhaung" mau" zo" re mang zai" qheim" pye' nae" gyaug ca" ra" . Ai za: mangad: qi" qhang: ra" so myhi" Atemi nho: so yham wa pe" mangad: lo nae" . Alao" Asia mung" mae" mo, alhab' we' mug: myid geim" yang ceim" goe; pa" ra" so myhi" nho: qi" qhang: rure phoe: lo" byaug nhao: li" nae"- ga: ta" ra" .
Ai: dao: jham re the' gyo: gelao"- ai: lo, mau" kad' zo: mo, wa nhag' yo" li" gemung: Ephesu vogaung: byu qe: nho: Atemi wa qi" qhang: ra" wo"- ga: zag: hug' ako" .
Ai: mo, thaui: mo, yaug yhai: ru wa davo geim" mae je" lo" mung: byu jham wa Polu we' gyaung: su: byin cao: ngad ko" ra" Makedoni mung" byu Gaiu we' Aristaku shid' zo: re taung" yu mung: poe go" jao: khyo phyad za: jhui" vao ye" lo" ako" .
Polu yao: yao: wa mo, byu qe: qhid' kheim: khyo ye: nug: ra" . Ngadqere: lam khug: ra" mo, wa yao: re maye: nhao ko" ngad: ra" .
Polu yao" ba nam qe ngad ko" ra" mung"dan: kheim: so' qo" ra" mo, damyo" re: poe go" jao: mae mayena: qhu" nae" qhid' mae" byu nhao: ke' mung: Polu re mho' ke' ako" .
Ai: ayo, mae mo, byu qe wa- mo, thaui: mo, yaug yhai: na: bam mung: mo, byu qe wa damyo" daja: ga: hug' na: bam: ako" . Yao: bam mae" myo: sho' mo, wa yao: bam pe" mung: zang" ham: na: rure lhao" re: maba ngad: ako" .
Yuda byu qe wa Alexanda re mo, byu qe: qhid' au: khyo ye: nhao: ke' ko" ruyang mo, byu qe damyo" wa- Alexanda re mo, thaui: mo, yaug yhai: li" ra" khyo we' sin: yang: ngad nae"- ga: jho: ako" . Alao"- Alexanda wa mo, byu qere sae za: na genae" qhid' mae" lo, tu" tu" mung: yao: mashad' rure ta" qid' yu nae" qhid' mae" qam: ke' ra" .
Ngadqere: yao: wa Yuda byu ngad: rure mo, byu qe ba: qu" gelao" Ephesu vogaung: nho: Atemi wa qi" qhang: ra" wo"- ga: yo, qug shid' lam: yao: bam alhab' daga" zag: hug' ako" .
Lo" thao" mae vogaung: jere" pho" wa- mo, byu qere sae za: na nhao mung:- Ephesu vobyu qe we"- Ephesu vogaung: wa qi" qhang: ra" Atemi so yham re we' mug: gaung mae" gyo" li" ra" gyang" lho" ra" laug zang re zam" na: ra" vogaung: ngad: rure yaug khao: ngo" ba: ako" .
Khag' re: ce: khyo re maqo" ha: pye' ngad: ra" . Airumung: naonhaung" wa sae za: na: re gai: ra" . Daja: ja: re mamyid: qu" lo: kad' nae" maang ngad: ra" .
Naonhaung" wa- ce shid' zo: re- so yham re lhad' zo" rure: mangad:- Naonhaung" so myhi" re ta" phoe byid' rure: mangad: ko" rure ce: jo, qo khyo jhui" li" ako" .
Demetri we' yao" lo, mau" zaui: mo, wa dayaug yaug re qobo zhaug' nug ko" ngad: re wa tarha" yung" phung" to" ru we' kheim: so' qo" ra" mo, re: na: ako" . Tarha" yung" mae qobo gai: zhaug' ra" .
Ngadqere: naonhaung" ai: tho' mae" jeyang: daja: ja: ta" nug ko" re wa- vobyu qe tarha" vao phaung: ra" zabphaung mae ta" phyid' yu ca" nae" ngad: ra" .
Pe"mung: ga"re ana" ba boe" ra" mo, thaui: mo, yaug yhai: ra" mau" zo" mathao mae ngonhaung" re qobo zhaug' genae" rure gyaug ca" ra" . Ceru: mo, thaui: mo, yaug yhai: ra" khyo pe" mung: boe" rure ceim" shid' nae" we' sho' kyo: nae" akhyo jhaug' za" ru ngonhaung" maqo"- ga: ta" ra" .
Cedao: bin: ta" thao re yao: wa- mo, byu qere phao nhao: ke' ra" .
Ai: mo, thaui: mo, yaug yhai: ru tae" lo" thao re Polu wa lam khug: ra" mo, re khai: zhang" yu mung: qam: byid: dao: ta" ra" . Ai: thao yao: bam re au" co' mung: Makedoni mung" khyo ye" lo" ra" .
Ai: mung" khaung: khyo" su" lai: ye" lo" mung:- lam khug: ra"- mo, byu qere qam: byid: mung: dao: myo: sho' ta" ra" . Ai: thao re yao: wa Akhaia mung" joe" ye: mung:-
Ai: mae lho" mo" sam khye' yethang: na: ra" . Yao: wa Suri mung" khyo ye" lo" nae" seim" na: au:- Yuda byu qe yao: re se' nae" pha,jhi" khug' khyug' yang: kung" na ko" ra" khyo re yao: ba lao"- Polu wa Makedoni mung" khyo" dam: tug' phao: lo nae" myid: phyid' pye' ra" .
Beria vobyu Purhu nho: yao: zo: Sopata- Thesaloni vogaung: mae" Aristaku we' Sekundu- Derbe vogaung: mae" Gaiu Asia mung" mae" Tukhiku we' Trophimu we' Timothi bam wa yao: we' daga" bocao: ye" lo" ako" .
Yao: bam wa qhid' khyo ye" lo" mung:- Troa vogaung: mae ngonhaung" re yelao" na: ako" .
Ngonhaung" wa Man" make' ra" mug Poe baui: thao re Philipi vogaung: mae" lha jui: yang: ngo" ba thao Troa vogaung: mae yao: bam we' lojho" qhug' mung: ai: vogaung: mae ngonhaung" wa dalaban thang: na: bam va" .
Ngonhaung" wa ban thug' khyaug' ba myi" thao re zam" khug: ra" myi" xeim zo: nae" qhid' mae" zang" ham: na: bam:- Polu wa thao: ba to" lo" nae" ngad mung: gae gaung: myi: joe" sho' phung: byu qere kho" kyo" na: ra" .
Ngonhaung" zabphaung: na: ra" tho' pyae: qe, mae myikaug' myo: sho' te' to" ako" .
Utukhu ga: mang: ra" zolau: wa bao: zo: kham: mae zaung: jo; ra" . Polu dao: xo' yang: dao: jhau: na: au: Utukhu wa yab nghoe" nghoe" yang: yab: mo; lo" mung:- yao: wa lo" thao" re sam pyae myhao: ra" yham dao mae" myid gaung khyo yab: byid: gyo" lo" ra" . Yao: bam yao: re lo" tau: vo; qu" ko" re Utukhu wa shid: byaug: ava" .
Ngadqere: Polu wa myid gaung khyo gyo" lo" mung:- Utukhu re lo" po: ci yang: yao: wa Dasang: kho: ge,- Yao: kao so' daui: na: ashi" ga: ta" ra" .
Polu wa yham dao khyo dam: do, lo" mung: mug re khyoe' phai" yang: zo" ra" . Polu wa mug: bo" sho' yao: bam we' dao: jhau: ra"- ai: thao re ai: vogaung: mae" to" lo" ra" .
Lam khug: ra" mo, wa kao so' daui: ra" zolau: re yham khyo jhui" lo" mung: nhag' lam: yaug yo: ru myo: sho' qhug' ako" .
Ngonhaung" wa lha khyo qhid' ye" lo" mung: Asu vogaung: mae Polu re lham: jhui" zhaung: yu nae" seim" to: yang:- Asu vogaung: khyo gau" ye" lo" bam:- Pe"mung: ga"re Polu yao: wa taung khyo" ai: vogaung: khyo ye: nae" seim" to: yang: ngonhaung" re ceru: kad' nae" ta" to" ra" .
Asu vogaung: mae yao: ngonhaung" re li" qhug' lao"- ngonhaung" wa yao: re lha mae jhui" zhaung: yu mung: Mitulene khyo gau" ye" lo" bam va" .
Ngonhaung" wa ai: tau mae" gau" ye" lo" mung: thao: ba re Ki- u gagyo: kao" tau" te' jo, qo khyo joe" ye: mung: thao: ba re Samo qid gyo: kao" khyo joe" ye: mung: thao: ba re Miletu vogaung: khyo joe" ye" lo" bam va" .
Polu wa Asia mung" mae ayo, ba na mazai" gan nug mung: Ephesu vogaung: nhae khyo" gau" lai: lo" nae" myid: phyid' to" ra" . Gai: boe" ngad: re wa Pentikoti poe mae myhi sho' Yerusalem vogaung: khyo joe" ye: nae" yao: hin: na: ra" .
Polu wa Miletu vogaung: mae" Ephesu vogaung: khyo byu nhao: ke' mung: phung: lau: de, qere yao: jhao" li" genae" qhid' mae" khai nhao: ke' ra" .
Yao: bam joe" li" gelao"- Polu wa yao: bam re- Ngo Asia mung" khyo sao qhid' joe" lo: ra" ba na mae" naonhaung" we' daga" ngo khoru: na: lo: ra" khyo re naonhaung" ba: ako" .
Yuda byu qeyang pha,jhi" khug' khyug' mung: kad' ra" mau" mathao mae qug: khai: qhug' na: ra" gyo: mae nhag' lam: nyham: khyo" mung: ngug byid ngug nhe' gyo" yang: Asang: nho: daui daui yaug khyo" ngo mau" zaui" lai: lo va" .
Mo, byu qe: qhid' kheim: mae we' naonhaung" yham jham mae ngo kho" kyo: mho" shid' byid' ra" au: naonhaung" qhid' mae" akyu" bo: ra" dao: dakheim: rere: ngo matang" to" ru re naonhaung" ba: ako" .
Yao: bam qobo mae" myid tha" pye' yang: Mao" So shad' khyo phaug' lo genae" we' Asang Yesu re lam: lo genae" qhid' mae" ngo wa Yuda qe we' Taung bug byu qere dakhyo: za: qam: ke' yang: ta" peim" lo va" .
Ana"- ngo wa Gyang" Lho" Byo: mho dao: re gyo: yang: Yerusalem khyo ye" lo" zai ngad:- Ai: vogaung: mae ngo pe" yeboe" nae" rure ngo maba .
Thaung: laung" ru we' qug: khai: ru wa ngo re lao" na: ako"- ga: vogaung: khao: ngo" mae Gyang" Lho" Byo wa ngo re ta" peim" to" rure za: ngo ba: ra" .
Ngadqere: nga" kao so' re ngo pe" o: mabyid . Ngo wa dang: to" ra" mau" zo" zaui" pin" nae" we' Asang Yesu yang ngo re byid' to" ra" mau" zo" ngad: ra" Mao" So: nhag' myan" ra" khyo Lau Dao: Gai re ta" hau" kyo" ra" mau" zo" re kyab' sho' zaui: nae" rure za: kao bau: ra" .
Ngo wa Mao" So: mung"dan: khyo naonhaung" jhao" cao" kho" kyo" qin" va" . Ana" wa naonhaung" mae" khag' re: ngo re khonhae" re: dam: qhug' myao logenae" mangad' rure ngo ba: .
Airumung: naonhaung" mae" dayaug yaug kao so' jeim" lo" ngad: re nga" au: dao mae qo mabo: rure ana" ba ngo naonhaung" re jhaug' za: ta" geli" .
Pe"mung: ga"re ngo wa Mao" So myid: yaung: to" ra" khyo alhab' re pe" re: matang" to: lo: naonhaung" re ngo hau" kyo: byid: va" .
Airumung: naonhaung" yao" gaung re we' Gyang" Lho" Byo: yang naonhaung" lo, mae ab byid' to" ra" yao kyaung" re qu" gun caung: na ge,- yao: zo" nho: sa" yang yao: sang: ra" phung: kad' yu: ra" Mao" So: phung: re lhaug' zaung" ra" yao lhaug' mo, doe; na ge,-
ngo thug' lo" thao re makhyang" ra" zag ne jham naonhaung" phaung gaung: khyo vao li" mung: yao kyaung" re phyo' zo" pye' li" genae" rure ngo ba: .
Naonhaung" phung: mae" yao:- byu damyo" wa mhug' pyag' dao: ta" mung: lam khug: ra" mo, re yao: bam: thao khyo jhui" pyag' lo" li" nae" ba na joe" lo: li" nae" .
Airumung: ngo naonhaung" yaug khao: ngo" re sam zin lam: lam: myi" re: na" re: ngug byid ngug nhe' myo: sho' gyo" yang: kho" kyo: mho" shid' byid' rure myid: beim: mung: lha" yang: na ge, .
Ana" ngo wa naonhaung" re Mao" So gun caung: ra" lo, khug mae re: naonhaung" re tau: to' qi" qhang: li" nhao: ra" Mao" So: nhag' myan" ra" mung dao: mae re: ngo ab byid' ra" . Mao" So wa yao" byu qe alhab' re byid: nae" jaung: to" ra" shaman" jeju jham naonhaung" re byid' li" nae"
Amung: ngo wa khag' ngaui qhang mai bau: rere: myo, manyad: qu" .
Ce: nga" lo; yang yao: mau" zaui: mung:- ngo yao: we' nga" mau" zaui: byin cao: qe qo ca" ci qo: ra" gu: alhab' re qho: ci: lo: rure naonhaung" yao: ba gau ngad: ako" .
Ngonhaung" wa mau" zaui: qam: ke' mung: qam: nang" ra" mo, re bao" thaug' ca" ein: ra" khyo re naonhaung" re gaigai: yao: ai ru: kad' qhu" va" . Alao" Asang Yesu yao:- kham: yu: ru tho' byid' ru wa je: yang: ngaui lho" ra"- ga: ta" co' ra" dao: re myid: beim: ge,- ga: ta" ra" .
Polu wa ai ru: bin: ta" lao"- yao: bam we' daga" pad' thaug' thaug' yang: akyu" mho' ra" .
Yao: bam alhab' mo, ngug zo" re" Polu re po yang: bobaug baug mung: au" ke' ako" .
Polu wa thao phyao: yao: re yao: bam madam: the' myao lo: genae"- ga: ta" ruyang yao: bam wa je yang: nhag' kaug' ako" . Airumung: yao: bam wa yao: we' daga" lha khyo ye" lo" ako" .
Ngonhaung" wa yao: bam re au" co' mung: lha khyo" din: za: gau" ye" lo" re Kosa gagyo: kao" khyo ye" lo" bam va" . Ai: thao: ba re ngonhaung" wa Rhode gagyo: kao" khyo joe" lo mung:- ai: tau mae" Patara vogaung: khyo joe" lo: bam va" .
Ai: vogaung: mae Phoenikia mung" khyo gau" ye: nae" ra" lha dakhye' re ngonhaung" myao mung: ai: lha dao mae yedo; zaung mung: gau" ye" lo" bam va" .
Ngonhaung" wa Kupru gagyo: kao" re lo" the' myao lao"- ai: gagyo: kao" mug: thao shad' khyo" gau" gyo" lo" mung:- Suri mung" khyo gau" ye" lo" bam va" . Gai xan: jham re khyo" nae" qhid' mae" Ture vogaung: gau: khung: mae lothang: bam va" .
Ngonhaung" wa ai: vogaung: mae lam khug: ra" mo, damyo" re lothe' myao mung: yao: bam we' dalaban lothang: na: bam va" . Ai: lam khug: ra" mo, wa Gyang" Lho" Byo: qam: so' khyo" yang Polu re Yerusalem khyo maye: nae" qhid' mae" ta" ako" .
Ngadqere: yao: bam we' qo" thang: na: ra" ayo, ba na gan lao"- ngonhaung" wa ai: tau mae" thug' mung: xo' ye" lo" bam va" . Yao: bam alhab' mo, wa yao: bam: yham sang myhi" bam- yao: bam: zoshao qe we' daga" vogaung: taung gaung qid yae joe" sho' ngonhaung" re li" dai" ke' ako" . Ai: tau mae ngonhaung" alhab' mo, pad' thaug' thaug' yang: akyu" mho' bam va" .
Ai: thao ngonhaung" wa dayaug we' dayaug yao: cao: jho" bin: au" lao"- ngonhaung" wa lha khug khyo yedo; zaung mung: yao: bam wa yham khyo dam: tug' phao: lo" ako" .
Ngonhaung" wa Ture vogaung: mae" xo' yang: gau" ye" lo" mung:- Ptolemai vogaung: khyo joe" lo: bam va" . Ngonhaung" wa ai: vogaung: mae" lam khug: ra" mo, re bang" se" lo, zaui: zaui: mung:- yao: bam we' daba yethang: na: bam va" .
Ai: thao: ba re ngonhaung" wa ai: vogaung: mae" to" lo" mung:- Kesarea vogaung: khyo joe" lo: bam va" . Ngonhaung" wa Yerusalem vogaung: mae bao" thaug' mo, khyo" byu nhad' yaug khyin: yu: to" rumae" dayaug ngad mung: ngaui bau" lau dao: gai kho" kyo: yaug ngad: ra" Philib yham mae yethang: bam va" .
Philib wa yham maqo" shiko" ra" myiqe: zo: byid yaug qo" ra" . Yao: bam wa Mao" So: mung dao: re ta" hau" kyo: mo, ngad: ako" .
Ngonhaung" ai: yham mae myao" sho' thang: na thao re Yuda mung" mae" Agabu ga: mang: ra" lapa dayaug joe" lo: ra" .
Yao: wa ngonhaung" jhao" joe" li" mung:- Polu nho: phyid' cui: re yu: yu mung: ai: yang yao" khyid lo, jham re taui" ra" . Amung: yao: wa Ce: phyid' cui: sang re Yuda byu qe: yang Yerusalem vogaung: mae ceru: taui: mung: yao: bam wa yao: re Taung bug byu qe: lo, khyo ab byid' pye' li" genae"- ga: Gyang" Lho" Byo ta" ra"- ga: ta" ra" .
Ce: dao: re ngonhaung" the' gyo: lao"- ngonhaung" we' ai: tau mae na mo, damyo" wa Polu re Yerusalem vogaung: khyo maye: nae" qhid' mae" ceim" mho' bam va" .
Ngadqere: Polu wa Naonhaung" pe" mung: ceru: ngug mung: nga" nhag' lam: re sho: byo, nhao: na ko" i? Ngo wa Asang Yesu mathao mae Yerusalem vogaung: mae taui" ru qhug' nae" ruza: mangad:- shid nae" lhao" re: jin" jin" ngad va"- ga: tau" ra" .
Ngonhaung" wa yao: re no: vao sho' maqo" ta" lomung: Mao" So o: ra" khyo" za: ngad vashao: ein: ta" mung: sae za: na: pye' bam va" .
Dayo, zo: kyo thao re ngonhaung" nho: zai jham re seim" nyhang" mung: Yerusalem khyo ye" lo" bam va" .
Kesarea vogaung: mae" mho"zo: qe damyo" re:- ngonhaung" we' daga" cao" li" mung: no' mae" lam khug: ra" phung: byu boe" na va" ra" Kupru gagyo: kao" mae" Mnason ga: mang: ra" yaug: nho: yham khyo yethang nae" qhid' mae" ngonhaung" re jhui" vao ye" ako" .
Yerusalem vogaung: khyo ngonhaung" joe" ye: lao"- lam khug: ra" mo, wa ngaui ngaui bau: bau: za: ngonhaung" re lham: tug: yu: ako" .
Ai: thao: ba re Polu wa ngonhaung" we' daga" Yaku re yeqhug' ra" . Phung: lau: de, qe alhab' mo, re: ai: tau mae na: bam: ako" .
Polu wa yao: bam re bang" se" dao: ta" mung:- yao: zaui: so" ra" mau" zo" khyo" yang Taung bug byu qe: phaung mae Mao" So kad' va" ra" mau" zo" jham ja: khao: ngo" re jab sho' lau thoe ta" kyo" ra" .
Polu ta" ra" lau thoe re bin: the' gyo: gethao re- yao: bam alhab' mo, wa Mao" So re caung: khin" byid' ako" . Ai: thao yao: bam wa- Polu re Mao: nhaung: Polu we"- Yuda byu qemae" lam khug: lo: ra" mo, khonho" taung ngad: rure we' yao: bam alhab' mo, wa kham" to" ra" Tarha" re khoqhi" sho' phug' cao" nae" kao bau mo, ngad ko" rure nao ba: myao gau ngad: ra" .
Nao wa Taung bug mung"dan: mae na ko" ra" Yuda byu alhab' mo, re yao: bam: myid: zo: qere au: qid lhai: khyo makad' genae" we' Yuda byu qe: thung" li jham re macao" genae" qhid' mae" ta" mung:- Moshe Tarha" re to" pye' genae" qhid' mae" nao mho" shid' lo: ra"- ga" rure yao: bam the' gyo" ci: avako" .
Ana" pe" ru: kad' nae" i? Nao joe" lo va" ra"- ga" rure yao: bam gaigai: the' gyo: genaeva" .
Airumung: ngonhaung" wa nao re ceru: kad' nhao nug: ra" . Ngonhaung" tau mae Mao" So re dao: so: to" ra" byu byid yaug na: ako" .
Yao: bam re jhui" lo" mung: kyang" san: ra" khyo re yao: bam we' daga" lo" kad' wa,- yao: bam au: qo" myhaug' pye' genae" qhid' mae" yao: bam: kyang" san: ra" khyo kad' ru mae gyo" ang: ra" aphug' re nao bobyid: wa,- ceru: kad' ruyang ni" khyo we' sin: yang: yao: bam the' gyo" ra" lau dao: jham wa madang nhaung ga" rure we' naoyao: yao: re: Moshe kham" to" ra" Tarha" re phug' cao" na yaug ngad nhaung ga" rure yaug khao: ngo" ba: li" genae" .
Ngadqere: lam khug: lo ko" ra" Taung bug byu qe: qhid' mae" kam" wa- so solho re ngaui" byid' ra" zo: ve we' sa:- lang nhag' se' ra" gug' nyhug' sho: we' gintho' zaung: ra" khyo re jao" pye' genae" qhid' mae" ngonhaung" myid: phyid' yang: yao: bam re vhin tung" dakhye' tung" vhin: ke' bam va"- ga: ta" ako" .
Airumung: Polu wa thao: ba re ai: byu byid yaug re jhui" yu mung: yao: bam we' daga" kyang" san: ra" khyo re kad' yu: ra" . Ai: thao re yao: wa Caung: pa" Yham khyo vao ye: mung: kyang" san: ra" khyo kad' ra" ayo, ba na khoyo, gan zai ngad: rure we' yao: bam yaug khao: ngo" qhid' mae" ngaui" xeim: ngaui" byid: nae" khoyo, ngad nae" rure ta" kyo" to: co' ra" .
Ngadqere: ba na nhad' ba byang" li" na lao"- Asia mung" mae" Yuda byu qe damyo" wa Polu re Caung: pa" Yham mae the' myao: ako" . Yao: bam wa mo,byu phung: mo" geim" re lhau: pug: to" ke' mung: Polu re taung" yu: ako" .
Yao: bam wa Israel byu qe we"- bao" yu gela,- byu ceyaug wa khyi" khao: ngo" cao" du" qin" yang: yaug kho: ngo" re Israel byumyu" rere: Moshe nho: Tarha" rere:- ce: Caung: pa" Yham rere:- gye kad' yang: mho" shid' byid' qin" yaug ngad: ra" . Amung: ana" re: yao: wa Caung: pa" Yham khyo Taung bug byu damyo" re jhui" vao li" mung:- ce: Gyang" Lho" ra" jo, qo re masan masin" kad' pye' ava"- ga: zag: hug' ako" .
( Yao: bam ceru: ta" ko" ru wa- Polu re Ephesu vobyu Trophimu ga" ra" yaug we' daga" vogaung: khug mae yao: bam the' myao geyang: ai: yaug re Caung: pa" Yham khyo jhui" vao li" ru ngad:- ga: yao: bam jho geyang: ngad: ako" . )
Vogaung: geim" mae- mo, thaui: mo, yaug boe" li" yang:- mo, byu qe alhab' mo, wa tao" zang" li" mung:- Polu re zaui: yang: Caung: pa" Yham taung gaung shad' khyo she: khyad' thug' lo" ako" . Ailao" jao" Caung: pa" Yham kham: dung: jham re pyid' pye' ako" .
Airu: mo, byu qe Polu re se' pye' nae" seim" na ko" au:- Yerusalem vogaung: geim"- mo, thaui: mo, yaug lu" na: ako"- ga" ra" lau thoe re Roma gyezug: mo" re lo" ta" kyo" ako" .
Ailao" jao"- gyezug: mo" wa gyezug: qe damyo" we' gyezo: qere jhui: mung:- mo, byu qe na ko" ra" jo, qo khyo tao" ye" lo" ra" . Mo, byu qe wa gyezug: mo" we' gyezo: qere lham: myao gelao"- yao: bam wa Polu re be; ru thang: pye' ako" .
Gyezug: mo" wa Polu jhao" ye" lo" mung:- taung" yu yang: jao cao: shid' khe' yang taui" to: nae" qhid' mae" amyin" khyo" ke' ra" . Ai: thao re gyezug: mo" wa Ceyaug khag' ngad: ra" i?- Yao: pe" kad' shad' va" ra" i?- ga: myid' ra" .
Mo, byu qe wa daphung: daja: ga: zag: hug' ako" . Airu: hug' yhai: na ko" ruyang gyezug: mo" wa boe" lo: ra" khyo re khyag' za: maqo" ba mung:- yao" byu qere Polu re gyetab khyo jhui" lo" genae" qhid' mae" amyin" byid' ke' ra" .
Yao: bam gyetab zam thao joe" lao"- mo, byu qe se' da: be, khyad' kad' li" ko" ruyang gyezo: qe wa Polu re yao: bam: lo, phyo: mae vo; do, lo" ako" .
Mo, byu qe wa- yao: re se' pye' ge,- ga: yao" thao cao" li" mung: zag: hug' ako" .
Gyetab khug khyo Polu re jhui" vao lo" nae" ngad lao"- Polu wa gyezug: mo" re Nao re ngo dao: shid' dakheim: gai: jhau nae" i? ga: ta" ra" . Ailao" gyezug: mo" wa- Nao Greeg myan" ba: jhau: i?
Amung: mataung" myao" shi: re geimlau to" mung: gyezo: byid taung re au: jhaung kad' yang: din"pyad' yo khyo jhui" ye" lo" ra" ai: Egutu byu mangad: i?- ga: Polu re myid' ra" .
Polu wa- Ngo wa Kiliki mung" Tarshu vogaung: mae khau: ra" Yuda byu dayaug ngad:- Akhyag: ra" vogaung: qi: mae" vobyu dayaug ngad:- jeju we' mo, byu qere dao: jhau nae" akhang" byid: la,- ga: ta" ra" .
Gyezug: mo" wa yao: re akhang" byid' ra" . Airumung: Polu wa zam thao au: mae ye; jo, mung: mo, byu qere sae za: na genae" qhid' mae" lo, tu" tu" ra" . Mo, byu qe tae" lo" gelao"- Polu wa yao: bam re Hebre myan" khyo"-
Myhi" pho" mao: nhaung: qe we"- ngo naonhaung" qhid' kheim: mae ta" qid' yu: ra" dao: re tae" gyo" yu ge,- ga: ta" ra" .
Yao: bam wa Hebre myan" khyo" yao: bam re jhau: rure the' gyo: gelao" je yang: tae" lo" ko" ra"- alao" Polu wa xo' yang:-
Ngo wa Kiliki mung" Tarshu vogaung: mae khau: li" ra" Yuda byu dayaug ngad:- ngadqere: ce: Yerusalem vogaung: mae Gamale nho: jung nau" dayaug khyo" na: qi" li" yaug ngad:- ngonhaung" phug' pho" qe: Tarha" khug mae thin: ra" khyo" mho" shid' rure ngo kham: yu: lo va" . Ana" ba cemae na ko" ra" naonhaung" alhab' mo, we' dakhyo:- ngo re: Mao" So: qhid' mae" kao bau: lo yaug ngad: .
Ngo wa Khyo ce: khe' re cao" ra" mo, re shid sho' yhin" lo: ra" byu dayaug ngad: . Ngo wa yauggai myiqe: qere taung" yu mung: thaung: lhaung" lo yaug ngad:-
Ngo ta" na: ra" dao: thoe dang: rure Khinjaung Yin" pho" we' Tarha" Qe, Do, geim" mae" mo, sagse: qo" kham: ako" . Ngo wa yao: bam: lo, mae" Damasku vogaung: mae na ko" ra" Yuda mao: nhaung: qere tung" vhin: ke' ra" mug sug' re khae: yu mung: ai: mae na ko" ra" mo, re qobo dae byid: nae" taung" yu mung: Yerusalem vogaung: khyo taui" she: lo nae" qhid' mae" ngo wa Damasku vogaung: khyo ye" lo" va" .
Ngo airu: ye" lo" na: au:- Damasku vogaung: khyo jhao" li" lao" ba khaung tau ayo, ko re mug: gaung mae" bao qhui: ra" bo" bao dalam: wa nyag din taung" nga" avai: ayae mae bao: li" ra" .
Alao" ngo wa myid gaung khyo gyang: lang" lo" mung:- Sholu- Sholu- Nao ngo re pe" mung: yhin" ra" i?- ga: ngo re jhau: ra" thoe re the' gyo: va" .
Ngo wa- Asang we"- Nao khag' ngad: i?- ein: myid' ke' lao"- yao: wa- Ngo wa nao yhin" na: ra" Nazared mae" Yesu ngad:- ga: ngo re ta" ra" .
Ngo we' daga" ngad: ra" mo, wa ai: bo" bao re the' myao gengad yang: re: ngo re dao: jhau: na: ra" yaug: thoe mathe' gyo: ko" ngad: ra" .
Alao"- ngo wa Asang we"- ngo pe" ru: kad' zai i?- ein: myid' ke' lao" Asang wa- To" mung: Damasku vogaung: khug khyo vao ye" lo" wa,- nao kad' nae" qhid' mae" Mao" So san: to" ra" mau" zo" alhab' ai: vogaung: mae nao re ta" kyo" li" genae"- ga: ngo re ta" ra" .
Ai: bao qhui: ra" bo" bao: yang ngo wa myo, jid: lo" byaug mung: nga" byin cao: qe wa ngo re lo; yang she mung: Damasku vogaung: khug khyo jhui" she: vao ye: ko" ra" .
Ngonhaung" Tarha" re phug' cao" yaug we' Mao" So: khyo re kao bau yaug ngad mung: ai: vogaung: mae na ko" ra" Yuda byu qe alhab' mo; yang re: phug' myao: ko" ra" Anania ga:- mang: ra" byu dayaug wa ngo jhao" li" ra" .
Yao: wa nga" nhae mae li" ye; jo, mung:- Mao: nhaung: pho" Sholu we"- ni" myo, dam: myao: li" vashao:- ga: ta" ra" . Ailao" jao"- nga" myo, dam: myao: li" mung: yao: re qu" ke' re-
Anania wa- Nao wa ngonhaung" phug' pho" qe: Mao" So: myid o: ra" khyo re ba nae" re:- Mao" So: din: man" ra" daui daui yaug re the' myao nae" re:- yao" jhau thoe re the' gyo: nae" qhid' mae" re:- Mao" So wa nao re khyin: yu: to" ava" .
Pe"mung: ga"re nao wa nao yao: the' myao va" ra" khyo we' the' gyo: va" ra" dao: re byu yaug khao: ngo" re ta" kyo: byid: nae" ai: Asang: qhid' mae" sagse: boe" lo: li" nae" .
Nao ana" pe" mung: yam" na: i? To" mung: qid nyhab' kham: yu wa,- ni" qobo cid' shao: pye' ru qhug' nae" qhid' mae" Asang re akyu" mho' wa,- ga: ngo re ta" ra" .
Ngo wa Yerusalem khyo dam: joe" lo mung:- Caung: pa" Yham mae akyu" mho' yang: na: au:- qhu" lho dalam: re ngo myao:-
Ai: qhu" lho mae Asang re ngo the' myao mung:- Yao: wa ngo re- Nao Yerusalem vogaung: mae" phyad za: thug' lo" wa,- Pe"mung: ga"re ce: vogaung: mae" mo, byu qe wa nga" khyo we' sin: yang: nao sagse: kham: ra" dao: re makhae: yu genae"- ga: ta" ra" .
Alao" ngo wa Asang we"- ngo wa tarha" jung yham jham khyo vao ye: mung: Nao re lam khug: ra" mo, re taung" yu yang: be, yaug ngad: rure yao: bam ba: ako" .
Amung: ni" sagse: pho" Stephan re se' ra" au: rere: ngoyao: re: aimae na mung: bocao: myid vang" ru we' yao: re se' ra" mo; mai bau: jham re bo: zam: byid' lo va"- ein: phaug' tau" ke' .
Alao" Asang wa- Ye" lo" wa,- pe"mung: ga"re ngo nao re Taung bug byu qe na: ra"- va" ra" mung" khyo nhao: ke' nae"- ga: ta" ra"- ga: ta" ra" .
Mo, byu qe wa ceru: ta" ru joe" sho' tae" gyo" yu: ako" . Ngadqere: ai: thao re yao: bam wa yao: re yu: pye' ge,- Se' pye' ge,- yao: wa daui: na nae" maman: ngad: ra"- ga: yao: bam: thoe myhao: thao" mae" zag: hug' to" li" ako" .
Yao: bam wa zag: hug' ru we' yao: yao" mai bau: jham re vhag' mung:- phalhug gag: sin: yang: na: ako" .
Ailao"- Roma gyezug: mo" wa Polu re gyetab khug khyo jhui" vao lo" mung:- yao: re ceru: Yuda byu qe gye kad' yang: zag: hug' na ko" ra" khyo ba nae" qhid' mae" Polu re be, yang: myid: nae" qhid' mae" yao" byu qere amyin" byid' ke' ra" .
Yao: bam Polu re be, genae" ga: taui: gelao"- Polu wa ayae mae ye; jo; ra" gyezug: pho" re- Roma mung"dan: byu dayaug re qobo mamyid' ca: qu" lo: be, nae" qhid' mae" tarha" vao: i? ga: myid' ke' ra" .
Ce: dao: re gyezug: pho" the' gyo: lao"- yao: wa gyezug: mo" jhao" ye" lo" mung:- Zug: mo" we"- Nao pe" nam kad' na: ru ngad: i? Byu ceyaug wa Roma mung"dan: byu dayaug ngad:- ga: ta" ra" .
Airumung: gyezug: mo" wa- Polu jhao" lo mung: yao: re- Nao Roma mung"dan: byu ngad: i? ngo re ta" kyo: la,- ga: myid' ra" . Polu wa ngad: ga: tau" ra" .
Gyezug: mo" pho" wa- Ngo wa ngaui myo: sho' byid: yang: Roma mung"dan: byu boe" lo yaug ngad:- ga: ta" lao"- Polu wa ngo wa khau: li" mae" boe" va"- ga: tau" ra" .
Ailao" jao"- yao: re myid' ca: qu" nae" ga: seim" mo, wa naung zad: zad' lo" ako" . Gyezug: mo" wa Polu wa Roma mung"dan: byu ngad: ga" rure ba lao"- yao: re jao co: vhe' shad' va" ruyang gyaug: din: pye' ra" .
Gyezug: mo" wa Polu re Yuda byu qe pe" khyo" yang qobo zhaug' ko" ra" khyo re khyag' za: ba nug: ra" . Airumung: yao: wa thao: ba re Polu re taui" to" ra" jao co: pheim: pye' nhao mung: khinjaung qi: qe we' Yuda tarha" qe, do, phung: mae bo: ra" mo, alhab' re zang" ham: na genae" qhid' mae" amyin" khyo" ke' ra" . Ai: thao re yao: wa Polu re jhui" lo mung: yao: bam: qhid' kheim: mae yhe' to" ra" .
Polu wa Yuda Tarha" qe, do, geim" mae" mo, re zhaug' qu" mung:- Nga" mao: nhaung: Israel byu qe we"- ana" ba joe" sho' ngo wa Mao" So: qhid' kheim: mae nhag' lam: gyang: gyang: za: kao so' daui: lo va"- ga: ta" ra" .
Khinjaung Yin" Anania wa Polu nhae mae ye; jo; ra" mo, re- Polu nhad' re be, byid: nae" qhid' mae" amyin" byid' ra" .
Alao"- Polu wa- Laug phyu gyad: to" ra" khinqae we"- Mao" So nao re gaigai: yao: be; li" nae"- nao wa ai: Tarha" we' dakhyo: ngo re dao: kho' nae" qhid' mae" ai: mae zaung: jo, sho' ngadqere: Tarha" re shad' lhoe" mung:- ngo re be, nae" amyin" byid' ra" ga: ta" ra" .
Polu nhae mae te' na: ra" mo, wa Polu re Nao wa Mao" So: Khinjaung Yin" re roe" dao: jhau: ra"- ga: ta" ako" .
Alao" Polu wa Mao: nhaung: Israel byu qe we"- yao: Khinjaung Yin" ngad: rure ngo maba ga: tau" ra" . Jham: mugsug' mae ni" byumyu" re zug: kad' ra" yaug re magai: ra" khyo" magai: jhau- ga: ta" to" ra"- ga: phaug' tau" ra" .
Polu wa- Tarha" Qe, Do, phung: mae bobo: ra" mo, mae" damyo" wa Pharishe qe ngad mung:- damyo" wa Saduke qe ngad ko" rure myao lao"- Mao: nhaung: Israel byu qe we"- ngo wa Pharishe dayaug ngad mung: Pharishe dayaug: yao: zo: re: ngad:- shid: rumae" dam: daui: to" li" nae" rure ngo myid: lao" na: ra" khyo mathao: yang ngo wa cetau mae myid' ca: qu" ru qhug' na: ru ngad: ra"- ga: tarha" qe, do, mae hug' ra" .
Polu ce: dao: ta: ke' we'- Pharishe qe we' Saduke qe wa jho" ta" ngag: byo; thug' li" gemung: tarha" qe, do, phung: wa shid' phung: jho" kho' lo" ako" .
( Pe"mung: ga"re Saduke qe wa byu wa shid: rumae" dam: daui: to" li" ru majo,- mug: lagyo: qe ga" ru mana- byo jham re: mana- ga: ta" mo, ngad: ako" . Ngadqere: Pharishe qe wa ai sam ja" geim" jo;- na: ga: lam: ako" . )
Hug' ra" thoe wa je: qi" li" mung:- Pharishe qe: shad' khyo bobo: ra" jham: tung" pho" qe daqhae: wa- to" ye; li" mung:- byu ceyaug mae pe" shad' ru ngonhaung" mamyao- Byo: yang la, mangad: lao"- mug: lagyo" yang la,- yao: re gaigai: yao: jhau: ru ngad: re gai: ngad naeva"- ga: ta" ako" .
Airu: jho" ta" ngag: ra" khyo je: xo: li" mung: Polu re adau atam" kad' pye' li" genae" rure gyezug: pho" gyaug: ra" . Airumung: yao: wa yao" gyezo: qere mo, phaung khyo gyo" ye: yang: Polu re yao: bam: lo, mae" yejhui" yu mung: gyetab khug khyo jhui" lo genae" qhid' mae" amyin" khyo" ke' ra" .
Ai: myi re Mao" So wa Polu nhae mae li" ye; jo, mung:- Dagyaug- Nao wa ce: Yerusalem vogaung: mae nga" khyo re sagse: qo" kham byid' ava" . Ai we' dakhyo:- Roma vogaung: mae re: sagse: kham byid: ca" shi: nae" ga: ta" ra" .
Thao: ba ne, kao re Yuda byu qe daqhae: wa jho" qham mung: pha,jhi" khyug' ako" . Yao: bam wa Polu re maqo" se' pye' pye' wa pe" re: mazo: mashaug' nae"- ga: jham tang" to" ako" .
Ceru: pha,jhi" khyug' ra" mo, wa byid xe zo: je ngad: ako" .
Ai: thao re- yao: bam wa khinjaung qi: qe we' lau: de, au: jhaung qejhao" ye: mung: Ngonhaung" wa Polu re maqo" se' se' wa pe" re: mazo: mashaug' nae" ein: gyai ein: jham tang" to" bam va" .
Airumung:- ngonhaung" we' Tarha" Qe, Do, Phung: qe wa Polu khyo re je yang: ba nug geim kad' yang: Polu re naonhaung" jhao" jhui" gyo" lo nae" qhid' mae" Roma gyezug: pho" re dao: pyang: ke' ge,- Naonhaung" jhao" yao: majoe" gyo" lo shire ngonhaung" wa yao: re se' nae" qhid' mae" jin" jin" lao" na: bam nae"- ga: yeta" ako" .
Ngadqere: ai: pha,jhi" khyug' to" ra" khyo re Polu yao: nhae: mo" nho: yauggai zo: the' gyo: mung:- yao: wa gyetab khyo vao ye: yang: Polu re yeta" kyo" ra" .
Airumung: Polu wa- gyezug: pho" dayaug re khai: yu mung:- Ce: zolau: re gyezug: jhao" jhui" ye: wa,- Gyezug: pho" re ta" kyo: nae" daja: yao: qo" ra"- ga: ta" ra" .
Gyezug: pho" ai: zolau: re jhui" yu yang: gyezug: mo" jhao" jhui" vao ye: mung:- Thaung: byu Polu wa ngo re khai: yu yang: ce: zolau: nau" re nao jhao" jhui" li" nhao: ra" . Pe"mung: ga"re zolau: pho" wa nao re ta" kyo: nae" dao: daja: qo" ra"- ga: ta" ra" .
Alao" gyezug: mo" wa yao: re lo, mae" she yang: dadug khyo jhui" ye: mung:- Nao ngo re pe" ja: ta" kyo: nug: i?- ga: myid' ra" .
Ailao"- ai: zolau: pho" wa- Yuda kheim: so' qo" ra" mo, wa- Polu khyo re je yang: ba nug geim kad' gemung: yang:- ne, kao Polu re Tarha" Qe, Do, khyo jhui" gyo" lo nae" qhid' mae" nao zug: mo" re mho' nae" ga:- jho" qham: myid vang" to" avako" .
Yao: bam: dao: re datae" gyo: wa,- pe"mung: ga"re byu byid' xe zo: je wa khyole; mae vho' jo, mung:- yao: re lao" na: li" genae" . Yao: bam wa Polu re za: maqo" se' pye' pye' wa pe" re: mazo: mashaug' nae" ga: jham tang" to" avako" . Ana" yao: bam wa Polu re se' nae" nyhang" jin" to: mung: ni" dao: phyid' reza: lao" na: bam: ako"- ga: ta" ra" .
Gyezug: mo" wa- Nao ngo re ceru: li" ta" kyo" ra" khyo re khag' rere: data" kyo: ga: ta" mung: ai: zolau: pho" re phao nhao: ke" ra" .
Ai: thao re gyezug: mo" wa- yao" gyezug: shid' zo: re khai: yu mung:- Kesarea vogaung: khyo ye: nae" qhid' mae" gyezo: shid' yo- myao: jui: byu nhad' xe- lhae ci gyezo:- shid' yo- ana" myi gug yo, qug re to" nae" seim" jin" to: ge,
Amung: Polu zaung nae" myao: re nyhang" byid: mung: mang: zug: pho" Felig jhao" joe" sho' gug: gug: za: yedai" ge,- ga: ta" ra" .
Alao"- gyezug: mo" pho" wa- ceru: ga: vhin tung" dakhye' tung" mung: byid' ke' ra" .
Phug' myao" tho' ra" mang: zug: pho" Felig re Klaudiu Lusia au" ke' ra" .
Yuda byu qe wa byu ceyaug re taung" yu mung: se' pye' nae" seim" ako" . Yao: wa Roma mung"dan: byu ngad: rure ngo ba mung: ngo wa nga" gyezo: qe we' ye: mung: yao: re yekhyad' yu: to: va" .
Ngo wa- yao: re Yuda byu qe pe" qobo zhaug' ko" ra" khyo re ba nug yang: yao: re Yuda Tarha" Qe, Do, khyo jhui" gyo" ye: va" .
Yao: re qobo zhaug' ra" khyo wa yao: bam yao" tarha" we' sin: yang: qobo zhaug' ru ngad mung:- yao: wa shid man" ra" qobo- mangad: lao" thaung: lhaung" ke' man" ra" qobo yao: pe" daja: rere: mashad' rure ngo myao: .
Amung: yao: re se' pye' nae" qhid' mae" pha,jhi" khug' khyug' na ko" ra" khyo re ngo re ta" kyo: gelao"- yao: re nao jhao" dai" ke' nae" ai jao" yao: ngo myid: phyid' va" . Amung: yao: re qobo zhaug' ko" ra" mo, rere: ni" qhid' kheim: mae yejho" ta" genae" qhid' mae" yao: bam re ngo ta" ke' va"- ga: tung" ke' ra" .
Gyezo: jham re: amyin" we' dakhyo: kad' ako" . Yao: bam wa Polu re yejhui" yu mung: ai: myi reyao:- Antipatri vogaung: joe" sho' yedai" ke' ako" .
Ai: thao: ba re khyid tab gyezo: jham wa gyetab khyo dam: tug' lo mung:- myao: tab gyezo: qe wa Polu we' daga" ye" lo" nae" qhid' mae" nha: to: co' ako" .
Ai: myao: tab gyezo: qe wa Polu re Kesarea vogaung: joe" sho' yedai" mung:- mang: zug: pho" lo, mae ai: vhin tung" re yedai" yang:- Polu re ye: ab byid' ako" .
Mang: zug: pho" wa ai: vhin tung" re nghe' mung: Polu re- Nao kho: mung" mae" ngad: i?- ga: myid' ra" . Mang: zug: pho" wa- Polu re Kiliki mung" mae" ngad: rure ba lao"-
Yao: wa- Nao re qobo zhaug' ko" ra" mo, joe" li" gelao"- ngo wa ni" nho: mau" re gyo: byid: nae"- ga: ta" ra" . Ai: thao re mang: zug: pho" wa- Herod kad' ra" yham mo" khug mae zaung" ra" gug: gam gyezo: qe we' daga" Polu re nha: to: nae" amyin" byid' ke' ra" .
Ai: thao- ngo" ba re Khinjaung Yin" Anania wa- lau: de, au: jhaung qe daqhae: we' daga" tarha" zug: Tertulu ga" ra" yaug re jhui: mung: Kesarea vogaung: khyo ye" lo" ra" . Yao: bam wa Felig qhid' kheim: khyo vao ye: mung:- Polu re qobo zhaug' ra" khyo re ye: kug: ako" .
Ailao" Polu re khai: vhao" yu mung:- Tarha" zug: pho" Tertulu qobo zhaug' dao: ta" ru wa- Phug' myao: tho' ra" zug: pho" Felig we"- pha,jhi" kung: ra" ni" au: she: ra" aqab mae ngonhaung" wa zin na myao" sho' ngaui pyo: yaug yo za: qo" na: bam va"- Nao wa ngonhaung" mung"dan: qhid' mae" qo ca" ra" gai: ra" mau" zo" myo: sho' re kad' byid' na yaug ngad: ra" .
Amung: ngonhaung" wa ceru re jo, qo khyi" khao: ngo" mae khonhae" re: kham: yu mung:- nao re jeju gyai beim: so" na:-
Ngo wa zug: pho" ni" yo, khyin: re myo: sho' mayu nug . Airumung: lang" ra" khyo" ngonhaung" ta" ra" dao: re tae" gyo: byid: nae" qhid' mae" mho' ra" .
Byu ceyaug wa aqug: akhai: boe" nhao yaug ngad: ru we' mug: myid geim" mae" Yuda byu qere mo, thaui: mo, yaug boe" nae" poe yaug ngad mung: Nazared phung: mae" au: jhaung dayaug ngad: rure ngonhaung" the' myao va" .
Yao: wa Caung: pa" Yham rere: masan masin" boe" nhao nae" seim" na: ruyang ngonhaung" yao: re taung" yu: ru ngad: .
Asang nao yao: byu ceyaug re myid' ca: qu" re wa- Ngonhaung" yao: re qobo zhaug' ra" khyo alhab' nao yao: the' gyo" li" nae"- ga: ta" ra" .
Yuda byu qe wa ce: dao: alhab' dang: ra"- ga: ceim" ta" ako" .
Alao" ai: mang: zug: pho" wa lo, tu" tu" yang: Polu re dao: jhau nhao: ke' ra" . Polu wa Zug: pho" nao wa ce: byumyu" qe: dao mae zin na myo: sho' dao: kho' yang: na: lo: rure ngo ba: . Amung: ngo wa ni" qhid' kheim: mae ngo yao" gaung re qo" ta" vha: yu yang: gyai ngaui bau" ra" .
Ngo wa Yerusalem vogaung: khyo Mao" So re caung: pa" nae" qhid' mae" ye" ru ana" daxe: shid' ba maje shi" rure zug: pho" naoyao: qo" gai: qin" yu: ra" .
Ngo wa Caung: pa" Yham mae dayaug we' re: jho" ta" ngag: na: rure aimae na: ra" mo, mamyao ko" ngad: ra" . Ai: tho' mago" Yuda tarha" jung yham mae re: vogaung: khug mae re: mo, byu qe lu" to" li" nhao nae" qhid' mae" poe: na: rure: yao: bam mathe' myao ko" ngad: ra" .
Yao: bam wa ana" ni" qhid' kheim: mae qobo zhaug' na ko" ra" khyo rere: sagse: maqo" ceim" shid' ko" ngad: ra" .
Yao: bam shad' nghung" ra"- ga: jho ko" ra" khyo khyo" yang ngonhaung" phug' pho" qe Mao" So re caung: pa" ra" khyo celam: re wa ni" qhid' kheim: mae ngad va" ein: ngo tau" yu: ra" . Ngadqere: ngo wa Moshe kham" to" ra" Tarha" dao: alhab' re we' Lapa qe: jham: paug' mae tung" to" ra" gu: alhab' rere: ngo lam: ra" .
Ngo wa yao: bam we' dakhyo:- xao su byu qe alhab' mo, wa gai: ra" mo, magai: ra" mo, alhab' dakhyo: za: shid: rumae" dam: daui: to" li" nae" ngad: ein:- Mao" So mae myid: lao" na yaug ngad: .
Airumung: ngo wa Mao" So: qhid' kheim: mae re: byu: qhid' kheim: mae re:- nhag' lam: gyang: gyang: za: ngad nae" qhid' mae" khonhae" re: gai: boe" qhi" qam: ke' na: ru ngad: .
Ngo wa Yerusalem vogaung: mae" thug' lo: ru myo: sho' zin ngad thao re- nga" byumyu" qe: qhid' mae" Alu: ngaui vin: ye: nae" qhid' mae" we' Mao" So re xeim: ngaui" byid: nae" qhid' mae" ai: vogaung: khyo joe" lo va" .
Yao: bam wa ngo kyang" san: ra" khyo bin: kad' thao- Caung: pa" Yham mae xeim: ngaui" byid' na: au: re- ngo re the' myao: ako" . Ai: au: re ngo we' daga" mo, byu qe- mo, thaui: mo, yaug pe" maboe" ngad: ra" .
Ngadqere: ai: tau mae Asia mung" mae" joe" li" ra" Yuda byu qe daqhae: na: ako" . Yao: bam ngore qobo zhaug' nae" daja: ja: jo, ko" ngad: re wa yao: bam yao" gaung yao: ni" qhid' kheim: khyo vao li" mung: yao: bam: qobo zhaug' ra" khyo re li" ta" genae" ang: ra" .
Mangad: lao" re:- ana" cemae na ko" ra" byu qe ana" gyo: ngo wa Tarha" Qe, Do, phung: qhid' kheim: mae ye; jo; ra" au:- yao: bam ngo re pe" ja" qobo myao ko" ngad: re wa- ai re ta" vageshao:-
Ai: phaung mae yao: bam: qhid' kheim: mae ngo ye; jo; au: ana" ba ngo wa- shid: ra" mo, dam: daui: to" li" ko" ra" ga" ra" lam khug: ra" khyo mathao mae ngo dao: kho' ru qhug' na: ra"- ein: ru kam" wa ngo hug' ta" va"- ga: ta" ra" .
Ai: thao re Felig wa ai: khyo we' sin: yang: nyang" za: ba: to: yaug ngad mung: myid' ca: qu" ra" khyo re thang: pye' ra" . Alao" yao: wa gyezug: mo" Lusia joe" lo lao"- ngo naonhaung" mau" re dao: phyid' byid: nae"- ga: yao: bam re ta" ra" .
Amung: mang: zug: pho" wa Polu re zaung" ngadqere: gyai ajhe' ajhin: mangad: lo:- yao" ba nam byin cao: qe: yang yao: qo ca" ra" gu: re li" caung da" byid: ko" rure akhang" byid: nae" qhid' mae" gyezug: pho" re amyin" byid: ke' ra" .
Dayo, kyo thao re Felig wa Yuda myiqe: Drusila ga: mang: ra" yao" yham sang myhi" we' daga" joe" li" ra" . Yao: wa Polu re khai: yu nhao mung: Yesu Khristu re lam khug: ra" khyo we' sin: yang: Polu kho" kyo" ra" mung dao: re tae" gyo" yu: ra" .
Ngadqere: Polu wa gai shab: ra" khyo- yao: yao" gaung re khang" ra" khyo- joe" li" nae" ra" dao: kho' ra" ba na we' sin" ra" khyo re kho" kyo: byid: lao"- Felig wa gyaug: li" mung:- Ana" nao lo" se,- thao phyao: agu yo" lao"- ngo nao re dam: khai nae"- ga: ta" ra" .
Polu wa yao: re khug vag: byid' li" maba ga:- myid: lao" mung:- Felig wa Polu re dazab: makyo khai: yu nhao mung: dao: jhau: ra" .
Ai: thao shid' zin lao"- mang: zug: pho" Felig khu mae Poku Festu ga: yaug mang: zug: dam: tha" kad' ra" . Felig wa Yuda byu qere myo, nho qo" nhao nug mung: yao: wa- Polu re thaung: mae nha: to: co' ra" .
Festu wa ai: mung" khyo joe" lo thao sam ba re yao: wa Kesarea vogaung: mae" Yerusalem vogaung: khyo ye" lo" ra" .
Khin jaung qi: qe we' Yuda lau: de, au: jhaung qe wa Polu re qobo zhaug' ra" khyo myo: sho' li" ta" kyo" ako" .
Yao: bam wa Polu re khyole; mae lham: khug' se' pye' nae" pha,jhi" khyug' to: gemung:- yao: bam re jeju kad' ra" khyo" Polu re Yerusalem vogaung: khyo jhui" li" byid: nae" qhid' mae" Festu re mho' ako" .
Festu wa yao: bam re- Polu wa Kesarea vogaung: mae thaung: laung" jo; ra" . Mataung" myao" re ngo yao: re: ai: khyo dam: tug' phao: lo" zai ngad: .
Airumung: naonhaung" au: jhaung qe wa ngo we' daga" cao" li" mung:- Polu yao: daja: ja: shad' va" ngad: re wa- yao: re qobo li" zhaug' vageshao:- ga: tau" ra" .
Festu wa yao: bam we' daga" ba na she' ba la, daxe ba la, thang: na mung:- Kesarea vogaung: khyo phao: lo" ra" . Ai: thao: ba re yao: wa dao: kho' ra" tarha" yung" mae zaung: jo, mung:- Polu re jhui" vao lo nae" qhid' mae" amyin" byid' ke' ra" .
Polu joe" vao lo lao"- Yerusalem mae" joe" li" ko" ra" Yuda byu qe wa- Polu re lhang" gam" to: mung:- Polu re yao: bam sagse: maqo" ceim" shid' ra" gyai qi" ra" qobo jham myo: sho' ja: zhaug' ako" .
Ngadqere: Polu wa- Ngo wa Yuda byu qe: tarha" rere: Caung: pa" Yham rere: Roma Kho: sin" rere: qobo shad' ru daja: re: makad' ga: yao: yao" gaung re ta" vha: yu: ra" .
Ngadqere: Festu wa Yuda byu qere myo, nho kad' nug mung:- Polu re- Nao wa Yerusalem vogaung: khyo lo" mung: nga" qhid' kheim: mae ce: qobo zhaug' ra" khyo jham re myid' ca: qu" nae" nug: i?- ga: myid' ra" .
Alao" Polu wa- Ngo wa ai: mae ngo re dao: kho' ang: ra" Kho: sin" pho" nho: dao: kho' ra" tarha" yung" mae ye; jo, va" . Nao yao: nyang" za: ba: ru we' dakhyo:- ngo wa Yuda byu qere pe" qobo mashad' qu"-
Ngo wa tarha" re shad' lhoe" mung: shid man" ra" qobo qo" yaug ngad: re wa- loe; beim nae" qhid' mae" ngo mamho' ngad: ra" . Ngadqere: yao: bam ngo re qobo zhaug' ko" ra" khyo jham madang: ru ngad: re wa loe; beim nae" qhid' mae" ngo mamho' ngadqere: yao: bam: lo, khyo ngo re khag' re: maqo" ab byid: ngad: ra" . Ngo re kho: sin" pho" qhid' kheim: khyo lhai: to' ke' byid: nae" mho' ra"- ga: ta" ra" .
Alao" Festu wa yao" pha,jhi" byid: lau: de, qe we' bin: jho" qham thao re Nao kho: sin" pho" jhao" lhai: to' ke' byid: nae" mho' va" rumung: kho: sin" pho" jhao" nao ye: ca" li" nae"- ga: tau" ra" .
Dayo, kyo thao re- kho: kham Agripa we' Bernike shid' zo: wa zug: pho" Festu re bang" se" tug: yu nae" qhid' mae" Kesarea vogaung: khyo joe" lo: ako" .
Ai: vogaung: mae yao: bam myo: sho' ba na thao re- Festu wa Polu khyo we' sin: yang: kho: kham pho" re zhao: kyo" ra" . Festu wa kho: kham pho" re cemae Felig yang lhaung" to: co' ra" thaung: byu dayaug na: ra" .
Ngo Yerusalem vogaung: khyo joe" ye" ra" au:- Yuda khinjaung qi: qe we' lau: de, au: jhaung qe wa yao: re qobo zhaug' mung: yao: re dao: phyid' byid: nae" qhid' mae" ngo re mho' ako" .
Ngadqere: ngo wa yao: bam re qobo zhaug' ru qhug' ra" yaug wa yao: re qobo zhaug' ko" ra" khyo we' sin: yang: yao: yao" gaung re ta" vha: ra" dao: jhau nae" akhang" mabyid: lo: khag' rere: qobo qo" ein: ab byid' ke' nae" qhid' mae" ngonhaung" Roma thung" tarha" mae majo, ein: ta" co' va" .
Airumung: yao: bam ce: vogaung: khyo joe" li" gelao"- ngo wa akhyin: mazai" kan" lo:- thao: ba re yao:- dao: kho' ra" tarha" yung" mae zaung: jo, mung: ai: yaug re khai: jhui" vao lo nae" amyin" byid' ke' va" .
Yao" nho: gyevo qe wa to" ye, mung:- yao: re qobo zhaug' ako" . Ngadqere: yao: bam wa ngo myid: jho: ra" makhyang" ra" qobo jham yao: re mazhaug' ko" ngad: ra" .
Yao: bam wa yao: bam yao" caung: pa" thung" we' sin: yang: shid: byaug va" ra" Yesu ga: mang: ra" yaug we' sin: yang: za: yao: we' jho" ta" ngag: na: ru ngad: ako" . Polu wa Yesu daui: na:- ga: ta" ra" .
Ngo wa ce: mau" zo" we' sin: yang: khoru: mha" yu nae" rure matho' ba loyang:- Yerusalem vogaung: khyo ye: mung: ai: qobo zhaug' ko" ra" khyo re myid' ca: qu" rure yekham: yu nug: i?- ein: ngo yao: re myid' .
Ngadqere: Polu wa kho: sin" pho" jhao" lhai: to' ke' byid: nae" mho' ra" . Yao: wa airu: lhaung" to: mung: kho: sin" pho" yao: dao: phyid' vashao:- ga: ta" ra" . Airumung: yao: re kho: sin" pho" jhao" dai" ke' ra" yo, joe" sho' yao: re lhaung" to: nae" qhid' mae" ngo amyin" byid' to: va"- ga: ta" ra" .
Ailao" Agripa wa Festu re Ai: yaug: dao: re ngo yao: re: tae" gyo: nug: ra"- ga: ta" ra" . Festu wa nao ne,kao yao" dao: re the' gyo" li" nae"- ga: tau" ra" .
Thao: ba re Agripa we' Bernike wa gyai gyag: ra" khin khyo" gyezug: qe we' vogaung: mae" au: jhaung qe we' daga" shava phaung phaung: ra" yham mo" khug khyo vao lo: ako" . Amung: Festu amyin" byid' ke' lao"- Polu re jhui" vao lo ko" ra" .
Alao" Festu wa kho: kham Agripa we' cetau mae phaung: na ko" ra" mo, alhab' we"- Yerusalem vogaung: we' ce: vogaung: mae na ko" ra" Yuda byu qe qobo zhaug' yang: ngo re li" ta" kug: to: ko" ra" yaug wa ceyaug ngad: ra"- ga: ta" ra" . Alao" yao: bam wa- Yao: re adaui nha: to: nae" maang ga: ta" ako" .
Ngadqere: yao: wa shid man" ra" qobo pe" kad' shad' rure re: ngo mamyao- amung: yao: wa kho: sin" pho" jhao" to' ke' byid: nae" qhid' mae" mho' ruyang ngo wa yao: re dai" ke' nae" myid: phyid' to" ru ngad: .
Ngadqere: ngo wa Roma kho: sin" pho" re yao" nho: mau" we' sin: yang: nyang" za: mugsug' tung" mung: sho' kyo: nae" pe" re: majo,- airumung: ngo wa yao: re naonhaung" qhid' kheim: khyo jhui" lo: ru ngad: ra" . Yao: re kho: kham pho" bin: myid' ca: qu" lao"- ngo wa kho: sin" pho" jhao" mugsug' tung" vhin: ke' nae" khyo dakheim: daqo: qo" nae" qhid' mae" je yang: kho: kham Agripa qhid' kheim: khyo jhui" lo: ru ngad: ra" .
Pe"mung: ga"re thaung: byu dayaug re dai" ke' re yao: re qobo zhaug' ra" khyo jhaug' za: ceim" shid' mung: matung" ke' re wa- khyo majo nae" ein: ngo jho: ra"- ga: ta" ra" .
Agripa wa Polu re nao yao" gaung re ta" vha: yu: ra" dao: jhau nae" akhang" qo" ra"- ga: ta" ra" . Alao" Polu wa yao" lo, re yheim" ke' mung:- yao: yao" gaung re ta" vha: yu: ra" .
Kho: kham Agripa we"- Ngo wa Yuda byu qe qobo zhaug' ko" ra" khyo alhab' re ana" ba ni" qhid' kheim: mae ngo yao" gaung re qo" ta" vha: yu: ru wa nga" qhid' mae" gyai qi" ra" akho: akhang" ngad: ra" ein:- ngo myid: ra" .
kho: kham nao wa- Yuda byu qe: thung" li jham we' jho" ta" ngag: ra" khyo jham alhab' re nyang" za: ba yaug ngad: ra" . Airumung: nga" dao: thoe re nhag' lam: qhang qhang za: tae" gyo" yu byid: nae" qhid' mae" ngo mho' ra" .
Ngo wa zoqae: yo, mae" khoru: kao so' daui: lo va" rure Yuda byu alhab' ba: ako" . Ngo wa sao qhid' dau re ngo yao: khau: li" ra" mung" mae na mung:- ai: thao re Yerusalem vogaung: mae nga" pyad dapyad geim" na: lo: rure yao: bam ba: ako" .
Aqhid mae" ngo wa ngonhaung" caung: pa" thung" mae" je: qao: ra" Pharishe phung: vao byu dayaug khyo" kao so' daui: lo yaug ngad: rure yao: bam khoru" rere: ba: to: gau ngad gemung: nga" khyo rere: yao: bam sagse: kham nug ko" ngad: re wa yao: bam qo" kham: ako" .
Mao" So: yang ngonhaung" phug' pho" qere byid' to" ra" dao: so: re ngo myid: lao" na: ruyang ana" ngo wa ce: jo, qo mae ye; jo, mung: myid' ca: qu" ru qhug' na: ra" .
Daxe: shid' kaung mae" ngonhaung" byumyu" qe wa ai: dao: so: re qo" khae: yu nae" myid: lao" mung: myi" re: na" re: Mao" So re caung: pa" ako" . Kho: kham Pho" we"- ce: myid: lao" ra" khyo mathao mae ngo wa Yuda byu qeyang qobo zhaug' ru qhug' na: ru ngad: ra" .
Mao" So: yang sushid re daui: to" li" nhao: rure magai: lam" ein: cetau mae na: ra" Yuda byu qe naonhaung" pe" mung: jho ko" i?
Ngo yao: re: Nazared mae" Yesu mang re gye kad' ra" mau" zo" re ngo qo" kad' ra" ja: alhab' re kad' ang: ein: myid: jho: lo yaug ngad:-
Ngo wa Yerusalem vogaung: mae airu: yao: kad' lai: lo va"- ngo khinjaung qi: qemae" kheim: so' yu: ci yang: Mao" So: byu qere thaung: taui" lhaung" mung: yao: bam re se' pye' nae" dao: kho' rumae re: myid vang" lo, botau: lo va" .
Yuda tarha" jung yham mae re: yao: bam re myo: sho' lhang qobo dae byid: mung:- yao: bam: lam khug: ra" khyo re ha: pye' genae" qhid' mae" ngo gyai qam: ke' va" . Ngo wa yao: bam re nhag' saung" yo: mung: gatau: mung"dan: mae" vogaung: jham khyo lhao" re: ye: mung: yao: bam re yeyhin" qu" va" .
Airu: kad' nae" qhid' mae" ngo wa khinjaung yin" qemae" kheim: so' amyin" yu: ci mung: Damasku vogaung: khyo ye" lo" va" .
Khyole; mae ye" lo" na: au:- na" gaung ba khaung tau yo, re kho: kham pho" we"- ba tho' je: zho: ra" bo" bao dalam: mug: gaung mae" bao: thug' li" mung:- nga" lhang" gam: mae we' ngo we' daga" ngad: ra" mo; lhang" gam: mae zho: jo; rure ngo the' myao: .
Ngonhaung" alhab' mo, wa myid gaung khyo gyang: lang" lo" bam mung: Hebre myan" khyo" Sholu- Sholu- Nao ngo re pe" mung: yhin" na: i? Nung: jaung lo: wa yao: re be, nae" yao" asang: nho: vose: zau: au: mae khyid pag' pag' yu: ru we' dakhyo:- nao wa ngo re gye kad' yang: nao yao" gaung re nao yao: no nhao: ra"- ga: ngo re jhau: ra" thoe the' gyo" .
Alao"- ngo wa Asang we"- Nao khag' ngad: i? ein: myid' ke'- Asang wa- Nao yhin" na: ra" Yesu ngad:- ga: tau" ra" .
Ngadqere: to" mung: ye; jo, wa,- nao re nga" daui daui yaug khyo" san: to: nae" qhid' mae" nga" gaung nao re qhu" byid: va" . Ana" ba nao ngo re pe" nam qhu" byid: va" ra" khyo re we' thao phyao: ngo nao re qhu" byid: nae" ra" khyo re nao wa su gaje qere sagse: kham byid: ca" nae" ngad: ra" .
Ngo wa Israel byu qe: lo, mae" re:- nao re ngo nhao: ke' nae" ra" Taung bug byumyu" qe: lo, mae" re: nao re khyad' yu nae" .
Nao wa yao: bam: myo, re bung" li" nhao mung:- yao: bam re mug: cad' khug mae" mug: bo" khug khyo re:- Satan" ra" qam: so' yang eib: na: ra" khug mae" Mao" So: qam: so' yang eib: ra" khug khyo re:- phaug' lo nhao: li" nae" . Amung: yao: bam wa ngo re lam khug: ra" khyo" yang yao: bam: qobo jham re khyad' pye' byid' ru qhug' mung:- Mao" So khyin: yu: to" ra" mo; phaung mae bo: qo" bo mo, boe" li" genae"- ga: ta" ra" .
Airumung: kho: kham Agripa we"- Ngo wa mug: gaung mae" qhu" byid' ra" qhu" lho re mangag: pye'-
Ngo wa sao qhid' mae Damasku vogaung: mae- Yerusalem vogaung: mae- ai: thao re Yuda mung" geim" mae we' Taung bug byu qere yao: bam: qobo mae" myid tha" lhang: lo mung: Mao" So shad' khyo phaug' lo yang:- yao: bam myid tha" va"- ga" rure qhu" byid' ra" lo, mau" ave, zaui: so: ca" ein: ngo cao" kho" kyo: byid: va" .
Ce: khyo mathao mae Yuda byu qe wa- ngo Caung: pa" Yham mae na: jo; au: li" taung" yu mung: ngo re se' pye' nae" seim" ako" .
Ngadqere: ana" ba joe" sho' Mao" So ngo re bao" thaug' byid: yang: cemae ye; jo, mung: aqi: angai maein yaug khao: ngo" alhab' re sagse: qo" kham byid' na: ru ngad: ra" .
Meshia wa dayin dayo: kham zo: ca" nae"- amung: yao: wa shid: ru mae" sao qhid' daui: to" li" yaug ngad: ru we' khyad' yu: ra" bo" bao re Yuda byu qere we' Taung bug byu qere ta" hau" kyo: byid' li" nae"- ga: Moshe we' lapa qe ta" to: co' ko" ru we' dakhyo: za: ngo kho" kyo: va"- ga: ta" ra" .
Polu ceru: yao" gaung re ta" vha: na: au:- Festu wa Polu we"- Nao go: ava"- nao wa pha,jhi" saung" zhao: ba: yu mung: go: byaug vanhaung ga: hug' ta" ra" .
Alao"- Polu wa Myhao: thao" ra" zug: pho" we"- Ngo wa mago- ngo wa dangman" ra" khyo re gyang: gyang: za: ta" na: ru ngad: .
kho: kham Agripa we"- Ai: khyo jham re nao ba: ruyang ngo wa ni" qhid' kheim: mae mazag mavae lo: jhau: na: ru ngad: ra" . Pe"mung: ga"re ce: mau" zo" wa- ajheim ajhe' mae anyham: avho' boe" ra" khyo mangad: yang: ai: khyo alhab' re kho: kham pho" nao yao: ba: to: gau ngad naeva"- ein: ngo myid: lam: ra" .
kho: kham Agripa we"- Lapa qe: jham: dao: jham re nao lam" i?- Nao lam" rure ngo ba:- ga: ta" ra" .
Alao" Agripa wa Polu re Dazab daso' gyo: mae za: lhao" re: nao ngo re Khristan phung: byu qo" toe' yu nae" ein: nao jho: i?- ga: ta" ra" .
Polu wa dazab daso' za: ngad ngad- myao" sho' ngad ngad akhyag mangad:- kho: kham pho" nao we' daga" ana" ba nga" dao: re tae" gyo" na ko" ra" mo, alhab' wa ce: nga" jao co: taui: mae" je yang:- ngo we' dakhyo: boe" lo genae" qhid' mae" Mao" So re ngo akyu" mho' ra"- ga: phaug' tau" ra" .
Ai: thao re- kho: kham pho"- mang: zug: pho"- Bernike we' gatau alhab' mo, wa to" ye, mung:-
Yao: bam wa ai: jo, qo mae" thug' lo" gethao re- Byu ceyaug wa shid man" ra" qobo- mangad: lao"- thaung: laung" nae" qobo pe" re: mashad' ngad: ra"- ga: yao: cao: jho" ta" ako" .
Agripa wa Festu re byu ceyaug wa Khosin"" pho" jhao" lhai: to' ke' byid: gela, ga: yao: mamho' to: ngad: re wa yao: re gai: pheim: nhao: ke' ra"- ga: ta" ra" .
Ngonhaung" re Itali mung" khyo qid sang pho khyo" dai" ke' nae" qhid' mae" bin: myid: phyid' lao"- Polu we' gatau thaung: byu daqhae: re Khosin"" pho" gyetab ga" ra" Roma gyetab dalam: mae" gyezug: pho" Yuliu lo, khyo yao: bam ab byid' ke' ako" .
Ngonhaung" wa Asia mung" tham: yae gau: khung: jham khyo gau" ye" lo" nae" seim" na: bam: . Adramutium mae" qid sang pho dao mae yedo; zaung yang: gau" ye" lo" bam va" . Thesaloni vogaung: mae" Makedoni byu Aristaku wa ngonhaung" we' daga" ngad: ra" .
Ai: thao: ba ngonhaung" wa Sidon vogaung: khyo joe" ye" lo" bam va" . Yuliu wa Polu re nhag' khyag' ruyang Polu re yao" ba nam byin cao: qejhao" ye: qhug' mung: yao: qo ca" ra" gu: re ba nam qe: yang da" byid: rure kham: yu nhao: ra" .
Ngonhaung" aimae" to" lo" re la mayo" mung: Kupru gagyo: kao" yang la go: ra" shad' khyo" gau" ye" lo" bam va" .
Kiliki mung" we' Pamphulia mung" we' tau" te' panglai: tham: re gau" phyid' ye" lo" mung:- Lukia mung" mae" Mara vogaung: khyo joe" ye" lo" bam va" .
Gyezug: pho" wa ai: vogaung: mae Itali mung" khyo ye" lo" nae" Alexanda vogaung: mae" qid sang pho re ye: myao mung:- yao: wa ngonhaung" re ai: dao khyo do; zaung nhao: ra" .
Ngonhaung" wa myao" sho' ba yin yin za: gau" ye" lo" mung: aqug: akhai: gyai qhug' ru we' lo" thao" re wa Kidu vogaung: tau" te' khyo joe" ye" lo" bam va" . La mayo" ruyang qhid' au: khyo maqo" xo' gau" ye: mung: ngonhaung" wa Salmone akhyug nhae khyo" gau" phyid' lai: ye: yang:- Krete gagyo: kao" yang la go: ra" khyo" gau" ye" lo" bam va" .
Gagyo: kao" qid yae te' te' khyo" gau" ye" lo" re aqug: akhai: gyai qhug' ru we' Lasea vogaung: mae" mataung" va" ra" Gug' Ra" Gau: Khung:- ga" ra" jo, qo khyo joe" ye" lo" bam va" .
Ngonhaung" wa ai: jo, qo mae myao" sho' ba thang: na: bam mung: Zo: Ve Jao" ra" Poe ba na lhao" re: lai: lo" byaug va" ruyang qid sang pho khyo" gyaung: su: nae" gyaug qo: ra" ayo, joe" lo: ra" . Airumung: Polu wa yao: bam re lau: de, zokho' qe we"- ngonhaung" cemae"-
Xo' gau" ye" lo" re wa gyaug ca" nae"myao:- qid sang pho we' gai xan: jham jeim" byaug: ru we' ngonhaung" kao so' lhao" re: jeim" lo" nae" khyo jo; rure ngo myao:- ga: pha,jhi" byid: ta" peim" ra" .
Ngadqere: gyezug: pho" wa Polu ta" ra" dao: re tho' qid sang pho khang" yaug we' qid sang pho asang ta" ra" dao: re je: lam" ra" .
Ai: gau: khung: wa gyo, yo, lai sho' thang: na nae" qhi" magai: ruyang byu myo: sho' wa ai: gau: khung: mae" to" mung:- gai: boe" ngad: re- Phoenig vogaung: khyo joe" sho' qam: ke' gau" ye" lo" mung:- ai: vogaung: mae gyo, yo, gu: re yethang: na nug: ako" . Phoenig gau: khung: wa Krete gagyo: kao" mae ngad mung: ba vao mug: thao shad' we' ba vao mug: am: shad' khyo myo, nho qhang: to" ra" gau: khung: ngad: ra" .
Mug: thao shad' mae" la cae: hug' lo lao"- qid sang pho gau: mo, wa yao: bam myid: yaung: to" ru we' dakhyo: qo" kad' nae" myid: jho gemung: yao: bam wa jo, to' nghoe: re she: to' yu mung: qid sang pho re Krete gagyo: kao" ayae khyo" cao" yang: qo" te' ra" qhi" te' mung: gau" ye" lo" ako" .
Ngadqere: mamyao" shire Ba Thug' mug: am: La Qam" ga: mhang" ra" gyai qam: bo: ra" la qam" wa gagyo: kao" taung gaung shad' khyo" hug' gyo" lo: ra" .
Ai: la qam" wa qid sang pho re lo: deim: mung:- qid sang pho wa la qam" re maqo" lham: thaug' qhao" ruyang ngonhaung" wa qam: ke' ru thang: pye' mung: la: yang deim" lo" ra" khyo cao: myung: lo" bam va" .
Kauda ga" ra" gagyo: kao" ngai mug: thao shad' khyo lai: joe" ye: lao"- la qam" dae mae" dajhid' zo: ago aqab qo" yu: bam va" . Ai: tau mae qid lha mabyo; qeim: lo" nae" qhid' mae" aqug: akhai: qo" zaui" tam" ci: bam va" .
Yao: bam wa ai: lha re qid sang pho dao khyo she: to' yu mung: taui: jham: yang qid sang pho we' tang za: taui" te' ako" . Yao: bam wa Surti ga" ra" ma dam: mae qid sang pho lo" kai" jo, nae" rure gyaug gemung:- qid sang pho pin: lung: jham re o khyo khyo" yu mung: la: yang deim" ra" khyo bocao: myung: lo" ako" .
Thao: ba rere: la qam" xo' yang: hug' na: ruyang yao: bam wa qid sang pho dao mae" aung: xan: jham daqhae: re phoe' khyo" pye' ako" .
Airumung: ai: thao: ba re yao: bam wa qid sang pho we' sin" ra" zai jham rere: phoe' khyo" pye' ako" .
Ngonhaung" wa myo: sho' ba- ba we' kyi jham re mathe' myao . La qam" wa xo' yang: gyai thin: ra" khyo" hug' na: ra" . Airumung: lo" thao" re ngonhaung" wa kao so' loe; beim nae" khyo majo, lo: ein: myid qam: shan: pye' bam va" .
Qid sang pho zaung: ra" mo, wa zo: ve mazo: lo: ba na myo: sho' na gethao re Polu wa yao: bam: qhid' kheim: mae to" ye, mung:- Lau: de, zokho' qe we"- naonhaung" nga" dao: re tae" gyo: mung: Krete gagyo: kao" mae" magau" lo ngad: re wa ngonhaung" wa ceru: seim" ru we' byo; qeim: ru qhug' bam nae" mangad:- ngad: ra" .
Ngadqere: nhag' dangai ge,- naonhaung" khag' dayaug re: kao so' majeim: genae"- qid sang pho za: seim" byaug: li" nae" .
Pe"mung: ga"re nga" Asang ngo caung: pa" na: ra" Mao" So: mug: lagyo: dayaug wa amyi ngojhao" joe" li" mung:-
Polu we"- dagyaug wa,- nao wa khosin" pho" qhid' kheim: mae qo" ye; jo; li" nae" . Mao" So wa nao re nhag' khyag' gai kad' mung: nao we' daga" qid sang pho zaung: lo ko" ra" mo, re kao so' loe; beim nhao: li" nae"- ga: ta" ra" .
Airumung: lau: de, zokho' qe we"- Nhag' dangai ge,- pe"mung: ga"re ngo re li" ta" to: va" ru we' dakhyo: boe" lo: li" nae"- ein: ngo wa Mao" So re lam khug: na: .
Ngadqere: ngonhaung" nho: qid sang pho wa gagyo: kao" dalam: mae lo" hug' kai" to" ru qhug' li" nae"- ga: ta" ra" .
Daxe: byid myi ein: myi re ngonhaung" qid sang pho wa panglai: tham: mo" mae" la qam" yang deim" ra" shad' khyo bocao: myung: qin" ra" . Myi" gae gaung: myi: ko re ngonhaung" wa qid yae dajo, qo khyo te' na: kyi: ga: qid sang pho khang" mo, myid: ako" .
Airumung: yao: bam wa qid ka" qu" ako" . Shid' xe ye, no; rure myao: to" ako" . Thao dazab kyo thao re dam: ka" qu" ko" re daxe: ngo" ye, za: no; rure myao: ako" .
Yao: bam wa laug zang we' qid sang pho lo" thaung: nae" rure ci" gemung: qid sang pho dao mae" jo, to' nghoe: byid lam: khyo" ke' mung:- mug: phyad bo" li" sho' ga: akyu" mho' ako" .
Ai: thao re sang pho kau: mo, wa qid sang pho qhid' au: mae" lha ngai re she: khyo" ke' yang: qid sang pho qhid' au: mae" jo, to' nghoe: jham daqhae: re khyo" ke' geim kad' mung: yao: bam wa qid sang pho mae" phao: loe; lo" nae" seim" ako" .
Ngadqere: Polu wa gyezug: pho" we' gyezo: qere ai: qid sang pho kau: mo, wa ce: qid sang pho dao mae mana: jo, lo: gelao" wa- naonhaung" kao so' loe; beim nae" myid: lao" khyo majo, lo: nae"- ga: ta" ra" .
Ai mung: gyezo: qe wa lha ngai re taui" ra" taui: jham re zhe' phyid' pye' mung: lha re myhung: ke' ako" .
Mug: bo" zo" re Polu wa yao: bam alhab' mo, re zo: ve zo: genae" qhid' mae" poe mung:- Naonhaung" wa khoru: boe" nae" laug- ga: zo: ve pe" re: mazo: lo: lao" na ko" ru wa ana" daxe: byid ba lam: lam: ngad: ava" .
Airumung: naonhaung" kao so' qo" daui: na genae" qhid' mae" zo: ve daja: ja: zo: ge,- naonhaung" au: dao mae" xae dakhe' lhao" re: mabyaug nae"- ga: ta" ra" .
Ce: dao: bin: ta" thao re Polu wa mug daqhae: re yu: yu mung: yao: bam alhab' mo; qhid' kheim: mae Mao" So: jeju re caung: byid: yang: khyoe' phai" mung: zo" ra" .
Alao"- yao: bam alhab' mo, re: qam: qo" li" mung:- yao: bam yaug khao: ngo" re: zo: ve zo" ako" .
Qid sang pho dao mae ngonhaung" wa byu alhab' shid' yo: nhad' xe: khyaug' yaug ngad:-
Yao: bam yaug khao: ngo" bin: zo" gyi: thao re- qid sang pho seim: nae" qhid' mae" yao: bam wa jung: cin alhab' re panglai: khyo vo; khyo" pye' ako" .
Mug: bo" lao"- qid sang pho kau: mo, wa yao: bam kho: tau joe" na ko" rure maxam: ngad: ako" . Ngadqere: yao: bam wa gyagao: yo khyo sang pho ye: gau" de, nae" myid: phyid' ako" .
Airumung: yao: bam wa jo, to' nghoe: jham re panglai: khug khyo zhe' phyid' zaui: ke' mung:- ai: au: yao: je, khao: jham mae" taui: jham rere: pheim: pye' ako" . Ai: thao re yao: bam wa sang pho qhid' au: shad' mae" pin: lung: jham re to' ke' mung: gyagao: yo khyo khang" lo: ako" .
Ngadqere: sang pho wa ma dam: mae lothaung: mung: loqe" jo; ra" . Qid sang pho au: maqo" lab: ru we' sang pho thao shad' khyo wa qid bang: lhung" jham: yang lobe, ko" ruyang adau dau byo; sin" lo" na: ra" .
Alao"- gyezo: qe wa- thaung: byu qe qid qhe' qhe' yang: phao: loe; lo" genae" rure sang: kho: gemung:- thaung: byu qe alhab' re se' pye' nae" seim" ako" .
Ngadqere: gyezug: pho" wa- Polu re khyad' yu nug yang:- yao: wa gyezo: qere airu: makad' genae" qhid' mae" tam" pye' ra" . Airumung: gyezug: pho" wa qid qhe' ba: qhe' ko" ra" mo, re shi" sao qhid sang pho dao mae" byae: gyo" nhao mung: gyagao: yo khyo qhe' de; lo" nhao: ra" .
Amung: dang: ra" mo, damyo" re sag' pye: re we' damyo" re wa sang pho byo, mae" adau jham re zaui: mung: qhe' de; ye: genae" qhid' mae" amyin" byid' ke' ra" . Ngonhaung" alhab' wa airu: gyagao: khyo pe" maqo lo: joe" de; ye" bam va" .
Ngonhaung" wa gyagao: yo taung gaung khyo nyang" za: joe" ye: lao" za: ai: gagyo: kao" wa Malta ga" ru ngad: rure ngonhaung" ye: ba: bam va" .
Ai: gagyo: kao" mug: mae" byu qe wa ngonhaung" re gyai nhag' lham: khyag' ako" . Mug: qu mung: gyo; ruyang yao: bam wa myi: mad mung: ngonhaung" alhab' mo, re bang" lham: tug: yu: ako" .
Alao" Polu wa thao: kyao: dadang: gaug: yu mung: myi: khyeim" mae ngha" ke' ra" . Myiso' laung: li" lao"- ai: thao: dang: khug mae" lhao maui yoe" thug' li" mung:- Polu nho: lo, mae thoe" zhaung' ci yang: de; jo; ra" .
Airu: Polu nho: lo, mae lhao maui de; lao" jo; rure ai: mug: mae" byu qe the' myao gelao"- Byu ceyaug wa byu se' yaug ngad yao: ngad: ra"- qid panglai: mae" loe; lo ngadqere: dangman" ra" tarha" wa yao: re daui: na nae" akhang" mabyid: nhaung- ga: yao: cao: jho" ta" ako" .
Ngadqere: Polu wa yao" lo, mae" lhao maui re myikhyeim" khug khyo ko: ngha" zaui: ke' mung: pe" maqo lo: na: jo; ra" .
Yao: bam wa Polu re gaung geim" qae" li" nae"- mangad: lao"- dalhang: dae shid: lang" lo" li" nae"- ga: zhaug' qu" na: bam: ako" . Ngadqere: yao: bam airu: gyai myao" sho' zhaug' qu" na gengad yang: re: Polu wa pe" re: maqo: li" rure myao gelao"- yao: bam wa myid lhai" pye' mung- Ce: yaug wa So ngad: ra"- ga: ta" ako" .
Aimae" mataung" va" rumae gagyo: kao" mug: agyi pho" Publiu sang: ra" yo myid dajhid' jo; ra" . Ai: agyi pho" wa ngonhaung" re nyang" za: bang" lham: tug: yu mung: sam ba geim" bang" da" byid' ra" .
Publiu nho: yao: pho" wa noqam" we' vae: ne no mung: yab qo mae no: lang" jo; ra" . Alao" Polu wa ai: yaug: qe, khyo vao ye: yang: akyu" mho' mung:- ai: yaug: dao mae yao" lo, kai: byid: yang: yao: re gai byid' ra" .
Ceru: bin: boe" thao re ai: gagyo: kao" mug: mae" no phyo: qhug' ra" mo, geje alhab' mo, re: Polu jhao" li" mung: yao: bam gai: shao: lo" ako" .
Yao: bam wa ngonhaung" re jhaung qhu" myo: sho' byid' ako" . Ngonhaung" dam: gau" lo" nae" seim" lao" re:- ngonhaung" gyaung: khyo mae qo ca" ra" zao: kho jham re sang pho dao mae ke' byid' ako" .
Lho" mo" sam khye' kyo thao re ai: gagyo: kao" mae gyo, yo, lo: khug: na: ra" Alexanda vogaung: mae" So zo: zam ga: mang: ra" sang pho dao khyo yedo; zaung yang: gau" ye" lo" bam va" .
Ngonhaung" wa Surakuse vogaung: khyo joe" ye" lo" mung: ai: vogaung: mae sam ba yethang: na: bam va" .
Ai: vogaung: mae" ngonhaung" dam: xo' gau" ye" lo" re Rhegium vogaung: khyo joe" ye" lo" bam va" . Thao: ba re mug: thao la hug' lo mung: shid' ba thao re Puteoli vogaung: khyo joe" ye" lo" bam va" .
Ngonhaung" wa ai: vogaung: mae lam khug: ra" mo, damyo" re ye: myao mung: yao: bam wa- ngonhaung" re yao: bam we' daga" dalaban thang: na nae" qhid' mae" mho' ako" . Ai: thao re ngonhaung" wa Roma vogaung: mo" khyo ye" lo" bam va" .
Roma vogaung: mae" lam khug: ra" mo, wa ngonhaung" khyo re the' gyo: gemung: Api gai jao: joe" sho' we' bang" khug yham sam lam:- ga" ra" jo, qo khyo joe" sho' joe" li" mung: li" tug: yu: ako" . Polu wa yao: bam re myao lao"- yao: wa Mao" So: jeju re caung: khin" mung: myid qam: qi: sho' bo: li" ra" .
Ngonhaung" wa Roma vogaung: khyo joe" ye" lo" bam lao" Polu wa zaung" ra" gyezo: dayaug we' yao: yao: za: na nae" akhang" qo" ra" .
Sam ba thao re Polu wa ai: vogaung: mae" Yuda lau: de, au: jhaung qere khai: yu: ra" . Yao: bam zang" li" gelao"- Nga" Israel mao: nhaung: qe we"- ngo wa ngonhaung" byumyu" qere re:- ngonhaung" phug' pho" qemae" xo' khae: yu: ra" thung" li jham rere:- shad' lhoe" yang: pe" daja: re: makad' ngadqere: Yerusalem vogaung: mae ngo re thaung: lhaung" mung: Roma byu qe: lo, khyo ab byid' pye' ako" .
Ngo re bin: myid' ca: qu" gethao re shid man" ra" qobo ngo pe" daja: re: mashad' rure yao: bam myao geyang:- Roma byu qe wa ngo re pheim: ke' nug: ako" .
Ngadqere: Yuda byu qe airu re ngag: thaug' ko" ra" au: ngo yao" byu qere pe" qobo zhaug' nae" majo, ngadqere:- ngo wa Khosin"" pho" jhao" lhai: ke' byid: genae" qhid' mae" mho' va" .
Airumung: ngo wa naonhaung" we' jho" qhug' jhau nae" qhid' mae" khai: yu: ru ngad: ra" . Ngo ceru: jao co" yang taui" ru qhug' ru wa Israel byumyu" qe myid: lao" na ko" ra" yaug: mathao mae ngad: ra"- ga: ta" ra" .
Alao" yao: bam wa Ngonhaung" wa ni" khyo we' sin: yang: Yuda mung" mae" vhin tung" dakhye' daqo: re: maqhug' yu- amung: aimae" ngonhaung" byu qe dayaug re: joe" li" mung: ni" khyo re magai: ra" lau dao: mali" ta" ko" ngad: ra" .
Pe"mung: ga"re ce: nao bobo: ra" phung: qe khyi" khao: ngo" mae"- mo, byu qe ngag: thaug' ko" rure ngonhaung" ba:- ngadqere: nao myid: ra" khyo rere: ngonhaung" tae" gyo: nug: ra"- ga: ta" ako" .
Airumung: yao: bam wa Polu we' ba na jho" dang: yu: ako" . Jho" dang: to" ra" ba na mae Polu thang: na: ra" jo, qo khyo byu myo: sho' mo, joe" li" ako" . Polu wa ne, kao mae" mug: cad' sho' yao: bam re Mao" So: mung"dan: we' sin" ra" mung dao: jham mho" kyo: byid: mung: Moshe Tarha" mae" we' lapa qe: jham: dao: jham re ngha yang: Yesu khyo re yao: bam lam" li" gesho' kho" kyo" ra" .
Yao: bam mae" damyo" wa Polu ta" rure lam" ako" . Ngadqere: damyo" wa malam" ko" ngad: ra" .
Airumung: yao: bam yao: cao: majho" vang" lo: thug' lo" na ko" au: Polu ta" ru wa Gyang: Lho" Byo wa Lapa Esaia nhad' khyo" naonhaung" phug' pho" qere ta" ra" dao: wa gyai yao: jo: ra" .
Yao: ta" ru wa- Nao wa ai: byumyu" qejhao" ye: mung: ta" kyo: wa,- Naonhaung" wa tae" gyo: gengadqere: maba: gyo: genae"- naonhaung" qu" gengadqere: mamyao genae" .
Pe"mung: ga"re ce: byumyu" qe: nhag' lam: wa nhag' cad' cad' jo, mung:- yao: bam: nokhye' jham wa jid' jo; ru we' yao: bam: myo, jham cam" ci geyang: ngad: ako" . Airu: mangad: ko" re wa yao: bam: myo, jham wa myao mung:- yao: bam: nokhye' jham wa the' gyo: yang: yao: bam: nhag' lam: mae ba: gyo: gemung: yao: bam wa ngo shad' khyo phaug' lo: li" genae"- ga: Mao" So ta" ra" . Alao" ngo wa yao: bam re gai byid: nae" ga" ru ngad: ra"- ga: ta" ra" .
Alao"- Polu wa dao: pin" khyo"- Mao" So: khyad' yu: ra" khyo mung dao: re Taung bug byu qe khyo byid' pye' mung: yao: bam wa ai: mung dao: re tae" gyo" yu: li" genae" rure naonhaung" ba: to: ge,- ga: ta" ke' ra" .
Polu wa shid' zin lam: lam: yao: ngho" na: ra" yham mae na yang:- yao: jhao" li" ra" mo, alhab' re bang" lham: tug: yu mung:-
Yao: wa Mao" So: mung"dan: khyo re kho" kyo" ru we' Asang Yesu khyo re mazag mavae galin: gago:- mho" shid' kho" kyo" na: ra" .
Lau Dao: Gai re hau" pyo: kyo: nae" qhid' mae" Mao" So: yang khai: yu mung: lagyo: dayaug khyo" khyin: yu: to" ra" Khristu Yesu jeim pho" ngo wa mugsug' tung" ke' ra" .
Ganhae"- Mao" So wa Yao" Lapa qe: nhad' dao: thoe khyo" yang Lau Dao: Gai re byid: nae" ga: dao: so: byid' to: va" ra" khyo re Gyang" lho" ra" Jham: Mugsug' mae tung" to" ra" .
Ai: Lau Dao: Gai wa Mao" So: Yao: Zo:- ngonhaung" Asang Yesu Khristu khyo ngad: ra" . Yao: wa xao su byu khyo"- Davi myid: zo: kaung mae khau: li" ra" .
Amung: yao: wa Mao" So khyo"- Mao" So: Yao: Zo: ngad: rure qam: so' mo" we' shid: rumae" dam: daui: to" li" ra" khyo" yang qhu" byid' ava" .
Byumyu" cao jab alhab' mo, wa Yesu re lam khug: lo mung: phug' cao" genae" qhid' mae" au: jhui" she nae" Mao" So wa ai: Asang khyo" yang Khristu mathao mae ngore ai: lagyo: aya: byid' ra" .
Amung: Roma vogaung: mae na ko" ra" mo, naonhaung" re: Yesu Khristu byu qe boe" genae" qhid' mae" Mao" So: yang khai: yu: to: va" mo, ngad ko" ruyang ai bam: phung: mae bobo: ako" .
Airumung: Mao" So jhid' de; yang: yao" amyu" boe" nae" qhid' mae" khai: yu: to" ra" Roma vogaung: bao: alhab' re ngo mugsug' tung" ke' ra" . Ngonhaung" Pho" Mao" So we' Asang Yesu Khristu wa nhag' myan" ru we' yaug yo: ru naonhaung" re shaman" byid: vageshao: wo" .
Asang Yesu re naonhaung" lam khug ko" ra" khyo re mug: myid geim" mae hau" nhao" jo; ruyang ngo wa naonhaung" alhab' mo; qhid' mae" Yesu Khristu mathao mae sao qhid' Mao" So: jeju re caung: khin" ra" .
Ngo ta" ra" dao: dangman" rure Yao: Zo" nho: Lau Dao: Gai re ta" hau" kyo" ra" khyo" yang nga" aung khug nhag' lam: alhab' yang ngo caung da" byid' na: ra" Mao" So yao: yao: nga" sagse: ngad: ra" .
Ngo akyu" mho' khao: ngo" naonhaung" re ngo myid: beim" na: ra" khyo re Mao" So yao: ba: ra" . Mao" So myid o: ra" khyo jo; ngad: re wa celhang wa naonhaung" jhao" ngo qo" li" nae" khyo phung" byid: nae" qhid' mae" Mao" So re ngo akyu" mho' ra" .
Pe"mung: ga"re naonhaung" nhag' lam: re qam: bo nhao nae" qhid' mae" Byo we' sin" ra" shaman" jeju naonhaung" re gae byid: nug: ruyang ngo wa naonhaung" we' gyai jho" myao nug: ra" .
Ngo ta" nug: ru wa naonhaung" wa nga" lam khug: myid khyo" yang- ngo wa naonhaung" lam khug: myid khyo" yang dayaug we' dayaug qam: jho" bao" thaug' ru qhug' yu: li" nae" ein: ru ngad: ra" .
Mao: nhaung: qe we"- ngo wa naonhaung" jhao" li" nae" qhid' mae" myo: sho' lhang seim" qu" va"- ngadqere: daja: ja" yang khonhae" re: kaung: kag' mung:- naonhaung" jhao" maqo" li" ru ngad: ra" khyo re naonhaung" myid: beim: byid: gela,- ngo wa gatau Taung bug byu qe: phaung mae qo" kho" aung: yu: ru we' dakhyo:- naonhaung" phaung mae re: qo" kho" aung: yu nug: ra" .
Pe"mung: ga"re ngo wa byuyin- byujam:- pha,jhi" ba: ra" byu- pha,jhi" maba: ra" byu alhab' mo; dao mae qo qo" ra" yaug ngad: ra" .
Airumung: naonhaung" Roma vobyu qere re: Lau Dao: Gai kho" kyo: byid: nae" qhid' mae" ngo kao bau: na: ra" .
Ngo wa ai: Ngaui Bau: Lau Dao: re myo, cam: tang lam: ra" . Aiwa sao qhid' re Yesu re lam" ko" ra" Yuda byu qe alhab' ai: thao re Yesu re lam" ko" ra" Taung bug byu qe alhab' re khyad' yu: ra" Mao" So: qam: so' ngad: ra" .
Pe"mung: ga"re ai: Ngaui Bau: Lau Dao: wa xao su byu qere Mao" So: yang jo: ra" yaug ngad: ga: khoru: sun" yu: ra" khyo re qhu" byid' ra" . Ai: ru wa aqhid mae" lo" thao" sho' lam khug: ra" khyo" yang sun" yu: ra" khyo ngad: ra" . Airumung: Jham: Mugsug' mae- lam khug: ra" khyo" Mao" So: yang jo: ra" yaug ngad:- ga: sun" yu byid' ru qhug' ra" yaug wa kao so' daui: na: li" nae"- ga: tung" to" ru we' dakhyo: ngad: ra" .
Ai: dangman" ra" khyo myao: thug' li" na: ra" khyo mae tam" to" ra" makhyang" ra" mau" zo" aja: ja: we' qobo alhab' dao mae Mao" So: nhag' yo" rure mug: gaung mae" qhu" byid' ava" .
Pe"mung: ga"re Mao" So wa yao: yao" khyo re yao: bam re de: de: za: qhu" byid' ava" . Airu: mung: yao: bam wa Mao" So: khyo we' sin: yang: gai: ba: ra" gu: re de: de: za: ba: yu: avako" . Ce: mathao mae Mao" So wa yao: bam re qobo dae byid' ru ngad: ra" .
Yao: bam wa Mao" So: yang phan" to: va" ra" ja: jham re qu" mung:- myid gaung re Mao" So phan" ra" ba na mae" maqo" gai: myao: ra" yao" qam: o: we' yao" Mao" So: ve, khyao re de: de: za: qu" ba: yu: avako" . Airu: mung: yao: bam wa yao: yao" qhid' mae" ta" qid' yu nae" akhyo majo, loko" ngad: ra" .
Yao: bam wa Mao" So re ba gengad yang: re: Mao" So re caung: khin" phug' te' byid: ang: ru we' dakhyo:- macaung: khin" byid: ko" ru we' Mao" So re jeju re: mabeim: so: ngad: ako" . Ai: atha" yao: bam myid: ra" khyo jham wa akeim boe" pye' mung: yao: bam maba mabeim" ra" nhag' lam: re: mug: cad' cad' no; jo; ra" .
Yao: bam wa yao: bam yao: pha,jhi" bo: ga:- ta" gengadqere: yao: bam wa adu: adae: mo, ngad: ako" .
Shid no maba: ra" Mao" So re caung: pa" byid: nae" atha"- yao: bam wa shid no ba: ra" byu- ngho' jham- gug' nyhug' jham we' yoe" du" lhau: ra" ja: gug' nyhug' jham we' dau: ra" khyo" kad' to" ra" sulho jham re caung: pa" byid' ako" .
Airumung: Mao" So wa ai: byu qere yao: bam: nhag' lam: kao bau: ra" masan masin" mau" zo" re kad' genae" qhid' mae" we' yao: bam yao: cao: aqho' aqhid mau" zo" kad' genae" qhid' mae" shapye' to" ra" .
Yao: bam wa Mao" So: dangman" ra" khyo re mhug' pyag' ru we' tha" yu: pye' gemung: phan" Asang Mao" So yao: re caung: pa" byid: nae" atha"- Mao" So: yang phan" to" ra" ja: re yao: bam caung: pa" byid: yang: caung da" byid: na: ako" . Phan" Asang wa apyad ato caung: khin" byid' ru qhug' vashao: wo" . Amen .
Yao: bam ceru: kad' ko" ruyang Mao" So wa aqho' aqhid mung: ra" gaung sho" ra" shab' mhin: ru shad' khyo ab: pye' ava" . Myiqe: qe lhao" re: gaung sho: jho" zam" na: ra" khyo re yauggai qe we' mangad: lo:- akhyo mangad' ra" khyo" jho" zam" ako" .
Ai we' dakhyo: yauggai qere: gaung sho: jho" zam" ra" khyo re myiqe: qe we' mangad: lo:- akhyo mangad' ra" khyo" gaung sho: shab' ra" khyo yao: cao: jho" qho: ako" . Yauggai qe wa yao: cao: aqho' aqhid mau" zo" kad' ko" ruyang yao: bam shad' lhoe" ra" magai: mau" zo" we' man: qi" ra" qobo dae re yao: bam yao: gag: vo; yu: ako" .
Ai: byu jham wa Mao" So re Mao" So khyo" mamyid gemung:- Mao" So wa yao: bam mazaui: maso: ang: ra" mau" zo" re zaui: so: genae" qhid' mae" nhag' cad' noyaug myid khyo yao: bam re jhan: byid' ke' ra" .
Yao: bam wa makhyang: mashab: ru- makhyang" ra" mau" zo" aja: ja:- so' kho' obyid: ru- maca' majhad' ru byang" sheim: jo; ako" . Amung: yao: bam wa myid nug' ru- byu se' ru- nhag' lam: kaui: ru- mhug' pyag' ru- mo, byo, qho: ru byang" sho' ngad: ako" .
Yao: bam wa gaui mho mung: dayaug we' dayaug makhyang" ra" dao: jho" ta" ako" . Yao: bam wa Mao" So re nghang" ra" mo,- yao: cao: jho" roe" mung: ngad beim" ru we' phug mo, ngad: ako" . Amung: yao: bam wa aphaug' alhag' kad' mo,- yao: bam: myhi" pho" mho dao: re magyo" ra" mo, ngad: ako" .
Yao: bam wa akyang qeim mo,- dao: so: madang mo,- su gaje re nhag' khyag' myid- kao taui: myid mabo: ra" mo, ngad: ako" .
Ceru: kao so' daui: ra" mo, wa shid man" ra"- ga: Mao" So: tarha" mae ta" to" rure yao: bam ba gau ngad: ako" . Ngadqere: yao: bam wa yao: bam yao: ceru: kao so' daui ko" ru za: mangad:- Airu: kao so' daui: ra" mo, gaje qere re:- jo: ga: qam: byid' ako" .
Nga" ba nam pho" we"- nao wa su gaje re dao: kho' nae" akhang" qo" i? Nao wa khoru" ra" yaug ngadqere: dao: kho' ra" akhang" dajhid' re: maqo" ngad: ra" . Pe"mung: ga"re nao wa su gaje qere dao: kho' mung: yao: bam shad' lhoe" ra" qobo re naoyao: re: shad' lhoe" re wa naoyao" gaung naoyao: dao: phyid' yu: ru ngad: ra" .
Airu: makhyang" ra" mau" zo" zaui: so" ra" mo, re Mao" So: dao: kho' ru wa tarha" ru ngad: ru ngonhaung" ba: ra" .
Ngadqere: su gaje qere dao: kho' ra" qobo re naoyao: shad' lhoe" ra" yaug nga" ba nam pho" we"- Mao" So: dao: kho' rumae" qo" phao: loe, nae" ein: nao jho: i?
Airu: mangad: lao"- nao wa Mao" So: qi" qhang: ra" nhag' khyag' shogu ru- zang: kham: ru we' nhag' lam: qhang: ru jham re nao maphug' makhyad' kad' i? Pe"mung: ga"re Mao" So wa nao re myid tha" lo sho' khyoqhid' au: she: na: ruyang Mao" So wa nhag' khyag' shogu: yaug ngad: rure gaigai: yao: nao ba: ra" .
Ngadqere: nao wa nhag' lam: qao yang: myid matha" ruyang Mao" So: nhag' yo" ru de" thug' li" nae" ra" ba na- din: man" ra" khyo" dao: kho' nae" ra" ba na mae kham zo: nae" qobo dae re je: qi: naekhyo" nao qaung" na: ra" .
Pe"mung: ga"re Mao" So wa ngonhaung" yaug khao: ngo" re yao: yao" lo, mau" re cao" yang:- aphug' jhaung qhu" byid' li" nae" .
Gai: ra" mau" zo" zaui: so" na mung: phungbao- phug' te' nga: yhe' nae" we' maba: shid: ra" kao so' re qho: ra" mo, re Mao" So wa apyad ato: kao so' byid' li" nae" .
Yao: yao" qhid' mae" za: myid yang: jo: ra" khyo re ngag: pye' mung: shad' ra" khyo cao" ra" mo; dao mae Mao" So wa yao" nhag' gyid' nhag' yo" ra" dae byid' li" nae" .
Sao qhid' Yuda byu qe- amung: ai: thao re- Taung bug byu qere:- makhyang" ra" mau" zo" zaui: so" ra" byu qe alhab' wa- dayin dayo: no: ru we' qug: khai: qhug' kham zo" li" genae" .
Ngadqere: din: man" ra" khyo re zaui: mo, alhab' Yuda byu qeshi" sao qhid'- amung: ai: thao re Taung bug byu qere re: Mao" So wa phungbao- phug' te' nga: yhe' ru we' ngaui pyo: yaug yo: ru byid' li" nae" .
Pe"mung: ga"re- Mao" So wa yaug khao: ngo" re myo, nho nga: lao: makhyin lo: dao: kho' ra" .
Moshe kham" to" ra" Tarha" re maba ko" ra" Taung bug byu qe qobo shad' lhoe" gelao"- yao: bam wa Tarha" khyo" mangad: lo:- jeim" shid: lo" ako" . Tarha" ba: ra" Yuda byu qe qobo shad' lhoe" gelao"- yao: bam wa tarha" khyo" dao: kho' ru qhug' ako" .
Pe"mung: ga"re xao su byu re Mao" So: yang jo:- ga: sun" yu byid' ru wa- ai: Tarha" re gyo" yu: ruyang za: mangad:- ai: Tarha" mae amyin" byid' to" ra" gu: re phug' cao" ra" khyo" sun" yu byid' ru ngad: ra" .
Taung bug byu qe wa ai: kham" to" ra" Tarha" maqo" ko" ngad: ra" . Ngadqere: ai: Tarha" mae bo: ra" amyin" dao: jham re yao: bam: nhag' lam: aung khug mae yao: yao: ba mung: phug' cao" gelao"- yao: bam wa Tarha" maqo" gesho' ngadqere: ai: aung khug mae ba: ru wa yao: bam: Tarha" ngad: ako" .
Ai: Tarha" mae bo: ra" dao: jham wa yao: bam: nhag' lam: aung khug mae tung" to" ra" khyo re yao: bam: lo, mau" yang qhu" byid' ako" . Yao: bam: nhag' lam: akhug myid re: ceru dangman" ra" khyo re shid' byid' na: ra" . Dalhang lhang yao: bam: nhag' lam: wa yao: bam re qobo zhaug' mung: dalhang lhang wa yao: bam re jo: ra"- ga: khin" byid' ra" .
Airumung: ngo kho" kyo" ra" lau dao: gai we' dakhyo:- ai: dao: kho' ra" ba na mae Mao" So wa Yesu Khristu khyo" yang byu alhab' mo; nho: nhag' lam: khug mae nyham" to" ra" mau" zo" jham re airu: dao: kho' li" nae" .
Nao khoru: i? Nao wa naoyao" gaung re Yuda byu ngad:- ga: ta" ra" . Amung: nao wa kham" to" ra" Tarha" re lam khug: ru we' Mao" So re ngha yang: phug: ra" .
Nao wa Mao" So myid o: ra" khyo re ba yaug ngad: ra"- amung: kham" to" ra" tarha" mae" jo: ru we' shad' rure ba: khyin: yu nae" qhid' mae" zhao: yu va" yaug ngad: ra" .
Amung: nao wa myo, jid jham: qhid' mae" khyo jhui: yaug- mug: cad' khug mae na: ra" mo; mug: bo" ngad:- adu: adae: mo, re mho" shid' ra" yaug- maba mabeim" ra" mo; mho" pho" ngad:- ga: nao gaigai: myid: jho: ra" .
Kham" to" ra" Tarha" mae laba lajhao we' dangman" ru byang" sho' bo: ga" rure nao gaigai: ba: ra" .
Nao wa su gaje qere mho" byid: mung: naoyao" gaung re pe"mung: mamho" peim: i? Nao wa su gaje qere magai: khug' ga: mho" kyo: mung: naoyao: wa pe"mung: khug' i?
Nao wa su: myi: magai: shad' ga:- ta" mung: naoyao: wa pe"mung: su: myi: re shad' i? Nao wa so sulho jham re ca' mung: naoyao: wa ai: sulho yham mae" pe"mung: lhad' zo" na: i?
Amung: nao wa- ai: kham" to" ra" Tarha" re ngha yang: phug: ta" mung:- yao" Tarha" re shad' lhoe" ra" khyo" nao pe"mung: Mao" So re qho' phyo' i?
Yuda byu qe: mathao mae Taung bug byu qe wa Mao" So: mang re makhyang: mayao: ra" khyo" jung" gaui: ako"- ga: jham: mugsug' mae ta" to" ra" .
Amung: nao wa kham" to" ra" Tarha" re phug' cao" yaug ngad: re wa- ni" nho: au: qid lhai" ra" khyo wa phug' de; ra" . Ngadqere: nao wa ai: kham" to" ra" Tarha" re maphug' cao" yang: ngad: re wa- khonhae" re: au: qid malhai" ru wa je: gai: ra" .
Au: qid lhai" ra" khyo makham: yu: ra" Taung bug byu dayaug wa ai: kham" to" ra" amyin" dao: jham re phug' cao" ngad: re wa- Mao" So wa aiyaug re au: qid lhai" ra" khyo kham: yu: ra" yaug khyo" sun" yu byid' li" nae" mangad: i?
Yuda byu ngad: ra" nao wa tung" to" ra" Tarha" re qo" ru we' au: qid lhai" ra" khyo re kham: yu sho' ngadqere: nao wa ai: kham" to" ra" Tarha" re shad' lhoe" ra" yaug ngad: ra" . Airu: mung: Taung bug byu qe wa naonhaung" Yuda byu qere dao: kho' li" genae"- pe"mung: ga"re yao: bam wa gaung sho: we' sin: yang: au: qid lhai" ra" khyo makham: yu gengadqere: yao: bam wa ai: kham" to" ra" Tarha" re phug' cao" ako" .
Au: qid lhai: kham: ra" Yuda agyang" wa khoyaug lam: ngad: ra" i? Gaung sho: we' sin: yang: au: qid lhai" ra" khyo re kham: yu mung: adao shad' mae za: Yuda byu ngad: ra" yaug wa Yuda byu agyang" mangad:-
Yuda byu agyang" wa- nhag' lam: khug mae au: qid lhai" ra" khyo re kham: yu: ra" yaug za: ngad: ra" . Yao: re Yuda byu agyang" boe" nhao: ru wa ai: tung" to" ra" Tarha" yang boe" nhao: ru mangad:- ai wa Mao" So: Byo: yang aung khug nhag' lam: mae Yuda byu boe" nhao: ru ngad: ra" . Airu" ra" yaug wa byu: yang caung: khin" byid: qhug' yaug mangad:- Mao" So: yang caung: khin" byid: qhug' ra" yaug ngad: ra" .
Airulao" wa Yuda byu qe wa Taung bug byu qe tho' gatau pe" je: ra" i? Yao: bam au: qid lhai: khyo kham: yu: ru wa pe" akyu" bo: i?
Khyo khao: ngo" mae akyu" bo: ra" . Sao qhid' mae Mao" So wa Yuda byu qere lam mung: yao" mungdao: byid' ra" .
Ngadqere: yao: bam mae" damyo" wa makyid ko" ra" mangad: i? Yao: bam makyid: ruyang Mao" So re makyid ein: gai: ta" genae" i?
Dajhid' re: airu: mangad:- Byu yaug khao: ngo" mhug' gengad yang: re: Mao" So wa jo: ra" . Amung: Jham: Mugsug' mae- Nao dao: jhau: au: nao jo: rure qhu" ca" ra" . Amung: nao dao: phyid' ru qhug' lao" re: nao aung ca" ra"- ga: ta" to" ru we' dakhyo: ngad: ra" .
Ngadqere: ngonhaung" nho: makhyang" ra" mau" zo" wa- Mao" So: dangman: gai shab: rure je yang: de: de: za: qhu" byid' ra" mangad: i? ga: myid' li" genae" . Ngonhaung" khoru: tau: nae" i? Mao" So ngonhaung" re qobo dae byid' ru wa shad' ru ngad: ra" ein:- tau: nae" i? ( ga" ra" dao: myid: wa byu shad' khyo" ngo myid' ra" dao: myid: ngad: ra" . )
Mao" So shad' ra" ein: khokhyo" re: maqo" ta" ngad: ra" . Mao" So wa- matarha" ra" yaug ngad: re wa- yao: wa mug: myid re khoru: dao: qo" kho' nae" i?
Amung: nga" nho: madangman" ru wa Mao" So: dangman" ra" khyo re je yang: de: de: za: qhu" byid' ru ngad: re wa- pe"mung: ngo wa qobo qo" ra" byu dayaug we' dakhyo: dao: phyid' ru kham zo" na ca" shilo" i?
Airulao" gai: ru boe" thug' li" nae" qhid' mae" makhyang" ru ngonhaung" kad' gelang: ein: ta" nae" i? Gai gai: yao: byu damyo" wa cedao: re ngo ta" ru ngad: ra"- ga: ngore qobo zhaug' yang: maphug' makhyad' ta" phoe: pye' ako" . Airu" mo, wa yao: bam kham zo: ang: ru we' dakhyo: dao: phyid' ru qhug' li" genae" .
Airu: ngad: re wa- ngonhaung" Yuda Byu qe wa Taung bug byu qe tho' je: gai: ra" akhyo mae jo; i? Dajhid' re: mangad:- Yuda byu qe we' Taung bug byu qe wa alhab' mo, dakhyo: za: qobo: nho: qam: so' qao: mae na: jo; rure ngo ta" shid' to: gau ngad va" .
Jham: Mugsug' mae- Din: man" ra" byu dayaug re: mana- Pha,jhi" ba: ra" byu dayaug re: mana-
Mao" So re caung: pa" ra" yaug re: dayaug re: mana ngad: ra" .
Byu alhab' mo, wa Mao" So re nhaung thao" phaug' lo" byaug: avako" . Yao: bam alhab' mo, shad' nghung" lo" byaug: avako"- Din: man" ra" khyo re cao" ra" byu mana- dayaug lhao" re: mana ngad: ra" .
Yao: bam: nhad' dao: thoe wa su re shid nhao: ra" apyag' asham" dao: jham za: byang" sheim: jo; ra" . Yao: bam: sho jham wa aphaug' alhag' mhug' pyag' ako" . Lhao maui daug ru" ru gyaug pho: yao: bam: nhad' qid mae bo: ako" .
Yao: bam: nhad' khug mae nhang: kheim: nhang: thoe za: byang" sheim: jo; ako" .
Yao: bam wa su re dae te' nae" we' byu se' nae" rumae phyad mo, ngad: ako" .
Yao: bam joe" ra" jo, qo khao: ngo" mae byo; qeim: ru we' lhau: phyo' lhau: sin" ru kad' to: co' ako" .
Yao: bam wa ngaui pyo: yaug yo: ra" khyodang re maba ko" ngad: ra" .
Amung: yao: bam wa Mao" So re gyaug phug' ra" myid re: mabo ko" ngad: ra"- ga: ta" to" ru we' dakhyo: ngad: ra" .
Xao su byu alhab' mo; nho: ceru:- mhoru: ga: ta" rure tam" pye' nae" we' mug: myid geim" Mao" So: dao: kho' ra" qao: mae ngad nae" qhid' mae" kham" to" ra" Tarha" gu: alhab' wa Tarha" khug mae na: ra" mo; qhid' mae" ngad: rure ngonhaung" ba: ra" .
Pe"mung: ga"re khag' re: ai: Tarha" phug' cao" ra" khyo" yang Mao" So: qhid' kheim: mae jo: ra" yaug maqo" boe" ngad: ra" . Ai: Tarha" wa byu re yao: qobo shad' lhoe" va" rure ba nhao: ra" .
Ngadqere: ana" wa- Mao" So: yang xao su byu qere jo:- ga: khoru: sun" yu: ra" khyo re qhu" byid' ava" . Ngadqere: Mao" So wa byu re jo: ra"- ga: sun" yu: ru wa Tarha" we' dajhid' re: masin: ngad: ra" . Ce: Moshe Tarha" we' lapa qe: mugsug' wa ce: khyo re sagse: kham byid' avako" .
Xao su byu qere jo: ra"- ga: Mao" So sun" yu: ru wa Yesu Khristu re yao: bam lam khug: ra" myid khyo" yang ngad: ra" . Mao" So wa Yesu re lam khug: ra" mo, alhab' re ceru: sun" yu: ruyang yao: cao: dajhid' re: majho" shai" ngad: ako" .
Yaug khao: ngo" qobo shad' lhoe" gemung: Mao" So: khyad' yu: ra" phungbao mae" va" kyo: byaug: ako" .
Ngadqere: xao su byu qere lhoe' ke' byid' ra" Yesu Khristu khyo" aphug' mayu lo: byid' ra" Mao" So: nhag' myan" ra" jeju jhaung qhu" yang xao su byu alhab' mo, re jo: ra"- ga: Mao" So sun" yu: ra" .
Yao: shid kham: ra" khyo" yang xao su byu qe wa qobo mae" loe; beim khyo qo" genae" qhid' mae" Mao" So wa Yesu re xeim: khyo" san: to" ra" . Xao su byu qe wa yao: re lam khug: ra" khyo" yao: bam: qobo jham re khyad' pye' byid' ru qhug' yu: ako" . Mao" So ceru: kad' ru wa- yao: wa din: man" ra" yaug ngad:- ga" rure qhu" byid: nae" qhid' mae" kad' ru ngad: ra" .
Mao" So wa lai: lo" va" ayo, mae nhag' lam: qhang- zang: kham byid: mung: xao su byu qe: qobo jham re maxam: byid: ngad: ra" . Ngadqere: ana" ceyo, mae wa yao" din: man" rure qhu" byid: nae" qhid' mae" Mao" So wa yao: bam: qobo jham re akhyag xam" yu: ra" . Ceru: kad' mung: Mao" So yao: yao: din: man" ra" yaug ngad: rure we' Yesu re lam" ra" mo, yaug khao: ngo" re din: man" ra" ga: yao: sun" yu: ra" khyo re qhu" byid' ra" .
Aire wa- ngonhaung" pe" ru: gai: qo" phug nae" i? Ngonhaung" phug nae" khyo majo,- pe"mung: ngad: i? Ai: Tarha" re ngonhaung" phug' cao" ra" khyo" yang ngad: i? Mangad:- ngonhaung" lam" ra" khyo" yang ngad: ra" .
Pe"mung: ga"re byu wa Tarha" mae amyin" byid' to" rure phug' cao" ra" khyo" yang mangad: lo:- lam khug: ra" khyo" yang za: Mao" So wa jo: ra"- ga: sun" yu: ru ngad: rure ngonhaung" khae: yu: to" ra" .
Mao" So wa Yuda byu qe: Mao" So za: ngad: i? Mao" So wa Taung bug byu qe: Mao" So re: ngad: ra" mangad: i? Gai gai: ngad: ra" .
Mao" So wa date: za: ngad: ra" . Yao: wa Yuda byu qere yao: bam: lam khug: ra" apan aqao: khyo" yang jo: ra" ga: sun" yu: li" nae"- amung: Taung bug byu qere re:- yao: bam: lam khug: ra" khyo" yang jo: ra"- ga: sun" yu: li" nae" .
Ngonhaung" wa ce: lam khug: ra" khyo" yang kham" to" ra" tarha" re to" pye' naeva" i? Dajhid' re: magai: to" pye'- ai: atha" ngonhaung" wa ai: kham" to" ra" Tarha" re phug' cao" na: ru ngad: ra" .
Airulao" wa ngonhaung" phug' pho" ajhaung Abraham nho: khyo re khoru: ta" nae" i? Yao: thaung" qhug' lo: ra" khyo wa pe" ru: i?
Abraham wa yao: zaui: so" lo: ra" lo, mau" mathao: yang jo: ra" ga: Mao" So: yang sun" yu: ru qhug' ngad: re wa yao: wa phug nae" khyo jo; ra" . Ngadqere: Mao" So: qhid' kheim: mae mangad:-
Jham: Mugsug' mae- Abraham wa Mao" So re lam khug: ra"- ai: yao" lam khug: ra" myid mathao: yang Mao" So wa yao: re din: man" ra" yaug- ga: khae: yu: ra"- ga: ta" to" ra" .
Mau" zaui" ra" byu dayaug wa aphug' qo" khae: yu: ra" . Ngadqere: ai: aphug' wa jhaung qhu" khyo" mangad:- yao: qo" kham: yu ang: ra" mau" zaui: phug' ngad: ra" .
Ngadqere: yao" mau" zo" lo, mau" re makhug ngha lo:- yao" lam khug: ra" myid re khug ngha mung: qobo qo" ra" yaug re qobo maqo"- ga: ta" hau" ke' ra" Mao" So re lam khug: ra" yaug re wa- yao" lam khug: ra" myid mathao: yang Mao" So wa yao: re jo: ra" ga: sun" yu: ra" .
Byu dayaug wa lo, mau" mathao: yang mangad: lo:- Mao" So: yang din: man" ra" yaug khyo" khae: yu: ru qhug' ra" yaug wa ngaui lho" ra" khyo re yao: ta" au:- Davi wa-
Tarha" shad' lhoe" rure qobo khyad' byid: qhug' ru we' yug: no qobo jham re khyad' pye' byid: qhug' ra" mo, wa ngaui lho" ako" .
Yao: yao" qobo re Mao" So: yang maxam" to: byid: nae" yaug wa ngaui lho" ra"- ga: ta" ra" .
Davi ta" ra" ce: ngaui lho" ru wa au: qid lhai: khyo re kad' ra" mo; qhid' mae" za: ngad: ra" i? Dajhid' re: mangad: ngad: ra" . Ai: ngaui lho" ru wa au: qid lhai" ra" khyo makham: yu: ra" mo; qhid' mae" re: ngad: ra" . Pe"mung: ga"re- Abraham wa Mao" So re lam khug: ra" . Aimung: yao" lam khug: myid mathao: yang Mao" So wa yao: re din: man" ra" yaug khyo" khae: yu: ra"- ein: ngonhaung" Jham: Mugsug' re ngha yang: ta" va" .
Ceru wa khonhae" boe" ru ngad: i? Abraham wa au: qid lhai: khyo makham: yu shire ngad: i? Mangad: lao"- au: qid lhai" ra" khyo re kham: yu thao re ngad: ra" i? Au: qid lhai" ra" khyo kham: yu thao re mangad:- Au: qid lhai" ra" khyo makham: yu shimae" ngad: ra" .
Abraham wa- au: qid lhai" ra" khyo re ai: thao re kham: yu: ra"- ai: au: qid lhai" ra" khyo re kham: yu: ru wa- Mao" So wa Abraham nho: lam khug: myid mathao mae ai: au: qid lhai" ra" khyo makham: yu shimae" Abraham re din: man" ra" yaug khyo" sun" yu: ra" khyo re qhu" byid' ra" ave, ngad: ra" . Airumung: Abraham wa ai: au: qid lhai" ra" khyo re makham: yu gesho' ngadqere: Mao" So re lam khug: ra" myid mathao mae din: man" ra"- ga: Mao" So: yang sun" yu byid' ra" mo, alhab' nho: yao: pho" ngad: ra" .
Yao: wa au: qid lhai" ra" khyo re kham: yu: ra" mo; yao: pho" re: ngad: ra" . Aiwa yao: bam: au: qid lhai" ra" khyo re kham: yu ko" ruyang za: mangad:- ngonhaung" phug' pho" Abraham yao: au: qid lhai" ra" khyo re makham: yu shire Mao" So re lam khug yang: kao so' daui: lo: ra" lo, mau" we' dakhyo:- yao: bam kao so' daui geyang: ngad: ra" .
Mao" So wa Abraham we' yao" myid: zo: qere- mug: myid re sang nhao nae"- ga: dao: so: byid' to" ra" . Airu: dao: so: byid' to" ra" au:- Abraham wa kham" to" ra" tarha" re phug' cao" yang: mangad:- yao: wa Mao" So re lam khug mung: Mao" So: yang yao: re din: man" ra" yaug khyo" sun" yu byid' ruyang ngad: ra" .
Mao" So: dao: so: wa ai: kham" to" ra" tarha" re phug' cao" ra" mo; qhid' mae" za: ngad: re wa- lam khug: ru wa aje amyid ngad mung:- Mao" So: dao: so: re: pe" phug' made, ngad: ra" .
Kham" to" ra" tarha" wa Mao" So: nhag' yo" rure boe" nhao: ra"- ngadqere: ai: kham" to" ra" tarha" majo, re wa tarha" shad' lhoe" rure: majo, ngad: ra" .
Airumung: ai: dao: so: wa Abraham nho: myid: zo: qe alhab' re aphug' mabyid: ca" lo: byid' ra" Mao" So: jeju jhaung qhu" ngad: ra" khyo re gang" tang: jo, vashao:- lam khug: rumae apan te" to" ra" khyo re qhu" byid: nae" qhid' mae" dao: so: ngad: ra" . Ai: dao: so: wa kham" to" ra" Tarha" re phug' cao" ra" mo; qhid' mae" za: mangad:- Abraham we' dakhyo: Mao" So re lam khug: ra" mo; qhid' mae" re: ngad: ra" .
Pe"mung: ga"re jham: mugsug' mae- ngo wa nao re byumyu" myo: sho' mo; yao: pho" boe" nhao va"- ga: ta" to" ru we' dakhyo:- Abraham wa Byo we' sin" ra" ngonhaung" alhab' mo; yao: pho" ngad: ra" . Airu: mung: ai: dao: so: wa Abraham lam khug: ra" Mao" So: qhid' kheim: mae gai: ra" . Ai: Mao" So wa sushid re kao so' daui: li" nhao: ru we' azhao majo; rure jo; li" nae" qhid' mae" amyin" byid' ra" Mao" So ngad: ra" .
Abraham wa myid: lao" nae" khyo agu majo; au: lhao" re: Mao" So re lam khug mung: myid: lao" ra"- Airumung: yao: wa byumyu" myo: sho' mo; yao: pho" boe" lo: ra" . Jham: Mugsug mae- ni" myid: zo: qe wa kyi ce' nho" je" li" nae"- ga: ta" to" ru we' dakhyo: ngad: ra" .
Yao" apyad dayo zin ko byang" li" na mung: yao" gaung dau: wa ashid ru" ru ngad: byaug va" rure re:- Sarah wa zo: dau maqo" khau lo" rure ba ngadqere: yao" lam khug: myid wa manang" lo" ngad: ra" .
Yao: wa Mao" So re lam khug: ra" myid mato" pye' ngad: ra" . Mao" So: dao: so: rere: aug' o: myid mabo ngad: ra"- yao" lam khug: myid wa yao: re qam: so' pyang" byid: mung: yao: wa Mao" So re caung: khin" byid' ra" .
Mao" So wa yao: dao: so: byid' to" ru we' dakhyo:- qo" kad' boe" yaug ngad: rure Abraham wa myo, cam: tang lam: ra" .
Abraham wa airu: Mao" So re lam khug: ruyang Mao" So: yang yao: re din: man" ra"- ga: khae: yu byid' ra" .
Mao" So wa yao: re din: man" ra" yaug khyo" khae: yu: ra"- ga" ra" dao: wa Abraham yao: dayaug reza: qang yang: tung" to" ru mangad:-
Ngonhaung" Asang Yesu re shid: rumae" dam: daui: to" li" nhao: ra" Mao" So re lam khug: ra" mathao mae Mao" So: yang din: man" ra"- ga: khae: yu qhug' ra" mo, ngonhaung" rere: qang yang: tung" to" ru ngad: ra" .
Pe"mung: ga"re- Asang Yesu wa ngonhaung" qobo mathao mae shid kham: byid: nae" ab: pye' ru qhug' mung:- ngonhaung" re Mao" So: yang jo: ra"- ga: khae: yu nae" qhid' mae" yao: wa shid: rumae" dam: daui: to" li" nhao: ru qhug' ra" .
Ana"- ngonhaung" wa lam khug: ra" myid khyo" yang jo: ra"- ga: Mao" So: yang sun" yu: ru qhug' mung:- ngonhaung" Asang Yesu Khristu khyo" yang Mao" So we' ngonhaung" agyo: mae yaug yo: ru qhug' yu: ra" .
Ana" ngonhaung" daui: na: ra" Mao" So: jeju re kham zo" ra" kao so' mae yao: ngonhaung" re lam khug: ru khyo" yang jhui" lo: ra" . Airumung: Mao" So: phungbao re qo" bokhae: yu nae"- myid: lao" yang: ngonhaung" ngaui bau: ngaui yao phug: na: ra" .
Ngonhaung" wa qug: khai" rumae re: ta" phug: na:- pe"mung: ga"re qug: khai" ru wa zang: qhao" rure- boe" nhao: ra" .
Zang: qhao" ru wa Mao" So: yang myid bovang" byid' rure boe" nhao: ra" . Asang Mao" So: yang myid bovang" byid' ru wa myid: lao" rure boe" nhao: rure- ngonhaung" ba: ra" .
Ai: myid: lao" ru wa ngonhaung" re qam: shan nhao nae" mangad:- pe"mung: ga"re ngonhaung" re byid' ra" jhaung qhu"- Gyang" Lho" Byo khyo" yang Mao" So wa yao" jhid' de; myid ngonhaung" nhag' lam: khug mae vhe' zaui byid' to" ra" .
Ngonhaung" khug ngha qo majo, shi" au:- Khristu wa Mao" So: yang dang: to" ra" yo, khyin: mae makhyang: mashab; ra" mo; qhid' mae" shid kham: byid' ra" .
Din: man" ra" byu dayaug: qhid' mae" byu dayaug yaug shid kham: byid: nae" wa qug' ra" mau" ngad: ra" . Byugai dayaug: qhid' mae" vae" shid kham: byid: nae" byu kam" wa- dayaug yaug bo maba-
Ngadqere: ngonhaung" wa qobo gaung qe ngad: jo; bam shi" au:- Khristu wa ngonhaung" qhid' mae" shid kham: byid' ru wa Mao" So ngonhaung" re khoqhi" jhid' de; ra" khyo ngonhaung" re qhu" byid' ava" .
Ana" ngonhaung" wa Khristu shid kham: byid' ra" khyo" yang jo: ra"- ga: Mao" So: yang sun" yu: ru qhug' mo, ngad mung: Mao" So: nhag' yo" rumae" Khristu mathao mae khyad' yu: ru je yang: qhug' nae" ngad: ra" .
Ngonhaung" wa Mao" So: gyevo qe ngad: bam ngadqere: Mao" So: yao: zo: shid kham: byid' ra" khyo" yang ngonhaung" re yao" ba nam kad' yu: ra" . Ana" ngonhaung" wa Mao" So: ba nam qe ngad va" ruyang kao so' daui: na: ra" Khristu kao so' mathao mae ngonhaung" wa khyad' yu: ru je yang: qhug' nae" ngad: ra" .
Ana" ngonhaung" re Mao" So: ba nam boe" nhao: ra" Asang Yesu Khristu khyo" yang Mao" So kad' va" ra" mau" zo" mathao mae ngonhaung" ngaui bau" na: .
Qobo wa byu dayaug khyo" yang mug: myid khyo vao li" mung: yao" qobo mathao mae shid: ru boe" li" ra" . Airumung: byu alhab' mo, wa qobo shad' lhoe" ko" ruyang shid: ru wa xao su byu alhab' mo; dao mae byo: lo" ra" .
Kham" to" ra" Tarha" majo, shimae"- qobo wa mug: myid dao mae jo; ra" . Ngadqere: ai: kham" to" ra" Tarha" majo; ra" yo, mae qobo jham re xam" to" ra" khyo majo, ngad: ra" .
Ngadqere: shid: ru wa Adam nho: pyad mae" Moshe nho: pyad mae joe" sho' xao su byu alhab' mo; dao mae eib; to" ra" . Mao" So: amyin" dao: re mho dao: magyo" ra" khyo"- Adam: shad' lhoe" ra" qobo ru" rure mashad' lhoe" ko" ra" mo; dao mae lhao" re:- shid: ru wa eib: jo; ra" . Adam: wa joe" li" nae" ra" yaug: ve, lho ngad: ra" .
Ngadqere: ai shid' yaug wa majho" dau ngad: ako"- pe"mung: ga"re Mao" So: jeju jhaung qhu" wa Adam nho: qobo we' madau ngad: ra" . Byu dayaug qobo shad' lhoe" ra" mathao: yang byu myo: sho' mo, shid: ru qhug' ko" ru wa dang: ra" . Ngadqere: Mao" So: nhag' myan" ru we' Yesu Khristu ga" ra" byu dayaug: nho: nhag' myan" ra" khyo" yang byu myo: sho' mo, re byid' ra" Mao" So: jeju jhaung qhu" wa je yang: qi" qhang: ra" .
Mao" So byid' ra" jeju jhaung qhu" we' byu dayaug shad' lhoe" ra" qobo dae wa majho" dau ngad: ra" . Qobo daja: thao re qobo qo" ra"- ga: dao: kho' ru joe" ra" . Ngadqere: qobo myo: sho' thao mae qobo maqo" ga: ta" pyo: ra" maman: maqi" ra" khyo" khae: yu: ra" jeju jhaung qhu" thug' li" ra" .
Byu dayaug shad' lhoe" ra" qobo mathao mae shid: ru wa ai: byu dayaug: mathao mae byu alhab' mo, re eib: na: ru wa dang: ra" . Ngadqere:- Yesu Khristu ga" ra" byu dayaug khyo" yang kad' thug' ke' ra" akyu" wa khoqhi" sho' je: qi: nae" i? Mao" So: magan: mago" ra" nhag' myan" ru jeju re qo" khae: yu: ra" mo, we' Mao" So: yang jo: ra"- ga: sun" yu qhug' ra" mo, wa Khristu khyo" yang qam: bo bo za: kao so' daui: li" genae" .
Airumung:- byu dayaug qobo shad' lhoe" ruyang byu alhab' mo, dao: kho' ru qhug' ruwe' dakhyo: byu dayaug din: man" ra" mau" zo" zaui: so" ruyang byu alhab' mo, re loe; beim nhao mung:- yao: bam re kao so' byid' ra" .
Byu dayaug mho dao: magyo" ra" mathao mae byu alhab' mo, qobo shad' lhoe" ra" mo, ga: sun" pye' ru we' dakhyo:- byu dayaug mho dao: gyo" ruyang byu alhab' mo, re din" man" ra"- ga: Mao" So: yang sun" yu byid' ru qhug' li" genae" .
Shad' lhoe" ra" qobo myo" laug: li" nae" qhid' mae" Mao" So wa kham" to" ra" Tarha" re byid' to" ra" . Ngadqere: shad' lhoe" ra" qobo myo" laug: li" lao"- Mao" So: nhag' myan" ra" jeju re: jeyang: myo" laug: li" ra" .
Airumung: qobo wa shid: ra" qam: so' yang eib: na: ru we' dakhyo:- Mao" So: nhag' myan" ra" jeju re: din: man" ru we' eib khang" na mung:- ngonhaung" nho: Asang Yesu Khristu khyo" yang ngonhaung" re apyad ato: kao so' re qo" yu nhao: ra" .
Airulao"- ngonhaung" pe" ru: ta" nae" i? Mao" So: nhag' myan" ra" jeju myo" laug: li" nae" qhid' mae" ngonhaung" wa qobo khug mae xo' yang: kao so' daui nae" i?
Gaigai: airu: mangad:- Qobo we' shid: gao: va" mo, ngonhaung" wa qobo khug mae khoru: mung: kao so' qo" gai: daui nae" i?
Pe"mung: ga"re ngonhaung" wa Yesu Khristu we' dagaung dasho: za: doe, nae" qhid' mae" qid nyhab' kham: yu: ra" au:- yao: we' daga" boshid kham va" rure naonhaung" gaigai: yao: ba: ako" .
Airumung: Yesu wa yao: Pho" phungbao qam: so' khyo" yang shid: rumae" dam: daui: to" li" nhao: ru qhug' ru we' dakhyo:- ngonhaung" re: kao so' daui khyo asag' re kao so' qo" daui: na nae" qhid' mae"- ngonhaung" qid nyhab' kham: yu: ra" khyo" Yesu yao" shid kham" rumae bobo mung: yao: we' daga" nyhab' pye' ru qhug' bam va" .
Pe"mung: ga"re ngonhaung" wa yao: we' daga" yao" shid: rumae yao: we' boshid va" ru we' dakhyo:- yao: re daui: to" li" nhao: ru qhug' rumae ngonhaung" re: yao: we' daga" daui: to" li" nhao: ru qhug' nae" ngad: ra" .
Amung: qobo kad' nae" kao bau: ra" myid qam: so' re se' pye' mung: ngonhaung" wa qobo: nho: jeim maboe" na lo nae" qhid' mae" ngonhaung" nho: qobo gaung byuxug' wa Khristu we' daga" pyao: zang dao mae bose' pye' ru qhug' va" rure ngonhaung" ba: ra" . Airumung: ngonhaung" wa qobo: nho: jeim magai: boe" na lo: ngad: ra" .
Pe"mung: ga"re byu dayaug yaug wa shid: au:- yao: wa qobo: qam: so' lo, mae" lhoe' ke' byid' ru qhug' ra" .
Ngonhaung" wa Yesu we' daga" shid kham: va" ruyang ngonhaung" re: yao: we' daga" kao so' daui: li" nae" ein: myid: lam: ra" .
Pe"mung: ga"re Khristu wa shid: rumae" dam: daui: to" li" nhao: ru qhug' va" rumung:- thao phyao: khonhae" re: madam: shid lo nae" . Shid: ru wa yao: re maqo" eib lo nae" rure ngonhaung" ba: .
Airumung: yao: shid kham: va" ruyang qobo wa yao" dao mae maqo" eib: na lo: ngad: ra" . Ana"- yao: wa Mao" So we' zam" khug yang: kao so' daui: na: ra" .
Ai we' dakhyo: qobo we' sin: yang: ta" gelang: ga" re- naonhaung" yao" gaung re shid va" khyo" myid: jho: yu ca" ako" . Ngadqere: Yesu Khristu khyo" yang Mao" So we' zam" khug: daui: na: ein: myid: jho: na ge, .
Airumung: naonhaung" wa naonhaung" yao" gaung sho: obyid: ra" khyo re cao" ye: sho'- qobo wa naonhaung" shid ba: ra" gaung dau re ana" mae" daeib nhao loge,-
Naonhaung" yao" gaung dau khodau rere: makhyang" ra" khyo mae dadaui nhao ge, . Naonhaung" wa shid: rumae" dam: daui: to" li" va" mo, ngad: ru we' dakhyo:- naonhaung" gaung geim" re Mao" So re qhaug' byid: mung: din: man" ra" khyo re ci nae" qhid' mae" naonhaung" yao" gaung dau re Mao" So re ab byid: ge,-
Qobo re naonhaung" Asang dakad' nhao ge,- pe"mung: ga"re naonhaung" wa kham" to" ra" Tarha" qao: mae na mo, mangad:- Mao" So: nhag' myan" ra" jeju qao: mae na: ra" mo, ngad: ako" .
Airulao" wa- ngonhaung" wa kham" to" ra" Tarha" qao: mae mana lomung:- Mao" So: nhag' myan" ra" jeju qao: mae na mo, ngad va" ruyang qobo kad' nae" i? Airu: dajhid' re: mangad:-
Dayaug yaug jhao" mho dao: gyo: nae"- ga: naonhaung" yao" gaung re jeim khyo" yesang nhao: pye' lao"- naonhaung" wa naonhaung" mho dao: gyo: byid' ra" yaug; nho: jeim qe ngad ko" rure gaigai: yao: naonhaung" ba: ako" .
Pe"mung: ga"re daba naonhaung" wa qobo: nho: jeim qe boe" qu" vako" ra"- ngadqere: ana" wa- mho" shid' rumae naonhaung" kham: yu: ra" dangman" ra" khyo re naonhaung" aung khug nhag' lam: alhab' we' phug' cao" vako" ruyang Mao" So: jeju re caung: khin" byid' ra" .
Naonhaung" wa qobo: nho: jeim boe" na: rumae" lhoe' ke' byid' ru qhug' mung: din: man" ru nho: jeim qe boe" lo: avako" .
( Naonhaung" wa gaung sho: shad' mae azhao: mae" yao: laba lajhao mae qam: nang: mo, ngad ko" ruyang ba: gyo: laui: ra" dao: jham re ngo ci: ru ngad: ra" . ) Ganhae" naonhaung" wa- naonhaung gaung dau: alhab' re makhyang" ra" lo,mau" qhid' mae" masan masin" ru we' makhyang: mashab: ru: nho: jeim qe kad' nhao: lo: avako" . Ai we' dakhyo:- ana"- naonhaung" gaung dau: alhab' re gyang" lho" ra" lo, mau" jham: qhid' mae" din: man" ra" khyo: nho: jeim qe kad' nhao ca" ko" ra" .
Naonhaung" wa qobo: nho: jeim qe doe; na shiko" au:- din: man" rumae" loe; jo; ako" .
Ana" naonhaung" myid: qho' na ko" ra" naonhaung" kad' qu" vako" ra" mau" zo" jham mae" pe" ja" akyu" qo" kham: yu vako" i? Ai: mau" zo" jham: nho: athao wa shid: ru ngad: ra" .
Ngadqere: naonhaung" wa ana"- qobo: lo, mae" lhoe' ke' byid' ru qhug' mung:- Mao" So: jeim qe boe" lo: avako" . Naonhaung" qo" kham: yu: ra" akyu" wa- Mao" So: qhid' mae" yao: yao" gaung dau: geim" re qhaug' byid' ru we' apyad ato: kao so' qo" yu: ru ngad: ra" .
Pe"mung: ga"re qobo: nho: aphug' wa shid: ru ngad: ra" . Mao" So: nhag' myan" ra" jeju jhaung qhu" kam" wa ngonhaung" Asang Khristu Yesu we' dagaung dasho: boe" rumae apyad ato: kao so' ngad: ra" .
Nga" mao: nhaung: qe we"- naonhaung" wa tarha" khyo we' sin: yang: ba: to: mo, ngad ko" ruyang ana" ngo ta" kyo: nae" ra" khyo re naonhaung" nyang" za: ba: gyo" li" genae" . Tarha" wa byu kao so' daui: na: ra" gu: mae za: eib: jo; ra" .
Dao: tau" tau" re- lo, xo' xo' va" ra" myiqe: dayaug wa yao" yham sang pho" daui: na: ra" gu: mae lo, xo' xo' ra" tarha" qao: mae yham sang pho" we' zham" to: qhug' ra" . Ngadqere: yham sang pho" shid: byaug lao" wa- ai: lo, xo' ra" tarha" qao: mae" yham sang pho" we' zham" to: qhug' rumae" loe; beim: ra" .
Airumung: yao" yham sang pho" daui: na shi" au:- gatau: yauggai we' zam" na: ngad: re wa lao shad' ra" yaug- ga: yao: re mhang" li" genae"- ngadqere: yao" yham sang pho" shid thao re kam" wa tarha" vao su: myi: mangad' ra" myiqe: ngad mung: yauggai gatau dayaug we' dam: lo, xo' yu ngadqere: lao shad' yaug mangad: lo: ngad: ra" .
Mao: nhaung: qe we"- naonhaung" re: ceru we' dakhyo: ngad: ako"- Tarha" we' sin: yang: ta" gelang: ga" re naonhaung" re: shid va" mo, ngad: ako" . Pe"mung: ga"re naonhaung" wa Khristu nho: gaung dau qe ngad: ako" . Ngonhaung" wa Mao" So: mau" zo" mae akyu" bo: ra" mo, boe" nae" qhid' mae" ana" naonhaung" wa shid: rumae" dam: daui: to" li" ra" Khristu nho: byu qe boe" lo: ako" .
Pe"mung: ga"re ngonhaung" wa byu xao su gaung dau: shad' re cao" yang: kao so' daui: ra" au:- kham" to" ra" Tarha" yang nhug' byid: qhug' ra" qobo shad' lhoe" nug: ra" myid we' ngonhaung" kao so' daui: lo: bam va" . Amung: ngonhaung" kad' ra" lo, mau" alhab' wa shid: rumae thao" lo" byaug va" .
Daba ngonhaung" re taui" lhaung" to" rumae" ngonhaung" shid: gao: va" ruyang ana" ngonhaung" wa- kham" to" ra" Tarha" mae" loe; beim: bam va" . Airu: mung: ngonhaung" wa tung" to" ra" tarha" khyo axug' re macao" lo:- Gyang" Lho" Byo: nho: khyo asag' mae Mao" So re caung da" byid' na: ru ngad: ra" .
Airulao"- kham" to" ra" Tarha" airu yao: wa qobo ngad: ra"- ein: ngonhaung" ta" nae" i? Airu: magai: ta"- ngadqere: qobo ga" ru pe" ja: ngad: rure kham" to" ra" Tarha" wa ngore ba nhao: ra" . Su gaje qe sang: ra" zai re myo, nyad o: dabyid wa,- ga: kham" to" ra" Tarha" mae mata" to: ngad: re wa myo, nyad obyid ru ga" ru pe" ja: ngad: rure ngo ba nae" mangad:-
Ngadqere: qobo wa ai: kham" to" ra" Tarha" mae agu gai yu mung: nga" aung khug nhag' lam: mae kao bau obyid: ra" mau" zo" aja: aja: re boe" thug' li" nhao: ra" . Tarha" majo, ngad: re wa qobo wa ashid ngad: ra" .
Daba wa ngoyao: re:- Tarha" re maba lo: kao so' daui: na: lo: qu" va"- ngadqere: kham" to" ra" Tarha" re ba lao" qobo wa daui: thug' li" mung: ngo wa shid: lo" ra" .
Kao so' daui nhao nae" qhid' mae" byid' ra" kham" to" ra" Tarha" wa nga" qhid' mae" wa shid: rure byid' ra" .
Qobo wa agu qho: yu mung: ai: kham" to" ra" Tarha" khyo" yang ngore mhug' pyag' mung: yang: ngore se' pye' ra" .
Airu: mung: kham" to" ra" Tarha" yao: yao: wa gyang" lho" ra" . Ai: amyin" dao: re: gyang" lho" ru we' dangman: mung: gai: ra" .
Airu: ngad: re wa- gai: ra" tarha" wa ngore shid nhao: ra" i? Mashid nhao ngad: ra"- ngore shid nhao: ru wa qobo ngad: ra" . Qobo wa azhao: mae" yao: yao" ave, re qhu" shid' byid: nae" qhid' mae" gai: rure ci mung: ngore shid nhao: ru ngad: ra" . Airumung: kham" to" ra" tarha" wa qobo wa matho' ka" losho' ngad: ra" magai: rure qhu" byid' ra" .
Kham" to" ra" Tarha" wa Byo we' sin" ra" khyo ngad: rure ngonhaung" ba: ra"- ngadqere: ngo wa qobo: nho: jeim shid ba: ra" byu dayaug ngad: ra" .
Ngoyao: kad' ra" lo, mau" re ngoyao: maba: gyo:- pe"mung: ga"re ngo kad' nug: ra" lo, mau" re ngo makad'- ngo nghang" ra" lo, mau" re za: kad' na yang: ngad: ra" .
Ngo wa ngoyao: manug: kad' ra" lo, mau" re kad' na: ruyang ce: lo, mau" wa kham" to" ra" Tarha" wa jo: ra"- ga" rure ngo bomyid vang" byid' ru ngad: ra" .
Airumung: ce: lo, mau" re kad' ra" yaug wa gaigai: yao: wa ngo mangad:- nga" khug mae bo: ra" qobo yaug kad' ru ngad: ra" .
Nga" gaung sho: nhag' lam: khug mae gai: ra" ru mabo: rure ngo ba:- pe"mung: ga"re nga" khug mae gai: ra" ja: kad' nae" kao bau myid bo: jo, ngadqere: maqo" zaui: ngad: ra" .
Ngo wa gai: ra" lo, mau" re kad' nug ngadqere: ngo makad' lo:- ngo manug: kad' ra" makhyang" ra" lo, mau" re za: ngo kad' ra" .
Ngo manug: kad' ra" lo, mau" re ngo kad' re wa- ce: lajheim: wa ai: lo, mau" re kad' ra" yaug wa ngo mangad:- nga" nhag' lam: khug mae bo: ra" qobo yaug kad' ru ngad: ra" .
Airumung:- ngo kad' ra" mau" mae tarha" daja: re ngo the' myao: ra" . Ai: tarha" wa gai: ra" mau" re ngo zaui: nug: ra" au:- magai: rure za: qo" khyin: yu: ra" .
Nga" aung khug nhag' lam: wa Mao" So: tarha" re ngaui bau: ngaui yao za: khae: yu: ra" .
Ngadqere: nga" gaung dau: khug mae nga" myid: yang ngaui: ra" tarha" re gye kad' na: ra" mange; ra" tarha" dalam: bo: jo; rure ngo the' myao: ra" . Ai: tarha" wa nga" khug mae mau" zaui: mung: ngore qobo tarha" nho: kyam: byu kad' nhao: ra" .
Dayin dayo: khyag' qhui: ra" ngoru" yaug we"- ngore shid: ru khyo jhui" ye" lo" naeva" ce: gaung khyao mae" ngore khag' yang khyad' yu naeva" laug i?
Ngonhaung" Asang Yesu Khristu khyo" yang ngore khyad' yu: ra" Mao" So: jeju wa qi" qhang: jo, vashao: wo"- Airumung: ngo boe" na: ra" khyo re ta" gelang: ein: re- ngo wa nga" myid khyo" yang za: Mao" So: tarha" re qo" caung da" byid: mung:- nga" nho: byu: gaung sho: shad' khyo" wa qobo: nho: tarha" re caung da" byid' ra" .
Yesu Khristu we' dagaung dasho: za: ngad: na: ra" mo; qhid' mae" wa dao: phyid' ru pe" majo, ngad: ra" .
Pe"mung: ga"re Yesu Khristu we' dagaung dasho: za: kao so' daui nhao: ra" Byo: nho: tarha" wa qobo: nho: tarha" mae" we' shid: ra" tarha" lo, mae" ngore lhoe' ke' byid' ra" .
Byu xao su qam: nang: yang: ai: kham" to" ra" Tarha" yang maqo" kad' byid' ra" mau" zo" re Mao" So: yang zaui: so: byid' ra" . Mao" So wa qobo vin: pye' byid: nae" ngonhaung" we' dakhyo: qobo qo" ra" xao su byu qobo gaung khyao ve, vin: ra" yao" yao: zo: re nhao: ke' byid: mung: byu: gaung sho: mae qobo re dao: phyid' ra" .
Mao" So airu: kad' ru wa- ngonhaung" wa xao su byu: ave, khyo" mangad: lo:- Byo: nho: myid o: ra" khyo" kao so' daui: ra" mo, ngonhaung" mae kham" to" ra" Tarha" yang ta" to" ra" din: man" ra" khyo jham re jab byang" sho' boe" thug' li" nae"qhid' mae" kad' ru ngad: ra" .
Byu xao su gaung sho: o: ra" khyo" kao so' daui: ra" mo, wa- gaung sho: we' sin" ra" ja: re za: nhag' nghae" jo; ako" . Byo o: ra" khyo" kao so' daui: ra" mo, wa- Byo we' sin" ra" ja: re za: nhag' nghae" jo; ako" .
Gaung sho: we' sin" ra" ja: re nhag' nghae" ra" mo, wa shid: ru khyo joe" ako" . Byo we' sin" ra" ja: re nhag' nghae" ra" mo, wa kao so' daui: ru we' ngaui pyo: yaug yo: ra" khyo re qo" yu: ako" .
Airumung: gaung sho: we' sin" ra" ja: re nhag' nghae" ra" yaug wa Mao" So: gyevo boe" li" ra" . Pe"mung: ga"re yao: wa Mao" So: tarha" re maphug' cao" ngad: ra"- gaigai: ga" re yao: wa aire maqo" phug' cao" ngad: ra" .
Gaung sho: o: ra" khyo re cao" ra" mo, wa Mao" So re maqo" ngaui nhao ko" ngad: ra" .
Ngadqere: Mao" So: Byo naonhaung" khug mae daui: na: ngad: re wa- naonhaung" wa gaung sho: o: ra" khyo" kao so' madaui lo:- Byo o: ra" khyo" kao so' daui: ako"- Khag' ngadqere: Khristu nho: Byo maqo" ra" yaug wa Khristu we' masin: ngad: ra" .
Naonhaung" khug mae Khristu na: jo; ngad: re wa- qobo: mathao mae naonhaung" gaung dau: shid: lo" ca" nae" ngadqere: Byo wa kao so' daui: na nae" ngad: ra" . Pe"mung: ga"re naonhaung" wa- Mao" So: yang din: man" ra"- ga: sun" yu: ru qhug' avako" .
Yesu re shid: rumae" dam: daui: to" li" nhao: ra" Mao" So: Byo naonhaung" khug mae na: ngad: re wa Khristu re shid: rumae" dam: daui: to" li" nhao: ra" Mao" So wa naonhaung" khug mae na: jo; ra" Yao" Byo khyo" yang naonhaung" shid ba: ra" gaung khyao rere: kao so' daui nhao: li" nae" .
Airumung:- Mao: nhaung: qe we"- ngonhaung" wa qo qo" ra" mo, ngad: ra"- ngadqere: ai wa ngonhaung" gaung sho: o: ra" khyo" kao so' daui nae" ra" qo mangad:-
Pe"mung: ga"re naonhaung" wa gaung sho: o: ra" khyo" kao so' daui: ngad: re wa- naonhaung" wa shid: li" genae" . Ngadqere: yao" Byo: yang naonhaung" qobo lo, mau" jham re se' pye' ko" ngad: re wa naonhaung" kao so' daui: na: li" genae" .
Mao" So: Byo: yang khyoqhid' au: she byid: qhug' ra" mo, wa Mao" So: zo: dau qe ngad: ako" .
Pe"mung: ga"re Mao" So: yang naonhaung" re byid' to" ra" Byo wa naonhaung" re jeim boe" nhao: ru mangad:- Gyaug: ra" myid rere: maboe" nhao ngad: ra" . Ai: atha" Ai: Byo wa ngonhaung" re Mao" So: yao: zo: qe boe" nhao yang:- ai: Byo: nho: qam: so' khyo" yang ngonhaung" wa Mao" So re- Pho" we"- nga" Pho" we"- ga: qo" yao: ra" akhang" re qo" yu ra" .
Ngonhaung" wa Mao" So: zo: dau qe ngad: rure sagse: kham byid: nae" qhid' mae" Mao" So: Byo yao: re: ngonhaung" byo we' daga" qhan: yang: sagse: kham byid' ra" .
Ngonhaung" wa Mao" So yao" zo: dau qe ngad: ruyang yao" byu qe: qhid' mae" jaung: to" ra" shaman" jeju re ngonhaung" qo" sang: yu: li" nae" . Khristu qhid' mae" Mao" So jaung: to: byid' ra" phungbao rere: yao: we' daga" ngonhaung" qo" sang: yu: li" nae" . Pe"mung: ga"re ngonhaung" wa Khristu nho: dayin dayo: kham zo" rumae bobo: ngad: re wa yao" phungbao mae re: ngonhaung" qo" bokham: yu: li" nae" .
Ana"- ce: pyad mae ngonhaung" dayin dayo: kham zo" ru wa thao phyao: ngonhaung" re qhu" byid: nae" ra" phungbao we' dajhid' re: maqo" tho' gai: tau"- ein: ngo myid: ra" .
Phan" to" ra" gu: alhab' wa- Mao" So: zo: dau qe de: de: qhu" byid' thug' li" nae" rure mamyan: makhyad' kao bau yang: lao" na: bam: ako" .
Pe"mung: ga"re phan" to" ra" gu: alhab' wa akeim boe" nae" qhid' mae" dao: phyid' ra" . Airu: boe" ru wa phan" to" ra" gu alhab' nho: myid o: ra" khyo" boe" ru mangad:- Mao" So: myid o: ra" khyo" boe" nhao: ru ngad: ra" .
Ngadqere: phan" to" ru wa daba na re byo; qeim: lo" ra" khyo mae" loe; beim: ru qhug' mung: Mao" So: zo: dau qere: phungbao bo: ra" loe; beim khyo re qo" bokham: yu: li" nae"- ga" rure myid: lao" nae" jo; ra" .
Pe"mung: ga"re phan" to" ra" gu: alhab' wa ana" ba joe" sho' zo: khau no we' dakhyo:- no mung: nokyang: kyang" na: rure ngonhaung" ba: ra" .
Ngadqere: phan" to" ra" gu: za: nokyang: kyang" na: ru mangad:- Mao" So: sao qhid' jeju jhaung qhu" ngad: ra" Byo re qo" kham: yu: ra" mo, ngonhaung" re:- Mao" So: yao: zo: toe' yu: ru qhug' nae" we' ngonhaung" gaung geim" khyad' yu: ru qhug' nae" rure lao" mung: nokyang: kyang" na: bam: ra" .
Pe"mung: ga"re ngonhaung" wa myid: lao" ra" khyo" yang khyad' yu: ru qhug' ra"- ngadqere: ngonhaung" myid: lao" rure ngonhaung" qo" myao: ngad: re wa ngonhaung" myid: lao" ru wa gaigai: myid: lao" ru mangad:- pe"mung: ga"re qo" myao: ra" ja: re khoyaug myid: lao" ra" i?
Ngonhaung" wa maqo" myao: ra" ja: re myid: lao" na: ngad: re wa- ngonhaung" wa aire nhag' lam: qhang qhang za: lao" na: ra" .
Ai we' dakhyo: Byo re: qam: nang" ra" ngonhaung" re bao" thaug' byid: nae" qhid' mae" joe" li" ra" . Ngonhaung" wa akyu" khoru: mho' ca" rure maba- nhad' dao: thoe: yang maqo" ta" thug' ra" nokyang: kyang: thoe we' ai: Byo yao: ngonhaung" qhid' mae" Mao" So re bao" mho' byid' ra" .
Ngonhaung" nhag' lam: re myao: kyao" ra" Mao" So wa Byo: nho: myid rere: ba: ra" . Pe"mung: ga"re Byo wa Mao" So myid o: ru we' dakhyo:- yao" byu qe: qhid' mae" Mao" So re mho' yao byid' ra" .
Mao" So wa yao: yao: re jhid' de; ra" yao" myid: yaung: to" ra" khyo re cao" yang: khai: yu: ru qhug' ra" ngonhaung" we' daga" ja: khao: ngo" mae gai: ra" khyo" boe" sho' bokad' na: rure ngonhaung" ba: ra" .
Yao: Zo: wa mao: nhaung: qe myo: sho' phaung mae mao: mo" boe" nae" qhid' mae" Mao" So wa yao: khyin: yu: to: va" ra" mo, re yao: Zo: we' dakhyo: dau: ru boe" li" nae" gatau khyin: san: yu: to" ava" .
Airumung: Mao" So wa yao: gatau khyin: san: yu: to: va" ra" mo, re khai: yu: ra" . Airu: khai: yu: ra" mo, rere: Mao" So wa yao: bam re din: man" ra"- ga: sun" yu byid' ra" . Amung: yao" phungbao rere: yao: bam re bomyho" kham zo: nhao: ra" .
Cegu: alhab' re qu" yang: ngonhaung" pe" ta" nae" i? Mao" So wa ngonhaung" shad' mae na yang: ngad: re wa ngonhaung" re gye khag' qo" kad' nae" i? Mao" So wa gai: gai: yao: ngonhaung" re gye kad' nae" mangad:
Mao" So wa yao" yao: Zo: re lhao" re: o: mabyid lo:- ngonhaung" alhab' mo; qhid' mae" yao: re ab byid' pye' ava" . Ngonhaung" qhid' mae" yao: Zo: re lhao" re: ab byid' pye' ra" yaug wa- ja: khao: ngo" rere: mabyag lo: ngonhaung" re byid' li" nae" mangad: i?
Mao" So khyin: yu: to" ra" mo, re qobo khag' qo" zhaug' nae" i? Yao: bam qobo maqo" rure Mao" So yao: ta" hau" pye' ava" .
Airumung:- yao: bam re khoyaug dao: qo" phyid' nae" i? Khristu Yesu wa ngonhaung" re dao: phyid' nae" mangad: . Shid kham: byid: mung: shid: rumae" daui: to" li" ra" Yesu Khristu wa Mao" So: lo, yo shad' mae zaung: jo, yang: ngonhaung" qhid' mae" Mao" So re mho' yao byid' na: ra" .
Airumung: Khristu nho: jhid' de; myid mae" ngonhaung" re khag' qo" kao" pye' byid: nae" i? Qug: khai: qhug' ru- myid: qug: myid: ci" qhug' ru- yhin" qhug' ru- moe, shab' qhug' ru- myaung sho" ru we' se' pye' qhug' ru jham wa Khristu nho: jhid' de; myid mae" ngonhaung" re qo" kao" pye' nae" i?
Jham: Mugsug' mae- Ni" mathao mae ngonhaung" wa ba khao: ba ngo" mae shid gyan nogyan we' jho" qhug' na: ra"- Se' pye' nae" jaung: to" ra" yao jham re we' dakhyo:- ngonhaung" re kad' to" ako"- ga: tung" to" ru we' dakhyo: ngad: ra" .
Ngonhaung" re maqo" kao" pye' nae"- ngonhaung" re jhid' de; ra" Khristu khyo" yang ai: gu: alhab' re ngonhaung" wa nyang" za: aung doe; pye' va" ru ngad:-
Pe"mung: ga"re- yao" jhid' de; myid mae" pe" ja" yang re: ngonhaung" re maqo" kao" pye' ngad: ra" . Shid: ru ngadqere:- daui: ru ngadqere:- mug: lagyo: jham ngadqere:- Mug: gaung kheim: so' qo" mo, ngadqere:- ana" pyad ngadqere:- joe" lo nae" pyad ngadqere:-
mug: gaung tho' pyae ngadqere:- myid gaung o: pyae ngadqere:- phan" to" ra" gu: alhab' pe" ja" yang ngadqere:- ngonhaung" re ngonhaung" Asang Yesu Khristu khyo" yang qhu" byid' ra" Mao" So: jhid' de; myid mae" maqo" kao" pye' byid' rure ngo jhaug' za: ba: ra" .
Ngo wa din: man" ra" dao: re jhau: na: ra" . Ngo wa Khristu yang sang yaug ngad mung: mamhug' . Nga" nhag' lam: khug mae nga" byumyu"- nga" sho:- nga" sa: qe: qhid' mae" khoqhi" sho' kaug' ru we' mathang mano: dayin dayo: no: ra" khyo re- ta" au: ngo mamhug' rure Gyang" Lho" Byo: yang eib: ra" nga" aung khug myid: yang re: ngore jhaug' za: ba nhao: ra" .
Yao: bam khyad' yu: ru aqhug' genae" ngad: re wa ngo yao: wa Mao" So: nhang: kheim: re kham: yu mung: Khristu mae" kao" pye' ru qhug' nae" rure lhao" re: ngo kham: yu nug: ra" .
Yao: bam wa Mao" So: byu qe ngad: ako" . Mao" So wa yao: bam re yao: zo: toe' yu: ru we' yao" phungbao yao: bam re qhu" byid' ra" . Yao: wa yao: bam we' dao: thang" to: mung: yao: bam re Tarha" byid' ra" . Yao: bam wa jo: ra" caung: pa" khyo re we' Mao" So: dao: so: jham re qo" khae: yu: ako" .
Yao: bam wa mang qi" ra" Hebre phug' pho" qemae" myhung: gyo" li" mo, ngad: ako" . Khristu wa xao su byu khyo" yao: bam: byumyu" kaung mae bobo: ra" . Alhab' re eib: na: ra" Mao" So wa khonhae" re: caung: khin" byid' ru qhug' vashao:- Amen .
Mao" So: dao: so: wa akeim boe" byaug: ra" ein: ngo ta" na: ru mangad:- pe"mung: ga"re Israel byumyu" alhab' wa Mao" So: byumyu" qe mangad: ko" ngad: ra" .
Abraham mae" gyo" li" ra" mo, alhab' ngadqere: Mao" So: zo: dau qe mangad:- Mao" So wa Abraham re- Nao wa Isag khyo" yang nao re ngo dao: so: byid' to" ra" myid: zo: qe qo" li" nae"- ga: ta" ra" .
Ceru: ga" ru wa gaung sho: khyo khyo" khau: li" ko" ra" zo: dau qe wa Mao" So: zo: dau qe mangad: ko" ngad" ra" . Ai: atha" Mao" So: dao: so: khyo" yang khau: li" ko" ra" zo: dau qere za:- zogyang" dau gyang" khyo" sun" yu: ra" .
Pe"mung: ga"re Mao" So wa- ayo, byang" lao"- ngo dam: joe" li" nae"- aimung: Sarah wa yauggai zo: khau: li" li" nae"- ga: re: dao: so: byid' to" ra" .
Cetho' mae- Rebekha nho: yauggai zo: tao wa yao: pho" dayaug za: qo" ako" . Aiwa ngonhaung" nho: phug' pho" Isag ngad: ra" .
Ngadqere: yauggai zo: dayaug re khyin: yu: ru wa- Mao" So: myid: yaung to" ra" khyo" za: ngad: rure qhu" byid: nae" qhid' mae" yao: wa Rebekha re- mao: mo" yaug wa yao: nhaung: yaug re caung da" byid' li" nae"- ga: ta" ra" . Yao: ceru ta" ru wa- yao: shid' tao makhau shimae" yao: shid' tao agai- aqeim pe" re: maba: kad' shi: gere ta" ru ngad: ra" .
Airumung: Mao" So: yang khyin: yu: ru wa- yao" yang khai: yu: rumae apan to: mung: yao: bam pe" kad' va" rumae apan mato: ngad: ra" .
Jham: Mugsug' mae ngo wa Yaku re jhid' de; ngadqere: Eso re wa ngo nghang" ra"- ga: ta" to" ru we' dakhyo: ngad: ra" .
Airumung: Mao" So wa matarha" ngad: ra" ein: ngonhaung" ta" nae" i? Dajhid' re: magai: ta" .
Pe"mung: ga"re Mao" So wa Moshe re ngo wa ngoyao: nug: ra" yaug re jeju kad' nae"- ngoyao: nug: ra" yaug re nhag' khyag' nae"- ga: ta" ra" .
Airumung: ja: khao: ngo" wa byu myid o: ra" rumae we' byu: lo, mau" dao mae apan aqao: mato: ngad: ra" . Mao" So: nhag' khyag' shogu: rumae za: apan aqao: to" ra" .
Pe"mung: ga"re Jham: Mugsug' mae Egutu kho: kham re- Nao re ngo kho: kham kad' nhao: ru wa nga" qam: so' re qhu" byid: nae" rumae ci nae" we' mug: myid geim" mae nga" mang hau" nhao" ke' nae" qhid' mae" ngad: ra"- ga: ta" ra" .
Airumung: Mao" So wa yao: nug: ra" yaug re jeju kad' byid: mung:- yao: nug: ra" yaug re nhag' lam: qao nhao: ra" .
Ceru: ngad: re wa- Mao" So wa byu dayaug yaug re khoru: qobo qo" vhin nae" i? Mao" So: myid o: rure khag' thaug' tam" nae" i? ga: naonhaung" mae" dayaug yaug ngore ta" li" genae" .
Nga" ba nam pho" we"- nao wa khag' ngad mung:- Mao" So re airu: dao: tau: tau" i? Zhogam: ug' wa yao: re kad' ra" yaug re nao ngore pe"mung: ceru: kad' to" i? ga: mamyid: ngad: ra" .
Ta" gelang: ein: re zhogam: ug' kad' ra" yaug wa myid zhai: re yao: o nug: ra" khyo" kad' nae" we'- yao: wa myid zhai: dathaung: mae" za: zhogam: ug' shid' lam: kad' mung:- dalam: re wa akhyag: rumae ci nae"- dalam re wa yu" yu" ci nae" qhid' mae" kad' nae" akhang" jo; ra" .
Mao" So re: ai we' dakhyo: kad' to" ra" . Yao" nhag' yo" rure qhu" byid: mung: yao" qam: so' re ba nhao nug: ra" . Ngadqere: yao" nhag' yo" rure kham zo: mung: jeim" lo" nae" mo; dao mae yao: wa gyai nhag' lam: qhang: ru we' zang: kham byid' ra" .
Yao: wa yao" magan: mago" ra" phungbao rere: qhu" byid: nug: ra" . Aiwa- yao" phungbao re qo" yu nae" qhid' mae" yao: nyhang" jaung: to" ra" yao" nhag' khyag' shogu: rure khae: yu: ra" ngonhaung" dao mae vhe' sheim" ke' ra" phungbao ngad: ra" .
Pe"mung: ga"re ngonhaung" wa yao" yang khai: yu: to" ra" mo, ngad: ra" . Yao: wa Yuda byu qemae" za: mangad:- Taung bug byumyu" qemae" re: khai: yu: ra" .
Mao" So wa Hosea Mugsug' mae- Nga" amyu" kaung mangad' ra" mo, re ngo wa nga" amyu" kaung qe ein: mhang" nae" . Ngo majhid' de; ra" byumyu" re nga" jhid' de; ra" byumyu" ein: ngo mhang" nae" .
Naonhaung" wa nga" amyu" kaung qe mangad:- ga: naonhaung" re ta" ko" ra" jo, qo mae yao:- yao: bam wa kao so' daui: ra" Mao" So: yao: zo: qe ga: mhang" ru qhug' li" genae"- ga: ta" to" ra" .
Amung: Esaia wa- Israel byumyu" khyo we' sin: yang:- Israel byumyu" qe wa panglai: qid yae mae" ma coe nho" myo" laug gesho' ngadqere: yao: bam mae" damyo" za: khyad' yu: ru qhug' genae" .
Pe"mung: ga"re- Asang wa myid gaung byu qe alhab' mo, re phyad za: dao: kho' nae" ngad: ra"- ga: ta" ra" .
Ai: ru wa qam: so' bo: thao" ra" Asang wa ngonhaung" myid: zo: qe damyo" re matang" to: byid: ngad: re wa- ngonhaung" wa Sodom vogaung: we' Gomora vogaung: byu qe we' dakhyo: qobo dae qo" kham zo: nae" ngad: ra" ga: qhid' phyao: Esaia ta" to" ru we' dakhyo: ngad: ra" .
Airumung: ngonhaung" ta" ru wa- jo: ra"- ga: Mao" So sun" yu byid' ru qhug' nae" qam: make' ko" ra" Taung bug byu qe wa lam khug: ra" khyo" yang jo: ra"- ga: Mao" So: yang sun" yu byid' ru qhug' ako" .
Mao" So: amyu" kaung qe wa jo: ra"- ga: Mao" So: yang sun" yu byid' ru qhug' nae" ra" tarha" re cao" gengadqere: ai: tarha" re mamyao ko" ngad: ra" .
Pe"mung: mamyao ko" ra" i? Pe"mung: ga"re yao: bam wa lam khug: ra" myid re mangha lo: yao: bam: lo, mau" re ngha gemung: yang: ngad: ra" . Airumung: yao: bam wa Jham: Mugsug ta" to" ra"- tha" lang: laug baui mae tha" lang" ako" .
Jham: Mugsug' mae- Qu" wa, Ngo wa Ziun bam mae byu qe tha" lang: genae" ra" laug baui dabaui to: byid' ra" . Byu qe wa ai: laug baui mae tha" lang: yang: gyang: lang" lo" li" genae" . Ngadqere: yao: re lam" ra" yaug wa qam: gyug: qam: shan: ru maqhug' nae"- ga: ta" to" ra" .
Nga" Mao: nhaung: qe we"- ngoyao" byumyu" qe khyad' yu: ru qhug' genae" qhid' mae" nga" aung khug nhag' lam: alhab' we' gyai o ngaui kao bau: na mung:- yao: bam: qhid' mae" Mao" So re gyai akyu" bao" mho' ra" .
Yao: bam wa Mao" So re gyai phug' myao: kao bau mo, ngad: rure ngo naonhaung" re zhaug' za: sagse: qo" kham byid' ra" . Ngadqere: yao: bam: phug' myao: kao bau: ru wa jo: ra" laba lajhao dao mae apan mato: ko" ngad: ra" .
Yao: bam wa jo: ra"- ga: Mao" So sun" yu byid' ra" khyo re maba ko" ngad: ra" . Ai: atha"- yao: bam yao: kad' yu: ra" khyo re qam: ke' cao" ako" . Airumung: yao: bam wa jo: ra"- ga: Mao" So sun" yu byid' ra" khyo re yao: bam makhae: yu ko" ngad: ra" .
Pe"mung: ga"re- lam" ra" mo, yaug khao: ngo" wa jo: ra"- ga:- Mao" So: yang sun" yu: ru qhug' yu genae" qhid' mae" Khristu wa ai: kham" to" ra" tarha" re thao" lo" nhao: ava" .
Moshe wa kham" to" ra" Tarha" re phug' cao" ra" khyo" yang Mao" So: yang jo: ra"- ga: sun" yu: ru qhug' ra" khyo we' sin: mung:- ai: kham" to" ra" amyin" dao: re phug' cao" ra" yaug wa kao so' daui: na: li" nae"- ga: tung" to" ra" .
Ngadqere: lam khug: ra" khyo" yang jo: ra"- ga: Mao" So: yang sun" yu byid' ra" khyo we' sin: mung: Jham: Mugsug' mae- mug: gaung khyo khag' do, lo" nae" i?
Movo: mug: khyo khag' gyo" lo" nae" i? ein: naonhaung" yao" aung khug mae damyid ge,- ga: ta" to" ra" . Amung: lajheim: wa- Khristu re ngonhaung" jhao" khyo" yu nae" mug: gaung khyo khag' qo" do, lo" nae" i? Amung: Khristu re shid: rumae" tau: to' yu nae" movo: mug: khyo khag' qo" gyo" lo" nae" i? ga" ru ngad: ra" .
Jham: dao: ta" nug: ru wa- Mao" So: mungdao: wa nao we' te' te' mae ngad: ra"- ni" nhad' qid mae we' ni" nhag' lam: khug mae ngad: ra"- aimung dao: wa ngonhaung" kho" kyo" ra" lam khug: ra" mungdao: ngad: ra" .
Khristu wa Asang ngad: ra"- ga: nao lhang: yu mung: Mao" So wa yao: re shid: rumae" daui: to" li" nhao: ra"- ga" rure nao lam" ngad: re wa nao wa khyad' yu: ru qhug' li" nae" .
Pe"mung: ga"re ngonhaung" wa ngonhaung" lam khug: myid khyo" yang jo: ra"- ga: Mao" So: yang sun" yu byid' ru qhug' mung:- ngonhaung" nhad' dao: thoe: yang lhang: yu: ru khyo" yang khyad' yu: ru qhug' yu: ra" .
Jham: Mugsug' mae- yao: re lam" ra" yaug wa qam: gyug: qam: shan qhug' nae" mangad:- ga: ta" to" ra" .
Ceru wa yaug khao: ngo" re ta" ru ngad: ra"- pe"mung: ga"re Yuda byu qe we' Taung bug byu qe: gyo: mae pe" jho" shai" ru majo, ngad: ra" . Mao" So wa alhab' mo; dao mae" dakhyo: za: Asang ngad mung: yao: re mho' yao: ra" mo, alhab' re magan: mathao" ra" shaman" jeju byid' ra" .
Jham: Mugsug' mae- Asang re bao" thaug' mho' yao: ra" mo, yaug khao: ngo" wa khyad' yu: ru qhug' li" genae"- ga: ta" to" ra" .
Ngadqere: yao: bam malam" ko" ngad: re wa- yao: bam wa Asang re khoru: qo" mho' yao genae" i? Amung: yao: bam ai: mungdao: re mathe' gyo: gere wa- yao: bam khoru: lam" genae" i? Ailao"- ai: mungdao: re makho" kyo: re- yao: bam khoru: qo" the' gyo: genae" i?
Mungdao: kho" kyo: nae" mo, re manhao: ke' re wa- ai: mung: dao: re khoru: qo" kho" kyo: nae" i? Jham: Mugsug' mae- lau dao: gai vin: ra" lagyo: qe joe" li" ru wa khoqhi" sho' gai: ra" i? ga: ta" to" ra" .
Ngadqere: ai: Lau Dao: Gai re alhab' mo, makhae: yu ko" ngad: ra" . Esaia yao: yao: re:- Asang we"- ngonhaung" mungdao: re khag' lam" ko" ra" i? ga: ta" ra" .
Airumung: lam khug: ru wa mungdao: re the' gyo" yu: ra" khyo" yang ngad mung:- aimung dao: wa Khristu ra" khyo re kho" kyo" ra" khyo" yang the' gyo" yu: ra" .
Ngadqere: yao: bam ai: mungdao: re mathe' gyo: ga" ru wa dang: i? ein: ngo myid: nug: ra" . Yao: bam wa gaigai: yao: the' gyo" yu: avako"- pe"mung: ga"re Jham: Mugsug' mae- Ai: dao: re kho" kyo: ko" ra" mo; thoe wa mug: myid geim" mae byang" sheim: jo; ava" . Yao: bam: nhad' dao: thoe wa myid gaung thao" sho' khyo joe" ava"- ga: ta" to" ru we' dakhyo: ngad: ra" .
Amung:- Israel byu qe maba: gyo: genhaung i? Ein: ngo dam: myid: nae"- Mao" So wa Moshe yao: khyo" yang- Ngo wa pe" mangad' ra" byumyu" re ci mung: nga" byumyu" re myid nug: nhao nae"- Atug' akhyug mung: ra" byumyu" khyo" yang Nga" byumyu" re nhag' yo: nhao nae"- ga: sao qhid' phaug' tau" ra" .
Alao"- Esaia wa je: mazag mavae lo:- Ngo re maqho ko" ra" mo, wa ngore myao: ako"- Nga" khyo re mamyid: maqin" ra" mo, re nga" gaung qhu" byid: va"- ga: ta" ra" .
Ngadqere: Israel byumyu" we' sin: mung:- ngo wa mho dao: magyo" ru we' gye kad' ra" byumyu" re pang" yu nae" qhid' mae" nga" lo, daba gyam geim" yheim" to" ra"- ga: yao: ta" ra" .
Airumung:- ngo myid: nae"- Mao" So wa yao" byumyu" qere shapye' pye' va" ra" i? Gai gai: yao: mashapye' ngad: ra" . Ngoyao" gaung yao: re: Israel byu dayaug ngad mung: Abraham: nho: myid: zo:- Benyamin: kaung mae bobo: ra" yaug ngad: ra" .
Mao" So wa aqhid mae" yao: khyin: yu: ra" byumyu" re mashapye' pye' ngad: ra"- Elia wa Israel byumyu" qere qobo vhin mung:
Asang we"- yao: bam wa ni" lapa qere se' pye' avako" . Ni" nho: phan jham rere: phyo' sin" pye' avako"- ngo dayaug za: adang lo"- yao: bam wa ngo rere: se' pye' nae" seim" na: ako"- ga: Mao" So re mho' yao: ra" jham: dau re naonhaung" ba: ako" .
Mao" So wa yao: re pe" ru: phaug' tau: byid' ra" i? So apyag' Ba la re macaung: pa" ko" ra" yauggai nhad' taung gu: re wa ngoyao" qhid' mae" tang" to: va"- ga: Mao" So phaug' tau: byid' ra" .
Ana" re:- ai we' dakhyo: ngad: ra"- yao" nhag' myan" ra" jeju khyo" yang yao: khyin: yu: ra" byu dajhid' zo: dang: jo; ashi"-
Mao" So yao: bam re khyin: yu: ru wa- yao: bam: lo, mau" re aqao: to: mung: khyin: yu: ru mangad:- yao" nhag' myan" ra" jeju re aqao: to: mung: khyin: yu: ru ngad: ra" . Pe"mung: ga"re Mao" So: khyin: yu: ru wa- byu: lo, mau" re aqao: to: mung: yang: ngad: re wa- yao" nhag' myan" ra" jeju wa agyang" mangad: ngad: ra" .
Airulao" wa khoru: i? Israel byumyu" qe wa yao: bam qho: ra" ja: re mamyao ko" ngad: ra"- Mao" So: yang khyin: yu: ra" mo, dajhid' za: aire the' myao: yu: ako" . Dang: ra" mo, wa Mao" So khai: ra" thoe re mathe' gyo:- no: jid: jo; ako" .
Jham: Mugsug' mae- Mao" So wa yao: bam: myid we' nhag' lam: re vhao: lo" nhao: ra" . Ana" ba joe" sho' yao: bam maqo" myao- maqo" gyo: ko" ngad: ra" .
Davi re:- Yao: bam: zo: shaug' poe jham wa yao: bam myi" ra" taui: we' lha" boe" vageshao:- Yao: bam lang" lo" mung: qobo dae kham zo: vageshao:-
Yao: bam mamyao genae" qhid' mae" yao: bam: myo, jid: byaug vageshao:- Yao: bam wa yao: bam: qug' khai: qola: vin yang: khonhae" re: jang: nghaug' jo, vageshao:- ga: ta" ra" .
Airumung: ngo myid: nae"- Yuda byu qe wa tha" lang: gelao" yao: bam byo; qeim: lo" vako" ra" i? Airu: dajhid' re: mangad:- Taung bug byu qere yao: bam myid nug: genae" qhid' mae" yao: bam qobo shad' lhoe" ko" ruyang khyad' yu: ru wa Taung bug byu qejhao" joe" li" va" ra" .
Yuda byu qe: qobo wa mug: myid byu qere magan: mago" ra" shaman" jeju kham zo: nhao: ra" . Amung: yao: bam: Byo we' sin: yang: myaung sho" ru wa Taung bug byu qere magan: mago" ra" shaman" jeju kham zo: nhao: ra" . Airumung: Yuda byu qe jab sho' bobo gelao" shaman" jeju wa khoqhi" sho' qi" ru ngad nae" i?
Ngo wa ana" Taung bug byu qe naonhaung" re dao: jhau: na:- ngo wa Taung bug byu qejhao" nhao: ke' qhug' ra" lagyo: ngad: na: gu: mae nga" mau" zo" mae ngo nga: yu nae" .
Ngo wa ngo yao" byumyu" qere qu" myid nug: nhao yang: yao: bam mae" daqhae: khyad' yu: ru qhug' yu: re qhug' yu: li" genae" .
Pe"mung: ga"re yao: bam shapye' ru qhug' gelao"- xao su byu qere Mao" So: gyevo qe ngad: rumae" yao" ba nam qe boe" lo nhao: ra" . Airumung: Yuda byu qere Mao" So dam: khae: yu lao"- khoru: ngad nae" i? Aiwa shid: ra" mo; qhid' mae" kao so' ngad: li" nae" .
Sao qhid' mae" mug je, re Mao" So re qhaug' byid: va" ngad: re wa mug akhai" geim" re: yao" ngad: ava"- amung: sag' gae agyi: re Mao" So re qhaug' byid: va" ngad: re wa- sag' kaung jham alhab' re: yao" ngad: ava"-
Zhanlun gae agai mae" akaung jham damyo" re cu: pye' mung: zhanlun gae alae" mae" akaung re aimae xo' to" ra" . Taung bug byu qe naonhaung" wa ai: zhanlun gae alae" we' dau: ako"- amung: ana" Yuda byu qenho: Byo we' sin" ra" qam: bo: ra" kao so' daui khyo re qo" bomyao: kham: yu: ako" .
Airumung: cu: khyo" pye' ra" akaung jham we' dau ko" ra" Yuda byu qere daqu" ngai ge,- naonhaung" khoru: qo" gai: phug genae" i? Naonhaung" wa akaung qeza: angad: ako"- naonhaung" wa agyi: re bao" thaug' byid: mo, mangad:- Agyi: jham wa naonhaung" re bao" thaug' byid' ako" .
Ngadqere: naonhaung" wa- ngonhaung" re xo' nae" qhid' mae" ai: akaung jham re cu: pye' ru mangad: i? ga: ta" li" genae" .
Ai: ru wa dang: ra" . Yao: bam malam" ko" ruyang yao: bam wa cu: pye' ru qhug' ako" . Naonhaung" wa lam" gemung: yang: qo" de; jo; ako"- ngadqere: aire nhag' lam: damyid: qi: ge,- ai: atha" gyaug lha" yang: na ge,-
Mao" So wa azhao: mae" yaug gau akaung gyang" ngad ko" ra" Yuda byu qere lhao" re: matang" to: ngad: ra" . Mao" So wa nao re tang" to" li" nae" ein: jho: i?
Cemae Mao" So wa khoqhi" nhag' khyag' yaug ngad: rure we' khoqhi" thin: ra" yaug ngad: rure ngonhaung" qu" ba: yu: ra" . Mao" So wa qobo shad' lhoe" ra" mo; dao mae gyai thin ngadqere: naonhaung" wa yao" nhag' khyag' ru khug mae kao so' xo' daui: na ko" re wa yao: wa naonhaung" re nhag' khyag' li" nae" . Ngadqere: naonhaung" airu: kao so' madaui ko" re wa naonhaung" re: cu: pye' ru qhug' li" genae" .
Amung: Yuda byu qe yao: bam: malam khug: ra" myid re to" pye' ko" re wa azhao: mae" yao: bam: angad mae dam: te' byid' ru qhug' li" genae" . Pe"mung: ga"re Mao" So wa ai: mau" zo" re qo" kad' ra" .
Zhanlun lae" qe ngad ko" ra" naonhaung" Taung bug byu qere azhao: mae" naonhaung" yao" zhanlun lae" akaung mae" cu: yu mung: azhao: mae" yao: yao: boe" jo; ra" tarha" re lhoe" yang: azhao naonhaung" yao" akaung mangad' ra" zhanlun gyang" akaung mae xo' to" ru we' dau: ra" . Yuda byu qe wa ai: zhanlun agyang" gae we' dau: ako" . Amung: yao: bam: agae yao: mae" cu: pye' ra" akaung jham re yao: yao" agae mae dam: xo' te' ke' byid: nae" ru wa Mao" So: qhid' mae" je" laui: ra" .
Nga" mao: nhaung: qe we"- No; thao" ra" dangman" ra" khyo dalam: re ngo naonhaung" re ba nhao nug: ra" . Pe"mung: ga"re ai: dangman" ra" khyo wa naonhaung" re pha,jhi" ba beim" ra" myid mabo losho' gug: gam byid' li" nae" . Ai: ruwa Israel byu qenho: nhag' lam: qao: ru wa apyad ato ngad nae" mangad:- Taung bug byu qemae" Mao" So jhao" lo: ru jab yo, joe" sho' za: yao: bam: nhag' lam: qao: jo; li" genae" .
Alao"- Israel byu qe alhab' mo, wa khyad' yu: rure ceru: qhug' li" genae" . Jham: Mugsug' mae- Khyad' yu: Asang wa Ziun mae" thug' li" mung:- Yaku myid: zo: qera" makhyang" ra" khyo alhab' re yu: pye' li" nae" .
Ngo wa yao: bam: qobo jham re yu: pye' byid: lao"- Yao: bam we' ce: dao: thang" re ngo to: nae"- ga: ta" ru we' dakhyo: ngad: ra" .
Pe"mung: ga"re naonhaung" Taung bug byu qe: mathao mae Yuda byu qe wa Lau Dao: Gai re ha: pye' gemung:- yao: bam wa Mao" So: gyevo qe boe" pye' ako" . Ngadqere: Mao" So: yang khyin: yu: ra" mo, ngad mung: yao: bam: phug' pho" qe: mathao mae yao: bam wa Mao" So: ba nam qe ngad: ako" .
Pe"mung: ga"re Mao" So wa yao: khyin: yu mung: shaman" byid' ra" yaug we' sin: yang: yao" myid re malhai: ngad: ra" .
Taung bug byu qe ngad: ra" naonhaung" wa lai: lo" ra" yo, re Mao" So: mho dao: re: magyo: mo, ngad: ako" . Ngadqere: ana" wa Yuda byu qe mho dao: magyo: ko" ruyang Mao" So: nhag' khyag' shogu: rure naonhaung" qo" khae: yu: avako" .
Airu: Mao" So: nhag' khyag' shogu: rure naonhaung" qo" khae: yu vako" ru we' dakhyo: Yuda byu qere: Mao" So: nhag' khyag' shagu: rure qo" khae: yu genae" qhid' mae" Yuda byu qe wa ana" Mao" So: mho dao: re matae" gyo: ko"ru ngad: ako" .
Pe"mung: ga"re Mao" So wa byu alhab' mo; re nhag' khyag' shogu: ru qo" qhu" byid: nae" qhid' mae" byu alhab' mo, re mho dao: magyo" ra" kyam: byu qe boe" nhao: pye' ra" .
Mao" So wa khoqhi" sho' jo,nho" qo" yaug ngad: i? Yao" pha,jhi" we' laba lajhao wa khoqhi" sho' no; i? Mao" So: myid: phyid' to"rure khag' qo" sho' kyo" i? Yao" khyo re khag' qo" ba: i?
Jham: Mugsug' mae- Asang: myid re khag' ba: i? Yao: re khag' pha,jhi" qo" byid' i?
Yao" yang dam: xe' qo sho' Yao: re khag' pe" byid' qu" ko" i?
Pe"mung: ga"re cao jab alhab' wa yao" yang phan" to: mung:- cao jab alhab' wa yao: khyo" yang we' yao" qhid' mae" boe" jo; ru ngad: ra" . Mao" So wa apyad ato mae phungbao qi" qhang: jo, vashao: wo"- Amen .
Airumung: nga" mao: nhaung: qe we"- Mao" So: nhag' myan" ra" jeju yang ngo naonhaung" re mho' ke' ra" . Naonhaung" gaung khyao re Mao" So: mau" zo" mae qhaug' byid: mung: Mao" So o ngaui: ra"- daui: na: ra" xeim: khyo" Mao" So re qhaug' byid: ge,- ceru wa naonhaung" caung da" ang: ra" jo: ra" khyo ngad: ra" .
Amung: naonhaung" ave, re ce: myid gaung dao mae" ave, azhao" we' dau datau" yu ge,- naonhaung" myid alhab' geim" tha" pye' yang: Mao" So re naonhaung" nhag' lam: asag' lhai" pye' byid: nhao ge,- ailao"- gai shab: ru- yao: o ngaui: ru- jab byang" ru ga" ra" Mao" So myid o: ru pe" ja: ngad: rure naonhaung" ba: li" genae" .
Mao" So: yang ngore byid' ra" jeju jhaung qhu" re ngha yang: naonhaung" yaug khao: ngo" re ngo ceru: ta" ra" . Naonhaung" yao" gaung re ang: ra" tho' mae je yang: damyid: qi" yu ge,- ai: atha"- naonhaung" myid: ra" khyo mae nau" nhae" ave, de, ge,- naonhaung" gaung re Mao" So: yang byid' ra" lam khug: ra" khyo re cao" yang: dao: kho' yu ge,-
Ngonhaung" gaung khyao dalam: mae gaung dau jham myo: sho' de, mung: ai: gaung dau jham alhab' wa yao: yao" mau" qo" ako" .
Ai we' dakhyo:- ngonhaung" wa myo: sho' ngadqere:- Khristu mae dagaung dasho: za: boe" mung: gaung khyao dalam: mae za: de; jo, mo, ngad: ra" . Ngonhaung" wa gaung khyao dalam: mae yao: cao: jho" xo' ra" gaung dau jham ngad: ra" .
Airumung:- Mao" So: yang ngonhaung" re byid' to" ra" nhag' myan" ra" jeju jhaung qhu" re cao" yang:- majho" dau: ra" ngonhaung" nho: jeju jhaung qhu" jham re ci yhung: qo: ra" . Ngonhaung" nho: jeju jhaung qhu" wa- Mao" So: mungdao: re kho" kyo: nae" ru ngad: re wa ngonhaung" qo" ra" lam khug: myid re cao" yang: ai: mau" re kad' qo: ra" .
Caung da" byid: nae" jhaung qhu" ngad: re wa ngonhaung" caung da" byid: qo: ra" . Mho" shid' byid: nae" jhaung qhu" ngad: re wa ngonhaung" mho" shid' byid: qo: ra" .
Amung: su gaje qere qam: byid: nae" jhaung qhu" ngad: re wa- ngonhaung" airu: qam: byid: qo: ra" . Su gaje qere gae byid: nae" yaug khag' ngadqere: magan: mago" gae byid: qo: ra" . Au: she nae" kheim: so' qo qo" yaug wa- qam: ke' yang: au: she- eib khang" qo: ra" . Nhag' khyag' myid qhu" byid: ba: ra" yaug wa- ngaui bau: ngaui yao qhu" byid: qo: ra" .
Jhid' de; myid mae jab byang" sho' gyang" shao qo: ra"- makhyang" rure nghang" pye' mung: gai shab: rure zaui" zag: ci ge, .
Dayaug we' dayaug Khristu mae jho" jhid' de; ge,- dayaug we' dayaug jho" phug' jho" myao: nae" kao bau ge, .
Mau" zaui" rumae qam: ke' ge,- danoe" dashoe ge,- ai: Asang re aung khug nhag' lam: alhab' we' kao bau yang: caung da" byid: ge, .
Naonhaung" wa ngaui bau: taung" myid: lao" na ge,- Qug: khai: qhug' rumae zang: qhao" ge,- Ayo, khao: ngo" akyu" mho' na ge, .
Naonhaung" jo,nho" jham re qo ca" ko" ra" naonhaung" Khristan: mao: nhaung: qere gae byid: ge,- naonhaung" maba mase" ra" bang" vo qere naonhaung" yham mae bang" da" byid: ge, .
Naonhaung" re yhin" ra" mo, re shaman" byid: nae" Mao" So re mho' ge,- ngad va"- Nhang: byid: nae" qhid' mae" mangad:- Shaman" byid" nae" qhid' mae" yao: re mho' ge, .
Ngaui bau" ra" mo, we' daga"- ngaui bau: ge,- ngug: ra" mo, we' daga" ngug ge,-
Yaug khao: ngo" re dakhyo: za: myid: sang: kho: byid: ge,- dangad beim: ge,- nyham: ra" mau" zo" re zaui: ge,- naonhaung" yao" gaung re pha,jhi" ba: ra" yaug khyo" damyid: jho ge, .
Naonhaung" re dayaug yaug: yang magai kad' re- yao: re lage, dadam: phaug' ge,- Yaug khao: ngo" yang gai: ga" ra" mau" re qam: ke' kad' ge, .
Yaug khao: ngo" we' ngaui pyo: yaug yo za: qo" na nae" qhid' mae" naonhaung" shad' khyo" gai: boe" ra" gu: alhab' re kad' ge, .
Ba nam qe we"- Khonhae" re: lage, daphaug' ge,- ai: atha" Mao" So nhag' yo" ruyang lage, phaug' vashao:- pe"mung: ga"re jham: mugsug' mae Asang wa- ngo lage, phaug' nae"- ngo dam: tug' xe' nae"- ga: ta" ra" .
Airumung: lage, phaug' nae" atha"- Jham: Mugsug' mae- Ni" nho: gyevo vae: moe' ngad: re- yao: re zo: ve byid: zho: wa,- yao: qid shab' ngad: re yao: re qid byid: jhaug' wa; Nao ceru: kad' lao"- yao: re nao gyai qho' nhao: li" nae"- ga: ta" to" ra" .
Makhyang: mashab: ruyang nao re daaung: pye' nhao . Ai: atha" gai shab: ruyang makhyang: mashab: rure aung: pye' wa, .
Byu yaug khao: ngo" wa mung"dan: eib khang" nae" kheim: so' qo" ra" mo; mho dao: re tae" gyo: ca" ra" . Pe"mung: ga"re Mao" So: akhang" maqo" lo: eib nae" kheim: so' majo, ngad: ra"- Eib khang" nae" kheim: so' qo" ra" mo, wa Mao" So: yang san: to" ra" mo, ngad: ako" .
Khag' ngadqere: eib khang" nae" kheim: so' qo" ra" yaug re ngag: thaug' ra" yaug wa- Mao" So: yang jaung: san: to" rure ngag: thaug' ra" yaug ngad: ra"- Airu: kad' ra" yaug wa dao: phyid' ru qhug' li" nae" .
Pe"mung: ga"re- gai: ra" mau" zaui: mo, wa zug: qere gyaug maca" ngad: ra"- Makhyang" ra" mau" zaui: mo, kam" wa zug: qere gyaug ca" ako" . Nao wa kheim: so' qo" ra" yaug re gyaug maca" lo:- na nug: i? Gai: ra" mau" zo" re zaui: so: wa,- Alao"- yao: wa nao re caung: khin" li" nae"-
Pe"mung: ga"re yao: wa nao re gai kad' byid: nae" qhid' mae" san: to" ra" Mao" So: daui daui yaug ngad: ra" . Ngadqere: nao makhyang" ra" mau" zaui" ru ngad: re wa- yao: re gyaug wa,- pe"mung: ga"re yao: wa gaigai: yao: qobo dae byid: nae" qam: so' qo" ra" yaug ngad: ra" . Yao: wa Mao" So: daui daui yaug ngad mung: makhyang" ra" mau" zaui: mo, re Mao" So: qobo dae byid' ra" yaug ngad: ra" .
Cerumung:- naonhaung" wa eib nae" kheim: so' qo" ra" mo; mho dao: re tae" gyo: ca" ra" . Mao" So: yang qobo dae byid: nae" rure gyaug yang: za: mangad:- ni" nho: aung khug nhag' lam: mae myid ba: kin yang:- kheim: so' qo" ra" mo; mho dao: re tae" gyo: ca" ra" .
Ai: mathao mae naonhaung" wa khang: ke' ru ngad: ako" . Pe"mung: ga"re kheim: so' qo" ra" mo, yao: bam: mau" zo" re kyab' sho' zaui" ru wa- Mao" So re mau" zaui: byid' na: ru ngad: ako" .
Airumung:- naonhaung" wa yao: bam re byid: ca" ra" gu: re byid: ge,- khang: ke' byid: ca" ra" gu: alhab' re ke' byid: ge,- kheim: so' qo" ra" mo, alhab' re phug' myao: mung:- nga: yhe' byid: ge,-
Naonhaung" yao: cao: jho" jhid' de; nae" jhin mae" je yang: khag' we' re: pe" jhin dade, ge,- Su re jhid' de; ra" yaug wa kham" to" ra" Tarha" re phug' cao" ra" yaug ngad: ra" .
Pe"mung: ga"re- ai: kham" to" ra" Tarha" mae su: myi:- su: lao dashad'- byu dase' wa,- dakhug' wa, su gaje qe: zai re myo, nyad o: dabyid wa,- ga" ra" tarha" jham we' gatau jo; ra" tarha" jham alhab' ni" yham kyo: cao: re naoyao" gaung re jhid' de; ru we' dakhyo: jhid' de; wa,- ga" rumae bovao: ava" .
Dayaug yaug re nao jhid' de; ngad: re wa- nao wa yao: re khonhae" re: magai: ru makad' ngad: ra"- Airu: mung: jhid' de; ru wa kham" to" ra" Tarha" alhab' geim" re phug' cao" ru ngad: ra" .
Naonhaung" wa yab: myid' jo; rumae" yab so: to" li" ca" va" ra" yo, khyin: joe" va" rure ba geyang: ceru re naonhaung" phug' cao" ca" ko" ra" . Pe"mung: ga"re naonhaung" khyad' yu: ru qhug' nae" ra" ba na wa- ngonhaung" sao qhid' Yesu re lam" qhid; ra" ba na tho' ana" je: jhao" li" na: ra" .
Myi" wa lai: lo" kaung: mung:- na" gaung wa joe" li" na: ava" . Airumung: ngonhaung" wa mug: cad' we' sin" ra" mau" zo" jham re to" pye' yang: mug: bo" mae gyekhe' nae" shae lhae jham re yu: ci gelang:-
Ngonhaung" wa- na" gaung mug: bo" yo mae su" ra" mo, we' dakhyo:- dau shab: ra" khyo" zaui: so: ca" ra" . Zo: pyo: shaug' pyo: kad' ru- yhid yid: ru- gintho' zaung: ru- akyang qeim: ru- myan" myo: jho" byo; ru- myid nug: obyid: ru jham re jao" pye' ca" ra" .
Asang Yesu Khristu nho: shae lhae jham re yu: ci ge,- gaung sho: myid: o: ra" mau" zo" jham re we' airu re nhag' shid nhag' dag nhao: ra" mau" zo" jham re to" pye' ge, .
Lam khug: ra" myid mae qam: nang" ra" yaug re pang" yu ge,- ngadqere: yao" myid: ra" khyo jham we' sin: yang: yao: we' dajho" ngag ge,-
dayaug yaug: nho: lam khug: myid wa- zo: ve alhab' re gai: zo" ra" khyo" lam" ra" . Ngadqere: lam khug: ra" myid mae qam: nang" ra" yaug wa- ao: pho' myiqui: za: zo" ra" .
Zo: ve alhab' zo" ra" yaug wa mazo" ra" yaug re daqu" jung" wa,- amung: ao: pho' myiqui: za: zo" ra" yaug re:- zo: ve alhab' re zo" ra" yaug re dao: magai: phyid' ngad: ra" . Pe"mung: ga"re Mao" So wa yao: re khae: yu: ava" .
Nao wa khag' ngad mung: su gaje qera" daui daui yaug re dao: phyid' ra" i? Yao: myo, nho qo" nae" maqo" nae" ga" ru wa yao" Asang yao: dao: kho' li" nae" . Yao: myo, nho qo" li" nae"- pe"mung: ga"re Asang wa yao: re myo, nho qo" nhao: ra" .
Byu dayaug yaug wa ba na daba ba re- ba na gatau myo: sho' mae tho' je: akhyag:- ga: myid: jho: ra"- amung: gatau dayaug yaug wa- ba na alhab' wa dakhyo: za: ngad:- ga: myid: jho: ra" . Yaug khao: ngo" wa yao: yao" myid re tang za: myid: phyid' ci qo: ra" .
Ba na re jo" kho' qu" ra" yaug wa Asang re nga: yhe' byid: nae" qhid' mae" qu" ru ngad: ra" . Amung: zo: ve alhab' re zo" ra" yaug re: Asang re nga: yhe' nae" qhid' mae" zo" ru ngad: ra"- pe"mung: ga"re yao: wa ai: zo: ve qhid' mae" Mao" So re jeju caung: khin" ra" . Zo: ve daqhae: re jao" ra" yaug re: Asang re nga: yhe' nae" qhid' mae" airu: mazo" ru ngad: ra" . Amung: yao: wa Mao" So re jeju caung: khin" byid' ra" .
Ngonhaung" khag' dayaug re:- yao: yao" gaung qhid' mae" za: kao so' daui: na: ru mangad:- amung: ngonhaung" khag' dayaug re: yao: yao" gaung qhid' mae" za: shid: ru mangad:-
Ngonhaung" daui: na: re wa- Asang: qhid' mae" ngonhaung" daui: na: ru ngad: ra" . Alao"- ngonhaung" shid: re wa- Asang: qhid' mae" ngonhaung" shid: ru ngad: ra" . Airumung: ngonhaung" wa daui: na ngadqere:- shid ngadqere: ai: Asang we' sin" ra" mo, ngad: ra" .
Pe"mung: ga"re Khristu wa shid mo, we' daui: na: ra" mo; Asang boe" nae" qhid' mae" shid mung: dam: daui: to" li" va" ra" .
Airumung:- ao: pho' myiqui: za: zo: ko" ra" mo, naonhaung" wa naonhaung" mao: nhaung: pho" re pe"mung: dao: kho' ko" i? Amung: zo: ve alhab' re zo: ko" ra" mo, naonhaung" re: naonhaung" mao: nhaung: pho" re pe"mung: qu" jung" ko" i? Ngonhaung" alhab' mo, wa dao: kho' ru qhug' nae" qhid' mae" Mao" So: qhid' kheim: mae ye; jo; li" nae" .
Pe"mung: ga"re Jham: Mugsug' mae- Asang wa- ngo dang za: daui: na: ra" Mao" So ngad: ru we' dakhyo:- Yaug khao: ngo" wa nga" qhid' kheim: mae pad' thaug' thaug' mung:- Yaug khao: ngo" wa ngo Mao" So ngad:- ga" rure- lhang: yu: li" genae"- ga: ta" to" ra" .
Airumung:- ngonhaung" mae" yaug khao: ngo" wa Mao" So re yao: yao" mau" zo" japhin: ta" sho' kyo: qo: li" nae" .
Airumung:- yao: cao: dao: jho" kho' rure ngonhaung" to" pye' gelang: . Naonhaung" mao: nhaung: pho" re tha" lang: nhao nae" mangad: lao"- qobo shad' nghung: nhao nae" ra" lo, mau" jham re khonhae" re: makad' nae" rure kam" wa naonhaung" myid: phyid' ge, .
Asang Yesu we' dadang: dalam: za: kao so' daui yang: ngo khyag' za: ba: ra" khyo wa- zo: ve daja: ja: wa yao: yao: caung: pa" thung" khyo" masan masin" boe" ga" ru majo, ngad: ra" . Ngadqere: zo: ve daqhae: wa masan masin" ngad: ga: nao lam" yang: ngad: re ai: zo: ve wa ni" qhid' mae" masan masin" ru boe" ra" .
Nao zo" ra" zo: ve daja: ja: khyo" yang ni" mao: nhaung: pho" re no nhao: ngad: re wa- nao wa jhid' de; myid khyo" kao so' daui yaug mangad: lo: ngad: ra" . Khristu wa yao" qhid' mae" bin: shid kham: byid: va" ruyang nao zo" ra" zo: ve: yang yao: re dabyo; qeim: lo" nhao wa, .
Naonhaung" gai:- ga: myid: jho: ra" ja: re dajung" pye' nhao wa, .
Pe"mung: ga"re Mao" So: mung"dan: wa zo" ru shaug' ru we' masin: lo: Gyang" Lho" Byo khyo" yang byid' ra" din: man" ru- yaug yo: ru- ngaui bau" ru we' sin" ru ngad: ra" .
Khristu re cekhyo" caung da" byid' ra" yaug wa Mao" So re o ngaui nhao mung: su: yang re: caung: khin" ru qhug' ra" .
Airumung: ngonhaung" wa ai: ngaui pyo: yaug yo: ru boe" nhao nae" rure we' yao: cao: qam: bo nhao nae" ra" khyo jham re khonhae" re: au: qang mung: qam: ke' na ca" ra" .
Zo: ve mathao: yang Mao" So kad' to" ra" mau" zo" re daphyo' pye' wa, . Zo: ve alhab' wa gai: zo: ngadqere:- su gaje qere qobo shad' nghung: nhao: ra" zo: ve re zo" ru wa shad' ra" .
Ni" mao: nhaung: pho" re shad' nghung: nhao nae" ngad: re wa- sho: zo" ru- sabyi qang: shaug' ru mangad: lao"- gatau pe" ja: ngadqere: jao" pye' ru wa jo ang: ra" khyo ngad: ra" .
Ce: khyo we' sin: yang: nao lam" ru we' dakhyo: zaui" zag: ci wa,- Aiwa Mao" So we' ni" agyo: mae ngad vashao:- dayaug yaug jo: ga: khae: yu: ra" mau" re qobo qo" thoe magyo: lo: kad' ra" yaug wa ngaui lho" ra" .
Ngadqere: aug' o" ra" myid we' zo: ve re zo" ra" yaug re Mao" So wa yao: re dao: phyid' li" nae" . Pe"mung: ga"re yao" lo, mau" wa lam khug: myid re apan mato: yang: ngad: ra" . Amung:- lam khug: ra" myid re apan mato: lo: kad' ra" ja: pe" ja: ngadqere: qobo ngad: ra" .
Lam khug: ra" myid qi" ra" mo, ngonhaung" wa- lam khug: ra" myid qam: nang" ra" mo; nho: qo jham re vin nae" rure bobao" thaug' byid: nae" ang: ra" . Ngonhaung" wa ngonhaung" yao" gaung re ngaui nhao nae" maang ngad: ra" .
Ai: atha" ngonhaung" wa lam khug: myid mae yao: bam re zao: to' byid: nae" qhid' mae" yao: bam yao" akyu" qhid' mae" qu" mung:- ngonhaung" nho: mao: nhaung: qere ngaui nhao nae" ang: ra" .
Pe"mung: ga"re Khristu wa yao: yao" gaung re ngaui nae" makad' yu ngad: ra" . Ai: atha"- Jham: Mugsug' mae- nao re maphug' makhyad' jung" gaui: ra" dao: jham wa nga" dao mae gyo" zao" shaung" yu: ra"- ga: ta" to" ru we' dakhyo: ngad: ra" .
Jham: Mugsug' yang ngonhaung" re byid' to" ra" qam: byid' ru we' zang: kham: ru khyo" yang ngonhaung" wa myid: lao" ra" khyo re ngonhaung" qo" nae" qhid' mae" Jham: Mugsug' mae tung" to" ra" gu: ja: khao: ngo" wa ngonhaung" re mho" shid' nae" tung" to" ru ngad: ra" .
Aimung: zang: qhao" ru we' myid qam: so' byid' ra" khyo: ajhaung Mao" So wa Khristu Yesu nho: lag re qu" mung: naonhaung" yaug khao: ngo" nhag' lam: jho" vang" na nae" qam: o: byid: vashao: .
Airumung: naonhaung" alhab' mo, daga" za: ngonhaung" Asang Yesu Khristu nho: Yao: Pho" ngad: ra" Mao" So re danhad' dathoe we' za: qo" caung: khin" nae" ngad: ra" .
Airumung: Mao" So: phungbao qhid' mae" Khristu wa naonhaung" re khae: yu va" ru we' dakhyo: naonhaung" re: yao: cao: jho" khae: yu ge,-
Pe"mung: ga"re ngo naonhaung" re ta" geli"- Khristu nho: caung da" byid' ra" kao so' daui khyo wa Yuda byu qe: qhid' mae" ngad: ra" . Airu wa Mao" So: dao: so: zaung: rure qhu" byid: nae" qhid' mae"- yao: bam: phug' pho" qere Mao" So: yang byid' to" ra" dao: so: jham re zaui" pyang" nae" we' Taung bug byu qere lhao" re: Mao" So: nhag' khyag' shogu: ra" jeju khyo" yang yao: re caung: khin" byid: nhao nae" qhid' mae" ngad: ra" .
Amung:- Jham: Mugsug' mae- Taung bug byu qe we" Mao" So: byumyu" we"- Ngaui bau: ge,- ga: dam: ta" ra" .
Amung: Taung bug byu qe alhab' mo, we"- Asang re caung: khin" byid: ge,- Byumyu" alhab' we"- yao: re caung: khin" byid: ge,- ga: re: ta" to" ra" .
Ailao"- Esaia wa- Yese myid: zo: kaung mae" dayaug na: thug' li" li" nae"- Yao: wa Taung bug byumyu" re eib nae" qhid' mae" joe" li" yaug ngad: li" nae"- Amung: Taung bug byu qe wa yao: mae myid: lao" na: li" genae"- ga: dam: ta" ra" .
Myid: lao" ru byid' ra" yaug ajhaung ngad: ra" Mao" So wa naonhaung" lam khug: myid khyo" yang ngaui bau" ru we' yaug yo: ru byid: vashao: wo" . Airulao" Gyang" Lho" Byo: qam: so' khyo" yang naonhaung" myid: lao" ru wa xo' yang: qi" qhang: li" nae" ngad: ra" .
Nga" mao: nhaung: qe we"- naonhaung" wa gai shab jab byang" jo; ru we' laba lajhao to, ngad: jo, gemung: naonhaung" yao: cao: qo" jho" mho" shid' mo, ngad ko" rure ngoyao: jhaug' za: myid: ba: ra" .
Ngadqere: ce: vhin tung" mae khyo daqhae: we' sin: yang: ngo naonhaung" re ta" peim: ta" kyang" rumae dajhid' zo: ve" vae" tung" ke' ra" . Mao" So wa ngore Taung bug byu qe: qhid' mae" mau" zaui: nae" Yesu Khristu nho: daui daui yaug qo" boe" ra" akho: akhang" byid' to" ruyang airu: vae" vae" tung" ke' ru ngad: ra" .
Taung bug byu qe wa Gyang" Lho" Byo: yang Mao" So re qhaug' byid' ra" Mao" So khae: yu: ra" ngaui" xeim: qe boe" lo genae" qhid' mae" Mao" So mae" lau dao: gai re kho" kyo: byid' rumae ngo wa khinjaung dayaug ru: caung da" byid' ra" .
Airumung: ngo wa Khristu we' dagaung dasho: za: boe" na mung: Mao" So: mau" zo" re ngo qo" vin vo' ruyang ngo qo" phug: ra" .
Taung bug byu qe Mao" So: mho dao: re tae" gyo" lo genae" qhid' mae" Khristu wa ngore ci yang: mau" zaui" lo: ra" khyo re za: ngo wa phug: ta" nae" .
Khristu wa nhad' dao: thoe we' lo, mau" yang re: mug' pho: ve, lho jham we' mug' pho: ve, lho jham: nho: qam: so' khyo" yang re: Mao" So: Byo: qam: so' khyo" yang re: ngo wa Yerusalem: vogaung: mae" Iluri mung" jao: sho' du" qin" yang: Khristu nho: khyo Lau Dao: Gai re bin sho' cao" kho" kyo: byid: va" .
Su gaje: yang zao: to" ra" apan aqao: dao mae paug' zao: ru maboe" vashao:- ngo kao bau: ru wa ai: Khristu nho: khyo re magyo" qu" shiko" ra" jo, qo khao: ngo" mae Lau Dao: Gai cao" kho" kyo: byid: nae" ru ngad: ra" .
Jham: Mug: Sug' mae- Yao" khyo re khag' yang re: makyo" qu" ko" ra" mo, wa- yao: re the' myao: li" genae" . Amung: mathe' gyo" qu" ko" ra" mo, wa- ba: gyo" li" genae"- ga: ta" ru we' dakhyo: ngad: ra" .
Airu: mung: naonhaung" jhao" ngo joe" li" nae" seim" rumae myo: sho' lhang tam" pye' ru qhug' ra" .
Ngadqere: ana" wa- ai: mang: khaung: mae nga" mau" zo" re kyab' sho' bin: zaui: va" . Amung: naonhaung" jhao" li" qhug' nae" myo: sho' zin mae" kao bau: na va" ruyang-
Ana" wa naonhaung" jhao" qo" joe" li" naeva"- ein: ngo myid: lao" ra" . Ngo Spain mung" khyo ye" lo" au:- naonhaung" jhao" li" vao: qhug' co' nug: ra" . Naonhaung" jhao" dayo, zo: li" thang: na yang: ngaui bau: taung" zam" khug co' mung: naonhaung" bao" thaug' ruyang Spain mung" khyo ye" lo" nug: ra" .
Ngadqere: ana" ngo wa Mao" So: byu qere caung da" byid: nae" qhid' mae" Yerusalem vogaung: khyo ye" lo" nae" ngad: ra" .
Pe"mung: ga"re Makedoni mung" we' Akhaia mung" mae" phung: jham wa Yerusalem mae na ko" ra" Mao" So: byu qemae" myaung sho" ra" mo, re bao" thaug' nae" aung lam Alu: byid: nae" qhid' mae" ngaui bau: taung" myid: phyid' to: vako" ruyang ngad: ra" .
Aiwa yao: bam yao: yao: myid: phyid' ru ngad: ako" . Gai gai: yao: re:- yao: bam wa Yerusalem mae" Mao" So: byu qere bao" thaug' byid: nae" khyo ang mo, ngad: ako" . Yuda byu qe wa yao: bam: Byo we' sin" ra" shaman" jeju re Taung bug byu qere myho" gae byid: vako" ruyang Taung bug byu qere: yao: bam: jo,nho" jham: yang Yuda byu qere bao" thaug' byid: nae" ang: ako" .
Amung:- ngo wa ce: mau" zo" re bin mung: yao: bam: qhid' mae" qo" gaug: yu: ra" Alu: ngaui alhab' re Yao: bam: lo, khug mae bin: ke' byid: lao"- Spain mung" khyo ye" lo" nae" au: naonhaung" jhao" li" vao: qhug' to: co' nae" .
Ngo naonhaung" jhao" joe" li" lao"- ngo wa Khristu nho: shaman" jeju byang" sho' we' joe" li" nae" ngad: rure ngo ba: ra" .
Mao: nhaung: qe we"- ngonhaung" Asang Yesu Khristu khyo" yang re:- Gyang" Lho" Byo: yang byid' ra" jhid' de; myid khyo" yang re:- akyu" mho' rumae ngo we' qhan: mung: nga" qhid' mae" Mao" So re qam: ke' yang: boceim" mho' byid: genae" qhid' mae" naonhaung" re jhan" ke' ra" .
Ngo wa Yuda mung" mae na ko" ra" Yesu re malam khug: ra" mo; lo, mae" loe; beim mung: nga" nho: caung da" bao" thaug' byid' ra" mau" zo" re Yerusalem vogaung: mae na ko" ra" Mao" So: byu qere lham: khae: yu genae" qhid' mae" akyu" mho' ge,-
Airumung:- Mao" So myid o: ru ngad: re wa ngo wa naonhaung" jhao" ngaui bau: ngaui yao we' byang" yang: joe" li" mung:- naonhaung" we' daga" ngaui bau: ngaui lho" taung" qo" zam" khug: na: li" nae" .
Ngonhaung" nho: ngaui: pyo: yaug yo: ru apan ajhaung ngad: ra" Mao" So wa naonhaung" alhab' mo, we' daga" ngad: jo, vashao: wo"- Amen .
Kenkhrea vogaung: phung: mae caung da" byid' na: ra" ngonhaung" nhae: mo" Phobe ra" khyo re ngo naonhaung" re bobao" thaug' ta" ke' ra" .
Mao" So: byu qe kad' ang: ru we' dakhyo:- Asang: mang mae naonhaung" yao: re lham: pang" yu mung:- yao: qo ca" ra" gu: mae yao: re bao" thaug' byid: ge, . Pe"mung: ga"re yao: wa byu myo: sho' mo, re bao" thaug' byid: yaug ngad: ru we' ngo rere: bao" thaug' byid: yaug ngad: ra" .
Yesu Khristu mau" zo" mae nga" mau" vin cao: qe ngad ko" ra" Priskila we' Akula shid' tao re ngo au" ke' ra" .
Yao: shid' tao wa yao: shid' tao: nho: kao so' re nga" qhid' mae" dan: pye' yang: ngore khyad' yu: qu" va" ru tao ngad: ako" . Ngo dayaug za: yao: shid' tao re jeju beim: so" ru mangad . Taung bug byu qe: phung: jham alhab' re: yao: shid' tao re jeju beim: so" ako" .
Yao: shid' tao: yham mae zang" ham yang: caung: pa" na ko" ra" phung: byu qere re: ngo au" ke' ra" khyo re ta" kyo: ge,- Amung: Asia mung" mae Khristu re sao qhid' lam" yaug ngad: ra" ngo jhid' de; ra" Epaenetu rere: au" ke' ra" .
Naonhaung" qhid' mae" qam: ke' yang: mau" zaui: byid' ra" Mari re au" byid: gela,-
Ngo we' daga" thaung: laung" lo: ra" Yuda mao: nhaung: tao ngad: ra" Androniku we' Yunia shid' zo: rere: au" ke' ra" . Yao: shid' yaug wa lagyo: qe: phaung mae mang qi" ru we' nga" qhid' re Khristan boe" lo: ra" shid' yaug ngad: ako" .
Asang: khug mae ngo jhid' de; ra" ba nam pho" Ampliatu re au" ke' ra" .
Khristu mau" zo" mae ngonhaung" mau" vin cao: ngad: ra" Obanu re we' ngo jhid' de; ra" Staku rere: au" ke' ra" .
Khristu shad' mae vin tang: ngad: jo; ra" Apele re au" ke" ra"- amung: Aristobulu nho: yham byu qere au" ke' ra" .
Nga" Yuda amyu" Herodion re au" ke' ra" . Nakisu nho: yham byu qemae" Khristan mao: nhaung: qere au" ke' ra" .
Asang: mau" zo" re zaui: so: ko" ra" Truphaena we' Truphosa re au" ke' ra: . Amung: Asang: qhid' mae" mau" myo: sho' zaui" lo yaug ngad: ra" nga" jhid' de; ra" ba nam pho" Persia re au" ke' ra" .
Asang: mau" zo" vin vo; rumae baug thug' yaug ngad: ra" Rufu re we' ngore yao: zo: dayaug rere" ru: gun caung: ra" ai: yao: myhi" rere: ngo au" ke' ra" .
Asunkristu- Phlegon- Herme- Patroba- Herma- bam we' yao: bam we' daga" ngad ko" ra" Khristan mao: nhaung: alhab' mo, re au" ke' ra" .
Alao"- Philologu- Yulia- Nereu we' yao: nhae: mo" rere:- Olumpa we' yao: bam we' daga" ngad: ra" Mao" So: byu qe alhab' mo, re au" ke' ra" .
Naonhaung" yao: cao: dayaug we' dayaug mao: nhaung: jhid' de; myid we' bobaug baug yang: jho" au" ge,- Khristu nho: phung: jham alhab' wa naonhaung" re au" ke' ko" ra" .
Nga" mao: nhaung: qe we"- naonhaung" kham: yu: ci vako" ra" mho" shid' ra" khyo re ngag: thaug' mung:- phung: kho' lo" nhao: ru we' lam khug: ra" khyo mae" khyonghung: nghung" lo" nhao: ra" mo, re lha" yang: jao" pye' genae" qhid' mae" ngo naonhaung" re jhan" ke' ra" .
Pe"mung: ga"re airu: kad' ra" mo, wa ngonhaung" Asang Yesu Khristu re caung da" byid: mo, mangad: ko" ngad: ra" . Yao: bam: nhad' re za: myid mo, ngad: ako" . Yao: bam: dao: yaung"- nhad' cug: ra" dao: thoe jham khyo" yang pe" maba: ra" mo, re yao: bam mhug' pyag' pye' ako" .
Ai: Ngaui Bau" Lau Dao: re vin tang: za: naonhaung" lam" na ko" ra" khyo re yaug khao: ngo" the' gyo" avako"- Airumung: ngo wa naonhaung" khyo re ngaui bau: nhao: ra" . Ngo wa naonhaung" re gai shab: rumae pha,jhi" ba: ra" mo,- makhyang" rumae wa qobo maqo" mo, boe" nhao nug: ra" .
Amung: ngonhaung" nho: ngaui pyo: yaug yo: ru ajhaung ngad: ra" Mao" So wa mataung" myao" re Satan re naonhaung" khyid qao: mae zab: khyoe' pye' li" nae" . Ngonhaung" nho: Asang Yesu nho: nhag' myan" ra" jeju wa naonhaung" we' daga" ngad: jo, vashao: wo"-
Nga" nho: mau" vin byin cao: Timothi we' nga" Yuda amyu" ngad ko" ra" Lukai- Yason we' Sosipata bam wa naonhaung" re au" ke' ko" ra" .
Ce: vhin tung" re tung" yaug ngo Tertiu wa Asang: khug mae naonhaung" re au" ke' ra" .
Nga" bang" sang pho ngad mung: phung: byu qe zang" ham yang: caung: pa" ko" ra" yham mae" yham sang re: ngad: ra" Gaiu wa naonhaung" re au" ke' ra" . Vomo" mae" ngaui zam: yaug ngad: ra" Erastu we' ngonhaung" mao: nhaung: pho" Kuatu shid' zo: re: naonhaung" re au" ke' ako" . ( Lo, tung" jham: Mugsug' daqhae: mae adau ngai
mae- ngonhaung" Asang Yesu nho: nhag' myan" ra" jeju wa- naonhaung" alhab' mo, we' daga" ngad: jo, vashao: wo"- Amen ga: tung" laung" to" ako" . )
Ngonhaung" wa Mao" So re phungbao caung: byid: gelang:- Yesu khyo we' sin: yang: ngo kho" kyo" ra" Lau Dao: Gai re cao" yang: re:- daba ganhae" gaco' pyad mae nyham" to" ra" no; thao" ra" dangman" ra" khyo re qhu" byid' rumae cao" yang: re: Mao" So wa naonhaung" lam khug: rumae gang: tang za: qo" ye; jo, nhao: ra" .
Ngadqere: ana" wa ai: nyham" to" ra" dangman" ru wa lapa jham: paug' jham khyo" yang de: de: za: qhu" byid' ava" . Byumyu" cao jab Mao" So re lam" mung: yao" mho dao: re tae" gyo: genae" qhid' mae" apyad ato daui: na: ra" Mao" So: amyin" khyo" yang byumyu" alhab' re ba nhao: ava" .
Date: za: ngad mung: Pha,jhi" bo: thao" yaug ngad: ra" Mao" So wa Yesu Khristu khyo" yang apyad ato phungbao jo; jo, vashao: wo"- Amen .
Mao" So myid o: ru we' dakhyo: Khristu Yesu nho: lagyo: khyo" khyin: san: to" ru qhug' ra" ngo Polu we' ngonhaung" mao: nhaung: pho" Sostheni mae"-
Korinthu vogaung: mae na ko" ra" Mao" So: phung:- Mao" So: gyang" lho" byu qe boe" genae" qhid' mae" khai: yu qhug' ko" ra" mo,- Khristu Yesu we' dagaung dasho: boe" ra" khyo" yang Mao" So: byu qe boe" lo ko" ra" mo, we' ngonhaung" Asang we' yao: bam: Asang ngad: ra" Asang Yesu Khristu re caung: pa" ko" ra" khyi" khao: ngo" mae" byu qere mugsug' tung" ke' ra" .
Ngonhaung" nho: Pho" Mao" So we' Asang Yesu Khristu mae" nhag' myan" ra" jeju we' ngaui pyo: yaug yo: ru wa naonhaung" we' daga" ngad: jo, vashao: wo"-
Mao" So naonhaung" re Yesu Khristu khyo" yang nhag' myan" ra" jeju byid' to: va" ruyang ngo wa khonhae" re: nga" Mao" So re jeju caung: khin" ra" .
Pe"mung: ga"re naonhaung" wa Khristu we' dagaung dasho: boe" mung: nhad' dao: thoe alhab' mae re: laba lajhao khyo alhab' mae re: khyo khe' khao: ngo" mae na: dai: li" qam: bo: li" avako" .
Khristu nho: khyo ai: mungdao: wa- naonhaung" khug mae gyai tang sho' agyi: zaug: jo; ava" .
Airumung: Asang Yesu Khristu myao: thug' li" nae" rure naonhaung" lao" na: ra" au: naonhaung" wa Byo: shaman" jeju daja: rere: malhoe' lo: qo" kham zo" ako" .
Ngonhaung" Asang Yesu Khristu nho: Ba Na mae re: qobo vhin: ru maqhug' genae" qhid' mae" athao" joe" sho' yao: wa naonhaung" re nyhad' tang byid' li" nae" .
Yao: Zo: ngad: ra" ngonhaung" Asang Yesu Khristu we' zam" khug: na nae" qhid' mae" naonhaung" re khai: yu: ra" yaug Mao" So wa lam ga" ra" yaug ngad: ra" wo" .
Nga" mao: nhaung: qe we"- naonhaung" phaung mae phung: jho" kho' ru majo, genae" qhid' mae" naonhaung" jhau: ra" dao: thoe jho" vang" genae" rure ngonhaung" Asang Yesu Khristu nho: kheim: so' khyo" yang naonhaung" alhab' mo; re ngo mho' ke' ra" . Danhag' lam:- myid: qang: ru dalam: za: we' mung: bin sho' dadang: dalam: boe" na ge,-
Pe"mung: ga"re nga" mao: nhaung: qe we"- naonhaung" phaung mae yao: cao: jho" byo; na ko" ra" khyo re Kaloe nho: yham byu qe daqhae" yang ngore lota" kyo" ako" .
Ngo ta" nug: ru wa naonhaung" dayaug daja: ta" na: ako" . Dayaug wa ngo wa Polu thao cao" yaug ngad:- Gatau dayaug wa- ngo wa Apolo thao cao" yaug ngad:- Dayaug wa ngo wa Petru thao cao" yaug ngad:- amung: gatau dayaug wa ngo wa Khristu thao cao" yaug ngad:- ga: ta" na: ako" .
Khristu re phung: myo: sho' khyo" kho' sin" to: va" i? Polu wa naonhaung" qhid' mae" pyao: zang dao mae shid kham: byid' ra" i? Naonhaung"wa Polu mang re lao: yang: qid nyhab' kham: yu: avako" i?
Krispu we' Gaiu shid' zo: mae" je yang: dayaug rere: ngo qid nyhab' makham byid' ruyang ngo wa Mao" So: jeju re caung: khin" ra" .
Airumung: nga" mang re lao: yang: qid nyhab' kham: yu va" ga:- khag' re: maqo" ta" ngad: ako" .
( Stephan re we' yao" yham byu qere re: ngo qid nyhab' kham byid: va"- ngadqere: ngo wa gayaug khag' rere: qid nyhab' kham byid' ein: ngo mamyid: beim: ngad: ra" . )
Khristu wa qid nyhab' kham byid: nae" qhid' mae" ngore manhao: ke' ngad: ra" . Yao: wa ngore Lau Dao: Gai re kho" kyo: nae" qhid' mae" nhao: ke' ra" . Pyao: zang dao mae Yesu shid kham" ra" qam: so' akeim maboe" byaug vashao: xao su byu: nho: pha,jhi" dao: re maci lo:- ai: Lau Dao: Gai re kho" kyo: nae" ngore nhao: ke' ru ngad: ra" .
Pe"mung: ga"re- pyao: zang dao mae Khristu shid kham" ra" khyo we' sin" ra" mungdao: wa- ai: jeim" lo" mo; qhid' mae" pe" lajheim: mabo ngadqere: khyad' yu: ru qhug' ra" ngonhaung" qhid' mae" wa Mao" So: qam: so' ngad: ra" .
Jham: mugsug' mae Ngo wa pha,jhi" ba: ra" mo; pha,jhi" re phyo' pye' byid: mung: ba jhao: ra" mo; laba lajhao re kye" pye' byid: nae"- ga: ta" to" ra" .
Airumung:- pha,jhi" ba: ra" yaug khai: mae i? Ba jhao mo, khai: mae i? Ce: mug: myid dao mae" dao: jhau mung ban" qe khai: mae i? Mao" So wa ce: mug: myid: nho: pha,jhi" adu: adae: ngad: rure qhu" byid' ava" .
Pe"mung: ga"re Mao" So wa xao su byu qe yao: bam: pha,jhi" khyo" yang yao: re maqo" gai: ba genae" qhid' mae" yao: yao" pha,jhi" yang kad' to" ra" . Ai: atha"- pe" lajheim: mabo ga: xao su byu: yang jho: pye' ra"- ngonhaung" kho" kyo" ra" mungdao: khyo" yang Mao" So wa lam khug: ra" mo, re khyad' yu nae" qhid' mae" myid: phyid' ava" .
Yuda byu qe wa mug' pho: ve, lho mho' ako"- Greeg byu qe wa pha,jhi" re qho: ako" .
Ngonhaung" wa pyao: zang dao mae jin" se' pye' ra" Khristu nho: khyo re kho" kyo" ra" . Aimung dao: wa Yuda byu qe: qhid' mae" nhag' lam: tha: nae" ru ngad mung: Taung Bug Byu qe: qhid' mae" wa lajheim: mabo: ra" mungdao: ngad: ra" .
Ngadqere: Mao" So: yang khai: yu: to: mo, ngad: ra" Yuda byu qe we' Taung Bug Byu qe alhab' mo; qhid' mae" Khristu wa Mao" So: qam: so' we' pha,jhi" ngad: ra" .
Pe"mung: ga"re Mao" So: adu: adae: ngad nhohab: ru wa xao su byu qe: pha,jhi" tho' je: ra"- Mao" So: qam: nang" ru wa xao su byu qe: qam: o: tho' je: qam: bo: ra" .
Nga" mao: nhaung: qe we"- Mao" So naonhaung" re khai: yu: ra" au:- naonhaung" pe" ru" mo, ngad ko" rure myid: beim: ge,- Xao su byu shad' khyo" qu" re- naonhaung" mae pha,jhi" ba mo,- kheim: so' qo" ra" mo,- azhao" myhao: ra" mo, wa dajhid' za: ngad: ako" .
Pha,jhi" ba: ra" mo, qho' phau: genae" qhid' mae" Mao" So wa ce: mug: myid byu qeyang pe" lajheim: mabo ga:- jho: ra" ja: re thaug khyin: yu: ra" . Amung: yao: wa qam: so' bo mo, qho' phau: genae" qhid' mae" mug: myid byu qeyang qam: nang" ra" ga: myid: jho: ra" ja: re khyin: yu: ra" .
Ce: mug: myid: byu qeyang akhyag ngad:- ga: myid: jho: to" ra" mau" re phyo' pye' nae" qhid' mae" mug: myid byu qeyang qu" ngai qu" nyham: ra" ja: qu" ca' qu" jung" ra" ja:- pe" mangad:- ga: myid: jho: ra" mau" re Mao" So khyin: yu: ra" .
Airumung: Mao" So: qhid' kheim: mae khag' re: phug nae"made, ngad: ra" .
Ngadqere: Mao" So wa naonhaung" re Khristu Yesu we' dagaung dasho: za: boe" nhao mung: Mao" So wa Khristu re ngonhaung" nho: pha,jhi" boe" nhao: ra" . Ngonhaung" wa Yesu khyo" yang Mao" So: yang jo: ra"- ga: sun" yu byid' ru qhug' mung: Mao" So: gyang" lho" ra" byu qe boe" li" ru we' lhoe' ke' byid' ru qhug' bam va" .
Airumung: Jham: Mugsug' mae ta" to" ru we' dakhyo:- khag' ngadqere: phug nug: ngad: re wa- Mao" So zaui: so: va" ra" mau" zo" mathao mae za: phug: na shao: .
Nga" mao: nhaung: qe we"- Mao" So: no; thao" ra" dangman" ra" Mungdao: re kho" kyo: nae" qhid' mae" ngo naonhaung" jhao" joe" li" au:- dao: zang dao: qi: jham we' myhao: ra" pha,jhi" dao: jham re ci yang: makho" kyo:-
Pe"mung: ga"re naonhaung" we' daga" na: jo; au: ngo wa- Yesu Khristu khyo we' yao" pyao: zang dao mae shid kham: ra" khyo mae" je yang:- gatau: khyo alhab' re to" pye' nae" ein: ngo myid: phyid' to: va" .
Airumung: naonhaung" jhao" joe" li" ra" au: ngo wa qam: nang" ru we' gyaug: nin" zo" re" mungdao: re kho" kyo: mho" shid' ra" au: xao su byu qenho: ba jhao: ra" pha,jhi" mungdao: we'
kho" kyo: byid' ru mangad:- Mao" So: Byo: qam: so' bo mung: dangman" ra" khyo sagse: qo" qhu" byid' ra" dao: thoe we' kho" kyo: byid' ru ngad: .
Airumung: naonhaung" lam khug: ru wa xao su byu qenho: pha,jhi" mae ngha: ru mangad:- Mao" So: qam: so' mae za: ngha: ru ngad: ra" .
Ngadqere: ngo wa Mao" So Byo we' sin: yang: zoqao" qe ngad ko" ra" mo, re pha,jhi" mungdao: kho" kyo" ra"- ngadqere: ai: pha,jhi" wa ce: mug: myid: nho: pha,jhi" mangad:- ce: mug: myid re eib: ra" qam: so' bo: ra" mo; pha,jhi" re: mangad: mug: myid re eib: ra" mo; qam: so' wa byo; qeim: lo" nae" ngad: ra" .
Ngo kho" kyo" ra" pha,jhi" wa xao su byu qe mamyao sho' nyham" to: mung: mug: myid re lhao" re: maphan" shimae" ngonhaung" phungbao qhid' mae" san: to: byid' ra" ai: Mao" So: no; thao" ra" pha,jhi" ngad: ra" .
Ce: mug: myid re eib ko" ra" zug: qe khag' re:- ce: pha,jhi" re maba ko" ngad: ra" . Yao: bam aire ba geyang: ngad: re wa- yao: bam wa ai: phungbao bo: ra" Asang re pyao: zang dao mae jin" se' pye' genae" mangad:
Ngadqere: jham: mugsug' mae- Khag' re: mamyao: qu"- magyo" qu"- gai: boe" nae"- ga: khag' re: majho: qu" ra"ja: re yao:- Mao" So wa yao: re jhid' de; ko" ra" mo; qhid' mae" nyhang" jaung: to: byid' ra"- ga: ta" to" ru we' dakhyo: ngad: ra" .
Ngadqere: Mao" So wa ce: khyo jham re yao" Byo khyo" yang ngonhaung" re qhu" shid' byid' ava"- ai: Byo wa ja: khao: ngo" re paui: qho: na: ra"- Mao" So: no; thao" ra" myid: yaung: to" ra" khyo re lhao" re: paui: qho: ra" .
Byu dayaug: nho: khyo alhab' re wa- yao" khug mae bo: ra" yao: yao" byo za: aba: ra" . Ai we' dakhyo: Mao" So" khyo alhab' re wa Mao" So: Byo za: aba: ra" .
Ngonhaung" wa ce: mug: myid: yang sang: to" ra" byo re kham: yu: ra" mo, mangad:- ai: atha" Mao" So: yang ngonhaung" re byid' to" ra" jeju alhab' re qo" ba nae" qhid' mae" Mao" So: yang nhao: ke' ra" Byo re qo" kham: yu: ra" mo, ngad va" .
Airumung:- ngonhaung" wa xao su byu: nho: nyan: pha,jhi" khyo" yang mho" shid' byid' ra" dao" yang ta" kyo: byid' ru mangad:- Byo re qo" khae: yu va" mo, re Byo we' sin" ra" ai: dangman" ra" khyo jham re ta" sho' kyo: byid' rumae Byo khyo" yang mho" shid' byid' na: ru ngad: ra" .
Byo re maqo" khae: yu: ra" yaug khag' ngadqere: Mao" So: Byo: yang byid' ra" jeju jhaung" qhu" jham re maqo" khae: yu ngad: ra" . Airu" yaug wa Byo we' sin" ra" jeju khyo re gaigai: yao: maba: gyo: ngad: ra" . Pe"mung: ga"re ai: jeju jham: nho: aphug' re Byo mae apan aqao: to: yang: za: dao: qo" gai: phyid' ruyang ai: gu: wa yao" qhid' mae" pe" lajheim: mabo ngad: ra" .
Byo re qo" khae: yu: ra" yaug kam" wa ja: Khao: Ngo" nho: aphug' re dao: qo" phyid' ra"- ngadqere: yao: re wa khag' re: dao: maqo" phyid' ngad: ra" .
Jham: mugsug' mae- Asang: nho: myid re khag' qo" ba byid: nae" i? Yao: re khag' pha,jhi" qo" byid: nae" i? ga: ta" to" ru we' dakhyo:- ngad: ra" . Ngadqere: ngonhaung" kam" wa Khristu nho: laba lajhao myid qo" ra" mo, ngad: ra" .
Nga" mao: nhaung: qe we"- Gai gai: yao: ein: re- ngo wa naonhaung" re Byo re qo" khae: yu vako" ra" mo, re ta" kyo" ru we' dakhyo:- naonhaung" re maqo" gai: ta" kyo: ngad: ra" . Ngo wa naonhaung" re ce: mug: myid: we' sin" ra" byu qe we' dakhyo: re:- Khristan lam khug: rumae zoshao doe; na mo, re we' dakhyo: ta" kyo: qo: ra" .
Naonhaung" wa qao: ra" zo: ve re maqo" zo: shiko" ruyang ngo naonhaung" re zo: ve aqao mazho:- Nug' za: naonhaung" re jhaug' ra" . Ana" lhao" re: naonhaung" qao: ra" zo: ve zo: nae" majin" shiko" ngad: ra" .
Pe"mung: ga"re naonhaung" wa ce: mug: myid: nho: ave, lo, mau" we' dakhyo:- kao so' daui: na: ako" . Naonhaung" yao: cao: jho" myid nug' ru we'- naonhaung" yao: cao: myan" myo: jho" byo; na ko" ru ce wa- mug: myid byu: suna azhao" khyo" naonhaung" kao so' daui: na ko" rure sagse: qhu" byid' na: ru mangad: i?
Naonhaung" mae" dayaug wa- ngo wa Polu thao cao" yaug ngad:- gatau dayaug wa- ngo wa Apolo thao cao" yaug ngad:- ga: ta" gelao"- naonhaung" wa mug: myid: byu qenho: ave, lo, mau" we' dakhyo: kad' na ko' ru mangad: ge i?
Dang za: ta" gelang: ga" re- Polu wa khag' ngad: i? Amung: Apolo wa khag' ngad: i? Nga" shid' zo: wa naonhaung" re lam khug: lo sho' jhui" au: she byid' ra" Mao" So: daui daui okaung tao za: angad: ra" . Mao" So: yang nga" shid' zo: re dayaug re daja: kho' byid' ra" mau" re zaui: so" ru shid' yaug ngad: ra" .
Ngo wa ai: myug: shi: re qho: yaug ngad: ra"- Apolo wa ai: agae re qid sheim: yaug: ngad: ra" . Ngadqere: ai: agae re yaug: li" nhao yaug wa Mao" So ngad: ra" .
Myug: shi: re qho: yaug we' qid sheim" ra" yaug wa akhyag mangad: ngad: ra"- Agae yaug: thug' li" nhao ra"- Mao" So yaug lam: akhyag ngad: ra" .
Ai: myug: shi: re qho" ra" yaug we' qid sheim" ra" yaug: nho: myid: lao" khyo wa daja: za: ngad: ra" . Yao: yao: zaui: so" ra" mau" zo" re cao" yang: Mao" So wa yaug khao: ngo" re jhaung qhu" byid' li" nae" .
Pe"mung: ga"re nga" shid' zo: wa Mao" So: qhid' mae" mau" zaui: byid' ra" mau" zaui: cao: ngad: ra" . Amung: naonhaung" wa Mao" So: yo myid jham ngad: ako"- Naonhaung" wa Mao" So: yham re: ngad: ako" .
Mao" So: yang ngore byid' ra" jeju jhaung qhu" re ci yang:- ba jhao: ra" yham kad' yaug we' dakhyo: apan aqao: zhaug' to: va" . Gatau dayaug wa ai: apan aqao: dao mae xo' zao: ra"- ngadqere: xo' zao: ra" yaug khag' ngadqere: yao: khoru: zao: rure lha" ca" ra" .
Pe"mung: ga"re Mao" So wa- Yesu Khristu re Date: za: ngad: ra" apan aqao: khyo" zhaug' to: gau ngad va" ruyang apan aqao: gatau dalam: maqo" gai: zhaug' ngad: ra" .
Ai: apan aqao: dao mae byu daqhae: wa- qhang- mangad: lao"- ngaui- mangad: lao"- daqhae: wa phug' de; ra" laugsin" jham re ci yang: xo' zao: li" genae" . Amung: gatau daqhae: wa- sag'- mangad: lao"- mhin: mangad: lao"- khovho jham we' xo' zao: li" genae" .
Ai: byu qe dayaug we' dayaug: nho: lo, mau" khoru: ngad: rure Khristu joe" li" ra" ba na mae myao: thug' li" nhao nae"- pe"mung: ga"re ai: ba na mae myi: wa byu yaug khao: ngo" nho: lo, mau" re qhu" byid' li" nae" ngad: ra" . Ai: myi: wa yaug khao: ngo" nho: lo, mau" re jham" kin: kho' mung: yao: yao" gao: aman" re qhu" byid' li" nae" .
Ai: apan aqao: dao mae xo' zao: ra" yham vo:- myi: dae re qo" kham: ngad: re wa- yham zhaug' ra" yaug wa aphug' jhaung qhu" qo" khae: yu: li" nae" .
Byu dayaug yaug: nho: yham nga" pye' ngad: re wa- yao: wa seim" byaug: li" nae"- ngadqere: yao: yao" gaung yao: kam" wa myishae gyo: mae" phao: loe, yaug we' dakhyo:- khyad' yu: ru qhug' li" nae" .
Naonhaung" wa caung: pa" yham ngad mung:- Mao" So: Byo wa naonhaung" khug mae na: ra" khyo re naonhaung" dang za: ba gau ngad: ako" .
Airumung: Mao" So: yham re phyo' qheim" pye' ra" yaug khag' re ngadqere:- Mao" So wa yao: re phyo' qheim" pye' li" nae" . Pe"mung: ga"re caung: pa" yham wa gyang" lho" ru we' naonhaung" yao" gaung wa yao" yham ngad: ako" .
Khag' re: yao: yao" gaung re damhug' pyag' ge, Naonhaung" phaung mae" dayaug yaug ce: mug: myid: nho: azhao" khyo" cao" yang: yao: wa pha,jhi" bo yaug ngad:- ga: myid jho: yu: ngad: re wa- yao: gaigai: pha,jhi" bo yaug boe" li" nae" qhid' mae" adu: adae: yaug shi" boe" qo: ra" .
Pe"mung: ga"re ce: mug: myid byu qe pha,jhi" ngad:- ga: myid: jho: ra" ja: wa Mao" So: qhid' kheim: mae wa adu: adae: ja: ngad: ra" . Jham: mugsug' mae Pha,jhi" bo: ra" mo, re Mao" So: yang yao: bam: ba: jhao: rumae yao:- myi" nhao: ra"- ga: ta" ru we' dakhyo: ngad: ra" .
Alao"- jham: dao: gatau dalam: mae- Pha,jhi" bo: ra" mo, myid: to" ra" ja: pe" phug' made; rure Mao" So ba: ra"- ga: ta" to" ra" .
Airumung: khag' ngadqere: khyoqhid' au: she byu qe qo" kad' ru we' sin: yang: daphug shao:- Gai gai: yao: ga" re naonhaung" wa ja: khao: ngo" re naonhaung" sang: ako" .
Polu- Apolo- Petru- mug: myid ceru- kao so' daui: ru we' shid: ru- ana" qae: we' joe" lo nae" ra" qae:- alhab' re naonhaung" sang: ako" .
Airumung: naonhaung" re sang yaug wa Khristu ngad mung:- Khristu re sang yaug wa Mao" So ngad: ra" .
Naonhaung" wa nga" shid' zo: re Mao" So: no; thao" ra" dangman" ra" khyo jham re zam: pyo byid' na: ra" Khristu nho: daui daui mo, ngad: ra" khyo" myid: jho: yu nae" ang: ako" .
Airu" nho: daui daui yaug mae bo ang: ra" ave, daja: wa- yao" asang re nhag' lam: jhaug' zaug myid bo: ra" ave, ngad: ra" .
Ana" ngo wa naonhaung" yang- mangad: lao" xao su byu khag' nho: azhao" re cao" yang: ngad ngad dao: kho' ru qhug' nae" ngo dajhid' re: sang: kho: gaung mayug- Ngoyao" gaung re ngoyao: lhao" re: dao: kho' ra" khyo ngo makad' .
Nga" aung khug nhag' lam: wa- gyang: gyang: za: ngad: ra"- ngadqere: airu wa ngo qobo gaigai: maqo"- ga: sagse: maqo" kad' qhu" ngad: ra" . Asang wa ngore myid' kho' yaug ngad: ra" .
Airumung: naonhaung" wa ayo, majoe" shire khag' rere: dao: kho' nae" ma- ang ngad: ra" . Lo" thao" ra" dao: kho' ru wa Asang joe" li" sho' lao" qo: ra"- yao: wa mug: cad' khug mae nyham" to" ra" ja: re we' byu: aung khug nhag' lam: mae khug' myid: yaung: to" ra" khyo re myao: thug' li" nhao nae" . Ailao"- yaug khao: ngo" wa- yao: yao: man: qi" ru we' dakhyo:- Mao" So: yang caung: khin" ru qhug' li" genae" .
Nga" mao: nhaung: qe we"- dau ang: ra" tarha" re phug' cao" ge,- ga" ra" dao: khyo: lajheim: re ba: zhao: yu genae" qhid' mae" naonhaung" akyu" mathao mae Apolo we' nga" khyo alhab' re ve, so: khyo" bota" ke' ru ngad: ra" . Naonhaung" mae" khag' ngadqere: dayaug re nga: yhe' mung: dayaug re maphug' makhyad' dakad' ge,-
Khag' yang nao re su gaje tho' je nhao: ra" i? Naonhaung" qo" ra" ja: alhab' wa- Mao" So: yang byid' to" ru mangad: i? Aire naonhaung" qo" gu: alhab' wa Mao" So: jeju jhaung qhu" mangad:' ruru: naonhaung" khoru: qo" gai: phug ko" i?
Naonhaung" qo ca" gu: alhab' qo" vako" i? Naonhaung" jo,nho" qo" vako" i? Nga" shid' zo: lhao" re: kho: kham maboe" re naonhaung: kho: kham boe" vako" i? Naonhaung" kho: kham boe" gelao"- nga" shid' zo: re: naonhaung" we' daga" kho: kham bokad' nae" qhid' mae" naonhaung" kho: kham gaigai: boe" genae" rure ngo kao bau: ra" .
Pe"mung: ga"re Mao" So wa ngonhaung" re mug: lagyo: qe we' myid gaung byu qe alhab' zhaug' qu" genae" qhid' mae" mo, byu qe: qhid' kheim: mae se' pye' nae" dao: phyid' qhug' ko" ra" mo, rere" ru: nyham: thao" ra" jo, qo re byid' to: va" khyo" ngo the' myao: ra" .
Pe"mung: ga"re ngonhaung" wa Khristu mathao mae adu: adae: mo, ngad: ra"- ngadqere: naonhaung" wa Khristu we' dagaung dasho: za: doe, mung:- pha,jhi" bo mo, ngad: ako" . Ngonhaung" wa qam: nang: mo,- naonhaung" wa qam: bo mo,- ngonhaung" wa jung" pye' qhug' mo,- naonhaung" wa nga: yhe' qhug' mo, ngad: ako" .
Ana" joe" sho' yao: ngonhaung" vae: moe; qid shab' na mung:- mai jad: bau: jad: ve; na: . Ngonhaung" wa be; ru qhug' ru we' damae" damae du" lae" qin" mo, ngad: ra" .
Ngonhaung" yao" lo; yang yao: qam: ke' myaung: dug mung: mau" khao" zo" bam va"- nhang" ru qhug' lao"- shaman" byid:- yhin" ru qhug' lao"- ngonhaung" zang: kham: bam va" .
Ngonhaung" maphug' makhyad' kad' ru qhug' lao"- ngonhaung" dao: gai phaug' tau" ra"- ngonhaung" wa ana" joe" sho' yao: myidgaung: nho: basad jham we' maca' majhad' we' dakhyo: ngad: ra" .
Naonhaung" re qho' phyo' nug yang: ngo ceru: tung" ke' ru mangad:- ngadqere: ngo jhid' de; ra" nga" zo: qere we' dakhyo: mho" nug yang: ngad: ra" .
Pe"mung: ga"re- naonhaung" Khristan kao so' daui khyo mae khyoqhid' au: she mho" shid' byid: nae" byu tug khyo" na gengadqere: naonhaung" wa pho" dayaug za: qo" ako"- ngo wa ai: Lau Dao: Gai naonhaung" re kho" kyo: byid' ra" khyo" yang naonhaung" re Khristu we' dagaung dasho: za: doe; lo: ra" khyo mae naonhaung" yao: pho" boe" lo: ra" .
Airumung:- nga" ave, aso: re cao" genae" qhid' mae" naonhaung" re ngo mho' ra" .
Ce: mathao mae ngo wa- Khristu mae lam ga" ru we' nga" zo: ru: jhid' de; ra" Timothi re naonhaung" jhao" nhao: ke' ra" . Yao: wa Yesu Khristu we' dagaung dasho: doe; ra" kao so' daui khyo asag' mae ngo phug' cao" ra" tarha" jham ngad: ra"- khyi" khao: ngo" mae" phung: alhab' re ngo mho" byid' ra" tarha" re naonhaung" re dam: myid: beim: nhao: li" nae" .
Naonhaung" mae" daqhae: wa- ngo naonhaung" jhao" joe" li" nae" mangad: lo:- ga: myid: jho yang: nga: kad' phug: na: ako" .
Ngadqere: Asang myid o: ngad: re wa- mataung" myao" re ngo naonhaung" jhao" li" nae"- ailao"- airu: nga: kad' phug: ra" mo; nhad' dao: thoe reza: mangad:- yao: bam: qam: so' rere: ngoyao: myao: ba: yu: li" nae" .
Pe"mung: ga"re Mao" So: mung"dan: wa nhad' dao: thoe mae bo: ru mangad:- Qam: so' mae bo: ra" .
Ngo naonhaung" jhao" vose: ci yang: joe" li" nae" o ko" i? Mangad: lao"- jhid' de; nau" nhae" ra" myid khyo" joe" li" nae" o ko" i? Naonhaung" kholam: re o ko" i?
Taung bug byu qe lhao" re: makad' ra" gyo" gyaug sho' ra" gaung sho" ra" gintho' mau" zo" jham naonhaung" phaung mae xo: na ko"- ga: khyag' ta" hau" na ko" rure ngo the' gyo" ra" . Yauggai dayaug yao: myhi" nhaung: we' zam" na: ra"- ga" ra" thoe re ngo the' gyo: va" .
Naonhaung" wa nga: kad' phug: na: ako"- naonhaung" wa kaug' qhui nae" she, ang mung: airu: kad' ra" yaug re naonhaung" phaung mae" phoe' thug' pye' ca" ra" .
Ngo wa gaung khyao khyo" naonhaung" we' va" kyo: na ngadqere:- nhag' lam: byo khyo" wa- naonhaung" we' daga" ngad: ra" . Ngoyao: naonhaung" jhao" joe" na: ra" khyo" ai: qu" ca' qu" yao: ra" lo,mau" kad' ra" yaug re ngonhaung" Asang Yesu mang mae ngo dao: kho' va" .
Naonhaung" daga" zang" ham: na: au:- ngore: nhag' lam" byo khyo" naonhaung" we' daga" bobo: na: au: re- ngonhaung" Asang Yesu qam: so' we' ai: yauggai re-
Yao" gaung byo; qeim: lo" shao: Satan nho: lo, khyo ab: pye' ge,- aimung: Asang: Ba Na mae yao" byo khyad' yu: ru qhug' vashao:-
Naonhaung" nga: kad' phug: ru wa magai ngad: ra" . Man" dajhid' za" ru wa cin man" phaui: alhab' re baung" je" li" nhao: ra"- ga" ra" dao: khyo: re naonhaung" ba: ako" .
Naonhaung" bin sho' gyang" shao: li" geshao:- naonhaung" wa man" axug' ngad: ra" qobo re yu: pye' ca" ako" . Aimung: naonhaung" wa man" mabo: ra" cin man" phaui: asag' we' dakhyo:- boe" genae" . Gai gai: yao: naonhaung" ai we' dakhyo: ngad ko" rure ngo ba: ra" . Pe"mung: ga"re ana" ngonhaung" Lai co' Xeim: yao nau" ngad: ra" Yesu re xeim: bin: ngaui" to: byid: va" ruyang ngonhaung" nho: Lai co' Poe re kad' nae" jin" jin" ngad va" .
Airumung: ai: man" axug' ngad: ra" qobo we' makhyang: mashab: ra" lo, mau" bo: ra" mug we' mangad: lo:- man" mabo: ra" mug ngad: ra" gyang" san: ru we' dangman" ra" mug we' Lai co' Poe kad' gelang:-
Gaung sho" ra" gintho' mau" qho: ra" mo, we' naonhaung" mazam" genae" qhid' mae" naonhaung" jhao" ngo vhin tung" tung" ke' va" .
Ngadqere: ngo wa ce: mug: myid dao mae" gaung sho" nho: gintho' mau" kad' ra" mo,- myo, no, so' kho' mo,- khug' mo,- sulho re caung: pa" ra" Taung bug byu qe we' dazam" ge, ein: ta" nug: ru mangad:- Airu" mo, re jao" pye' nae" ga: lao" wa- naonhaung" wa ce: mug: myid mae" bin sho' thug' lo" ca" genae" ngad: ra" .
Ngo ta" nug: ru wa- yao: yao" gaung re Khristan mao: nhaung: ngad: ga: ta" mung:- gaung sho" nho: gintho' mau" qho: ra" mo,- myo, no, so' kho' ru- sulho re caung: pa" ru- su re gaui mho: ru- yhid shaug' ya" ru- khug' yaug we' dazam" ge,- ein: ru angad: ra" . Airu" yaug we' wa daga" zaung yang: zo: ve lhao" re: dazo: dashaug' ge,-
Phung: byu mangad' ra" mo, re dao: kho' nae" ru wa nga" mau" mangad: ngad: ra" . Yao: bam re wa- Mao" So yao: dao: kho' li" li" nae"- ngadqere: naonhaung" wa- naonhaung" yao" phung: byu qere dao: kho' ang ko" ra" mangad: i? Jham: mugsug' mae ta" to" ru we' dakhyo:- ai: makhyang" ra" yaug re naonhaung" phaung mae" phoe' pye' ge,
Naonhaung" mae" Khristan mao: nhaung: dayaug yaug wa- Khristan yao: cao: we' mung khyo jho" ta" nae" bo: ngad: re pe"mung: Mao" So: byu qere mata" sho' nhao lo:- ai: Khristan mangad: ko" ra" tarha" zug: qe: qhid' kheim: khyo yao: vae" ye" ra" i?
Mao" So: byu qe wa mug: myid re dao: kho' nae" ngad: rure naonhaung" maba ko" i? Airu: mug: myid re dao: kho' genae" ra" mo, naonhaung" wa ngai: ra" mung mau" re lhao" dao: maqo" kho' ko" i?
Ngonhaung" wa mug: lagyo: jham re dao: kho' nae" ngad: rure naonhaung" maba ko" i? Airumung: ce: pyad mae" mung mau" re khoqhi" je yang: dao: qo" kho' genae" i?
Airu" mung mau" bo: thug' li" lao"- Khristan phung: mae mang maqo" thao" ra" mo; yang ta" sho' vhang" nae" qhid' mae" aijham re ciye: genae" i?
Naonhaung" qhid' nae" aqho' axag' ngad: ra" . Khristan mao: nhaung: yao: cao" agyo: mae mung mau" bo: thug' li" lao"- aire ta" kho' byid: nae" pha,jhi" bo: ra" byu dayaug khalhao" naonhaung" phaung mae gaigai: yao: qo" ko" mangad: i?
Ai: atha" Yesu re malam khug: ra" tarha" zug: pho" yang dao: kho' byid: nae" qhid' mae" Khristan mao: nhaung: yao: cao: yung" jho" do, genhaung i?
Airu: naonhaung" yung" jho" do, ko" ru yao: Khristan qenho: ave, lo, mau" re naonhaung" gyoe; gyo" lo" nhao: ru ngad: ako" . Ai: atha" matarha" ra" khyo kad' rure kham zo" ru wa- naonhaung" qhid' mae" je: gai: ra" mangad: i? Lhad' zo: qhug' ru wa naonhaung" qhid' mae" je: magai: i?
Airu: kham zo: nae" atha" naonhaung" wa Khristan mao: nhaung: yao: cao: yao: lhao" re: matarha" ru kad' mung: jho" lhad' zo" na: ako" .
Makhyang" ra" mo, wa Mao" So: mung"dan: re maqo" sang genae" rure- naonhaung" jhaug' za: ba: ako" . Aimung: naonhaung" gaung re dapyag' vhan" ge,- Gaung sho" nho: gintho' mau" cao" mo,- sulho re caung: pa" ra" mo,- su: myi: shad' mo,- yauggai yao: cao: myiqe: yao: cao: gaung sho: jho" zam" ra" mo,-
Khug' mo,- myo, no, so' kho' ra" mo,- yhid shaug' ya: mo,- su re gaui mho mo,- khug' hab' qe- khag' ngadqere: Mao" So: mung"dan: re qo" sang genae" mangad: .
Naonhaung" mae" damyo" wa airu" ra" mo, ngad: lo: ako"- ngadqere: naonhaung" wa qobo kyang" shao: pye' ru qhug' avako" . Mao" So re qhaug' byid' to: va" mo, ngad: ako"- naonhaung" wa Asang Yesu Khristu nho: mathao mae re: ngonhaung" Mao" So: Byo mathao mae re: jo: ra" mo, ngad:- ga: Mao" So: yang sun" yu byid' ru qhug' va" mo, ngad: ako" .
Naonhaung" mae" dayaug yaug wa- ngo wa pe" ja: kad' nae" akhang" re: qo" yaug ngad:- ga: ta" li" nae" . Ngadqere: ja: khao: ngo" wa ni" qhid' mae" akyu" mabo ngad: ra"- ngo pe" ja: kad' ngadqere: maqo ein: qo" ta" ngadqere:- nga" gaung re ngo kad' ra" mau" daja: ja" nho: jeim doe, nhao nae" mangad: .
Gatau dayaug wa- zo: ve wa vae: dug' qhid' mae" ngad mung: vae: dug: wa zo: ve: qhid' mae" ngad: ga: ta" li" nae" . Ngad: ra"- ngadqere: Mao" So wa ai shid' ja" geim" re jeim" lo" nhao nae"- Gaung khyao wa gaung sho" ra" gintho' mau" cao" nae" qhid' mae" mangad:- Asang re caung da" byid: nae" qhid' mae" ngad: ra" . Asang wa ai: gaung khyao qo ca" ra" gu: re bao" thaug' byid: yaug ngad: ra" .
Mao" So wa- Asang re shid: rumae" dam: daui: to" li" nhao: ru we' dakhyo:- yao: wa ngonhaung" rere: yao" qam: so' khyo" yang dam: daui: to" li" nhao: li" nae" .
Naonhaung" gaung khyao jham wa- Khristu nho: gaung khyao: nho: gaung dau jham ngad ko" rure naonhaung" ba: ako" . Ngo wa Khristu nho: gaung khyao- gaung dau dalam: re yu: yu mung:- shava myhi" nho: gaung khyao- gaung dau kad' pye' byid: nae" i? Dajhid' re: magai: boe" ngad: ra" .
Yao" gaung khyao re shava myhi" we' zam" khug: ra" yaug wa gaung sho: khyo" yang ai: shava myhi" we' dagaung dasho: za: boe" rure naonhaung" ba ko" mangad: i? Jham: mugsug' wa- yao: shid' zo: wa dagaung dasho: za: doe; li" genae"- ga: de: de: za: ta" to" ra" .
Ai: Asang we' zam" khug: ra" yaug wa- byo khyo" yang ai: Asang we' dagaung dasho: za: boe" lo: ra" .
Gaung sho" nho: gintho' mau" re jao" pye' ge,- Byu kad' ra" qobo myo: sho' wa byu: gaung khyao re mazao" ngad: ra" . Ngadqere: gaung sho" nho: gintho' mau" cao" ra" yaug wa yao: yao" gaung khyao re qobo de, nhao: ra" yaug ngad: ra" .
Naonhaung" gaung khyao wa- Mao" So: yang byid' to: mung: naonhaung" khug mae na: jo; ra" Gyang" Lho" Byo: nho: yham mo" ngad ko" rure naonhaung" maba ko" i? Naonhaung" wa naonhaung" yao" gaung khyao re masang ko" ngad: ra"- Mao" So she, asang: ra" .
Yao: wa naonhaung" re aphug' byid: yang: vai: yu: to" ra" . Airumung: naonhaung" gaung khyao re Mao" So: phungbao bao: thug' li" nae" qhid' mae" ci yhung" na ge, .
Ana"- naonhaung" mugsug' tung" yang: myid' ke' ra" khyo jham we' sin: yang: yauggai wa myi: mayu: ru wa gai ru ngad: ra" .
Ngadqere: gaung sho" gintho' mau" yao: xo: jo; ruyang yauggai yaug khao: ngo" wa yham sang myhi" qo" ca" mung: myiqe: yaug khao: ngo" re: yham sang pho" qo" ca" ra" .
Yauggai wa yao" yham sang myhi" we' gaung sho: zam" mung:- myiqe: re: ai we' dakhyo: yao" yham sang pho" we' airu: gaung sho: zam" na qo: ra" . Airumung: dayaug we' dayaug qo: rumae yao: cao: nhag' jho" dag nhao byid: qo: ra" .
Yham sang myhi" wa yao: yao" gaung re yao: masang ngad: ra" . Yao" yham sang pho" yaug asang: ra" . Ai we' dakhyo:- yham sang pho" re: yao: yao" gaung re yao: masang ngad: ra"- yao" yham sang myhi" yaug asang: ra" .
Naonhaung" wa akyu" mho' rumae ayo, byid: nae" qhid' mae" sao qhid' mae" jho" myid vang" to" ra" ayo, gyo: mae" lai yang: gaung sho: jho" zam" nae" yao: cao: dajho" ha ge,- ngadqere: akyu" mho' ra" yo, khyin: gan lao" wa- azhao: mae" ru: dam: jho" zam" ge, . Alao" za: naonhaung" yao" gaung re maqo" zang: geyang: Satan yang ju" phyo' rumae gyo" vao lo" nae" khyo mae" naonhaung" qo" loe, genae" .
Ngo naonhaung re ceru: ta" ru wa- amyin" byid' ra" khyo" ta" ru mangad:- Akhang" byid' ru za: angad:-
Gai gai: yao: ga" re ngo wa- naonhaung" alhab' mo, re ngo we' dakhyo: za: boe" nhao nug: ra" . Ngadqere: byu dayaug we' dayaug wa Mao" So: lo, mae" gatau tau: jeju jhaung qhu" dayaug daja: ja: qo" yu: ra" .
Ai: dinkhu: mate: mo, re we' cug' mo" qere ngo ta" ru wa- ngo we' dakhyo: dayaug za: qo" na: ru wa naonhaung" qhid' mae" je: gai: ako" .
Ngadqere: naonhaung" maqo" zang: ko" ngad: re wa lo, xo' mung: na ge,- Shab' mhin: na: rutho' mae lo, xo' ru wa je: gai: ra" .
Lo, xo' to: va" mo; qhid' mae" ngo yao" amyin" dao: mangad:- Asang: nho: amyin" dao: daja: ja: ngo qo" ra" . Yham sang myhi" wa yham sang pho" we' magai: gao: ngad: ra" .
( Gao" lin: na: ngad: re wa yao: yao: za: xo' na: jo, ca" ra"- Mangad: lao"- yao" yham sang pho" we' dam: jho" vang" mung: zam: na ca" ra" . Yham sang pho" re: yham sang myhi" re magai: kao" pye' ngad: ra" . )
Gaje qere Asang ta" ru mangad: lo:- ngoyao: khyo" ta" ru wa- Khristan phung: byu dayaug wa malam makhug: ra" yham sang myhi" qo" mung: ai: yham sang myhi" wa yao: we' xo' mung: zam" na nug yang: ngad: re wa- yham sang pho" wa yao: re magai: kao" pye'- ga" ru ngad: ra" .
Amung: Khristan phung: byu myiqe: dayaug wa- malam makhug: ra" yauggai dayaug we' lo, xo' lo" mung:- ai: yham sang pho" wa yao: we' xo' yang: zam" na nug yang: ngad: re wa- yao" yham sang myhi" wa yao: re magai: kao" pye' ngad: ra" .
Pe"mung: ga"re ai: malam makhug: ra" yham sang pho" wa Khristan ngad: ra" yao" yham sang myhi" we' zam" khug: ra" khyo" yang- Mao" So khae: yu man" ra" yaug boe" lo: ra" . Malam khug: ra" yham sang myhi" wa- Khristan ngad: ra" yao" yham sang pho" we' zam" khug: ra" khyo" yang Mao" So khae: yu man" ra" yaug boe" lo: ra" . Ceru: mangad: re wa- yao: bam: myid: zo: qe wa Mao" So mabo: ra" mo, re" ru: boe" genae"- ngadqere: ana"- yao: bam wa Mao" So khae: yu man: mo, boe" lo: ako" .
Ngadqere: malam makhug: ra" yham sang myhi"- mangad: lao"- yham sang pho" wa- Khristan phung: byu ngad: ra" yham sang myhi"- mangad: lao"- yham sang pho" we' gao: nug: ngad: re wa- yao: re kao" pye' ge,- Khristan: phung: byu ngad: ra" yham sang myhi"- mangad: lao"- yham sang pho" wa- ce: khyo re galin: gago: qo" kad' ra" akhang" jo; ra" . Mao" So wa- yaug yo za: na nae" qhid' mae" naonhaung" re khai: yu: to: va" ra" .
Khristan phung: byu ngad: ra" yham sang myhi" nao we"- nao wa naoyao" yham sang pho" re maqo" khyad' yu nae"- ein: khoru: qo" ta" i? Khristan phung: byu ngad: ra" yham sang pho" nao we"- nao wa naoyao" yham sang myhi" re maqo" khyad' yu nae" ein:- khoru: qo" ta" i?
Byu yaug khao: ngo" wa- Asang: yang yao: re byid' to" ra" jhaung qhu" we' dakhyo:- Mao" So yao: khai: yu: ra" au: yao: khoru: ngad: re airu: xo' yang: kao so' daui qo: ra" . Ceru wa phung: alhab' re ngo mho" byid' ra" tarha" ngad: ra" .
Au: qid lhai: kham: au: mae" Mao" So khai: rure khae: yu va" yaug ngad: re wa- yao: wa ai: au: qid lhai" dae jho: jham byaug nae" qhid' mae" qam: dake' . Amung: au: qid lhai: khyo makham: yu loza: Mao" So khai: rure khae: yu va" ngad: re wa- yao: wa au: qid lhai: khyo kham: yu maqo ngad: ra" .
Pe"mung: ga"re au: qid lhai: khyo re kham: yu makham: yu: ru wa pe" akhyag mangad: ngad: ra" . Mao" So: amyin" dao: jham re phug' cao" ru za: akhyag ngad: ra" .
Byu yaug khao: ngo" wa Mao" So khai: rure yao: khae: yu: ra" au: re yao: ngad: na: ru we' dakhyo: na: jo, qo: ra" .
Mao" So nao re khai: yu: ra" au:- nao wa su: jeim ngad: i? Pe" maca"- ngadqere: ai: su: jeim mae" nao loe; beim nae" agu jo; ngad: re wa aire ci yhung: wa,-
Pe"mung: ga"re Asang: yang khai: yu qhug' ra" jeim wa- Asang: yang jeim mae" lhoe' ke' byid: yaug ngad: ra"- ai we' dakhyo: jeim mangad' ra" yaug Khristu yang khai: yu qhug' ra" yaug wa Khristu nho: jeim ngad: ra" .
Mao" So wa naonhaung" re aphug' byid: yang: vai: yu: to" ra"- Airumung: byu: jeim dadoe, loge, .
Nga" mao: nhaung: qe we"- naonhaung" yaug khao: ngo" wa- Asang: yang khai: yu qhug' ra" au: re ngad: ra" ave, ayaug: we' dakhyo: Mao" So we' zam" khug yang: na: jo, qo: ra" .
Ana" lo, maxo' ra" mo, we' sin: yang: naonhaung" tung" ke' ko" ra" khyo re- Asang mae" amyin" dao: maqo" to: ngadqere: Asang: nho: nhag' myan" ra" jeju khyo" yang lam ga" ra" byu dayaug ngad: ru we' dakhyo:- ngo myid: thug' ra" khyo re ta" ke' ra" .
Ana" thaung" qhug' na: ra" qug' khai: qug: khai: jham re beim: yang: ta" gelang: ga" re yauggai dayaug wa ana" yao: na: ra" khyo" na: jo; re wa je: gai nae" ein:- ngo myid: ra" .
Nao yham sang myhi" qo" va"yaug ngad: i? Ailao" wa yham sang myhi" re dashapye' pye' . Nao lo, maxo' shi" yaug ngad: i? Aire wa yham sang myhi" daqho lo:-
Ngadqere: nao lo, xo' ru wa pe" qobo shad' ru mangad: ngad: ra"- aimung: lo, maxo' shi" ra" myiqe: dayaug- lo, xo' ngad: re yao: pe" qobo mashad' ngad: ra" . Ngadqere:- dinkhu: te: lo, xo' ra" mo, wa qug: khai: rure thaung" qhug' li" genae" . Ngo wa naonhaung" re airu: mathaung" qhug' nhao nug ngad: ra" .
Nga" mao: nhaung: qe we"- ngo ta" nug: ru wa ceru: ngad: ra" . Ayo, myo: sho' madang lo" ruyang ana" mae" thoegu: myi: qo" ra" mo, wa- myi: maqo" ra" mo, ru: na qo: ra" .
Ngug: ra" mo, wa nhag' makaug' mo, ru:- Qi: ra" mo, wa mabau: mo, ru:- Zai vai: ra" mo, wa yao: bam vai: ra" zai re masang: ra" mo, ru:-
Myid gaung: jo,nho" zai yo we' phaga: kad' zo: mo, wa ai: yang phaga: makad' zo: mo, re" ru:- na qo: ra" . Pe"mung: ga"re ana" ru" ra" mug: myid wa ana" re" ru:- myao" sho' jo; jo, lo nae" mangad: lo: ngad: ra" .
Ngo wa naonhaung" re myid: qug: myid: ci" rumae" loe; beim nhao nug: ra" . Myi: mayu: ra" yaug wa Asang re ngaui bau: nhao nae" qhid' mae" qam: ke' na: ruyang yao: wa Asang: mau" zo" mae nhag' zaug: jo; ra"
Ngadqere: myi: yu: ra" yaug wa- yao" yham sang myhi" re ngaui bau: nhao nug: ruyang yao: wa myid gaung we' sin" ra" khyo mae nhag' lam: zaug: jo; ra" .
Airumung: yao: wa nhag' lam: shid' gao boe" jo; ra" . Lo, maxo' ra" myiqe:- mangad: lao"- zomyi: gyang" ngad yaug wa- Mao" So re yao" gaung dau: we' byo shid' ja" geim" re qhaug' byid: nug: ruyang yao: wa Asang: mau" zo" mae nhag' zaug: jo; ra" . Ngadqere: lo, xo' va" ra" myiqe: wa yao" yham sang pho" re ngaui bau: nhao nug: ruyang yao: wa- myid gaung we' sin" ra" khyo jham mae nhag' lam: zaug: jo; ra" .
Ngo ceru: ta" ru wa ngo naonhaung" re bao" nug yang: ta" ru ngad: ra" . Ngo wa naonhaung" re zaui" zag: ci nug yang: ta" ru mangad:- ai: atha" naonhaung" re jo ang: ra" khyo" zaui: so: genae" qhid' mae" we' Asang: mau" zo" qhid' mae" naonhaung" gaung dau: alhab' bin sho' qhaug' byid: yang: caung da" byid: genae" rure ngo o yang: ta" ru ngad:
Bin: jho" mho' to: yang: lo, maxo' nae" qhid' mae" shid' zo" myid vang" to" ra" khyo we' sin: yang: yauggai yaug wa- myiqe: nau" dao mae to" ra" yao" ave, wa majo maang: ra" khyo" ngad:- ga: yao: myid: li" yang: ngad ngad- gaung sho: we' sin: mung: zang: yang: ngad ngad- lo, xo' ca"- ga: yao: myid: jho yang: ngad: re yao: myid: o: ru we' dakhyo: yao: shid' zo: wa lo, xo' vageshao:- ceru mae qobo maboe" ngad: ra" .
Ngadqere: yauggai yaug wa- khag' yang re: majhan: lo: lo, maxo' nae"- ga: yao: yao" nhag' lam" yang tang za: myid: phyid' yang:- yao: yao" nhag' lam: re nyang" za: qo" zang: mung:- yao: yao" nhag' lam: mae myid: phyid' to: gau ngad: re wa yao: ai: myiqe: nau" re lo, maxo' nae" kad' ru wa gai: ru ngad: ra" .
Airumung: lo, xo' ra" yauggai wa- gai: ra" khyo re kad' ra" . Ngadqere: lo, maxo' ra" yaug wa je: gai: ra" khyo re kad' ra" .
Myhi" zang dayaug wa yao" yham sang pho" za: adaui: na na wa- din khu: dao mae taui" to" ru qhug' ra" . Ngadqere: yao" yham sang pho" shid: byaug yang: ngad: re wa- yao: nug: ra" yaug khag' jhao" ngadqere: yham gai: qo" lo" ra" . Ngadqere: Khristan phung: byu yauggai we' za: lo, gai: xo' ra" .
Ngadqere: yao: wa lo, madam: xo' lo:- airu: yao: na: jo; ngad: re wa- je: ngaui pyo" li" nae"- ceru wa ngo myid: jho: ra" khyo ngad: ra" . Ngo re:- Mao" So: Byo qo" yaug ngad:- ein: myid: lam: ra" .
Ana"- sulho jham re kug' byid' ra" zo: ve we' sin: yang: naonhaung" tung" ke' ko" ra" khyo re pheim: kyo: byid: nae" . Ngonhaung" alhab' wa laba lajhao bo mo, ngad:- ga: yao: bam ta" ko" ra" dao: gaigai: dang: ra" . Ngadqere: airu" laba lajhao wa byu re ngad beim: phug: li" nhao: ra" . Jhid' de; myid kam" wa byu re gang" tang qi" qhang nhao: ra" .
Byu dayaug yaug wa daja: ja: re ba beim" ra" myid bo: ngad: re yao: wa gaigai: yao: ba ca" ru we' dakhyo: maba shingad: ra" .
Ngadqere: Mao" So re jhid' de; ra" yaug re wa Mao" So: yang yao: re ba nhao: ra" .
Airumung: sulho jham re kug' byid' ra" zo: ve re zo" ra" khyo we' sin: yang: ta" re- sulho ga" ru wa gaigai: yao: mana majo; ra" daja" ja" sulho za: ngad: rure re: Mao" So wa date: za: ngad mung: yao: mae" je yang: gatau mana: rure re: ngonhaung" ba: ra" .
Mug: gaung we' myidgaung mae so jham ga: sun" to: mo, na mung: so jham myo: sho' we' asang jham myo: sho' na gesho' ngadqere:-
ngonhaung" qhid' mae" wa Pho" ga" ra" Mao" So date: za: ngad: ra" . Yao: wa ja: khao: ngo" re Phan" Yaug ngad: ra" . Yao" qhid' mae" ngonhaung" kao so' daui: na: bam: . Ngonhaung" wa Yesu Khristu ga" ra" Asang dayaug za: aqo" . Ai: Asang: yang ja: khao: ngo" alhab' wa phan" to: qhug' mung: yao: khyo" yang ngonhaung" kao so' qo" daui: na: bam: ru ngad: ra" .
Ngadqere: yaug khao: ngo" ce: dangman" ra" khyo re maba ko" ngad: ra" . Byu damyo" wa sulho re caung: pa" rumae min" jo, gemung: ana" joe" sho' zo: ve re zo: gelao"- ai wa sulho re kug' byid' ra" zo: ve ngad:- ga: myid yang: zo" na: ako" . Yao: bam: aung khug: nhag' lam: qam: nang: geyang: yao: bam re zo: ve khyo" yang ai wa masan masin" boe" nhao:- ga: myid: ako" .
Zo: ve wa Mao" So we' ngonhaung" zam" khug: ra" khyo re je: gai: li" nhao nae" mangad:- ngonhaung" mazo: ngadqere: Mao" So we' ngonhaung" zam" khug: ra" khyo byo; lo" nae" mangad:- ngonhaung" zo: ngadqere: gatau pe" akyu" je: qo" nae" mangad: .
Ngadqere: ngonhaung" nho: galin: gago: zo: shaug' ra" lo, mau" wa- lam khug: ra" khyo mae qam: nang" ra" mo, re qobo mashad' nghung: nhao nae" qhid' mae" lha" ge,-
Ce: khyo we' sin: yang: aung khug nhag' lam: qam: nang" ra" byu dayaug yaug wa- Ba Jhao Myid ga" ru qo" ra" nao re sulho re kug' byid' ra" phan yham mae zo: ve zo: shaug' na: rure yao: qe the' myao: ngad: re- ni" lo, mau" wa yao: re sulho re kug' byid' ra" zo: ve re vae" zo: nhao: li" nae" mangad: i?
Ailao" ni" laba lajhao mathao mae Khristu shid kham: byid' ra" lam khug: myid mae qam: nang" ra" ni" mao: nhaung: pho" wa byo; qeim: lo" ru qhug' li" nae" .
Aimung: naonhaung" wa Khristan mao: nhaung: qere qobo shad' lhoe" ru we' qam: nang" ra" yao: bam: aung khug: nhag' lam: rere: dae te' byid: gemung:- Khristu re shad' ra" mo, naonhaung" boe" genae" .
Airumung: zo: ve: mathao: yang nga" mao: nhaung: pho" re qobo shad' nhao yang: ngad: re wa- nga" mao: nhaung: pho" qobo mashad' vashao:- ngo wa ana" mae" khonhae" re: sho: mazo: lo nae" .
Ngo wa ngoyao: nug: khyo" qo" na yaug mangad: i? Ngo wa lagyo: dayaug mangad: i? Ngonhaung" Asang Yesu re myao: qu" va" yaug mangad: i? Naonhaung" wa ngo Asang: mau" zo" re zaui" rumae" thug' li" ra" ashi: jham mangad: ge i?
Gaje qeyang ngore lagyo: dayaug khyo" makhae: yu gesho' ngadqere: naonhaung" wa ngore gaigai: yao: khae: yu genae" mangad: i? Pe"mung: ga"re naonhaung" Asang we' dagaung dasho: za: doe, yang: kao so' daui: na ko" ru wa naonhaung" gaung yao: ngo lagyo: ngad: ra" sagse: ngad: ra" .
Su bam ngore qobo zhaug' yang: ta" gelao"- ngo ceru: ta" vha: yu: ra" .
Nga" mau" zo" mathao mae ngo wa zo: ve shaug' pho: re khae: yu nae" akhang" majo, i?
Ngo wa Lagyo: gaje qe- Asang: nho: yao: nhaung: qe we' Petru nho: lag re cao" mung: lam khug: ra" yham sang myhi" jhui: yang: du" qin" nae" akhang" maqo" i?
Mangad: lao" Baraba we' nga" shid' zo: za: ve: dug: khau mau" kad' zo" ra" khyo" mau" vin qo: i?
Gyezo: khoyaug yao: yao" zokho zo: yang: gye mau" kad' qu" i? Khyae kad' zo: byu khoyaug yao: yao" khyae mae" sabyi shi: maphyo' zo: lo: na: i? Yao zam: zo: byu khoyaug yao: yao: zam" ra" yao mae" nug' mashaug' lo: na: i?
Ce: yu" yu" dao: tau" jham we' za: ta" pin" gai: ru mangad:- pe"mung: ga"re kham" to" ra" tarha" re: dakhyo: za: ta" to" ra" .
Moshe kham" to" ra" tarha" mae gaug nao" ra" nung: lo" nhad' re gyan dazhaung: byid:- ga" rure ngonhaung" qhug' nghe' ra" . Ana"- Mao" So wa nung: lo: jham: khyo re myid: ci" ra" i?
Yao: airu: ta" ru wa- gaigai: ngonhaung" qhid' mae" ta" ru mangad: i? She, angad: wo"- ai wa ngonhaung" qhid' mae" tung" to: byid' ru ngad: ra" . Yo phaug' yaug we' gaug yad: yu yaug wa yao: yao" gae bam gaug re qo" yu nae" myid: lao" zo" re" mau" zaui: qo: ra" .
Ngonhaung" wa naonhaung" phaung mae byo we' sin" ra" myug: shi: re sin: va" . Aimung:- ngonhaung" wa naonhaung" mae" gaung sho: khau nae" zokho re jham" yu: ngad: re wa- ngonhaung" saung" xo: ru ngad: i?
Su gaje qe- ce: akho: akhang" re naonhaung" mae" qo" yu ko" ngad: re wa- ngonhaung" wa akho: akhang" je yang: lhao" qo" yu ang: mangad: i? Ngadqere: ngonhaung" wa ai: akho: akhang" re maci yhung:- ai: atha" Khristu nho: khyo Lau Dao: Gai byo: sin" lo" nae" ra" khyo mae kaung: kag' ru majo, vashao:- ein: ngonhaung" wa ja: khao: ngo" re zang: kham: lo: bam va" .
Caung: pa" Yham mae mau" zaui" ra" mo, wa yao: bam: zo: ve re Caung: pa" Yham mae" qo" yu mung:- phan mae xeim: ngaui" byid' ra" mo, wa- ai: xeim: mae" yao: bam: gae bam qo" yu ko" rure naonhaung" dang za: ba: ako" .
Ai we' dakhyo:- ai: Ngaui Bau" Lau Dao: Gai re kho" kyo" ra" mo, wa- Ngaui Bau" Lau Dao: khyo" yang yao: bam: kao so' khau nae" qo" yu ca"- ga: Asang amyin" byid' to: co' ra" .
Ngadqere: ngo wa- ai: akho: akhang" jham daja: rere: mayu lo: airu" akho: akhang" jham re mho' yu nae" qhid' mae" ana" ce: mugsug' re tung" ke' ru mangad:- Airu: kad' nae" tho' shid: ru wa nga" qhid' mae" je: gai: ra" . Khag' re: nga" khyo re akeim qo" kad' pye' nae" mangad: .
Ngo wa ai: Ngaui Bau" Lau Dao: re kho" kyo" ra" mathao mae za: phug nae" akho: akhang" ngo maqo" ngad: ra"- aire kad' nae" wa amyin" we' ngo khae: yu: to" ru ngad: . Ai: Ngaui Bau" Lau Dao: re ngo makho" kyo: ngad: re wa ngo khoqhi" byuxa: vaqoe, qhug' nae" i?
Ce: mau" zo" re ngoyao" myid: yang zaui" ru ngad: re wa- aphug' re qo" myid: lao" nae" ngad: ra" . Ngadqere: ngo yao" myid: yang zaui" ru mangad: re wa Mao" So ngore lam mung: ab: to: byid' ruyang- qo khyo" ngo zaui: so" ra" .
Aire ngo pe" aphug' qo" yu nae" i? Ai: aphug' wa- Ngaui Bau" Lau Dao: re kho" kyo" ra" mau" zo" qhid' mae" akho: akhang" pe" mayu lo:- Lau Dao: Gai re aphug' mayu lo: qo" kho" kyo: byid' ra" akhang" ngad: ra" .
Ngo wa loe; na: ra" byu dayaug ngad:- Khag' jeim re: mangad: . Ngadqere: gai: boe" ra" qhi" byu myo: sho' mo, re qo" ge; aung: yu nae" qhid' mae" byu yaug khao: ngo" nho: jeim ngo kad' ra" .
Yuda byu qe: phaung mae mau" zo" vin vo; ra" au:- yao: bam re qo" ge; aung: yu nae" qhid' mae" ngo wa Yuda byu dayaug we' dakhyo: na ye; ra" . Ngoyao" gaung wa Moshe nho: tarha" re phug' cao" yang: kao so' daui yaug mangad:- ngadqere: ai: tarha" re phug' cao" ra" mo, re qo" ge; aung: yu nae" qhid' mae" tarha" re phug' cao" yaug we' dakhyo: na ye; ra" .
Ai we' dakhyo:- Taung Bug Byu qe: phaung mae mau" zo" vin vo; na: ra" au:- ai: Taung Bug Byu qere qo" ge; aung: yu nae" qhid' mae" Yuda tarha" re maphug' cao" lo:- Taung Bug Byu dayaug we' dakhyo: na ye; ra" . Ceru: ta" ru wa ngo wa Mao" So: tarha" re maphug' cao"- ein: ta" ru mangad:- ngo wa gaigai: yao: Khristu nho: tarha" re phug' cao" yaug ngad: .
Lam khug: rumae qam: nang" ra" mo; phaung mae ngad lao"- yao: bam re qo" ge; aung: yu nae" qhid' mae" qam: nang" ra" dayaug we' dakhyo: na ye; ra" . Airumung: byu damyo" re yao: bam mae" gai: boe" ra" khyo khyo" qo" khyad' yu nae" qhid' mae" ngo wa byu alhab' mo; phaung mae yao: bam: khyo aja: ja: khyo" na ye; ra" .
Ai: Ngaui Bau" Lau Dao" nho: shaman" jeju re qo" khae: yu nae" qhid' mae" Ngaui Bau" Lau Dao" nho: mathao mae ngo cegu: alhab' re kad' ru ngad: .
Jho" tao: poe mae byu myo: sho' mo, tao: gengadqere: tao" aung: ra" jhaung qhu" re dayaug za: qo" yu: rure naonhaung" nyang" za: ba: ako" . Airumung: naonhaung" re: jhaung qhu" re aqo" yu nae" qhid' mae" tao: ge,-
Jho" tao: poe vao nae" qhid' mae" min: sho' kad' na: ra" sab' jhi mo, yaug khao: ngo" wa byo; qeim: lo" ba: ra" bin: kheim" re qo" zhaung" yu nae" qhid' mae" sab' jhi mo; nho: thin: ra" tarha" re phug' cao" ako" . Ngonhaung" kam" wa apyad ato mabyo, maqeim: ra" bin: kheim" re qo" zhaung" yu nae" qhid' mae" kad' na: ru ngad:-
Airumung: ngo wa bin: zang khyo din: din: za: tao" ra" . Aimung: ngo wa jho" thaung: poe mae lo, zhab' aje amyid mathaung" pye' ra" jho" thaung: poe vao: ra" sulhe: yaug we' dau: ra" .
Ngo wa su gaje qere ai: mai jho" qhi" ra" poe mae vao nae" qhid' mae" khai: to: mung:- ngoyao: wa ai: jho" lhoe" poe mae maqo" vao: ra" yaug maboe" nae" qhid' mae" ngoyao" gaung re qao sho' kad' mung: bin sho' zang: yang jao" to: va" .
Nga" mao: nhaung: qe we"- Moshe thao cao" ko" ra" ngonhaung" phug' pho" qe khoru: boe" lai: lo ko" ra" khyo re ngo naonhaung" re myid: beim: nhao nug: ra" . Yao: bam wa jham thaui" yang khyoqhid' au: she gug: gam byid' ra" qao: mae su: mung:- yao: bam alhab' mo, ai: Tham: Ne khyo" pe" maqo lo: qo" lai: phyid' lo" ako" .
Yao: bam alhab' mo, wa- jham thaui: we' Tham: Ne mae Moshe nho: mho"zo: qekhyo" qid nyhab' kham: yu: ako" .
Yao: bam alhab' mo, wa byo zo: ve daja: re za: zo: mung:- byo shaug' pho: daja: re za: shaug' lo: ako" .
Yao: bam we' daga" su: mo, alhab' wa- byo we' sin" ra" laung: mo" baui mae" qid shaug' ako"- ai: laung: mo" baui wa Khristu yao: ngad: ava" .
Ngadqere: yao: bam mae" myo: lo bug re Mao" So ma- o mangaui mung:- yao: bam wa din"pyad' yo mae shid: myi" sin" lo" ako" .
Ana"- cejham alhab' wa yao: bam we' dakhyo:- makhyang" ra" mau" jham re kao mabau: nae" qhid' mae" we' yao: bam mae" damyo" we' dakhyo:- sulho re macaung: pa" nae" qhid' mae" ngonhaung" re ta" peim: byid' ra" ve, so: ngad: ra" .
Yao: bam sulho re caung: pa" ko" ru we' dakhyo:- ngonhaung" wa sulho re macaung: pa" nae" qhid' mae" re:- ngonhaung" re ta" peim: byid' ra" ve, so: ngad: ra" . Byu jham wa zo: shaug' zaung: jo, mung:- shaug' yid: to" li" yang: go" pyo: mung: gaung sho: jho" zam" ako"- ga: jham: mugsug' mae tung" to" ru we' dakhyo: ngad: ra" .
Ngonhaung" wa yao: bam mae" damyo" re" ru: gaung sho" nho: gintho' mau" magai: cao" ngad: ra" . Daba na mae za: yao: bam mae" byu shid' tug: sam taung gyang: shid: lo" byaug: ako" .
Ngonhaung" wa yao: bam mae" damyo"- Moshe re jham" qu" ko" ru we' dakhyo:- Asang re lag magai: yu: qu" ngad: ra"- yao: bam wa lhao maui: yang thoe" se' pye' ru qhug' ako" .
Ngonhaung" wa yao: bam mae" damyo" re" ru: magai: nyhung ngad: ra" . Yao: bam wa Shid: ru: Lagyo: Pho" lo; yang se' pye' ru qhug' ako" .
Yao: bam mae boe" lo: ja: ai: gu: alhab' wa gaje qe: qhid' mae" ve, so: ngad mung:- ai: gu: wa ngonhaung" re ta" peim: byid' ra" khyo" tung" to" ru ngad: ra" . Pe"mung: ga"re ngonhaung" wa- lo" thao" ba na jhao" li" na: ra" ayo, mae kao so' daui: na: bam yang: ngad: ra" .
Tang za: ye; jo, yaug ngad:- ga:- myid: jho: ra" yaug khag' ngadqere: yao: magyang: lang" lo" nae" qhid' mae" lha" qo: ra" .
Naonhaung" thaung" qhug' ko" ra" jham" qu" ra" ja: wa- byu alhab' mo, thaung" qhug' qu" ra" jham" qu" ra" ja: za: angad: ra" . Mao" So wa yao: yao" dao: so: re jhaug' zaug yaug ngad mung:- naonhaung" qo" kham: ra" qam: tho' je yang: yao: naonhaung" re jham" qu" ru qhug' nhao nae" mangad:- naonhaung" jham" qu" ru qhug' ra" ba na mae- yao: wa naonhaung" re qo" zang: qhao" nae" qam: o: byid' li" nae"- Airumung: ai: jham" qu" rumae"- naonhaung" loe; beim nae" pyi" phung" byid' li" nae" .
Airumung: nga" jhid' de; ra" ba nam qe we"- Sulho re caung: pa" ra" khyo re jao" pye' ge, .
Ngo wa naonhaung" re pha,jhi" bo: ra" mo, re we' dakhyo:- ta" na: ru ngad:- ngo ta" na: ra" dao: re naonhaung" yao: gyo" kho' yu ge,-
Ngonhaung" wa Asang: myi" xeim zo: poe keim re jeju caung: khin" yang: aimae" ngonhaung" shaug' lao"- ngonhaung" wa Khristu sa: mae zam" khug: na: ru ngad: ra" . Aimung: ai: mug re phai" yang: ngonhaung" zo: lao" re:- ngonhaung" wa Khristu nho: gaung we' zam" khug: ru ngad: ra" .
Mug wa dakhai" za: ngad mung:- ngonhaung" alhab' mo, wa myo: sho' ngadqere: ai: mug dakhai" mae za: zam" khug: na: ruyang- ngonhaung" wa dagaung dasho: za: ngad: ra" .
Israel byumyu" qere myid: qu" ge,- Ngaui" byid' ra" xeim: sho: zo" ra" mo, wa- ai: phan dao mae Mao" So re ngaui" byid' rumae bobo: ako" .
Airumung:- sulho- mangad: lao" sulho re kug' byid' ra" zo: ve wa akhyag ngad: ein: ngo ta" nug: ra" i?
Airu: mangad:- ngo ta" na: ru wa Mao" So re malam khug: ra" mo; phan mae kug' byid' ra" xeim: jham wa yui jham re kug' byid' ra" xeim: jham ngad mung:- Mao" So re ngaui" byid' ra" xeim: jham mangad: ein: rure ngo ta" nug: ru ngad: ra" . Ngo naonhaung" re yui jham we' zam" khug: ra" mo, maboe" nhao nug-
Naonhaung" wa Asang: nho: sabyi keim we' yui: nho: keim re daga" za: magai: shaug' ngad: ako"- amung: naonhaung" wa Asang: nho: zojaung: mae we' yui: zojaung: mae daga" za: magai: zo: ngad: ra" .
Ngonhaung" wa Asang re myid nug: nhao nae" i? Ngonhaung" wa Asang tho' je: qam: bo mo, ngad: ein: myid nae" i?
Byu: tarha" dao: wa- ngonhaung" pe" ja: re: gai: kad'- ga: ta" ako" . Aiwa dang: ra" . Ngadqere: ja: khao: ngo" wa gai: ru mangad: ngad: ra" . Ngonhaung" wa pe" ja: re: gai: kad' ra" akhang" qo" ngadqere:- ja: khao: ngo" wa ngonhaung" re akyu" mabyid: ngad: ra" .
Khag' ngadqere: yao: yao" akyu" re za: daqho ge,- Su gaje: qhid' mae" kam" wa qho ge,
Gai jao: mae aung" to" ra" pe" ja" sho: re ngadqere: naonhaung" galin: gago: gai: zo" ako" . Naonhaung" nho: aung khug nhag' lam: aug' o: yang: aire damyid: daca ge,
Pe"mung: ga"re jham: mugsug' mae- Myid gaung we' aimae" ja: khao: ngo" wa ai: Asang: nho: ngad: ra" ga: ta" to" ra" .
Malam khug: ra" byu dayaug yaug: yang naonhaung" re zo: poe khai mung: naonhaung" ye: nae" myid: phyid' gelao" wa- ye: ge, . Naonhaung" qhid' kheim: mae da" byid' ra" gu: alhab' re zo: ge,- naonhaung" myid aug' o: yang: dao: myid: pe" damyid: daca ge,-
Ngadqere: dayaug yaug wa- Ce: sho: wa sulho re kug' byid' ra" sho: ngad: ra"- ga: ta" lao" wa- airu: ta" kyo: byid' ra" yaug: mathao mae we' aung khug nhag' lam: aug' o: myid mazai" qheim" byid: shao:- ai: sho: re dazo: ge, .
Airu wa naonhaung" aug' o: myid re ta" ru mangad: . Gatau dayaug: nho: aug' o: myid re ta" ru ngad: ra" . Naonhaung" mae" dayaug yaug wa- aire nga" galin: gago: akhang" re gatau dayaug: nho: aug' o: myid: yang pe"mung: kham" pye' ang nae" i? ga: myid: ba: ra" .
Ngo wa nga" zo: ve qhid' mae" Mao" So: jeju re caung: khin" yang: zo" ra" . Pe"mung: yang: ngo jeju caung: khin" ra" zo: ve we' sin: yang: ngore gaui mho nae" de; i? ga: myid' li" nae" .
Gai va"- naonhaung" wa zo: ngadqere:- shaug' ngadqere:- pe" kad' ngadqere: Mao" So: phungbao qhid' mae" kad' ge,-
Yuda byu qere ngadqere:- Taung Bug Byu qere ngadqere:- Mao" So: phung: re ngadqere:- aqug: akhai: maboe" nhao lo: kao so' daui ge,-
Ngo kad' ru we' dakhyo: cao" kad' ge,- ai ru: ngo wa byu jham khyad' yu: ru qhug' genae" qhid' mae" ngo kad' ra" mau" zo" alhab' mae nga" akyu" re mamyid lo:- alhab' mo; akyu" re myid yang: yaug khao: ngo" re ngaui nhao va" .
Airumung: ngo wa Khristu lag re qu" yu: ru we' dakhyo:- naonhaung" wa ngore lag qu" yu ge, .
Naonhaung wa ngore khonhae" re: myid: beim: mung:- ngo ab byid: co' ra" ai: mho" shid' khyo re phug' cao" na ko" ruyang- ngo naonhaung" re khin" ra" .
Khristu wa yauggai yaug khao: ngo" nho: au: jhaung- yham sang pho" wa yao" yham sang myhi" nho: au: jhaung- Mao" So wa Khristu nho: au: jhaung ngad:- ga" rure kam" wa ngo naonhaung" re ba: gyo: nhao nug: ra" .
Airumung: caung: pa" ra" yo, khyin: mae yao" au: re nghoe' ci yang: akyu" mho'- mangad: lao"- mungdao: ta" ra" yauggai wa- Khristu re qho' phyo' ra" yaug ngad: ra" .
Amung: caung: pa" yo, khyin: mae- yao" au: re manghoe' lo: akyu" mho'- mangad: lao"- mungdao: ta" ra" myiqe: wa- yao" yham sang pho" re qho' phyo' ra" yaug ngad: ra" . Yao: wa au: daung: myhaug' ci: ra" myiqe: we' pe" mashai" ngad: ra" .
Myiqe: wa yao" au: re manghoe' nae" ngad: re wa- yao" xae re myhaug' pye' ca" ra" . Amung: myiqe: wa yao" au: myhaug pye' ru- yao" xae phyid' pye' ru wa yao" qhid' mae" qho' ja: ngad: re wa- yao" au: re nghoe' ci qo: ra" .
Yauggai wa Mao" So: khyao dau sulho we' phungbao- bao tang" ngad: ruyang yao" au: re nghoe' nae" madau ngad: ra" . Myiqe: kam" wa yauggai: phungbao- bao tang" ngad: ra" .
Pe"mung: ga"re yauggai wa myiqe: mae" phan" to" ru mangad:- Myiqe: re kam" wa yauggai mae" phan" to" ru ngad: ra" .
Alao"- yauggai wa myiqe" nho: mathao mae phan" to" ru mangad:- Myiqe: kam" wa yauggai: mathao mae phan" to" ru ngad: ra" .
Airumung: mug: lagyo: qe: mathao mae myiqe: wa yao" yham sang pho" eib: ra" kheim: so' qao: mae na: rure qhu" byid: nae" qhid' mae" yao" au: re nghoe" ci qo: ra" .
Ngadqere: Asang mae zam" khug: na: ra" ngonhaung" kao so' daui khyo mae yauggai wa myiqe: re ngha yang: na ca" ruwe' dakhyo:- myiqe: re: yauggai re ngha yang na ca" ra" .
Pe"mung: ga"re myiqe: re wa yauggai mae" phan" to" ru we' dakhyo:- yauggai wa myiqe" yang khau: ru ngad: ra" . Ja: khao: ngo" re boe" jo, nhao: ra" yaug kam" wa Mao" So ngad: ra" .
Myiqe: wa yao" au: re manghoe' cilo:- caung: pa" phaung mae Mao" So re akyu" mho' nae"- dau nae" madau nae"- ein: rure naonhaung" yao: myid: kho' yu ge,-
Xae qhang to" ru wa yauggai: qhid' mae" myo, nho nga: lao: sham: ra" khyo ngad: rure re:-
ngadqere: myiqe" qhid' mae" kam" wa xae qhang to" ru wa yaung" shab: ru ngad: ra" ga: azhao: mae" naonhaung" re mho" byid' to" ra" . Xae qhang: ru wa myiqe: re au: nghoe' khyo" byid' to" ru ngad: ra" .
Ce: khyo we' sin: yang: ngag nug: ra" byu dayaug yaug na: ngad: re wa- ngo wa yao: re- ngonhaung" re:- Mao" So: phung: jham re:- caung: pa" rumae airu: au: nghoe' ra" thung" mae" je yang: gatau: nho: thung" majo,- ein: za: ta" nae" ngad: ra" .
Ngadqere: o mae" mho" shid' khyo jham mae naonhaung" re makhin" nae"- pe"mung: ga"re naonhaung" caung: pa" ra" phaung wa agai tho' aqeim re je: boe" nhao: na geyang: ngad: ra" .
Sao qhid' maqhid khyo"- naonhaung" phung: ham phaung jham mae majho" vang" ra" aqug: akhai: bo: rure ngo the' gyo" ra" .
( naonhaung" mae" jo: ra" mo, khag' ngad ko" ru de: de: za: myao: thug' li" nae" qhid' mae" ai: phung: jho" kho' ru wa naonhaung" phaung mae boe" thug' li" ca" ra" . )
Naonhaung" daga" zang" ham: phaung: na ko" au:- Asang: nho: myi" xeim zo: poe re zo: nae" qhid' mae" phaung: na ko" ru mangad: ko" ngad: ra" .
Pe"mung: ga"re naonhaung" zo" ra" ayo, mae- yaug khao: ngo" nug yaug nug: khyo" yao: yao" myi" xeim re zo: mung:- vae: moe; mo, wa moe;- shaug' yid mo, wa shaug' yid mung: na: ako" .
Naonhaung" airu: zo: shaug' nae" qhid' mae" yao: yao" yham maqo" ko" i? Mangad: lao"- Mao" So: phung: re maphug' makhyad' kad' mung:- myaung sho" ra" mo, re qho' phyo' nug ko" i? Cekhyo we' sin: yang: ngo naonhaung" re pe" ru: ta" li" nae" rure myid: lao" ko" i? Ngo naonhaung" re khin" nae" i? Gaigai: yao: ngo makhin" .
Pe"mung: ga"re ngo naonhaung" re ab byid' ru wa- Asang mae" ngo khae: yu: ra" mho" shid' khyo ngad: ra" . Asang Yesu wa ab: pye' ru qhug' ra" myi re mug yu: yu mung:-
Mao" So re jeju bin: caung: lao"- khyoe' phai" yang:- ce wa naonhaung" qhid' mae" byid' pye' ra" nga" gaung ngad: ra" . Ngo re myid: beim: nae" qhid' mae" ceru kad' ge,- ga: ta" ra" .
Ai we' dakhyo: myi" xeim bin: zo: thao re yao: wa keim re yu: yu mung:- ce: keim wa- nga" sa" yang dazid thaung" te' to" ra" Mao" So: dao: thang" asag' ngad: ra"- naonhaung" ai: re shaug' khao: ngo" ngore myid: beim: nae" qhid' mae" ceru: kad' ge,- ga: ta" ra" .
Naonhaung" ce: mug re zo: mung:- ce: keim mae" shaug' khao: ngo" Asang: nho: shid kham: byid' ra" khyo re yao: dam: joe" li" ra" yo, joe" sho' naonhaung" ta" hau: byid' ako" .
Airumung: khag' ngadqere: maman: maqi" lo:- Asang: mug re zo: mung:- Asang: keim mae" sabyi qang: re shaug' ngad: re wa- yao: wa Asang: nho: gaung re we' sa: re shad' lhoe" ra" yaug ngad: ra" .
Airumung: yaug khao: ngo" wa yao: yao" gaung re shi" sao qhid' ca: qu" yang: mug re zo: mung: ai: sabyi' qang: re shaug' vageshao:-
Pe"mung: ga"re mug re zo: mung: sabyi qang: re shaug' ra" au: Asang: gaung lajheim: re maba: kho' lo:- zo: shaug' ra" yaug wa- yao: yao" gaung re dao: kho' ra" khyo" zo: shaug' ra" yaug ngad: ra" .
Airumung: naonhaung" mae" myo: sho' wa qam: nang" ru we' no phyo: qhug' mung:- myo: sho' mo, wa shid: byaug: ako" .
Ngonhaung" wa yao: yao" gaung re shi" sao qhid' ca: qu" ngad: re wa- Mao" So: yang dao: kho' ru maqhug' genae" ngad: ra" .
Ngadqere: dao: kho' qhug' ru we' Asang: yang qobo dae byid' ru qhug' ru wa myid gaung: byu qe we' daga" ngonhaung" dao: phyid' ru maqhug' nae" qhid' mae" ngad: ra" .
Airumung:- nga" mao: nhaung: qe we"- naonhaung" wa Asang: nho: Myi" Xeim zo: nae" qhid' mae" ham: phaung gelao"- naonhaung" yao: cao: jho" lao" ge,-
Naonhaung" ham: phaung: na gelao"- Mao" So: dao: kho' ru naonhaung" maqhug' genae" qhid' mae" vae: moe' ra" yaug wa yao: yao" yham mae zo" yu vashao:- gatau: khyo jham we' sin: yang: wa ngo joe" li" lao" za: li" sho' nae" .
Ana" nga" mao: nhaung: qe we"- naonhaung" tung" ke' ko" ra" Gyang" Lho" Byo: nho: jeju jhaung qhu" jham: khyo we' sin: yang: dangman" ra" khyo ngo naonhaung" re ba nhao nug: ra" .
Naonhaung: wa Khristan: phung: byu maboe" shigere lai aja: ja: khyo" khyonghung: nghung: mung:- kao so' mabo: ra" sulho jham re caung: pa" lo ko" rure naonhaung" yao: ba gau ngad: ako" .
Mao" So: Byo: yang au: jhui" she: ru qhug' ra" yaug khag' ngadqere: Asang Yesu wa nhang: kheim: zao" vashao: ga: ta"nae" mangad:- amung: Gyang" Lho" Byo: yang khyo shid' ru qhug' ra" yaug za: mangad: re Yesu wa Asang ngad: ra" ga:- khag' re: maqo" lhang: yu ngad: ra" .
Byo: nho: jeju jhaung qhu" aja: ja: jo; ra" . Ngadqere: ai: jeju jhaung qhu" jham alhab' re Byo dagaung: yang za: byid' ru ngad: ra" .
Caung da" byid' ra" mau" aja: ja: ngadqere:- caung da" byid: nae" ra" Asang wa dayaug za: ngad: ra" .
Mau" zo" vin vo, nae" qam: o: aja: ja: bo ngadqere:- yao: yao" mau" zo" re vin vo, nae" qhid' mae" byu yaug khao: ngo" re yao: we' yao:- qam: o: byid' ra" yaug wa Mao" So dayaug za: ngad: ra" .
Byu myo: sho' nho: akyu" qhid' mae" yaug khao: ngo" mae Byo na: jo; ra" khyo re- khyo dakhe' khe' khyo" qhu" byid' na: ra" .
Amung: Byo wa dayaug re- nyan: pha,jhi" byang" ra" mung: dao:- ai: Byo yao: gatau dayaug re laba lajhao we' byang" ra" mungdao:- byid' to" ra" .
Ai: date: za: ngad: ra" Byo dagaung: yang dayaug re Mao" So re wa lam khug: ra" myid- gatau dayaug re wa no phyo: re gai byid: nae" qam: so' byid' ra" .
Byo wa dayaug re- mug' pho: ve, lho mau" jham re qo" zaui" qhu" ra" qam: so'- gatau dayaug re wa Mao" So: mungdao: re kho" kyo" ra" jeju jhaung qhu"- dayaug re wa- ai: jeju jhaung qhu" jham wa ai: Byo mae" joe" li" ru ngad- mangad' rure ba: kho' ta" ra" qam: so' byid' to" ra" . Gatau dayaug re wa myan" aja: ja: ba: jhau: ra" qam: so'- dayaug re wa myan" aja: ja: re qo" pheim: sho' kyo" ra" qam: so' re byid' to" ra" .
Ngadqere: ce: qam: so' alhab' re byid' ra" yaug wa- date: za ngad mung: Byo dagaung za: ngad: ra" . Byo wa yao: myid: o: ru we' dakhyo:- yaug khao: ngo" re yao: we' yao: jho" shai" mung:- jeju jhaung qhu" jham re byid' ra" .
Khristu wa gaung dau jham myo: sho' de; ra" gaung khyao we' dau: ra" . Byu: gaung khyao wa gaung dau jham myo: sho' ngadqere: dagaung za: ngad: ra" .
Ai we' dakhyo:- ngonhaung" alhab' wa Yuda byu ngadqere:- Taung Bug byu ngadqere:- jeim ngadqere:- jeim mangad: yaug ngadqere:- dagaung dasho: za: boe" nae" qhid' mae" Byo dagaung mae qid nyhab' kham: yu va" mo, ngad: ra" . Ngonhaung" alhab' wa ai: Byo dagaung re za: qid shaug' ru we' dakhyo: khae: yu va" mo, ngad: ra" .
Pe"mung: ga"re gaung khyao wa gaung dau dalam: we' za: kad' to" ru mangad:- Gaung dau jham myo: sho' we' kad' to" ru ngad: ra" .
Khyid wa- ngo wa lo, mangad: yang: gaung we' ngo pe" masin: ga:- ta" ngadqere: airu: ta" yang: gaung we' masin" byaug: ru mangad:-
No: khye' wa- ngo wa myo,jid' mangad: yang: gaung khyao we' pe" masin:- ga: ta" ngadqere:- airu: ta" yang: gaung khyao we' masin" byaug: ru mangad:-
Amung: gaung geim" myo,jid' za: ngad: re wa- khoru: qo" gyo: nae" i? Alao"- gaung geim" no: khye' za: ngad: rere: sheim khoru: qo" nae: gyo: nae" i?
Ngadqere: ana" Mao" So wa yao: myid o: ru we' dakhyo:- gaung khyao mae jho" shai" ra" gaung dau khao: ngo" re te' to: byid' ra" .
Alhab' wa gaung dau daja: za: ngad: re wa- gaung khyao qo" boe" nae" mangad: .
Ana" wa gaung dau jham myo: sho' ngadqere: gaung khyao wa dagaung za: ngad: ra" .
Aimung:- myo,jid' wa lo, re ngo nao re maci qo ein: magai: ta"- au: ngadqere: khyid re ngo nao re maci qo ein: magai: ta" ngad: ra" .
Airu: ta" nae" atha" qam: je: nang" ra" ga: qu" jho: ra" gaung dau jham wa- mabobo re magai: ra" gaung dau jham ngad: ako" .
Akhyag mataung" ngad ein: ngonhaung" myid: jho: ra" gaung dau jham re ngonhaung" wa je yang: gun caung: ra" . Madau mayaung" ra" gaung dau jham re ngonhaung" je yang: nyhang" shaung: ra" .
Dau yaung" ra" gaung dau jham re kam" wa nyhang" shaung maca" ngad: ra" . Ai: phug' de, nga: maye; ra" gaung dau jham je yang: phug' de, nga: ye, nae" qhid' mae" Mao" So yao: yao: ai: gaung dau jham re airu: nyhang" jaung: to" ra" .
Airumung: gaung khyao mae nao- ngo ga: jho" kho' ru mabo lo:- gaung dau jham alhab' wa- yao: cao: dakhyo: za: jho" gun caung: na: ako" .
Gaung dau dalam: dayin dayo: no kham zo: lao"- gatau: gaung dau jham alhab' re: dakhyo: za: ai we' daga" dayin dayo: no: rure bokham zo" ako" . Gaung dau dalam: caung: khin" ru qhug' lao"- gatau: gaung dau jham alhab' re:- ai we' dakhyo: za: bongaui bau" ako" .
Naonhaung" alhab' wa Khristu nho: gaung khyao ngad mung:- yaug khao: ngo" wa- ai: gaung khyao: nho: gaung dau jham ngad: ako" .
Mao" So wa Phung: khug mae da ein nae" rumae- lagyo: qe- shid' ein nae" rumae lapa qe- sam ein nae" rumae mho" pho" qere- ai: thao mug' pho: ve, lho qo" zaui: mo,- no phyo: gai byid' ra" qam: so' qo" ra" mo,- su re bao" thaug' byid: ba: ra" mo,- su re khyoqhid' au: ba: she mo,- myan" aja: ja: ba: jhau: ra" mo, alhab' re yao" jo, qo mae yao: san: to: byid' ava" .
Yao: bam wa alhab' mo, lagyo: qe mangad:- Alhab' mo, lapa qe mangad:- Alhab' mo, mho" pho" qe mangad:- Alhab' mo, mug' pho: ve, lho mau" qo" zaui: mo, mangad:-
Alhab' wa no phyo: gai byid' ra" qam: so' qo" mo, mangad:- Alhab' wa myan" aja: ja: ba: jhau: ra" mo, mangad:- Myan" aja: ja" lajheim: re ba: phaug' kyo: mo, mangad: ko" ngad: ra" .
Airumung: je: akhyag: ra" jeju jhaung qhu" jham re kam" wa nhag' nghae" na ge,- Ngadqere: alhab' tho' je: ra" khyo dalam: ngo naonhaung" re ta" kyo: shinae" .
Ngo wa byu: myan" jham we' mug: lagyo: qenho: myan" jham re qo" jhau ngadqere:- jhid' de; myid mabo ngad: re wa ngo wa- thoe myang: ra" mao"- mangad: lao" jhe' cang" we' dakhyo: za: ngad: ra" .
Ngo wa lapa qo" pa mung: laba lajhao alhab' we' no; thao" ra" ja: alhab' re ba: ru we' bam re qo" qhui" pye' sho' ra" lam khug: myid bo sho' ngadqere:- jhid' de; myid mabo re wa- ngo wa pe" mangad:-
Ngo wa ngo qo" ra" jo,nho" alhab' su re gae byid' pye' mung: nga" gaung khyao re lhao" re: ngha" pye' nae" qhid' mae" ab: pye' sho' ngadqere:- jhid' de; myid mabo re wa akyu" mabo ngad: ra" .
Jhid' de; myid wa nhag' lam: qhang mung:- su re nhag' khyag' ba: ra" . Jhid' de; myid wa myid nug' ra" myid mabo ngad: ra"- maphug ngad: ra"- ngad beim" ra" myid mabo ngad: ra" .
Jhid' de; myid wa yao: myid: rumae" maqhui: makad' ngad: ra" . Yao: yao" akyu" maqho ngad: ra"- nhag' yo: nhag' gyid' makad' ngad: ra"- su: qobo re maxam" to: ngad: ra" .
Jhid' de; myid wa makhyang" rumae mabobau: ngad: ra"- ngadqere: dangman" rumae bobau" ra" .
Jhid' de; myid wa khonhae" re: qam: mashan ngad: ra"- khonhae" re: lam khug: na: ra"- khonhae" re: myid: lao" na: ra"- khonhae" re: nhag' lam: qhang: ra" .
Jhid' de; myid wa apyad ato ngad: ra" . Lapa qo" pa: ru wa dayo, daban: za: ngad: ra" . Myan" aja: ja: re qo" jhau: rure: thang: lo" byaug: li" nae"- Pha,jhi" laba lajhao re: baui" lo" li" nae" .
Pe"mung: ga"re ngonhaung" nho: pha,jhi" laba lajhao we' lapa qo" pa: ru wa majab byang" ngad: ra" .
Ngadqere: ai: jab byang" ru joe" li" lao"- ai: atam" adau za: ngad: ru wa byaug: li" nae" .
Ngo zoshao ngad shi" au:- Zoshao we' dakhyo: jhau: ra" . Zoshao we' dakhyo: kham zo" ra"- zoshao we' dakhyo: myid: ra" . Ana" ngo lau: de, boe" lo lao"- ngo wa zoshao: ave, akyang re shapye' pye' ra" .
Ana" ngo wa bao tang" mae thab thab mung: myao: ra" bao lho re myao: ru we' dakhyo: za: myao: ra" . Ngadqere: azhu" lao" wa- myo,khung: zhaug' za: qo" myao: li" li" nae" . Ana" ngo ba: ru wa atam" adau za: ngad: ra"- azhu" lao" wa- Mao" So wa jab byang" sho' ngore ba: ru we' dakhyo: ngore: jab byang" sho' ba nae" . Ana" ngonhaung" myao: ruwa gyid: bao tang" mae" phabao re qab qab za: the' myao: ru we' dau: ra" ai: au: ngonhaung" wa myo, khung: te' jho" zhaug' qu" myao nae" .
Ana"- lam khug: myid- myid: lao" myid- jhid' de; myid ga" ra" gang" tang: jo; ra" ce: sam ja: jo; rumae" je: qi" thao" ru wa jhid' de; myid ngad: ra" .
Airumung: naonhaung" wa jhid' de; myid bo nae" qhid' mae" qam: ke' ge,- Byo: nho: jeju jhaung qhu" jham re kao bau obyid: na ge,- Je yang: Mao" So: mungdao: re hau" kyo" ra" Byo: jhaung qhu" re qo" yu nae" qhid' mae" kao bau obyid ge,-
Gakai: lai myan" aja: ja: jhau: ra" yaug wa- byu re jhau: ru mangad:- Mao" So re jhau: ru ngad: ra" . Yao: jhau: rure khag' maba: gyo: ngad: ra" . Yao: wa Byo: nho: qam: so' khyo" yang no; thao" ra" dangman" ra" khyo re jhau: na: ra" .
Mao" So: mungdao: re ta" hau" ra" yaug wa su re bao" thaug' byid' ra" dao:- qam: byid' ra" dao:- nhag' tang" ra" dao: re jhau: ra" .
Gakai: lai myan" aja: ja: re jhau: ra" yaug wa- yao: yao" gaung re za: bao" thaug' byid' ra" . Ngadqere: lapa pa: ra" yaug wa- ai: phung: geim" re bao" thaug' byid' ra" .
Ngo wa naonhaung" alhab' mo; gakai: lai myan" aja: ja: qo" jhau genae" rure myid: o: ra" . Ngadqere: naonhaung" lapa qo" pa genae" rure ngo je: myid: o: ra" . Pe"mung: ga"re gakai: lai ra" myan" aja: ja: jhau: ra" yaug wa- Phung: geim" re bao" thaug' byid: nae" qhid' mae" yao: jhau: ra" dao: lajheim: re pheim: kyo: byid: nae" byu mana ngad: re wa- ai: lapa qo" pa: ra" yaug jhau: ru wa gakai: lai myan" jhau: ru tho' akyu" je: qi" ra" .
Airumung:- nga" mao: nhaung: qe we"- ngo wa naonhaung" jhao" joe" li" yang: gakai: lai: ra" myan" dao: li" jhau: kyo" ngad: re wa pe" akyu" bo nae" i? Ngo ta" ra" dao: wa Mao" So: yang qhu" byid' ra" dao:- laba lajhao dao:- Byo: yang jaung" yang: ta" ra" mungdao:- mho" shid' ra" mungdao: mabo re wa dajhid' re: akyu" mabo ngad: ra" .
Khalhao:- tang: ru" ra" kao mabo: ra" zai jham re qu" ge,- aijham mae" thoe boe" boe" za: mamyang: thug' li" re wa khoyaug ai: tang:- khalhao: thoe re qo" kho' nae" i?
Ailao"- labo" re mad: ra" yaug re: thoe boe" boe" za: mamad ngad: re wa- gyekhe' poe vao nae" qhid' mae" khoyaug seim" nyhang" nae" i?
Ai we' dakhyo: nao gakai: lai myan" dao: jhau: rumae boe" boe" za: majhau re wa- nao pe" ta" na: rure khag' khoru: gai: ba: gyo: nae" i? Ni" dao: wa pe" lajheim: mathug' ngad: ra" .
Mug: myid dao mae majho" zhaung" ra" myan" dao: myo: sho' ja: jo, ngadqere:- khoja" myan" re: lajheim: mabo: ru majo, ngad: ra" .
Ngo maba: gyo" ra" myan" re jhau: ra" yaug wa- nga" qhid' mae" taung bug byu ngad mung:- ngore: yao" qhid' mae" taung bug byu ngad: li" nae"- ngad: ra" .
Naonhaung" wa Byo: nho: jeju jhaung qhu" re qo" khae: yu nae" gyai kao bau mo, ngad ko" ruyang ai: phung: qi" qhang: li" nae" rure qo" bao" thaug' byid' ra" jeju jhaung qhu" jham re qo" yu nae" qhid' mae" qam: je: ke' ge,-
Airumung: gakai: lai myan" dao: re qo" jhau: ra" yaug wa- yao: jhau: ra" dao: lajheim: re qo" pheim: kyo: nae" jeju jhaung qhu" re qo" khae: yu nae" qhid' mae" akyu" mho' ca" ra" .
Pe"mung: ga"re ngo wa gakai: lai myan" dao: khyo" akyu" mho' ra" au:- nga" byo wa gaigai: yao: akyu" mho' ra"- ngadqere: nga" laba lajhao myid wa mabo: bo ngad: ra" .
Airulao"- ngo khoru: kad' nae" i? Nga" byo we' akyu" mho' re- nga" myid we' re: akyu" mho' nae" ngad: ra" . Nga" byo we' Nghaui"caung: re- nga" myid we' re: nghaui"caung: nae" ngad: ra" .
Naonhaung" wa byo khyo" yang za: jeju caung: akyu" mho' ko" re wa- ai: phaung mae bobo: ra" yu" yu" byu dayaug wa- naonhaung" pe" ta" na ko" rure yao: maba lo:- naonhaung" jeju caung: akyu" mho' ra" dao: re Amen- ga: khoru: qo" bota" nae" i?
Naonhaung" Mao" So re jeju caung: akyu" mho' ra" dao: wa gyai gai sho' ngadqere:- su gaje qe: qhid' mae" dajhid' re: akyu" mabo ngad: ra" .
Ngo wa gakai: lai myan" dao: myo: sho' ja: re naonhaung" tho' je yang: qo" jhau: ruyang Mao" So: jeju re caung: khin" ra" .
Ngadqere: phung: caung: pa" phaung mae gakai: lai: myan" dao: thoe taung khyo" jhau nae" tho' su gaje qere qo" mho" shid' nae" qhid' mae" qo" gai: ba: gyo" ra" mho" shid' dao: ngo" kheim: re ngo je: jhau nug: ra" .
Nga" mao: nhaung: qe we"- naonhaung" wa myid: qu" ra" khyo mae zoshao we' dakhyo: daboe" ge, . Makhyang" ra" khyo mae wa zoshao qe we' dakhyo: boe" mung:- myid: qu" ra" khyo mae kam" wa- lau: de, zo: qao" qe we' dakhyo: boe" ge,-
Jham: Mugsug' mae- Ngo wa nga" byu qere- gakai: lai: myan" dao: khyo" jhau nae"- Taung bug byu qe: nhad' khyo" jhau nae"- Airu: kad' re lhao" re: nga" byu qe wa- Nga" dao: re tae" gyo: genae" mangad:- ga: Asang ta" ra"- ga: tung" to" ra" .
Aimung: gakai: lai myan" dao: qo" jhau: ra" jeju jhaung qhu" wa- malam khug: ra" mo; qhid' mae" ve, so: ngad mung:- lam khug: ra" mo; qhid' mae" mangad: ngad: ra" . Mao" So: mungdao: re ta" hau" ra" jeju jhaung qhu" kam" wa- malam khug: ra" mo; qhid' mae" mangad:- lam khug: ra" mo; qhid' mae" ve, so: ngad: ra" .
Aimung: phung: geim" mae" phung: byu qe zang" ham: na yang:- yaug khao: ngo" mae gakai: lai myan" dao: jhau: na ko" au:- yu" yu" byu qe damyo"- mangad: lao"- malam khug: ra" mo, damyo"- vao li" ko" re wa- naonhaung" alhab' re ago qe ga: mata" genae" i?
Ngadqere: yaug khao: ngo" wa- Mao" So: mungdao: kho" kyo: ko" au:- malam khug: ra" byu dayaug yaug- mangad: lao"- yu" yu" byu dayaug vao li" re- mungdao: gyo" yu: ra" mathao mae- yao: yao: qobo qo" yaug ngad: rure ba: beim" li" nae" ngad: ra" . Yao: gyo" yu: gu: alhab' wa yao: re beim: nhao: li" nae" .
Yao" aung khug: nhag' lam: mae nyham" to" ra" khyo alhab' myao: thug' li" nae"- aimung:- yao: wa- Mao" So wa ce: naonhaung" phaung gaung: mae dang yao: na nhaung- ga: tau" lhang: yu yang:- goe; gyo" mung: Mao" So re caung: pa" li" nae" ngad: ra" .
Nga" mao: nhaung: qe we"- naonhaung" Mao" So re caung: pa" nae" zang" ham: na gelao"- dayaug wa caung: khin" dao:- gatau dayaug wa mho" shid' dao:- dayaug wa Mao" So mae" qhu" lho byid' ra" mungdao:- gatau dayaug wa gakai: lai myan" dao: re jhau- dayaug wa ai: dao: jham: lajheim: re pheim: kyo" ra" dao: jham re jhau yang: caung: pa" genae" rure ngo ta" nug: ru ngad:- Kad' ra" khyo ja: khao: ngo" wa ai: phung: re bao" thaug' akyu" byid' ru ngad ca" ra" .
Dayaug yaug gakai: lai myan" dao: jhau nae" lao" shid' yaug- mangad: lao"- sam yaug mae" malai lo:- dayaug: thao dayaug jhau mung:- gatau dayaug wa ai: myan" dao: lajheim: re pheim: kyo: vashao:-
Ngadqere: ai: phung: mae myan" dao: re qo" pheim: kyo" ra" yaug mabo ngad: re wa- lag lai" myan" dao: jhau: ra" yaug wa sae za: na mung:- yao: yao: za: jhau yang:- Mao" So we' jhau: na vashao:-
Shid' yaug mangad: lao"- sam yaug Mao" So: mungdao: ta" mung:- gaje qe wa yao: bam pe" ta" na: rure gyo" kin: na vageshao:-
Ngadqere: ai: ham phaung mae zaung: jo; ra" byu dayaug yaug Mao" So mae" mungdao: qo" khae: yu: ngad: re azhao sao qhid' jhau: na: ra" yaug wa thang vashao:-
Yaug khao: ngo" wa zhao: yu: rumung:- qam: qo" genae" qhid' mae" naonhaung" alhab' mo; dayaug: thao dayaug Mao" So: mungdao: ta" kyo: ge, .
Mungdao: kho" kyo" ra" jeju jhaung qhu" wa- mungdao: ta" ra" yaug: nho: eib: ra" qao: mae ngad: jo, ca" ra" .
Pe"mung: ga"re Mao" So wa ngonhaung" re abyi asin: boe" nhao nug yaug mangad:- Jho" nyang: rure we' yaug yo: rure o yaug ngad: ra" . Mao" So: phung: alhab' mae phug' cao" ra" lai we' dakhyo:-
Myiqe: qe wa caung: pa" phaung mae sae za: na: jo, vageshao:- yao: bam wa dao: jhau nae" akhang" maqo" ngad: ako" . Yuda byu qe: tarha" mae ta" to" ru we' dakhyo:- yao: bam wa au: she mo, magai: boe" ngad: ako" .
Yao: bam daja: ja" khyo re ba nug geyang: ngad: re wa- yham mae yao: bam: yham sang pho" qere myid' yu vageshao:- pe"mung: ga"re myiqe: dayaug phung" nho: phaung mae dao: jhau: ru wa aqho' axag' ngad: ra" .
Mao" So: mungdao: wa naonhaung" jhao" mae" sao qhid' thug' li" ru ngad: ra" i? Mangad: lao"- ai wa naonhaung" jhao" za: joe" li" ru ngad: ra"i?
Khag' ngadqere: yao: yao" gaung re Mao" So: lagyo: ngad:- ga: myid: jho: ra" yaug- mangad: lao"- Byo: nho: jeju jhaung qhu" re qo" yaug ngad:- ga: myid: jho: ra" yaug ngad: re wa- ngo wa ce: vhin tung" re Mao" So: amyin" khyo" tung" ke' ru ngad:- ga" rure ba beim: vashao:-
Ngadqere: yao: wa ce: mugsug' re pe" xan: masun: ngad: re wa yao: ta" rure datae" gyo: ge,-
Amung: nga" mao: nhaung: qe we"- Mao" So: mungdao: ta" hau" rure naonhaung" nhag' lam: mae kao bau obyid: na ge, . Alao"- gakai: lai myan" dao: re jhau: rure re: datam" pye' ge,-
Ja: khao: ngo" re nyang: vang" ru we' dau: ra" khyo" phug' cao" na ge, .
Nga" mao: nhaung: qe we"- ngo naonhaung" re kho" kyo: byid: yang: naonhaung" khae: yu mung: gang: gang: tang tang khyo" lam khug: lo ko" ra" ai: Lau Dao: Gai re ngo naonhaung" re dam: myid: beim: nhao nug: ra" .
Aiwa ngo naonhaung" re kho" kyo" ra" mungdao: ngaui bau" lau dao: ngad: ra"- naonhaung" wa ai: ngaui bau" lau dao: re tang za: zaui" ci ko" ngad: re wa- ai: khyo" yang naonhaung" khyad' yu: ru qhug' li" genae" . Airu: mangad: re wa naonhaung" lam khug: ru wa akeim za: ngad: ra" .
Ngo wa ngoyao: qo" khae: yu: ra" akhyag: thao" ra" khyo re naonhaung" jhao" kai" byid' ke' ru ngad: ra" . Airu wa Jham: Mugsug' mae tung" to" ru we' dakhyo:- Khristu wa ngonhaung" qhid' mae" shid kham: byid: va" ra" .
Yao: wa nyhab' shaung: pye' ru qhug' mung:- Jham: Mugsug' mae tung" to" ru we' dakhyo:- sam ba thao re yao: wa dam: daui: to" li" nhao: ru qhug' ava" .
Yao: wa Petru re na: qhu" mung:- ai: thao lagyo: daxe: shid' yaug re na: qhu" byid' ra" .
Ai: thao yao: wa yao" thao cao" ko" ra" mo, byu ngo" yo zo: re dalhang: dae na: qhu" byid' ra" . Ai bam mae" myo: phyao: ana" ba joe" sho' daui: na: ashiko" . Daqhae: kam" wa shid: byaug: avako" .
Amung: ai: thao re Yaku re yao" gaung na: qhu" mung:- ai: thao lagyo: qe alhab' mo; re na: qhu" byid' ra" .
Lo" thao" mae ba na mange; ru khau: li" ra" yaug we' dau: ra" ngo rere: na: qhu" byid' ra" .
Pe"mung: ga"re ngo wa lagyo: qe alhab' mae ngai: thao" ra" yaug ngad: ra" . Mao" So: phung: re yhin" lo yaug ngad: ruyang ngo wa lagyo: ein: mhang" nae" lhao" re: man: qi" yaug mangad:-
Ngadqere: Mao" So: jeju khyo" yang ngo wa ana" ru: boe" na: ru we' yao: ngore byid' ra" nhag' myan" ra" jeju wa- aje amyid maboe" pye' ngad: ra" . Ngo wa lagyo: gaje qe tho' qam: ke' yang: mau" zaui: so" ra"- Airu: qo" zaui: so" ru wa- ngoyao" qam: so' khyo" yang mangad:- Mao" So: nhag' myan" ra" jeju khyo" yang za: ngad: ra" .
Airumung: ngokhyo" ngad: re ngad- lagyo: gaje qe yao: bam khyo" ngad: re ngad- ngonhaung" alhab' mo, kho" kyo" ru wa- ceru ngad: ra" . Naonhaung" re: ce: rure lam" avako" .
Ana" Khristu wa shid: rumae" dam: daui: to" li" ra" khyo re ngonhaung" mungdao: kho" kyo" na: re- naonhaung" mae" daqhae: wa- shid: ra" mo, dam: daui: to" li" nae" khyo majo,- ga: khoru: mung: ta" na ko" i?
Ai: khyo gaigai: dang: ngad: re wa Khristu wa shid: rumae" dam: daui: to" li" nhao ru maqhug' shingad: ra" .
Yesu wa shid: rumae" dam: daui: to" li" nhao: ru maqhug' shingad: re wa- ngonhaung" kho" kyo: nae" pe" majo; ru we' naonhaung" lam" nae" re: pe" majo, ngad: ra" .
Aitho' mago" shid: ra" mo, wa dam: daui: to" li" nhao: ru majo, ga" ra" dao: dang: ngad: re wa- Mao" So wa Khristu re shid: rumae" dam: daui: to" li" nhao nae" mangad:- Airumung: Mao" So wa Khristu re shid: rumae" dam: daui: to" li" nhao ava" ga:- kho" kyo: mo, ngonhaung" wa Mao" So: khyo re mhug' ta" ra" mo, ngad: ru de: de: ngad: ra" .
Pe"mung: ga"re shid: ra" mo, dam: daui: to" li" nhao: ru maqhug' ngad: re wa- Khristu re: dam: daui: to" li" nhao: ru qhug' nae" mangad: .
Khristu wa dam: daui: to" li" nhao: ru maqhug' ngad: re wa- naonhaung" lam khug: rure: shad' nghung" ru we' naonhaung" wa naonhaung" yao" qobo khug mae nab; jo; ashiko" .
Ailao"- Khristu re lam khug yang: shid: lo" byaug ra" mo, re: jeim" byaug va" ga" ra" lajheim: thug' ra" .
Ngonhaung" wa- ana" ce: pyad mae za: Khristu khug mae myid: lao" nae" khyo qo" bam: ngad: re wa- mug: myid dao mae" byu gaje yaug khao: ngo" tho' mae jeyang: sho: jhin: ra" mo, ngad: ra" .
Ngadqere: dangman" ru wa- Khristu wa shid: rumae" dang za: dam: daui: to" li" nhao: ru qhug' ava"- amung: Khristu mae yab; pyo" jo; ra" mo, re: dam: daui: to" li' nae" ngad:- ga" rure pakham: qo" nhao: ra" .
Pe"mung: ga"re shid: ru wa byu dayaug: mathao mae boe" li" ru we' dakhyo:- byu dayaug: mathao mae shid: rumae" dam: daui: to" li" ru boe" li" ra" .
Byu alhab' mo; wa Adam: we' dadang: dalam: za: doe, geyang:- shid ko" ru we' dakhyo:- Khristu we' dadang: dalam: za: doe, ko" ra" khyo" yang alhab' mo; wa shid: rumae" dam: daui: to" li" nhao: ru qhug' li" genae" .
Ngadqere: yaug khao: ngo" wa yao: yao" agu ang: ra" khyo" daui: to" li" nhao: ru qhug' li" genae" . Khristu wa sao qhid' mae daui: to" li" mung:- ai: thao re Khristu dam: joe" li" ra" ba na mae wa yao: we' sin" ra" yao" byu qe dam: daui: to" li" genae" ngad: ra" .
Ai: thao re- lo" thao" ba na joe" li" li" nae" . Ailao"- Khristu wa eib: na: ra" byo jham alhab'- kheim: so' qo" ra" mo, alhab'- qam: so' bo: ra" mo, alhab' re aung doe; pye' mung:- Mung"dan: re Mao" So: lo, khyo ab byid' li" nae" .
Pe"mung: ga"re Mao" So wa gyevo alhab' re aung: pye' yang:- yao: bam re Khristu nho: khyid vo: qao: mae to: byid' ra" ba na joe" sho' Khristu eib: na ca" ra" .
Lo" thao" khyo" aung: pye' nae" ra" gyevo wa- shid: ru ngad: ra" .
Pe"mung: ga"re- jham: mugsug' mae Mao" So wa ja: khao: ngo" re yao" khyid qao: mae ke' to: byid' ra"- ga: bo: ra" . Ja: khao: ngo" ga" ra" dao: mae- ja: khao: ngo" re Khristu khyid qao: mae ke' byid' ra" Mao" So yao: yao: mabobo: ru wa de: de: za: ngad: ra" .
Ngadqere: ja: khao: ngo" re Khristu eib: ra" qao: mae to: byid: thao re Yao: Zo: yao: yao: re: ja: khao: ngo" re yao" khyid qao: mae ke' byid' ra" Mao" So: qao: mae na mung:- Mao" So wa alhab' dao mae bin sho' eib: na: li" nae" .
Shid: ra" mo; qhid' mae" gaung tha"- qid nyhab' kham: yu: ra" mo; khyo wa khoru i? Pe" akyu" qo" nae" qhid' mae" yao: bam myid: lao" yang:- airu: kad' ako" i? Su daqhae: ta" ko" ru we' dakhyo:- shid: ra" mo, wa madam: daui: to" li" lo genae"- ga" ra" dao: dang: ngad: re wa- shid: ra" mo; qhid' mae" gaung tha"- yao: bam pe"mung: qid nyhab' kham: yu ko" laug i?
Ngonhaung" yao: ngonhaung" re qu" gelang: ga" re pe"mung: yo, qug khao: ngo" mae- kao so' re dan: pye' yang: shid gyan nogyan re thaung" qhug' na zo" re" qam: ke' na geli" i?
Nga" mao: nhaung: qe we"- ngo wa shid ru we' ba khao: ba ngo" thaung" qhug' na: ra" . Ngonhaung" Asang Khristu Yesu we' dadang: dalam: za: doe; ra" kao so' daui khyo mae ngo naonhaung" mathao mae qo" phug: ruyang cedao: ta" ru ngad: ra" .
Ngo wa byu xao su: shad' khyo" ta" gelang: ga" re- Ephesu vogaung: mae gug' nyhug' lae" we' ngo jho" se' ru wa- pe" akyu" bo nae" i? Shid: ra" mo, madam: daui: to" li" nae" ngad: re wa- dao: khyo: we' dakhyo:- Zo: gelang:- shaug' gelang:- ngonhaung" ne, mo" ba shid zai ngad:-
Damyid: nghung: ge,- magai ra" byin cao: qe wa gai: ra" ave, akyang re phyo' qheim" pye' byid' ako" .
Dam: beim: so: ge,- Qobo lo, mau" jham re thang: pye' ge,- naonhaung" mae" damyo" wa Mao" So re maba ngad: ako" . Naonhaung" gyo" qho' geshao:- ein: ngo ceru: ta" ru ngad: ra" .
Dayaug yaug wa- Aire- shid: ra" mo, khoru: qo" dam: daui: to" li" nae" i? Yao: bam khoru" ra" gaung khyao we' ngad genae" i? ga: myid' li" nae" .
Ago we"- myid gaung mae nao qho" ke' ra" myug: shi: wa- maqeim: lo" byaug: re wa maqo" yaug: thug' li" ngad: ra" .
Nao qho" ke' ra" myug: shi: wa- jung: gaug shi:- mangad: lao"- gatau qhovo: shi: daja: ja: za: ngad: ra"- thao re yaug: li" nae" ra" agae re yao: nao maqho: ngad: ra" .
Mao" So wa ai: myug: shi: re yao: myid: o: ra" agae azang byid' ra" . Yao: wa myug: shi: ce' khao: ngo" re yao: we' dau: ga" ra" agae azang byid' ra" .
Gaung sho: bo yang: daui: na: ra" ja: na mana alhab' wa sho: daja: za: mangad: ngad: ako" . Xao su byu qe: sho: daja:- gug' nyhug' jham: sho: daja:- ngho' jham: sho: daja:- ngo: sho: wa gatau daja: ngad: ra" .
Amung:- mug: gaung we' sin" ra" gaung khyao jham we' myid gaung we' sin" ra" gaung khyao jham ga:- jo; ra" . Mug: gaung we' sin" ra" gaung khyao jham: yaung" shab: ru we' myid gaung we' sin" ra" gaung khyao jham yaung" shab ru majho" dau ngad: ako" .
Ba yaung" shab: ru dakhyo"- lho" yaung" shab: ru daja:- kyi jham: yaung" shab: ru wa gatau daja: ngad: ra" . Kyi jham: phaung mae lhao" re:- dace' we' dace' yaung" shab: ru majho" dau ngad: ako" .
Shid: ra" mo, dam: daui: to" li" nhao: rumae re:- ce we' dakhyo: ngad: li" nae" . Gaung khyao wa nyhab' pye' ru qhug' ra" au:- shid ba: ra" gaung khyao ngad: ra" . Dam: daui: to" li" nhao: ru qhug' lao" wa- shid maba: ra" gaung khyao ngad: li" nae" .
Nyhab' ke' ra" au: wa- qu" cae: qu" yao ngad: ru we' qam: nang" ra" . Dam: daui: to" li" nhao lao" wa- yaung" shab: ru we' qam: bo: ru ngad: li" nae" .
Nyhab' ke' ra" au: wa- gaung sho: gaung khyao ngad: ra" . Dam: daui: to" li" lao" wa- byo gaung khyao ngad: li" nae" . Gaung sho: gaung khyao jo; ru we' dakhyo:- byo gaung khyao re: jo, nae" ngad: ra" .
Pe"mung: ga"re jham: mugsug' mae- sao qhid' mae" byu Adam: wa kao so' daui: ra" byu boe" li" ra"- ga: ta" to" ra" . Thao mae" Adam: wa kao so' byid' ra" Byo ngad: ra" .
Byo we' sin" ra" gaung khyao shi" sao qhid' boe" ru mangad:- gaung sho: we' sin" ra" gaung khyao shi" sao qhid' boe" mung:- thao re byo we' sin" ra" gaung khyao boe" ru ngad: ra" .
Sao qhid' Adam re wa myid zhai" yang phan" to: mung:- myid gaung mae" li" ra" . Thao mae" Adam wa mug: gaung: mae" li" yaug ngad: ra" .
Ai: myid gaung we' sin" ra" byu qe wa- myid zhai" yang phan" to" ra" yaug we' dau: ako" . Mug: gaung we' sin" ra" byu qe wa- mug: gaung mae" li" ra" yaug we' dau: ako" .
Ngonhaung" wa myid zhai" yang phan" to" ra" yaug we' dau: ra" akhyao re zhaung" ve; ci: ru we' dakhyo:- mug: gaung mae" li" ra" yaug we' dau: ra" akhyao rere: ngonhaung" zhaung" ve; cili" nae" ngad: ra" .
Mao: nhaung: qe we"- ngo naonhaung" re ta" geli" . Sho: we' sa: wa Mao" So: mung"dan: re maqo" sang: yu ngad: ra" . Shid: qeim: lo" ba: ra" akhyao wa shid: qeim: lo" maba: ra" akhyao re maqo" sang: yu ngad: ra" .
Ce: no; thao" ra" dangman" ra" khyo re tae" gyo" yu ge,- ngonhaung" alhab' wa- mashid nae"-
Lo" thao" ra" labo" myang: thug' li" lao"- damyo, nyag mae ngonhaung" alhab' mo, wa tha" lo" byaug nae" ngad: ra" . Pe"mung: ga"re ai: labo" thoe myang: thug' li" lao"- shid: ra" mo, wa dam: daui: to" li" nhao: ru qhug' mung:- khonhae" re: madam: shid logenae" . Ngonhaung" alhab' wa tha" lo" byaug nae" ngad: ra" .
Pe"mung: ga"re bab: qeim: lo" ba: ru wa- maba: bab: qeim: lo" ru khyo- shid ba: ru wa- maba: shid: ru khyo tha" lo" li" nae" .
Bab: qeim: lo" ba: ru wa- maba: bab: qeim: lo" ru khyo- shid ba: ru wa- shid: maba: ru khyo tha" lo" byaug lao"- shid: ru wa aung doe; ruyang myug: pye' ru qhug' ava"- ga: ta" ra" jham: dao: jab byang" lo: li" nae" .
Shid: ru we"- ni" aung doe; ru wa khai: mae i? Shid: ru we"- ni" daug wa khai: mae ngad: ra" i?
Shid: ru: nho: daug wa qobo ngad: ra" . Qobo wa kham" to" ra" tarha" mae" qam: so' qo" yu: ra" .
Ngadqere: Asang Yesu Khristu khyo" yang ngonhaung" re aung doe; ru byid' ra" Mao" So: jeju wa qi" qhang: jo; ra" wo" .
Airumung: nga" jhid' de; ra" mao: nhaung: qe we"- gang: tang za: ye; jo, ge,- Asang: nho: mau" zo" re vin vo; ru wa- aje amyid mangad' rure beim: mung:- Asang: qhid' mae" khonhae" re: qam: ke' na ge, .
Ana"- Yuda mung" mae na ko" ra" Mao" So: byu qere bao" thaug' nae" qhid' mae" Alu: ngaui khyui nae" ru we' sin: yang: Galati mung" mae" phung: jham re ngo pyang: to: co' ru we' dakhyo:- naonhaung" re: kad' ge,-
Ngo joe" li" ra" au: re Alu: ngaui khyui: zhang" yu maqo nae" qhid' mae"- Laban ba- ba khao: ngo" mae naonhaung" yaug khao: ngo" wa- yao: yao" vao ngaui myo" ru- nang" rure cao" yang: Alu: ngaui qaung" to: lao: ge,-
Ngo joe" li" lao"- bang" se" mugsug' tung" yang: naonhaung" san: to" ra" mo, re naonhaung" byid' ra" Alu: ngaui jhaung qhu" jham re Yerusalem khyo dai" nhao: ke' nae" .
Ngo yao: ye" lo" nae" qhid' mae" ang yang: ngad: re wa- yao: bam ngo we' daga" qo" ye" lo" li" genae" .
Ngo wa Makedoni mung" khyo" naonhaung" jhao" joe" li" nae" . Pe"mung: ga"re ngo Makedoni mung" khaung: khyo" kho' lai: ye" lo" ca" ra" .
Ngo wa naonhaung" we' dayo, daban: ko qo" na maba . Gyo, yo, geim" ngad: re ngad nae" . Ai: thao re ngo dam: xo' ye" lo" nug: ra" jo, qo khyo ye" lo" ra" gyaung: khyo qhid' mae" naonhaung" ngore qo" bao" thaug' ke' li" genae" .
Ngo wa- naonhaung" we' su" lai: lo" zo" dazab zo: za: jho" qhug' nae" manug . Mao" So qad: ngad: re ngo naonhaung" we' daga" dayo, daban: ko qo" na nae" rure ngo myid: lao" ra" .
Ana" wa ngo- ce: Ephesu vogaung: mae Pentikoti poe joe" lo sho' thang: na nae" .
Ce: vogaung: mae ngore gye kad' ra" mo, myo: sho' na yang: re:- mau" zo" zaui: so: nae" qhid' mae" gaigai: yao: gyai qi" ra" agu gai jo; ra" .
Timothi naonhaung" jhao" joe" li" yang: ngad: re lalam lanyoe: lham: tug: yu ge,- pe"mung: ga"re yao: re: ngo we' dakhyo:- Asang: mau" zo" re vin vo; yaug ngad: ra" .
Yao: re khag' re: daqu" ngai ge,- yao: ngojhao" yaug yo za: dam: qo" tug' joe" lo nae" qhid' mae" naonhaung" wa yao" gyaung: khyo re bao" thaug' byid: ge,- pe"mung: ga"re yao: wa- mao: nhaung: qe we' dam: tug' joe" lo nae" rure ngo myid: lao" na: ra" .
Ana"- mao: nhaung: pho" Apolo khyo we' sin: yang:- ngo wa yao: re gatau: mao: nhaung: qe we' daga" naonhaung" jhao" li" qhug' nae" qhid' mae" re: khyao ta" jhan: va" . Ngadqere:- ana" au: ye: maang shi:- ga: yao: myid: ra" . Thao re agu ang lao" yao: li" li" nae" .
Lha" yang: na ge,- lam khug: myid mae tang za: ye; jo, ge, . Mazag mavae myid bo ge, . Qam: bo ge, .
Naonhaung" nho: mau"zo" alhab' re jhid' de; myid we' zaui: so: ge,-
Naonhaung" wa Stephan: we' yao" yham byu qere ba: ako" . Yao: bam wa Akhaia mung" mae" sao qhid' phaug' lo: ra" Khristan phung: byu qe ngad mung:- Mao" So: byu qere caung da" ra" mau" zo" re zaui: so: nae" qhid' mae" yao: bam yao" gaung re qhaug' byid' to" ra" mo, ngad: ako" .
Nga" mao: nhaung: qe we"- naonhaung" wa airu" ra" byu qe- jhui" au: she: ra" qao: mae re:- yao: bam we' daga" mau" bovin vo; ra" mo; qao: mae re: na mung: yao: bam: ceim" shid' ra" khyo mae phug' cao" genae" qhid' mae" ngo naonhaung" re mho' ke' ra" .
Ngo wa Stephan- Fotunatu- Akhaiku bam joe" lo gemung: ngaui bau" ra" . Yao: bam wa naonhaung" maqo" kad' ra" ja: kad' byid' ako" .
Yao: bam wa naonhaung" re bau: nhao: ru we' dakhyo:- ngo rere: bau: nhao: ako" . Airu" mo, wa phug' te' byid: nae" man: qi" ra" mo, ngad: ako" .
Asia mung" khaung: mae" phung: jham naonhaung" re au" ke' ako"- Akula we' Priskila tao we' yao: shid' tao: yham mae caung: pa" ham: phaung: na ko" ra" phung: byu qere:- Khristan jhid' de; myid we' au" ke' ako" .
Cetau mae na ko" ra" mao: nhaung: qe alhab' mo, re: au" ke' ako" . Naonhaung" yao: cao: gyang" lho" ra" bobaug baug: ra" lai we' jho" au" ge,-
Ngo Polu wa- ngoyao" lo; yang yao: Polu mae" au" dao: ein: tung" ke' ra" .
Asang re majhid' de; ra" yaug khag' ngadqere:- yao" au: dao mae nhang: kheim: zao" vashao:- Marana tha- Ngonhaung" Asang we" joe" li" ri:-
Asang Yesu nho: nhag' myan" ra" jeju wa- naonhaung" we' daga" ngad: jo, vashao:-
Nga" jhid' de; myid wa- Yesu Khristu khug mae naonhaung" alhab' we' daga" ngad: jo, vashao: wo" . Amen .
Mao" So myid o: ru khyo" yang Khristu nho: lagyo: dayaug ngad: ra" ngo Polu we' ngonhaung" mao: nhaung: pho" Timothi wa- Korinthu vogaung: mae na ko" ra" Mao" So: phung: byu qere we' Akhaia mung" geim" mae" Mao" So: byu qe alhab' re Mugsug' tung" ke' ra" .
Ngonhaung" pho" Mao" So we' Asang Yesu Khristu wa nhag' myan" ra" jeju we' yaug yo: ru naonhaung" re shaman" byid: vageshao: wo"-
Bao" thaug' khyo alhab' re byid' ra" Pho"- nhag' khyag' shogu: ra" Pho"- ngonhaung" Asang Yesu Khristu yao: Pho" ngad: ra" Pho" Mao" So: jeju re caung: khin" gelang:-
Ngonhaung" yao: qo" khae: yu va" ra" Mao" So mae" joe" li" ra" bao" thaug' byid' rure ci yang: qug: khai: aja: ja: qhug' ko" ra" mo, re qo" bao" thaug' byid: nae" qhid' mae" Mao" So wa ngonhaung" qug: khai: qhug' ra" khyo alhab' mae bao" thaug' byid' ava" .
Ngonhaung" wa Khristu kham zo" ra" qug: khai: dayin dayo: myo: sho' re bokham zo" ru we' dakhyo:- Khristu khyo" yang Mao" So nhag' tang" byid' rure re: bokham: yu: bam va" .
Ngonhaung" wa ai: qug: khai: dayin dayo: re kham zo" ru ngad: re ai: ru wa naonhaung" bao" thaug' byid' ru we' khyad' yu: ra" khyo qhug' yu nae" qhid' mae" ngad: ra" . Bao" thaug' byid' rure ngonhaung" qo" kham: yu: ngad: re wa- naonhaung" re: bao" thaug' byid' ru qhug' mung:- aijham ngonhaung" kham zo" ra" qug: khai: dayin dayo: nhag' lam: qhang: ru we' re: qo" zang: kham: ra" qam: so' qo" yu genae" .
Naonhaung" wa ngonhaung" kham zo" ra" qug: khai: dayin dayo: re bokham zo: vako" ru we' dakhyo:- ngonhaung" qo" kham: yu: ra" nhag' tang" byid' rure re: naonhaung" boqo" kham: yu vako" rure ngonhaung" ba: ra" . Airumung: naonhaung" mae ngonhaung" nho: myid: lao" ru wa khonhae" re: gyag maqui: ngad: ra" .
Mao: nhaung: qe we"- Asia mung" mae ngonhaung" khoru" ra" qug: khai: kham zo" lo: ra" khyo ngonhaung" naonhaung" re ta" peim: kyo: nug: ra" . Ngonhaung" dao mae kai" jo; ra" qo wa aiqhi" saung" la: yang: kao so' xo' daui: na nae" lhao" re: matho' the' myid ngad: ra" .
Ngonhaung" wa shid nae" dao: phyid' qhug' mo, ngad: ra" khyo" yao: yao" gaung re myid: jho: to: va" . Ngadqere: ceru: boe" ru wa- ngonhaung" nho: qam: re malam mangha lo:- shid: ra" mo, re daui: to" li" nhao: ra" Mao" So re ngonhaung" lam ngha nae" qhid' mae" boe" ru ngad: ra" .
Yao: wa airu" ra" gyaug ci" ca" ra" shid gyan nogyan mae" ngonhaung" re khyad' yu: ava" . Thao rere: Ngonhaung" re dam: khyad' yu: li" nae" . Ngonhaung" wa naonhaung" qhid' mae" akyu" bao" mho' byid' ra" khyo" yang ngonhaung" re joe" lo nae" ayo, mae dam: khyad' yu nae" qhid' mae" yao: mae ngonhaung" myid: lao" na: ra" .
Amung: ngonhaung" qhid' mae" myo: sho' akyu" bao" mho' byid' ra" thoe re tau: byid: mung: Mao" So wa ngonhaung" re shaman" byid: yang: ngonhaung" qo" kham: yu: ra" shaman" jeju mathao mae byu myo: sho' mo, wa Mao" So: jeju re caung: khin" byid' li" genae" .
Byu: Pha,jhi" khyo" mangad: lo:- Mao" So: nhag' myan" ra" jeju qam: so' khyo" yang- ngonhaung" ce: mug: myid dao mae kao so' daui: na: au:- je yang: ngonhaung" wa naonhaung" we' zam" khug: na: rumae Mao" So: yang byid' ra" nhag' lam: phyu jao din: man" ru de: de: za: jhau: ra" ave, re cao" yang: ngonhaung" we' zam" khug: na: bam: ra" khyo re ngonhaung" aung khug mae de: de: za: phug nae" khyo jo; ra" .
Naonhaung" qo" ba: nghe' mung:- ba: gyo" ra" khyo re za: ngonhaung" tung" ke' ra" .
Ngadqere: ana"- naonhaung" wa ngonhaung" ta" ru dakhyae: dapho za: ba: gyo" ako" . Ngadqere: ngonhaung" ta" ra" khyo jab sho' naonhaung" ba: gyo" li" genae" qhid' mae" ngo myid: lao" ra" . Aimung: ngonhaung" Asang Yesu Ba Na mae ngonhaung" wa naonhaung" mathao mae qo" phug mo, ngad nae" ru we' dakhyo:- naonhaung" re: ngonhaung" mathao mae qo" phug mo, ngad: li" genae" .
Ceru re ngo gyai nhag' lam: nyo, beim: mung:- naonhaung" shid' lhang kai" yang: shaman" jeju qo" kham zo: genae" qhid' mae" sao qhid' ngo naonhaung" re li" qhug' nae" qhid mae" byin seim" pye' va" .
Pe"mung: ga"re- Makedoni mung" khyo ye" lo" zo" mae" naonhaung" re vao: qhug' co' yang:- dam: phao: lo phyao: lodam: vao mung: Yuda mung" khyo lo" ra" nga" gyaung: khyo qhid' mae" naonhaung" mae" bao" thaug' ru mho' nae"- ein: ngo myid: to"-
Ceru: seim" to" ra" khyo wa nga" myid atug' akhyug kad' qhu" ru ngad: i? Ngo seim" to" ra" au:- ngoyao" qhid' mae" za: myid yang:- ayo, dalam: mae za: nga" dao: wa ngad:- ga: ta" mung: mangad:- ga: shid' gao ta" ru ngad: i?
Gaigai: Mao" So wa dangman" ra" dao: re jhau yaug ngad: ru we' dakhyo:- ngo naonhaung" re byid' ra" dao: so: re: ngad:- mangad: ga" ra" dao: shid' gao mangad:-
Pe"mung: ga"re naonhaung" phaung mae ngo yao: we' Sila- Timothi kho" kyo" ra" Mao" So: yao: zo: Yesu Khristu wa- ngad: ru we' mangad' ru ga: dalhang: dae ta" yaug mangad:- yao: wa Mao" So: ngad:- ga" ra" yaug ngad: ra" .
Pe"mung: ga"re Yao: wa- Mao" So: dao: so: alhab' nho: ngad:- ga" ra" atha" ngad: ra" . Airu: mung: Mao" So: phungbao bao: thug' li" nae" qhid' mae" Yesu Khristu re khug ngha yang:- Amen ein: ta" na: ru ngad: ra" .
Ngonhaung" we' naonhaung" re daga" Khristu we' dadang: dalam: za: kao so' daui nhao: ra" yaug wa- Mao" So yao: yao: ngad: ra" .
Ngonhaung" re gakai: lai khyin: san: yu mung:- yao" byu qekhyo" dazid thaung" te' to" ra" yaug we' ngonhaung" qhid' mae" yao: zam" to: byid' ra" shaman" jeju alhab' qhid' mae" ama, kham: khyo"- ngonhaung" nhag' lam: khug mae Gyang" Lho" Byo ke' to: byid: yaug re: Mao" So yao: ngad: ra" .
Ngo Korinthu vogaung: khyo mali" nae" myid: phyid' ru wa- naonhaung" qhid' mae" ku yang: ngad: rure Mao" So nga" sagse: ngad: ra" . Yao: wa nga" nhag' lam: re ba byid' ra" .
Ngonhaung" wa naonhaung" pe" re lam khug ca"- ein: ra" khyo re amyin" byid: nae" qam: ke' na: ru mangad:- naonhaung" wa lam khug: rumae tang tang za: ye; jo, mo, ngad ko" rure ngonhaung" ba: ra" . Amung: ngonhaung" wa naonhaung" yao" ngaui bau: khyo qhid' mae" naonhaung" we' daga" mau" zaui" na: ru angad: .
Airumung:- naonhaung" nhag' kaug' khyo mathug' nae" qhid' mae" naonhaung" jhao" madam: li" nae" ngo myid: phyid' to: va" .
Pe"mung: ga"re ngo naonhaung" re nhag' kaug' nhao: ngad: re wa- ngoyang nhag' kaug' nhao: ra" yaug mae" je yang:- ngore khag' yang bau: nhao lo nae" i?
Ngo re ngaui bau: nhao nae" ang ko" ra" mo, khyo" yang ngore nhag' makaug' nhao genae" qhid' mae" ai: mugsug' re ngo naonhaung" jhao" tung" vhin: ke' ru ngad: ra" . Pe"mung: ga"re ngo bau: lao" wa- naonhaung" alhab' mo, re: bau: genae" rure ngo khyag' ba: ra" .
Ngo wa gyai qi: sho' myid: qug: myid: ci" ru we' ngug byid myo: sho' gyo" yang:- naonhaung" jhao" mugsug' tung" ke' ru ngad:- ngo myid: qang: ru wa naonhaung" re nhag' kaug' nhao nae" qhid' mae" mangad:- naonhaung" alhab' mo, re ngo khoqhi" sho' jhid' de;- ga" rure naonhaung" re myid: beim: nhao nae" qhid' mae" ngad: ra" .
Ana" byu dayaug yaug ngore kaug' nhao: ru wa- ngore za: mangad:- naonhaung" alhab' mo, re nang" thao" daja: ja: khyo" yang kaug' nhao: ru ngad: ra" . ( Ngo ceru: ta" ru wa yao: re qobo la: sho' vhin nug yang: mangad: )
Naonhaung" myo: lo bug: yang yao: re airu: qobo dae byid: vako" ru wa- yao" qhid' mae" ga" va" ra" .
Ana" kam" wa aiyaug gyai nhag' lam: gyoe, sho' makaug' byaug nae" qhid' mae" naonhaung" wa yao: re qobo khyad' pye' byid: mung:- yao: re qam: byid:- nhag' tang" byid: ge,-
Airumung: naonhaung" yao: re gaigai: yao: jhid' de; rure yao: re ba nhao genae" qhid' mae"ngo naonhaung" re mho' ke' ra" .
Ngo naonhaung" re ai: mugsug' tung" vhin: ke' ru wa- naonhaung" wa ai: jham" qu" rure khoqhi" sho' qo" kham ko" rure re:- nga" mho dao: re phug' cao" nae" khonhae" re: jin" jin" ngad- mangad: ko" rure ngo ba nug yang: tung" ke' ru ngad: ra" .
Naonhaung" dayaug yaug re yao: shad' ra" qobo khyad' byid: yang: ngad: re ngore: yao: re qobo khyad' byid' ra" . Pe"mung: ga"re dayaug yaug re ngo dang za: daja: ja: qobo khyad' byid: qo yang: ngad: re naonhaung" qhid' mae" Khristu nho: qhid' kheim: mae ngo khyad' pye' byid' ra" .
Airu: kad' ru wa Satan wa ngonhaung" re maaung: pye' nae" qhid' mae" ngad: ra" . Pe"mung: ga"re ngonhaung" wa satan" nho: myid: yaung: to" ra" khyo jham re ba: ra" .
Khristu nho: khyo Lau Dao: Gai re kho" kyo: nae" qhid' mae" Troa vogaung: khyo ngo joe" ye" lo" re- Asang wa ai: mae mau" zo" zaui: so: nae" qhid' mae" khyo kham: phung" to: byid' rure ngo myao: ra" .
Ngadqere: ngo wa- ngonhaung" mao: nhaung: pho" Titu re mayemyao yang:- gyai myid myo: myid: ci" pye' ra" . Airumung: ngo wa- ai: vogaung: mae" mo, re au" to: co' yang: Makedoni mung" khyo xo' ye" lo" va" .
Ngadqere: Mao" So: jeju re caung: khin" ge, Pe"mung: ga"re Mao" So wa ngonhaung" re Khristu we' dadang: dalam: za: doe, nhao yang:- kyam: byu qekhyo"- Khristu nho: aung doe; poe mae- poe gaung: mae jhui" yan" lhau: ra" kyam: byu qere ru: khonhae" re: ngonhaung" re bojhui" yan" lhau: ra" . Mao" So wa Khristu we' sin" ra" laba lajhao re nae pyo" ra" sheim we' dakhyo:- khyi" khao: ngo" mae nae: hau" lo" nhao nae" qhid' mae" ngonhaung" re ci yhung" ra" .
Pe"mung: ga"re ngonhaung" wa- khyad' yu: ru qhug' ra" mo; phaung mae re:- byaug: lo" ra" mo; phaung mae re:- nae: hau" lo" ra" Khristu yang qhaug' byid' ra" nae pyo" ra" sheim we' dau: ra" .
Byaug; lo" na: ra" mo; qhid' mae" ai: sheim wa- shid nhao: ra" bab sheim ngad mung:- khyad' yu: ru qhug' ra" mo; qhid' mae"- ai: sheim wa kao so' daui nhao: ra" nae pyo" ra" sheim ngad: ra" . Airulao" ceru" ra" lo, mau" re khag' qo" kad' i?
Ngonhaung" wa gaje qe myo: sho' we' dakhyo:- Mao" So: mungdao: re gau xoe" ra" xan: re we' dakhyo:- phaga: ga: aung: zo: mo, mangad:- ngonhaung" wa Mao" So: yang nhao: ke' mo, ngad yang:- Khristu nho: daui daui mo, khyo" Mao" So: qhid' kheim: mae Mungdao: re dang dangman: man: za: kho" kyo" ra" mo, ngad: .
Ceru: ta" ru wa- ngonhaung" wa ngonhaung" yao" khyo re phug: ru ngad: ra" i? Gaje qe we' dakhyo:- ngonhaung" wa naonhaung" jhao" pakham: mugsug' cili" qo: i? Mangad: lao"- naonhaung" mae" pakham: mugsug' ngonhaung" mho' yu qo: i?
Naonhaung" wa byu alhab' mo, ba: nghe' mung: ba: gyo" yu nae" qhid' mae" ngonhaung" aung khug nhag' lam: mae tung" to" ra" ngonhaung" qo" ra" pakham: mugsug' yao: ngad: ako" .
Mugsug' ceru re Khristu yao: tung" mung:- ngonhaung" lo, khyo" vhin: ke' ru ngad: ra" khyo de: de: za: ngad: ra" . Ai: tung" ce' wa mhaug' yang tung" ru mangad:- Kao so' daui: ra" Mao" So: Byo: yang tung" to" ru ngad: ra" . Ai: tung" ce' wa laug pye: dao mae tung" to" ra" tung" ce' mangad:- Xao su byu: aung khug nhag' lam: mae tung" to" ra" tung" ce' ngad: ra" .
Ngonhaung" ceru: ta" ru wa- ngonhaung" wa Khristu khyo" yang Mao" So: khug mae lam: na mo, ngad yang:- ta" ru ngad: ra" .
Ngonhaung" wa ce: mau" zo" re qo" zaui: so: mo, ngad: ein:- ta" nae" khyo ngonhaung" mae pe" qam: o: mabo ngad: ra" . Ngonhaung" qo" ra" qam: o: wa Mao" So byid' ru ngad: ra" .
Yao: wa ngonhaung" re ai: dao: thang" asag' nho: daui daui mo, boe" nae" qhid' mae" qam: o: byid' to" ra" . Ai: dao: thang" asag' wa- tung" to" ra" tarha" mangad:- Byo: nho: tarha" ngad: ra" . Ai: tung" to" ra" tarha" wa shid nhao: ra" . Byo kam" wa kao so' byid' ra" .
Laug pye: dao mae kyaung: yang: tung" te' to" ra" tarha" re byid' ra" au:- Mao" So: phungbao bao: thug' li" ra"- ai: bao qhui: ru wa- Moshe nho: myo,nho mae" sham: lo" na sho' ngadqere:- Myo: sho' bao qhui: na shi" ruyang Israel byumyu" qe wa yao: re maqo" zhaug' qu" ngad: ako" . Shid nhao: ra" tarha" re byid' ra" au: re lhao"- airu" ra" phungbao we' qam: so' we' ngad: re wa-
Byo: nho: lo, mau" we' sin" ra" phungbao wa- khoqhi" sho' je yang: bao nae" i?
Byu re dao: phyid' ra" tarha" wa phungbao we' byang" jo; ngad: re wa- khyad' yu: ra" khyo re byid' ra" lo, mau" wa- khoqhi" sho' je yang: phungbao byang" jo, nae" i?
Ana" je: bao: thao" ra" phungbao mathao mae lai: lo" ra" yo, mae" gyai bao: ra" phungbao wa byaug: lo" byaug: ava" ein: gai: ta" ra" .
Pe"mung: ga"re dazab za: kham: ra" ja: mae phungbao bao: ngad: re wa- apyad ato dang: jo; ra" ja: mae wa khoqhi" sho' je yang: phungbao bao nae" i?
Ceru" ra" myid: lao" nae" rure ngonhaung" qo" yang:- ngonhaung" wa mazag mavae kad' ru ngad: ra" .
Ngonhaung" wa Moshe we' madau- Moshe wa yao: myo,nho sham: lo" byaug: rure Israel byu qe mathe' myao genae" qhid' mae" yao" myo,khung: re pha, jad; yang nghoe' ci: ra" .
Gaigai: yao: yao: bam: nhag' lam: go: to: qhug' ako" . Ana" ba joe" sho' ai: dao: thang" axug' re nghe' gelao"- yao: bam: nhag' lam: wa ai: pha, jad: yang nghoe' to: byid' qhug' ako" . Khristu we' xo' taui: lao" za:- ai: pha, jad re khyad' pye' byid' ru qhug' ra" .
Ana" ba joe" sho' lhao" re: Moshe tarha" re yao: bam nghe' khao: ngo"- ai: pha, jad wa yao: bam: nhag' lam: re nghoe' to: byid' ashi"-
Jham: Mugsug' mae Moshe we' sin: yang: Asang shad' khyo phaug' lo lao" wa yao" pha, jad wa qhid' pye' byid' ra"- ga: tung" to" ru we' dakhyo: ai: pha, jad re qhid' pye' byid: gai: ra" ja: ngad; ra" .
Ana" cedau mae Asang ga" ru wa- Byo re ta" ru ngad: ra" . Asang: Byo na: ra" jo, qo mae loe, beim khyo jo; ra" .
Airumung: ngonhaung" alhab' mo, wa- myo,khung: nghoe' re qhid' pye' mung:- Asang: nho: phungbao re tug' bao byid' ra" Byo ngad: ra" . Asang mae" byid' ra" phungbao yao: ngonhaung" re je yang: qi" ra" phungbao khyo tha" lo" byaug nhao: ra" .
Mao" So wa yao" nhag' khyag' shogu: ru we' ce: mau" zo" re zaui: so: nae" akhang" ngonhaung" re ab byid' to: mung: ngonhaung" qam: mashan .
Ngonhaung" wa anyham: avho' kad' ra" aqho' aqhid lo, mau" re to"pye' mung:- apyag' asham" lo, mau" rere: ngonhaung" makad' lo:- Mao" So: mungdao: rere: madang maman" ra" khyo" makho" kyo:- ngonhaung" wa Mao" So: qhid' kheim: mae dangman" ra" bo" bao khug mae kao so' daui mung:- byu yaug khao: ngo" yang lam" ra" mo, boe" nae" qhid mae" qam: ke' mung: kao so' daui: ra"
Pe"mung: ga"re ngonhaung" kho" kyo" ra" Ngaui Bau" Lau Dao: wa nghoe' nyham" to" ru ngad: re wa- jeim" lo" ra" mo; qhid' mae" za: nghoe' nyham" to" ra" .
Ce: mug: myid: nho: so ngad: ra" makhyang" ra" Satan" yang yao: bam: nhag' lam: re mug: cad' mae zang" nghoe' to: byid: yang:- yao: bam malam" ko" ru ngad: ra" . Satan wa- Mao" So: khyao we' te' za: dau: ra" Khristu phungbao khyo Ngaui Bau" Lau Dao: mae" bao: thug' li" mung:- yao: bam: dao mae zho: bao: jo; ra" bo" bao re yao: bam mamyao genae" qhid' mae" go: nghoe' to: byid' ra" .
Pe"mung: ga"re ngonhaung" wa- ngonhaung" yao" khyo re kho" kyo" ru mangad:- Yesu Khristu wa Asang ngad: ra" khyo- ngonhaung" wa Yesu mathao mae naonhaung" re daui daui byid: mo, ngad: ra" khyo re ngonhaung" kho" kyo: byid' ra" .
Mug: cad' khug mae" bo" bao zho: thug' li" nae"- ga: ta" ra" Mao" So wa Khristu nho: myo, khung: mae zho: bao: jo; ra" Mao" So: phungbao: laba lajhao re ba nae" ngonhaung" nhag' lam: khug mae bao nhao: ra" yaug yao: ngad: ra" .
Ngadqere:- myhao: thao" ra" qam: so' wa- ngonhaung" mae" mangad:- Mao" So mae" ngad: rure qhu" byid: nae" qhid' mae" ce: Byo we' sin" ra" jo,nho" qo" ra" mo, ngonhaung" wa- zhogam: ug' jham we' dau: ra" .
Ngonhaung" wa dazab zab qug: khai" ru qhug' ngadqere: nhag' lam: magyug:- dalhang lhang aug' o: ngadqere:- khonhae" re: nhag' lam: mathao" .
Gyevo myo: sho' na ngadqere:- ngonhaung" wa khonhae" re: ba nam mamyaung- gyai no sho' qhug' ngadqere:- byo; qeim sho' maqhug' .
Yesu wa ngonhaung" gaung dau: mae kao so' daui: na: ru myao: thug' li" nae" qhid' mae" Yesu shid kham" ra" khyo re ngonhaung" nho: shid ba: ra" gaung khyao mae khonhae" re: vin: ci: ra" .
Yesu wa ngonhaung" nho: ce: shid ba: ra" gaung mae kao so' daui: na: ra" khyo myao: thug' li" nae" qhid' mae" Yesu mathao mae ngonhaung" wa pyad geim" khonhae" re: shid gyan nogyan qhug' ba: ra" mau" mae kao so' dan: pye' yang: kao so' daui: na: .
Ngo ta" nug: ru ceru wa- ngonhaung" mae shid: ru wa mau" zaui" na mung:- naonhaung" mae kam" wa- kao so' daui: ru mau" zaui" na: ra" .
Jham: Mugsug' mae- ngo wa lam" yang: ta" ru ngad:- ga: ta" ru we' dakhyo:- ngonhaung" re: ai: lam khug: myid nho: Byo mae yao" yang ta" ru ngad: ra" .
Asang Yesu re daui: to" li" nhao: ra" Mao" So wa- ngonhaung" rere: Yesu we' daga" daui: to" li" nhao mung: naonhaung" we' daga" yao" qhid' kheim: khyo jhui" vao lo" nae" rure ngonhaung" ba: ra" .
Cegu: alhab' wa naonhaung" akyu" qhid' mae" boe" ru ngad: ra" . Mao" So: nhag' myan" ra" jeju qo" kham zo" ra" mo, je: myo" laug; li" ru we' dakhyo:- yao: bam wa Mao" So: phungbao re caung: khin" byid' ra" akyu" mho' thoe jham je yang: myo: sho' qhaug' byid' li" genae" .
Cekhyo mathao mae- ngonhaung" wa khonhae" re: qam: mashan- Ngonhaung" gaung dau: wa- zo" mae" mae" byo; qeim: lo" na ngadqere:- ngonhaung" Byo wa daba we' daba qam: sag' bo: lo: na: ra" .
Ce:- ta" mathae: ru we' dazab daso' za: ngonhaung" kham zo" ra" qug: khai: wa- ai: qug: khai: tho' qi" qhang: ra" apyad ato: phungbao re je: laug sho' kham zo: nhao: li" nae" .
Pe"mung: ga"re ngonhaung" wa myo; yang the' myao: ra" ja: jham re nhag' nghae" na: ru mangad:- myo; yang mathe' myao: ra" ja: jham re nhag' nghae" na: ra" . Myo; yang the' myao: ra" ja: jham wa dazab daso' qhid' mae" za: ngad: ra" . Ngadqere: myo; yang mathe' myao: ra" ja: jham wa apyad ato qhid' mae" ngad: ra" .
Pe"mung: ga"re- ce: myid gaung mae ngonhaung" na: jo; ra" yham zaung ngad: ra" ngonhaung" gaung khyao byo; qeim: lo" lao"- mug: gaung dao mae Mao" So yao: ngonhaung" na nae" qhid' mae" kad' to: byid' ra" apyad ato: yham ngonhaung" re byid' li" nae" rure ngonhaung" ba: ra" .
Ana"- ngonhaung" nokyang: kyang" na mung:- mug: gaung dao mae" ngonhaung" gaung khyao yham re qo" zhaung" ve; yu nae" qhid' mae" ngonhaung" gyai kao bau: na: ra" .
Airu: qo" zhaung" ve; yu lao"- ngonhaung" wa gaung pyad' ngad: nae" mangad:-
Ngonhaung" wa ce: myid gaung mae" yham zaung mae na: jo; au:- dayin dayo: nokyang: kyang" na: ra" . Airu: ngonhaung" nokyang: kyang" na: ru wa- ce: ngonhaung" myid gaung dao mae" gaung khyao re khyad' pye' nug yang: mangad:- shid ba: ru wa kao so' daui: ra" khyo akhyao khyo tha" lo" ru qhug' nae" qhid' mae" mug: gaung dao mae" gaung khyao re ngonhaung" qo" kham: yu nug yang: ngad: ra" .
Mao" So wa ceru: tha" lo" nae" qhid' mae" ngonhaung" re nyhang" jaung: to: byid: yaug ngad: ra" . Ngonhaung" qhid' mae" yao: qaung" to" ra" ja: alhab' qhid' mae" pakham: byid' ra" khyo" yao: wa ngonhaung" re yao" Byo byid' ava" .
Airumung: ngonhaung" wa vae" ra" myid khonhae" re: bo: jo; ra"- ce: gaung khyao yham mae ngonhaung" ana: jo, jo, wa Asang na: jo; ra" jo, qo we' va" kyo: na: jo; rure ngonhaung" ba: ra" .
Pe"mung: ga"re ngonhaung" nho: kao so' daui: na: ru wa- myo; yang myao: ra" ja: re ngha: ru mangad:- lam khug: ra" myid mae ngha: ru ngad: ra" .
Ngonhaung" wa vae" ra" myid to, ngad: jo, mung: ce: gaung khyao yham re to: co' mung: Asang we' daga" na nae" je yang: o ngaui: ra" .
Ngonhaung" wa cetau mae na ngadqere:- thoetau mae na ngadqere:- Asang re ngaui nhao nae" qhid' mae" gaja: re tho' ngonhaung" je: o: ra" .
Pe"mung: ga"re ngonhaung" alhab' mo, wa- yao" yang dao: kho' ru qhug' nae" qhid' mae" Khristu qhid' kheim: mae yeye; jo, qo: ra" . Lo, mau" gai: ru magai: rure cao" yang:- yao" voman: yao: man: qi" ra" khyo"- yaug khao: ngo" qo" kham: yu: bam zai ngad:-
Ngonhaung" wa Asang re gyaug: ru wa pe" ngad: ga" rure ba mung:- su gaje qere re: ta" ngaug: aung: yu nae" ngonhaung" qam: ke' ra" . Mao" So wa ngonhaung" khyo re jab sho' ba: ra" . Naonhaung" re: nga" khyo re naonhaung" yao" aung khug mae ba genae"- ein:- ngo myid: lam: ra" .
Ngo ceru: ta" ru wa- ngonhaung" yao: gai: ra" khyo re naonhaung" re dam: ta" phug: kyo" na: ru mangad:- ngonhaung" dao mae naonhaung" qo" phug nae" akhyo gai ngonhaung" naonhaung" re byid' ru ngad: ra" . Airulao"- byu: nho: ave, akyang re maqu" lo:- adao shad' myo,nho re za: qu" yang: phug ko" ra" mo, re dao: qo" tau: byid: genae" ngad: ra" .
Gaigai: ngonhaung" go va" i? Ngonhaung" go: re wa Mao" So: qhid' mae" go: ru ngad: ra" . Ngonhaung" gyang" ru ngad: re wa- naonhaung qhid' mae" ngad: ra" .
Khristu nho: jhid' de; myid wa ngonhaung" re eib: na: ra"- Byu dayaug yaug wa gaje yaug khao: ngo" qhid' mae" shid kham: byid' re ngonhaung" alhab' boshid va" ga" ra" lajheim: re khyag' za: ngonhaung" ba: ra" .
Pe"mung: alhab' mo; qhid' mae" Yesu shid kham: byid' ru wa- kao so' daui: ra" mo, wa yao: yao" akyu" qhid' mae" kao so' madaui lo:- yao: bam: qhid' mae" shid kham: mung: dam: daui: to" li" ra" Asang: akyu" qhid' mae" za: kao so' daui genae" qhid' mae" ngad: ra" .
Airumung:- ngonhaung" wa khag' rere:- xao su byu: azhao" re cao" yang: qu" lo nae" mangad:- ganhae"- Khristu re xao su byu: azhao" re cao" yang: qu" bam va" . Ngadqere: airu: dam: qu" lo nae" mangad:-
Byu dayaug yaug Khristu we' dagaung dasho: za: doe; byaug lao"- yao: wa byu sag' boe" li" ra" . Axug' wa lai: lo" byaug mung:- asag' boe" lo: ra" .
Ceru alhab' wa- Mao" So: yang kad' ru ngad: ra" . Mao" So wa ngonhaung" re gyevo qe ngad: rumae" yao" ba nam qe boe" sho' Khristu khyo" yang ngonhaung" re tha" lo" nhao mung:- gaje qere re: yao" ba nam qe boe" sho' kad' nae" mau" ngonhaung" re byid' ra" .
Ngonhaung" kho" kyo" ra" mungdao: wa- Mao" So wa Yesu Khristu khyo" yang byumyu" cao jab re yao" ba nam qe boe" nhao: ra"- ga" ru ngad: ra" . Mao" So wa yao: bam: qobo re maxam" to: byid: ngad: ra" . Yao: bam re khoru: yao" ba nam qe boe" lo nhao: ra" ga" ra" mungdao: re ngonhaung" re byid' to" ava" .
Airumung:- ngonhaung wa Khristu: nho: lagyo: qe boe" yang: jhau: na: ru ngad: ra" . Mao" So yao: yao:- ngonhaung" nhad' dao: thoe khyo" naonhaung" re mho' na: ra" . Naonhaung" wa gyevo qe ngad: rumae" Mao" So: ba nam qe boe" lo geri:- ein: Khristu gaung tha" ngonhaung" mho' ra" .
Khristu wa qobo maqo" yaug ngad: ra" . Ngadqere: ngonhaung" wa Khristu we' dadang: dalam: za: doe, mung: Mao" So: din: man" rumae qo" boleim nae" qhid' mae" Mao" So wa- ngonhaung" mathao mae Khristu re ngonhaung" qobo mae boleim nhao: ra" .
Airumung:- ngonhaung" wa Mao" So: mau" vin vo; na zo" re" Mao" So: nhag' myan" ra" jeju re qo" khae: yu va" mo, naonhaung" re- aire aje amyid dakad' pye' ge,- ein: naonhaung" re gyai mho' ke' ra" .
Pe"mung: ga"re Ngo nao re nhag' khyag' myid qhu" byid: nae" ayo, joe" au:- ni" mho' yao thoe re tae" gyo: byid: va"- ngo wa nao re khyad' yu nae" ayo, joe" au: rere:- nao re bao" thaug' byid: va" ga: Mao" So ta" ra" . Tae" gyo: ge, Mao" So: nhag' khyag' ra" jeju re khae: yu nae" ayo, wa- ana" yao: ngad: ra" . Ana" ba wa- khyad' yu: ru gai: qhug' ra" ba na ngad: ra" . ga: Mao" So ta" rure gyo: ge,
Ngonhaung" mau" zo" re khag' re: qobo qho genae" rure ngonhaung" ma-o mung:- khag' nho: qhid' au: mae re: kaung: kag' ru ngonhaung" mato: byid: .
Airu: kad' nae" atha"- sho: jhin: ru- aqug: akhai: qhug' ru- qug: khai: qhug' ru jham re nhag' lam: qhang qhang za: zang: qhao" ra" khyo" yang ja: khao: ngo" mae ngonhaung" wa Mao" So: daui daui mo, ngad: rure qhu" byid' na: ra" .
Ngonhaung" wa- be; ru- thaung: lhaung" ru- qhug' mung:- mo, thaui: mo, yaug kad' ru qhug' lo va" . Ngonhaung" wa matu" maka" mau" zaui: ca" ru we'- mayab macam:- mazo: mashaug' na: lo: ra" .
Gyang" san: ru- laba lajhao ba: ru- nhag' lam: qhang: ru- nhag' khyag' ru khyo" yang re: Gyang" Lho" Byo khyo" yang re:- ngonhaung" nho: dangman" ra" jhid' de; myid khyo" yang re:- ngonhaung" kho" kyo" ra" dangman" ra" mungdao: khyo" yang re:-
Mao" So: qam: so' khyo" yang re:- ngonhaung" wa Mao" So: daui daui mo, ngad: rure qhu" byid' lo va" . Ngonhaung" wa gyekhe' rumae re:- ngonhaung" yao" gaung re gug: gam: rumae re:- din: man" ru wa ngonhaung" nho: shae lhae ngad: ra" .
Ngonhaung" wa phug' te' nga: yhe' rure:- maphug' makhyad' kad' rure re: qhug' ra" . Gaui mho: rure re: caung: khin" rure re: qhug' ra"- ngonhaung" re mhug' hab' qekhyo" jho gengadqere:- ngonhaung" wa dangman" ra" dao: re jhau: ra" .
Khag' yang maba mabeim: mo, ru" ru ngadqere: alhab' yang ba: ra" mo, ngad: ra" . Shid: lo" na mo, ru: ngadqere:- naonhaung" myao: ru we' dakhyo:- kao so' daui: na mo, ngad: ra" . Qobo dae byid' rure kham zo: sho' ngadqere:- se' pye' ru maqhug'-
Kaug' ru qhug' sho' ngadqere- khonhae" re: ngaui bau" na: ra" . Ngonhaung" wa myaung sho: nhohab ngadqere:- byu myo: sho' re qo" nhao mo, ngad: ra" . Pe" maqo" nhohab ngadqere:- ja: khao: ngo" re sang mo, ngad: ra" .
Korinthu vogaung: mae" jhid' de; ra" ba nam qe we"- ngonhaung" wa de: de: za: naonhaung" re ta" kyo: va" . Naonhaung" qhid' mae" ngonhaung" aung khug nhag' lam: lae lae za: phung" to: byid: va" .
Ngonhaung" aung khug nhag' lam: re naonhaung" qhid' mae" pyid' pye' ru mangad:- naonhaung" lam: kam" wa- ngonhaung" qhid' mae" pyid' pye' avako" .
Ana"- ngo wa naonhaung" re nga" zo: dau qere we' dakhyo:- ta" geli" . Naonhaung" qhid' mae" ngonhaung" qhu" byid' ra" jhid' de; myid aire yao: naonhaung" re qhu" byid: gela,- naonhaung" aung khug nhag' lam: re lae lae phung" to: ge, .
Malam khug: ra" mo, we' qham yang: yao: bam we' dakhyo: za: ngad: ra" khyo" mau" dazam" zaui: ge,- pe"mung: ga"re airu: mau" magai: zaui: ngad: ra" . Jo: ru we' shad' ru wa khoru: byin zam" gai: boe" nae" i? Mug: bo" we' mug: cad' khoru: qo" gai: zam" na nae" i?
Khristu we' Satan khoru: myid gai: jho" vang" nae" i? Lam khug: ra" yaug wa malam khug: ra" yaug we' dakhyo: za: dau: ra" khyo pe" jo; ra" i?
Mao" So: yham wa so sulho jham we' khoru: qo" jho" nge, nae" i? Pe"mung: ga"re ngonhaung" wa kao so' daui: na: ra" Mao" So: yham ngad: ra" . Mao" So wa- Ngo wa- nga" byu qe: phaung mae nga" yham kad' mung:- Yao: bam we' daga" na: jo, nae"- Ngo wa yao: bam: Mao" So boe" mung:- Yao: bam wa nga" byumyu" qe ngad: li" genae"- ga: ta" ru we' dakhyo: ngad: ra" .
Airumung: Mao" So wa- naonhaung" yao: bam: phaung mae" thug' lo" ca"- Yao: bam we' naonhaung" gao" pye' ge:- Masan masin" ra" ja: pe" re: dakad' ge,- Ailao" ngo naonhaung" re khae: yu nae" .
Ngo wa naonhaung" yao: Pho" ngad nae"- Amung: naonhaung" wa nga" yauggai zo: myiqe: zo: qe ngad: li" genae"- ga: Qam: bo: thao" ra" Mao" So ta" ra"- ga: ta" ra" .
Ngo jhid' de; ra" ba nam qe we"- ce: dao: so: jham alhab' wa- ngonhaung" qhid' mae" ngad: ra" . Airumung: ngonhaung" yao" gaung dau: re we' Byo re masan masin" boe" nhao: ra" maca' majhad' ja: khao: ngo" re kyang" san: pye' mung:- Mao" So re gyaug phug' ra" khyo"- gyang" lho" thao" ra" khyo mae su" na gelang:-
Naonhaung" aung khug nhag' lam: mae ngonhaung" re khae: yu gela,- ngonhaung" wa khag' rere: mashad' qu"- khag' rere: byo; qeim sho' ngonhaung" makad' qu"- khag' mae" re: matarha" ra" khyo" ngonhaung" gau pai: macab' zo" qu" .
Naonhaung" re dao: phyid' nae" qhid' mae" ngo ce ta" ru mangad:- pe"mung: ga"re- qhid' phyao: ngo ta" va" ru we' dakhyo:- ngonhaung" wa khonhae" re:- naonhaung" we' shid ngadqere: daga"- daui ngadqere: daga" ngad sho' naonhaung" re gyai jhid' de; yang: ngad: .
Ngo wa naonhaung" re gyai lam: ra" . Amung: naonhaung" mathao mae ngo gyai phug: na:- ngo wa qug: khai: aja: ja: qhug' sho' ngadqere: qam: byang" jo, mung:- matho' ta" losho' ngaui bau" na: ra" .
Ngonhaung" wa Makedoni mung" khyo joe" ye: thao re lhao" re:- ngonhaung" dugno: yo, maqo" ngad: ra" . Khyi" khao: ngo" mae qug: khai: sho: jhin: ru- su gaje qe we' myan" myo: jho" byo; ru- aung khug nhag' lam: mae gyaug ci" ru jham we' thaung" qhug' ra" .
Ngadqere: nhag' lam: thao" mo, re qam: byid' na: ra" Mao" So wa- Titu re ngonhaung" jhao" joe" li" nhao: ra" khyo" ngonhaung" re qam: qo" nhao: ra" .
Yao: joe" li" ruyang za: ngonhaung" re qam: qo" nhao: ru mangad:- naonhaung" khoru: yao: re qam: byid' ke' ko" ra" lau thoe rere: the' gyo: yang:- ngonhaung" re qam: qo" nhao: ra" . Naonhaung" ngore khoru: myao nug ko" ra" khyo- naonhaung" khoru: myid qo" tha" ko" ru- naonhaung" khoqhi" ngore qhaung: yu nug ko" ra" khyo jham re Titu wa ngonhaung" re lota" kyo: mung:- ana" ngo wa je yang: ngaui bau" ra" .
Ai: nga" mugsug' yang naonhaung" re nhag' kaug' nhao sho' ngadqere:- ngo wa ai: mugsug' re tung" yang: nhag' makaug' ngad: ra" . Ai: mugsug' yang naonhaung" re dazab zo: nhag' kaug' nhao: rure ngo myao: au:- ngo nhag' kaug' ngadqere:-
Ana" wa- ngo ngaui bau: va"- ai: ru wa naonhaung" re ngo nhag' kaug' nhao: ruyang mangad:- naonhaung" nhag' kaug' ru wa naonhaung" nhag' lam: re tha" pye' nhao: ruyang ngo ngaui bau" ru ngad: ra" . Ai: nhag' kaug' rure Mao" So: yang ci: ra"- ngonhaung" wa naonhaung" re pe" re: mano nhao ngad: ra" .
Pe"mung: ga"re Mao" So: yang ci: ra" nhag' kaug' ru wa khyad' yu: rure qo" yu nhao: ra" myid tha" rure boe" nhao: ra" . Airumung: aimae nhag' kaug' ru majo, ngad: ra" . Ngadqere: xao su byu: myid khyo" za: nhag' kaug' ru wa- shid nhao: ra" .
Ce: naonhaung" nhag' kaug' rure Mao" So khoru: ci yhung" rure qu" ge,- ai: ruyang naonhaung" re nhag' lam: to" nhao: ru- naonhaung" qobo maqo" rure qhu" byid: nae" khoqhi" kao bau: na: ra" khyo- nhag' jam: yo" ru- nhag' lam: lha" na: ru- kham zo" ra" myid aja: ja: thaung" qhug' ru lam khug: myid kao bau nhao: ru wa qobo qo" yaug re qobo dae byid: nae" jin" jin" ngad nhao: ra" khyo jham naonhaung" re boe" nhao: ra" . Ja: khao: ngo" mae naonhaung" qobo maqo"- ga" ra" khyo re naonhaung" yao" gaung yao: qhu" byid' avako" .
Ai: mugsug' re ngo airu: tung" ke' sho' ngadqere:- shad' ra" mau" kad' yaug: mathao: yang re: mangad:- shad' ra" mau" re kham zo" ra" yaug: mathao mae re: mangad: ngad: ra"- ai: atha" naonhaung" wa ngonhaung" re khoqhi" jhid' de; kao bau: na ko" rure qhid' kheim: mae naonhaung" yao: de: de: nyang" za: myao nae" qhid' mae" myid yang: tung" ke' ru angad: ra" .
Ceru: mung: ngonhaung" qam: qo" bam va" . Ngonhaung" wa qam: qo" ru za: mangad:- naonhaung" alhab' mo, Titu re khoru: bau: nhao gemung:- ai: ru: mathao mae yao: khoqhi" ngaui bau" ra" khyo- ngonhaung" ba: yu yang: ngonhaung" re: khoqhi" sho' ngaui bau" na: bam: i?
Ngo wa Titu re naonhaung" khyo phug: kyo: va" . Naonhaung" re: ai: mathao mae ngore qho' maphyo' ko" ngad: ra" . Ngonhaung" wa khonhae" re: naonhaung" re dang: ra" dao: za: jhau: lo: ra" . Ai we' dakhyo:- ngonhaung" yang Titu re naonhaung" khyo phug: kyo" to" ru we' dakhyo: dang: rure sagse: qhu" byid' avako" .
Naonhaung" alhab' yao" dao: re tae" gyo: genae" jin" jin" ngad: na ko" rure re:- naonhaung" wa khoqhi" gyaug: nin" ru we' yao: re lham: tug: khae: yu ko" rure re:- yao: myid: beim: yang: naonhaung" re jhid' de; ra" yao" jhid' de; myid je yang: qi" qhang: li" ra" .
Ngo wa naonhaung" re jab byang" sho' qo" lam va" ruyang gyai ngaui bau" ra" .
Mao: nhaung: qe we"- Makedoni mung" mae" phung: jham re Mao" So byid' ra" nhag' myan" ra" jeju khyo re ngonhaung" wa naonhaung" re ba nhao nug: ra" .
Yao: bam wa khyag' qhui: ru jham: yang dae xo sho' jham" qu" ru qhug' lai: lo: ako" . Ngadqere: yao: bam wa gyai myaung sho" na ngadqere: gyai ngaui bau: zo" re" Alu: ngaui maqhag' losho' ke' avako" .
Yao: bam qo" ke' ra" qhi" Alu: ke' avako" . Ai: tho' lhao" re: je yang: Alu: ke' vako" ra" khyo re ngo naonhaung" re sagse: qo" kham: ra" .
Yao: bam Yuda mung" mae" Mao" So: byu qere bao" thaug' byid' ra" mau" zo" mae bobo nae" akhang" qo" yu nae" qhid' mae" yao: bam yao" myid khyo" yang- ngonhaung" re kyid kyid ga: mho' ako" .
Yao: bam wa ngonhaung" myid: to" ru tho' je yang: Alu: ke' ko" ra" . Sao qhid' yao: bam yao" gaung dau: Asang re qhaug' byid' ako" . Ai: thao re Mao" So myid o: ra" khyo"- yao: bam yao" gaung dau: re ngonhaung" re bao" thaug' ra" mau" mae re: qhaug' byid' ako" .
Aimung: ce: mau" zo" re zaui" qhid: lo: ra" Titu wa- ce: jhid' de; aung lam Alu: mau" zo" re xo' yang: naonhaung" aung lam Alu: byid' ra" mau" re bin sho' naonhaung" re bao" thaug' byid: nae" qhid' mae" ngonhaung" yao: re jhan" na: ru ngad: .
Naonhaung" wa lam khug: rumae- dao: jhau: rumae- laba lajhao ba: rumae- su re bao" thaug' nae" kao bau: rumae- ngonhaung" re jhid' de; rumae gyai qo" mo, ngad: ako" . Airumung:- ce: jhid' de; myid aung lam Alu: ke' ra" mau" zo" mae re:- mabyag maqhag' lo: Alu: ke' ra" mo, boe" nhao nug: ra" .
Amyin" byid' ra" khyo" ta" ru wa mangad:- ngadqere: ngo wa su gaje qenho: Alu: ke' ru khoqhi" kao bau: ra" khyo re ta" kyo: yang: naonhaung" jhid' de; myid khoqhi" ngad: rure ba nae" qhid' mae" ta" ru ngad: ra" .
Ngonhaung" wa Asang Yesu Khristu nho: nhag' myan" ra" jeju re ba: ako" . Yao" myaung sho" ru khyo" yang naonhaung" re qo" nhao nae" qhid' mae" yao: wa qo" yaug ngadqere:- naonhaung" mathao mae yao: yao" gaung re myaung sho: yaug boe" na ge,-
Nga" myid khyo" ta" gelang: ein: re- naonhaung" anhag' mae" zaui" qhid: to: ko" ra" mau" zo" re ana" zaui" pin" ko" re je: gai: ra" . Naonhaung" wa ai: mau" zo" re sao qhid' zaui" qhid: ru za: mangad:- nug kao bau: ra" myid bo: ra" sao qhid' mae" phung: jham ngad: ako" .
Airumung:- ai: mau" zo" re xo' yang: zaui" pin" pye' ge,- naonhaung" ai: mau" zo" re myid: yaung: ra" au: re nhag' lam: to" ko" ru we' dakhyo:- zaui" pin" nae" re: kao bau ge,- naonhaung ana" qo" to" rure cao" yang: zaui: so" ye: ge,
Naonhaung"- Alu: ke' nae" myid kao bau ko" re wa- Mao" So wa naonhaung" maqo" ke' ko" rure cao" yang: mangad:- naonhaung" qo" ke' ra" qam: re cao" yang: ke' byid' ra" Alu: jhaung qhu" re khae: yu byid' li" nae" .
Ngowa naonhaung" dao mae qola: kai: byid: yang:- su gaje qere bao" thaug' ru qo" nhao mae" qhid' mae" kad' na: ru mangad:- naonhaung" wa ana" au: magan: mago" qo" ko" ruyang ai: qo ca" ra" mo, re naonhaung" bao" thaug' byid: ang: ako" . Ailao"-naonhaung" qo ca" ra" au: re yao: bam: qo" ru wa naonhaung" re bao" thaug' byid' li" genae"- ceru: kad' mung: shid' shad' geim" nyang nyang za: boe" nhao: ra" .
Jham: Mugsug' mae- myo: sho' gaug: zhang: yu yaug re: myo: sho' maqo"- dajhid' za: gaug; zhang: yu yaug re: gyai malaug lo: mamung ga:- tung" to" ru we' dakhyo: ngad: ra" .
Naonhaung" re bao" thaug' byid: nae" ngonhaung" nhag' lam: to" ru we' dakhyo:- Titu rere: nhag' lam: to" nhao: ra" Mao" So: jeju re caung: khin" ra" .
Titu wa ngonhaung" nhao: ra" dao: re khae: yu: ru za: mangad:- naonhaung" re bao" thaug' byid: nae" gyai kao bau mung:- naonhaung" jhao" ye: nae" qhid' mae" yao: yao" myid: yang myid: phyid' yaug ngad: ra" .
Ngaui Bau" Lau Dao: re kho" kyo" ra" mathao mae phung: khao: ngo" yang gyai phug' myao: byid' ru qhug' ra" mao: nhaung: pho" dayaug re Titu we' daga" naonhaung" jhao" ngonhaung" nhao: ke' ra" .
Ai: tho' mago" mao: nhaung: pho" wa- Mao" So: phungbao bao: li" nae" qhid' mae" we' ngonhaung" bao" thaug' byid: nug: ra" myid re ba nhao nae" qhid' mae" ce: jhid' de; aung lam Alu: ngaui khyui: ra" mau" zo" zaui: so" rumae ngonhaung" we' daga" gyaung: su" qin" nae" phung: jham: yang khyin: san: to" ra" yaug ngad: ra" .
Mabyag maqhag' lo: qhaug' byid: ko" ra" ce: Alu: jhaung qhu" jham re zam: pyo: ra" mau" zo" mae khag' yang re: qobo vhin jung" gaui: pye' ru maqhug' nae" qhid' mae" ngonhaung" gyai lha" yang: zaui: so" na: .
Ngonhaung" au: qang khyo wa- Mao" So: qhid' kheim: mae za: mangad:- Byu: qhid' kheim: mae re: jo: ra" lo, mau" re za: kad' nae" ru ngad: ra" .
Airumung ngonhaung" wa- yao: shid' zo: we' daga" ngonhaung" mao: nhaung: pho" dayaug rere: bonhao: ke' ra" . Ngonhaung" wa yao: re myo: sho' lhang jham" qu" mung:- khonhae" re: bao" thaug' mau" zo" mae gyai nhag' lam: to" yaug ngad: rure ngonhaung" ba: ra" . Ana" yao: ngonhaung" re myid: lam: ru je: qi" li" va" rumung: bao" thaug' nae" myid je: kao bau: li" ra" .
Titu nho: khyo we' sin: yang: ta" gelang: ein: re- yao: wa nga" mau" vin cao: we' naonhaung" re bao" thaug' byid' ra" mau" zo" mae ngo we' daga" mau" zaui: cao: ngad: ra" . Yao: we' daga" bocao ko" ra" mao: nhaung: gatau shid' yaug wa- phung: jham: nho: gaung tha" lagyo: tao ngad mung:- Khristu nho: phungbao re bao: thug' li" nhao ko" ra" byu shid' zo: re: ngad: ako" .
Naonhaung" khyo re ngonhaung" phug: ta" na: ra" khyo dang: rure- phung: jham alhab' dang za: ba: lo genae" qhid' mae" yao: bam re naonhaung" jhid' de; myid qhu" byid: ge, .
Yuda mung" mae" Mao" So: byu qere bao" thaug' ra" khyo re ngo naonhaung" re mugsug' tung" ke' maqo ngad: ra" .
Pe"mung: ga"re naonhaung" wa bao" thaug' byid: nae" o nug kao bau mo, ngad ko" rure ngo ba: . Amung: ngo wa naonhaung" khyo re Makedoni byu qere phug: kyo: byid: va" . Akhaia mung" mae" mao: nhaung: qe wa anhag' mae" lhao" re: Alu: ke' nae" qhid nae" jin" jin" nyhang" jaung: to" avako"- ein: yao: bam re ngo ta" va" . Naonhaung" byid: nug kao bau: ra" myid wa yao: bam myo: phyao: re kao bau myid lhau: zhung" to" ke' byid' ra" .
Naonhaung" khyo ngonhaung" phug: ta" ra" dao: jham akeim maboe" nae" qhid' mae" ce: mao: nhaung: qere naonhaung" jhao" nhao: ke' ru ngad: ra" . Ngo ta" to: va" ru we' dakhyo:- naonhaung" bao" thaug' byid' ra" Alu: ngaui re jin" jin" seim" nyhang" to: genaeva"-
Ngadqere: Makedoni byu damyo" ngo we' daga" bocao: li" mung:- naonhaung" jin" jin" makad' to: ko" rure li" myao ko" ngad: re wa- naonhaung" khoqhi" qho' thug' genae" rure za: data" shi: ge,- naonhaung" re ngonhaung" yang khoqhi" myid: lam: pye' yang: khoqhi" sho' qho' thug' nae" i?
Airumung: naonhaung" dao: so: byid' to" ra" Alu: ngaui jhaung qhu" re qo" nyhang" jin" to: genae" qhid' mae" ce: mao: nhaung: qere gau: qhid' khae" yang:- naonhaung" jhao" ye: nhao: ke' ca"- ein: ngo myid: ra" . Ngo joe" li" ra" au:- ai: Alu: ngaui wa jin" jin" bin: zhang: to: gau ngad: li" nae" . Amung: naonhaung" wa ai: Alu: ngaui re jhan: qhug' yang: byid' ra" khyo" mangad:- naonhaung" yao: myid nug kao bau yang: byid: ko" ru ngad: ga" ru wa- de: de: za: ngad: li" nae" .
Myug: shi: dajhid' za: sin" ra" yaug wa- dajhid' za: qo" jham" yu: li" nae" . Myug: shi: myo: sho' sin" ra" yaug wa- ashi: myo: sho' qo" jham" yu: li" nae" ngad: rure myid: beim: ge,-
Airumung: yaug khao: ngo" wa- yao: yao" aung khug mae myid: phyid' to" ru we' dakhyo:- Alu: byid: qo: ra" . Amyid: avho: myid we' re:- byid: nae" qo bo: ga" ra" myid we' re:- Alu: magai: byid: ngad: ra" . Pe"mung: ga"re Mao" So wa ngaui bau" ra" myid we' Alu: byid' ra" yaug re jhid' de; ra" .
Mao" So wa ngonhaung" qo ca: gu: alhab' mae jan" sho' qo" byid: yaug ngad: ruyang naonhaung" qo ca" ra" ja: khao: ngo" qhid' mae" khyao qo" na: ru za: mangad:- gai: ra" khyo khe' khao: ngo" mae byid: nae" qhid' mae" re: laug sho' qo" li" genae" .
Jham: Mugsug' mae Yao: wa myaung sho" ra" mo, re mabyag maqhag' lo:- gae byid' ava" . Yao" nhag' khyag' shogu: ru wa- apyad ato dang: jo; ra"- ga: ta" to" ra" .
Myug: shi: sin" ra" yaug re myug: shi: we' zo: ve byid' ra" yaug Mao" So wa- naonhaung" qo ca" ra" myug: shi: alhab' rere:- byid: mung: aire yaug: qi" li" nhao: li" nae" . Naonhaung" nho: byid: nug kao bau: ra" mau" zo" mae" ashi: myo: sho' qo" jham" yu nhao: li" nae" .
Naonhaung" wa ayo, khao: ngo" mae- byid: nug kao bau taung" qo" gae byid: genae" qhid' mae" Mao" So wa naonhaung" re khonhae" re:- qo" nhao: li" nae" . Ailao"- ngonhaung" lo, mae" naonhaung" Alu: jhaung qhu" re lham: qo" khae: yu ko" ra" mo, myo: sho' wa- Mao" So re jeju caung: khin" byid' li" genae" .
Pe"mung: ga"re naonhaung" ce: mau" zo" re zaui: so" na ko" ra" ce: mau" wa- qo ca" na ko" ra" Mao" So: byu qere bao" thaug' byid' ru za: mangad:- Mao" So: jeju re caung: khin" byid' ra" thoe rere: byang" sheim: li" nhao: ra" .
Naonhaung" bao" thaung' byid' ra" ce: mau" zo" re qu" yang:- byu myo: sho' wa naonhaung" lhang: yu ko" ra" Khristu nho: khyo Ngaui Bau" Lau Dao: re jhaug' zaug za: phug' cao" na ko" ruyang re:- yao: bam re we' gaje yaug khao: ngo" re naonhaung" byid: nug kao bau taung" gae byid: ko" ra" mau" zo" mathao mae Mao" So: jeju re caung: khin" byid' li" genae" .
Naonhaung" wa gakai: lai mung: Mao" So: nhag' myan" ra" jeju re qo" kham zo: geyang: yao: bam wa naonhaung" re gyai jhid' de; kao taui" ra" myid we' naonhaung" re akyu" mho' byid' li" genae" .
Aphug' matho' ta" ra" yao" jeju jhaung qhu" mathao mae Mao" So re ngonhaung" caung: khin" byid: gelang:-
Naonhaung" we' daga" ngad: au: re nhag' lam: khyo" mung: va" ra" jo, qo mae" ngad lao" wa gyai thin: ra" yaug ngad: ra" ga: ta" ko" yaug Ngo Polu wa naonhaung" re mho' ke' ra" .
Ngo joe" li" lao" gyai thin: ra" yaug maboe" qo nae" qhid' mae" Khristu nho: nau" nhae" ra" myid we' ngo naonhaung" re mho' ke' ra" . Pe"mung: ga"re- mug: myid: nho: ave, lo, mau" khyo" zaui: so" na mo, ngad: ako"- ga: ta" ko" ra" mo, re thin: ra" khyo" ngo qo" kad' yang: ngad: ra" .
Ngonhaung" mug: myid dao mae kao so' daui: na: bam: ru wa dang: ra" . Ngadqere: ngonhaung" wa- mug: myid: gaung sho" ra" ave, re cao" yang: mang: khe' na: ra" mo, mangad:-
Ngonhaung" mang: khe' rumae ci: ra" shae lhae wa- mug: myid dao: nho: shae lhae jham mangad:- gyetab jham re qo" phyo' pye' ra" Mao" So: qam: so' bo: ra" shae lhae jham ngad: ra" .
Ngonhaung" wa madang maman" ra" jho" ta" ngag: ra" khyo jham rere:- Mao" So: laba lajhao re kaung: kag' tam" to" ra" ngad beim: phug: ru alhab' rere:- phyo' pye' va" . Myid: yaung: to" ra" gu: ja: khao: ngo" re- taung" lhaung" pye' mung:- Khristu mho dao: re tae" gyo: nhao: ra" .
Naonhaung" wa ngonhaung" dao: re jab byang" sho' mho dao: gyo: phug' cao" vako" rure ba lao"- ngonhaung" wa mho dao: magyo: tau: lhan" ra" mo, re qobo dae byid: nae" jin" jin" ngad: li" nae" .
Naonhaung" wa adao: pyae reza:- qu" mo, ngad: ako" . Naonhaung" phaung mae yao: yao" gaung re Khristu nho: byu ngad:- ga: myid: lam: to" ra" byu dayaug yaug bo: i? Bo: ngad: re wa- yao: Khristu nho: byu ngad: ru we' dakhyo:- ngonhaung" re: Khristu nho: byu qe ngad: ga" rure yao: myid: beim: vashao:-
Pe"mung: ga"re Asang: yang ngonhaung" re byid' to" ra" kheim: so' we' sin: yang:- ngo gyai phug: ta" sho' ngadqere:- ngo wa maqho'- ai: kheim: so' wa naonhaung" re phyo' pye' nae" qhid' mae" mangad:- ai wa naonhaung" re tau: to' byid: nae" qhid' mae" ngad: ra" .
Nga" vhin tung" mugsug' jham: yang naonhaung" re kyaug' nae" seim" na: ruru:- lajheim: thug' nae" rure ngo ma-o ngad: ra" .
Byu damyo" wa- Polu nho: vhin tung" jham wa- thin mung: qam: bo: ra" dao: thoe bo: ra" mugsug' jham ngad: ra" . Ngadqere: ngonhaung" we' daga" na: au:- yao: wa qam: nang: yaug ngad: ru we' yao" dao: jham wa pe" mangad: ngad: ra"- ga: ta" li" genae" .
Ngonhaung" wa va: mae na: au: vhin tung" mae tung" zaui: to" ru we' dakhyo:- ai: khyo ngonhaung" yao" gaung yao: joe" li" lao" re: ai: vhin tung" mae bo: ru we' mashai" lo:- lo, mau" zaui: so: nae" ngad: rure airu: ta" ra" mo, ba: gyo" to: geshao:-
Ngonhaung" wa yao: bam yao" gaung re gyai ta" phug ta" myhao: ra" byu qe: azhao" mae bobo nae" re: ngonhaung" gaung re yao: bam we' dau tau" nae" re: mavae" ngad: ra" . Yao: bam wa yao" bam yao: kad' yu: ra" aka" yang:- yao: bam: yao" gaung re ka" mung:- yao: bam so" to" ra" azhao" yang yao: bam yao" gaung re dao: phyid' mo, ngad: ako" . Yao: bam khoqhi" go: ako" i?
Ngonhaung" kam" wa akyo lai sho' maphug nae" . Mao: So: yang zaui: so: nae" tu" ka" to: byid' ra" akyo qho" gu: mae za: ngonhaung" phug: ra" . Naonhaung" phaung mae ngonhaung" zaui" ra" ai: mau" mae bobo: ra" .
Naonhaung" wa Mao" So: yang tu" ka" to: byid' ra" akyo qho" mae bobo mo, ngad geyang:- Khristu nho: khyo Lau Dao: Gai re naonhaung" jhao" ngonhaung" vin: li" au:- ngonhaung" kyodam: lai: ru mangad: ngad: ra" .
Airumung: ngonhaung" wa- Mao" So: yang ngonhaung" qhid' mae" tu" ka" to: byid' ra" mau" zo" alhaung" nho: taung gaung mae su gaje qe zaui" to" ra" mau" mae phug mo, mangad: . Ai: atha" ngonhaung" wa- naonhaung" lam khug: myid qi" qhang: li" mung: khonhae" re:- Mao" So: yang ngonhaung" re tu" ka" to: byid' ra" akyo qho" gu: mae naonhaung" phaung mae mau" zo" qi: sho' je yang: qo" zaui: so: nae" rure nhag' anghae" na: .
Ai: thao- ngonhaung" wa naonhaung" na jo, qo re lai: to: co' yang:- gatau: mung"dan: jham mae Lau Dao: Gai re qo" kho" kyo: byid: nae" ngad: rumung: su gaje qe: mau" zaui: jao: mae bin: zaui" to: va" ra" mau" zo" mathao mae maphug nae" .
Ngadqere: Jham: Mugsug' mae- phug nug: ra" yaug wa Asang zaui" to: va" ra" lo, mau" mathao mae za:- phug vashao:- ga: ta" to" ra" .
Pe"mung: ga"re- Mao" So: qhid' kheim: mae myo, nho qo" yaug wa- yao: yao" gaung re phug: ra" yaug mangad:- Asang: yang phug: ra" yaug lam: ngad: ra" .
Ngo dajhid' zo: go: rure naonhaung" zang: kham byid: genae" rure ngo o: ra" . Jeju khyo" zang: kham byid: gela,-
Mao" So ngonhaung" dao mae myid qu" nug' ru we' dakhyo: naonhaung" dao mae myid qu" nug' ra" . Naonhaung" wa Khristu ga" ra" yauggai dayaug we' za: lo, xo' nae" qhid' mae" ngo mho' to: byid: va" ra" zomyi: gyang" we' dau: ako" .
Eva wa lhao maui: nho: mhug' pyag' ra" pha,jhi" yang mhug' pyag' ru qhug' ru we' dakhyo:- naonhaung" re: nhag' lam: qeim: li" mung: Khristu re bin sho' jhid' de; kao taui" ru we' gyang" lho" ra" myid shapye' pye' geli" nae" rure ngo myid: ci" na: .
Pe"mung: ga"re dayaug yaug naonhaung" jhao" joe" li" mung: ngonhaung" makho" kyo" qu" ra" Yesu gatau dayaug: nho: khyo li" kho" kyo: byid' rure naonhaung" ngaui ngaui bau: bau: za: zang: kham yang: khae: yu: ako" . Amung: naonhaung" wa ngonhaung" mae" qo" khae: yu ko" ra" Ngaui Bau" Lau Dao: we' dajhid' re: madau: ra" ngaui Bau" Lau Dao: we' Gyang" Lho" Byo mangad' ra" byo gatau re naonhaung" khae: yu: ako" .
Ngo wa naonhaung" tho' kai mae" lagyo: qi: qe ga: mhang" ko" ra" mo, tho' mae dajhid' re: je: ngai yaug ngad:- ein: khyo" ngo mamyid: jho-
Ngo wa dao: jhau: rumae vae" yaug- lhe: yaug mangad: sho' ngadqere:- laba lajhao khyo mae wa- ba jhao yaug ngad: ra" . Ngonhaung" wa yo, khyin: khao: ngo" mae we' khyo khe' khao: ngo" mae ce: khyo re de: de: za: naonhaung" re ba nhao va" .
Ngo wa naonhaung" re nga: ye, nhao nae" qhid' mae" ngo yao" gaung re nyham: khyo" pye' mung:- naonhaung" re Mao" So: khyo Ngaui Bau" Lau Dao: pe" aphug' mamho' lo:- kho" kyo" lo: ra" . Ceru: kad' ru wa ngo shad' ra" i?
Naonhaung" phaung mae ngo mau" zaui" na: au:- gatau: phung: jham: yang ngore bao" thaug' byid' ako" . Amung ngo wa naonhaung" re bao" thaug' byid: nae" qhid' mae" ai: phung: jham mae" lhad' zo" na: ra" ein: gai: ta" ra" .
Amung: ngo naonhaung" we' daga" na: ra" gyo: mae- ngaui qhang qo ca" ra" au:- bao" thaug' byid: genae" qhid' mae" ngo naonhaung" re phabau mapau"- Makedoni mung" mae" joe" li" ko" ra" mao: nhaung: qe wa ngo qo ca" ra" gu: alhab' re vin: li" byid' ako" . Lai: lo" ra" yo, mae we' dakhyo:- joe" lo nae" ayo, mae re:- ngo wa khonhae" re: naonhaung" re qola: mavin nhao nae" .
Nga" khug mae bo: ra" Khristu nho: dangman" ru we' ngo ceru: phug: rure Akhaia mung" jao: sho' mae khag' re: qo" tam" pye' genae" mangad:- ein: ngo dao: so: byid' ra" .
Ngo wa naonhaung" re majhid' de, yang: ceru: ta" ru ngad: ra" i? Ngo naonhaung re jhid' de; ra" khyo re Mao" So ba: ra" .
Ngonhaung" zaui: so" ru we' dakhyo:- yao: bam re: zaui: so"- ga: ai: gatau lagyo: jham phug: ta" nae" agu maqo" genae" qhid' mae" ngo wa ana" kad' na: ru we' dakhyo:- xo' yang: kad' ye" lo" nae" .
Yao: bam wa lagyo: aman" qe mangad:- lagyo: apyag' qe ngad: ako" . Yao: bam yao" gaung re Khristu nho: lagyo: aman" qe we' dakhyo:- aqid ve, geim kad' mung:- mhug' pyag' ra" mau" zo" zaui: so: mo, ngad: ako" .
Aiwa mug' nae" khyo mabo ngad: ra"- Satan lhao" re: bo" bao: nho: mug: lagyo: we' dau sho' yao: yao" gaung re geim qo" kad' ra" .
Airumung:- yao" daui daui mo, wa- din: man" ru: daui daui mo, we' dau sho' yao: bam yao" gaung re geim kad' ko" ru wa gyai mug' nae" made, ngad: ra" . Lo" thao" mae ai geim" yao:- yao: bam: lo, mau" we' man: qi" ra" aphug' re qo" khae: yu: li" genae" .
Khag' re: ngore ago dajho gela,- ein: ngo dam: paug' ta" ra" . Ngadqere: naonhaung" ngore ago jho geyang: ngad lao" re:- ngo dajhid' dathao qo" phug nae" qhid' mae" nang" thao" ago dayaug khyo" ngore khae: yu shi: gela,-
Ngo ana" phug: ta" na: ru wa- Asang ta" nhao: ra" khyo" mangad: lo:- ago dayaug we' dakhyo: ngo phug: ta" na: ru ngad: ra" .
Byu myo: sho' mo, wa xao su byu qenho: qam: so' lo, mau" re cao" yang: phug ko" ruyang ngore: airu: phug nae" .
Naonhaung" wa gyai pha,jhi" ba mo, ngad gemung: ago qere ngaui ngaui bau: bau: za: zang: kham byid' ako" .
Naonhaung" wa- naonhaung" re amyin" byid: yam" zo" ra" yaug naonhaung" amag re khyug' zo" ra" yaug- naonhaung" re kung" zo" ra" yaug- naonhaung" re qu" nyham: ra" yaug- naonhaung" myo,khung: re pyo' yaug- re naonhaung" zang: kham byid' ako" .
Qho' ru we' naonhaung" re ta" geli" . Ngonhaung" wa aijham re kad' nae" gyai mavae" ra" gyaug hab' qe ngad: ra" . Ngadqere: dayaug yaug daja: ja" khyo we' sin: mung: vae" phug: ngad: re wa- ngore: airu: vae" phug nae" ngad: ra" . Ngo wa ceru re ago dayaug we' dakhyo: ta" na: ru ngad: ra" .
Yao: bam wa Hebre vo qe ngad: ako" i? Ngo re: ai we' dakhyo: ngad:- yao: bam Israel byu qe ngad: ako" i? Ngo re: ai we' dakhyo: ngad:- yao: bam wa Abraham: nho: myid: zo: qe ngad: ako" i? Ngo re: ai we' dakhyo: ngad: ra" .
Yao: bam wa Khristu nho: daui daui mo, ngad: ako" i? Ago yaug ru: ngo ta" na: ra" . Ngadqere: ngo wa yao: bam tho' je: gai: ra" daui daui yaug ngad: ra" . Ngo wa mau" je yang: zaui" lo yaug ngad: ra" . Ngo wa je: myo: sho' lhang thaung: taung" lhaung" ru qhug' lo yaug ngad: ra"- ngo wa be; rure je: myo: sho' lhang qhug' lo yaug ngad: ra" . Je: myo: sho' lhang alaug laug shid: ru qhug' lo yaug ngad: ra" .
Ngo wa Yuda byu qeyang sam xe: gug dae dae mung: be; rure ngo" lhang qhug' lo: ra" yaug ngad: ra" .
Roma byu qeyang sam lhang taui" be; ru qhug' lo: ra" . Amung: laug baui: yang pye' ru dalhang qhug' lo: ra" . Ngo wa qid sang pho qeim: rumae sam lhang bobo: lo mung:- qid tham: dao mae shid' xe: byid yo, qug myung: lhau: ru dalhang qhug' lo: ra" .
Nga" gyaung: khyo myo: sho' mae qid gyui gyui yang: qhug' ra" shid gyan nogyan- damya, qhug' ra" shid gyan nogyan- nga" mao: nhaung: Israel byumyu" qe: lo, mae qhug' ra" shid gyan nogyan- Taung bug byu qe: lo, mae qhug' ra" shid gyan nogyan- vomo" jham mae qhug' ra" shid gyan nogyan- seyo segae: mae qhug' ra" shid gyan nogyan- panglai: qid tham: dao mae qhug' ra" shid gyan nogyan- ba nam apyag' qeyang kad' ra" shid gyan nogyan jham re ngo qhug' lai: lo: ra" .
Mau" zo" re dug myaung: taung" zaui" lo va" . Dazab makyo yab maqhug' zo" ru- vae: moe; qid shab' ru thaung" qhug' lo: ra"- Dazab makyo zo: ve gyi: sho' maqo" zo:- khug ngha nae" jo, qo majo,- mai bau: gug: sho' maqhug' ve; lo ngad: ra" .
Khag' mata" thug' ru qug: khai: khyag' qhui: ra" gatau myo: sho' ja: tho' mago"- ngo wa ba khao: ngo" Phung: jham alhab' qhid' mae" sang: kho: myid: ci" ruyang nhai" bam" to" ru qhug' na: ra" .
Dayaug yaug qam: nang: yang: ngad: re- ngo re: qam: nang" ra"- dayaug yaug qobo: yang ju" phyo' rure- ngo wa gyai gaung yug myid: ci" byid' ra" .
Ngo phug ca" ngad: re wa- ngoyao" gaung yao: qam: khonho" nang" ra" khyo re ceim" shid' yang: ngo phug nae" .
Ngo mamhug' rure Asang Yesu nho: Pho" ngad: ra" Mao" So ba: ra" . Yao" mang wa- apyad ato mae ngaui lho" vashao: wo" .
Ngo Damasku vogaung: mae na: au:- kho: kham Areta nho: mung" zug: pho" wa- ngore taung: nae" qhid' mae" vomo" kham: dung: mae gyezo: qere zaung" nhao: to" ra" .
Ngadqere: ngore gyan khug mae ke' mung:- vang bao: zo: kham: khyo"- shoe' khyo" ke' byid: geyang: ngo wa- ai: mung" zug: pho" lo, mae" loe; beim: lo va" .
Phug: ru wa akyu" mabo ngadqere:- ngo phug ca" shi" ra" . Ana"- ngo wa Asang: yang qhu" byid' ra" ve, lho jham we' qhu" lho jham: nho: khyo re ta" nae" .
Lai: lo" va" ra" daxe: byid zin mae Khristan phung: byu dayaug wa- myhao: thao" ra" mug: gaung pyae gye, khyo jhui" do, lo" ru qhug' ra" khyo re ngo ba: ra" . ( Ceru wa gaigai: yao: boe" ru ngad: laug? Mangad: lao"- yao: wa ve, lho re the' myao: ru ngad: laug- ngo nyang" maba- Mao" So za: ba: ra" . )
Ai: yaug wa Pharadisu khyo jhui" do, lo" ru qhug' mung:- yao: wa byu: nhad' dao: thoe
khyo" maqo" ta" ra" dao:- byu: nho: thoe we' maqo" ta" thug' ra" dao: thoe jham re the' gyo" rure ngo ba: ein: ra" khyo re ngo dam: paug' ta" ra" . ( Ceru wa gaigai: yao: boe" ru ngad: laug? Mangad: lao"- yao: wa- ve, lho re the' myao: ru ngad: laug- ngo nyang" maba- Mao" So za: ba: ra" . )
Airumung: byu ceyaug: khyo we' sin: yang: wa- ngo phug nae" . Ngadqere: ngoyao" khyo we' sin: yang: wa- ngoyao: khoqhi" qam: nang: yaug ngad: rure qhu" byid' rumae" je yang:- pe" maphug nae" .
Ngo phug nug yang: ngadqere: ngo ago doe, nae" mangad:- pe"mung: ga"re ngo wa dangman" ra" dao: re ta" na: ru ngad nae"- khag' ngadqere: nga" khyo re yao: ngo kad' rumae the' myao: ru we' ngo ta" rumae the' gyo" yu: ru tho' matag: myao: to: nhao nug yang: ngo wa maphug nae" .
Ngadqere: ngo the' myao: ra" mug' pho: ve, lho jham myo: sho' mathao mae ngad beim: phug: ra" myid mabo: li" nae" qhid' mae" ngo wa gaung sho: dayin dayo: khai" no: ra" nodae daja: re kham zo" na: ra" . Ai: nodae wa Satan" nho: lagyo: khyo" ngore be; na mung:- nga" nho: ngad beim: phug: ra" myid re tam" to: byid' ra" .
Ce: nodae re yu: pye' byid: nae" qhid' mae" ngo wa Mao" So re sam lhang khyo" yang: akyu" mho' qu" va" .
Ngadqere: Mao" So wa- nga" nhag' myan" ra" jeju wa nao qo ca" ra" gu: alhab' qhid' mae" ga" laug: ra" . Nao qam: nang" ra" au: nga" qam: so' wa- qam: bo: thao" ru ngad: ra"- ga: phaug' tau" ra" . Airumung: nga" au: dao mae Khristu nho: qam: so' yang gug: gam byid' rure qo" kham: yu nae" qhid' mae" nga" nho: qam: nang" rure ngo gyai ngaui bau: yang: phug: ra" .
Ngo wa Khristu nho: mathao mae- qam: nang" ru- roe" ru- dayin dayo" ru- yhin" ru- qug: khai: jham qhug' rumae nhag' shid nhag' dag: ra" . Pe"mung: ga"re ngo qam: nang" ra" au:- ngo wa qam: bo: jo; ra" .
Ngo wa ago we' dakhyo: kad' na: ra"- naonhaung" wa ngore ago doe, nhao: na: ako" . Naonhaung" wa nga" bo: de, ang: ra" mo, ngad: ako"- pe"mung: ga"re ngo wa pe" mangad: sho' ngadqere:- naonhaung" lagyo: qi: qekhyo" jho: to" ra" mo, tho' dajhid' re: ngai nyham yaug mangad:-
Ngo wa lagyo: dayaug ngad: ra" khyo re mug' pho: ve, lho jham- mug' pho: mau" zo" jham myo: sho' re naonhaung" phaung gaung: mae nhag' lam: qhang qhang za: zaui" qhu" mung:- sagse: qhu" byid' lo va" .
Ngo wa naonhaung" re ngaui qhang we' sin" ra" bao" thaug' khyo re qo mala: nhao: rumae" je yang:- gatau: Phung: jham: o mae khyo" yang: naonhaung" re zam" khug: lo: ra" i? Ceru: naonhaung" dao mae matarha" ra" khyo" kad' rure jeju khyo" ngore qobo khyad' byid: gela, .
Ana" ngo wa sam lhang ein: lhang naonhaung" jhao" li" qhug' nae" jin" jin" ngad va" . Naonhaung" re ngo pe" re: qo mabyid: nae" . Ngo wa naonhaung" ngaui qhang re o yang: mangad:- naonhaung" re o yang: ngad: ra" . Myid: zo: qe wa myhi" pho" qe: qhid' mae" ngaui qhang qaung" to: byid: nae" maang ngad: ra" . Myhi" pho" qe kam" wa yao: bam: myid: zo: qe: qhid' mae"- ngaui qhang qaung" to: byid: ang: ako" .
Ngo wa naonhaung" re bao" thaug' nae" qhid' mae" ngo qo" ra" ja: alhab' re we' ngoyao" gaung dau: qam: o: alhab' rere: ngaui bau: za: ci yhung" pye' nae" . Ngo naonhaung" re gyai jhid' de; re- naonhaung" ngore nang" ra" khyo" jhid' de; genae" i?
Airumung: ngo wa naonhaung" re qo mala: nhao lo" ra" khyo re naonhaung" khae: yu genae" za: ngad: . Ngadqere: dayaug yaug wa- ngore nhag' lam: sham" yaug- naonhaung" re mhug' pyag' zo: yaug ngad: ra"- ga: ta" li" nae" .
Aire khoru: mhug' pyag' lo: ra" i? Naonhaung" jhao" ngo nhao: ke' ra" lagyo: qe khoyaug: lo, khyo" naonhaung" anyaug re khyug' zo" ra" i?
Ngo wa Titu re naonhaung" jhao" ye: nae" qhid' mae" xo sho' mho' mung: Khristan mao: nhaung: dayaug rere: yao: we' daga" ngo nhao: ke' ra" . Titu wa naonhaung" anyaug re khyug' zo" lo: ra" ein:- ta" genae" i? Yao: we' ngo wa nhag' lam: lo, mau" daja: za: we' mau" zaui: so" na: ru mangad: i?
Ngonhaung" wa naonhaung" qhid' kheim: mae dayao: dayang ngonhaung" yao" gaung re ta" qid' na: ru ngad: ako" ga:- naonhaung" jho: re jho genae" . Airu: mangad:- ngonhaung" wa Mao" So: qhid' kheim: mae Khristu ngonhaung" re ta" nhao nug: ru we' dakhyo:- ta" na: ru ngad:- Jhid' de; ra" ba nam qe we"- ngonhaung" zaui: so" lo: ra" gu: ja: khao: ngo" wa naonhaung" re bao" thaug' byid: nae" qhid' mae" angad: .
Ngo naonhaung" jhao" joe" li" lao"- ngo o ngaui: ru we' shai" yang: naonhaung" re li" myao nae" ru we'- naonhaung" o ngaui: ru we' shai" yang: ngore naonhaung" the' myao genae" rure ngo gyai myid: ci" na: lhe" . Ngo wa- jho" myan" myo" ru- myid nug' ru- nhag' yo" ru- yao: yao" akyu" qho: ru- maphug' makhyad' kad' ru- gaui mho: ru- ngad beim" ru- mo, thaui: mo, yaug boe" ru jham re myao nae" rure myid: ci" na: ra" .
Thao dalhang naonhaung" jhao" dam: li" re- nga" Mao" So wa naonhaung" qhid' kheim: mae ngore qho' nhao nae" laug . Amung: lai: lo" ra" ayo, mae qobo shad' lhoe" ra" mo, myo: sho' wa ana" joe" sho' yao: bam: myid matha" lo:- gaung sho: jho" zam" ra" mau" zo"- gintho' zaung: ra" mau" zo" we' qhae ka ka: ra" qobo mae nab: shid: jo; ra" mo; qhid' mae" ngo ngug byid gyo" nae" we' myid: gyaug myid: ci" na: .
Ana" ngo wa- sam lhang ein: lhang naonhaung" jhao" joe" li" nae" ngad:- Jham: Mugsug' mae ta" ru we' dakhyo:- qobo zhaug' ra" mung- pe" ja" mung mae ngadqere:- Sagse: shid' yaug we' sam yaug; nhad' mae" thug' ra" dao: thoe: yang jao dang yu ca" ra" .
Shid' lhang ein: lhang ngo naonhaung" jhao" li" co' au:- thao: lhang ngo naonhaung" jhao" dam: joe" li" re wa- khag' rere: matang" to: lo: qobo dae byid: nae"- ein: qhid' phyao: qobo shad' lhoe" ra" mo, re we' gatau alhab' mo; re ta" peim" to: gau ngad va" . Ana" re: ai we' dakhyo:- ngo wa va: mae" naonhaung" re dam: paug' yang: ta" peim" ke' nae" .
Khristu wa nga" nhad' dao: thoe: khyo" yang dao: jhau: na: ra" ga" ra" naonhaung" o: ra" sagse: alhab' naonhaung" qo" li" genae"- Khristu wa naonhaung" re mho" shid' ra" au:- qam: nang: yaug mangad: ngad: ra" . Ai: atha" yao: wa naonhaung" phaung mae yao" qam: so' qhu" byid' ra" .
Pe"mung: ga"re yao: wa qam: nang: zo" re" pyao: zang dao mae jin" se' pye' ru qhug' sho' ngadqere:- Mao" So: qam: so' khyo" yang yao: wa kao so' daui: na: ra" . Ngonhaung" re: yao: we' dadang: dalam: za: ngad: jo, mung:- qam: nang" ra" . Ngadqere: naonhaung" we' ngonhaung" daga" zam" khug: rumae Khristu kao so' daui: khyo mae bo: ra" Mao" So: qam: so' khug mae ngonhaung" boqhug' leim nae" ngad: ra" .
Naonhaung" wa lam khug: rumae kao so' daui: na mo, ngad: la, mangad: la,- naonhaung" yao" gaung re nyang" za: jham" qu" mung: ca: qu" ge,- naonhaung" khug mae Khristu na: jo; rure- naonhaung" gaigai: yao: ba ko" i? Airu: mangad: re wa- naonhaung" jham" qu" rumae alhab' seim" byaug: ra" lajheim: thug' jo; ra" .
Ngonhaung" wa- ai: jham" qu" rumae seim" mo, mangad' rure naonhaung" ba genae"- ein: ngo myid: lam: ra" .
Naonhaung" pe" mashad' genae" qhid' mae" ngonhaung" wa- Mao" So re akyu" mho' ra" . Airu: akyu" mho' ru wa- ngonhaung" wa jham" qu" rumae aung doe, mo, ngad: rure qhu" byid: nae" qhid' mae" mangad:- ngonhaung" wa jham" qu" rumae seim" ra" mo, we' dau nhohab ngadqere: naonhaung" wa jo: rure qo" zaui: so: genae" qhid' mae" ngad: ra" .
Pe"mung: ga"re ngonhaung" wa dangman" ru we' shai" yang:- daja: re: maqo" kad'- ai: dangman" rure za: ngonhaung" qo" kad' ra" .
Ngonhaung" qam: nang: mung: naonhaung" qam: bo gelao"- ngonhaung" wa ngaui bau" ra" . Aimung:- naonhaung" wa jab byang" mo, boe" li" genae" qhid' mae" ngonhaung" akyu" mho' ra" .
Ngo joe" li" lao"- Asang: yang ngore byid' to" ra" kheim: so' re ci yang:- gyai thin: ra" khyo" mali" mho" qo nae" qhid' mae" ngo wa- ce: mugsug' re naonhaung" we' jho" va" na shi" au: mae" tung" ke' ru ngad: ra" . Asang ngore byid' to" ra" kheim: so' wa- naonhaung" re phyo' qheim" pye' nae" qhid' mae" mangad:- zao: to' ke' byid: nae" qhid' mae" ngad: ra" .
Nga" mao: nhaung: qe we"- airu: va" lhe"- qao" zin" na geshao:- jab byang" mo, boe" sho' qam: ke' ge,- nga" nho: mho' ra" dao: re tae" gyo: ge,- naonhaung" yao: cao: jho" vang" ge,- ngaui pyo: yaug yo za: na ge,- jhid' de; ru we' ngaui pyo: yaug yo: ra" Mao" So wa- naonhaung" we' daga" ngad: jo; li" nae" .
Naonhaung" yao: cao: mao: nhaung: jhid' de; myid we' jho" au" ge, Mao" So: byu qe alhab' mo, wa- naonhaung" re au" ke' ako" .
Asang Yesu Khristu nho: nhag' myan" ra" jeju- Mao" So: jhid' de; myid we' Gyang" Lho" Byo: nho: zam" khug: ru wa- naonhaung" alhab' mo, we' daga" ngad: jo, vashao: wo" .
Byu mae" lagyo: aya: qo" yang: mangad:- byu: yang san: to: qhug' yaug re: mangad:- Yesu Khristu we' yao: re shid: rumae" dam: daui: to" li" nhao: ra" Pho" Mao" So: yang lagyo: dayaug khyo" khyin: san: yu qhug' ra" lagyo: ngo Polu we'-
ngo we' daga" na ko" ra" mao: nhaung: alhab' wa- Galati mung" mae" Phung: jham re mugsug' tung" vhin: ke' ra" .
Ngonhaung" Pho"- Mao" So we' Asang Yesu Khristu wa nhag' myan" ra" jeju we' ngaui pyo: yaug yo: ru naonhaung" re byid: vageshao: wo" .
Ngonhaung" Pho" Mao" So: myid o ngaui: ru we' dakhyo:- mho dao: gyo: mung: Khristu wa naonhaung" re ana" ce: makhyang" ra" qae" mae" khyad' yu nae" qhid' mae" ngonhaung" nho: qobo: qhid' mae" yao: yao" gaung re byid' pye' ava" .
Mao" So wa apyad ato mae phungbao qi" qhang: jo, vashao: wo"- Amen .
Khristu nho: nhag' myan" ra" jeju khyo" yang naonhaung" re khai: yu: ra" yaug re aiqhi" sho' phyad: ra" khyo" naonhaung" shapye' pye' to: co' mung: Ngaui Bau" Lau Dao: gatau dalam: re naonhaung" khae: yu ko" ruyang ngo wa- naonhaung" re mug' ra" .
Gai gai: yao: ga" re Ngaui Bau" Lau Dao: wa gatau dalam: majo, lo: ngad: ra" . Ngadqere: Khristu nho: Ngaui Bau" Lau Dao: re tha" pye' nae" seim" na mo, damyo" wa- naonhaung" myid re lhau: sad' byid' ra" byu na ko" ruyang ngo ceru: ta" ru ngad: ra" .
Ngadqere: naonhaung" re ngonhaung" kho" kyo: byid' lo: ra" ai: Ngaui Bau" Lau Dao: we' shai" yang: gatau Ngaui Bau" Lau Dao: re kho" kyo" ngad: re wa- ngonhaung" ngad sho' ngadqere:- mug: gaung mae" mug: lagyo: ngad sho' ngadqere:- yao: wa- myiqid tham: khyo ye: nae" dao: phyid' ru qhug' vashao:-
Naonhaung" khae: yu vako" ra" ai: Ngaui Bau" Lau Dao: we' shai" ra" Ngaui Bau" Lau Dao: re kho" kyo" ra" yaug khag' ngadqere:- myiqid tham: khyo ye: nae" dao: phyid' ru qhug' vashao:- ein: ngonhaung" qhid' mae ta" va" ru we' dakhyo:- ngo ana" re: dam: ta" na: .
Ngo ceru: ta" ru wa- byu: yang ngore ngaui nae" rure qam: ke' na: ru ngad: ra" i? Airu: dajhid' re: mangad:- ngo o: ru wa Mao" So: yang ngore ngaui nae" ru ngad: ra" . Ngo wa byu: qhid' kheim: mae myo, nho lu nae" qhid' mae" qam: ke' na: ra" i? Ngo wa byu: yang o nae" rure za: qam: ke' na: ru ngad: re wa- ngo wa Khristu nho: daui daui yaug maboe" ngad: ra" .
Nga" mao: nhaung: qe we"- ngo kho" kyo" ra" Ngaui Bau" Lau Dao: wa- xao su byu: yang myid: thug' ke' ru mangad' rure ngo naonhaung" re ta" kyo: geli" .
Ngo wa ai: Ngaui Bau" Lau Dao: re xao su byu khag' dayaug mae" re: mho" ru makham: yu- Aire khag' yang re: ngore mamho" byid: ngad: ra" . Yesu Khristu yao: ai: Ngaui Bau" Lau Dao: re ngore qhu" byid: yang: qo" kham: yu: ru ngad: ra" .
Ngo wa Yuda caung: pa" thung" re caung: pa" kao bau yaug ngad: ra" au:- ngo khoru: kao so' daui: lo: ra" khyo re naonhaung" the' gyo" ci gau ngad: ako" . Ngo wa Mao" So: phung: re dajhid' re: nhag' makhyag' lo:- yhin" ru we' phung: re phyo' sin" pye' nae" qhid' mae" ngoyao: qam: bo: thao" mae" qam: ke' lo yaug ngad: ra" .
Ngo wa Yuda caung: pa" thung" re phug' cao" rumae nga" qae: qam" Yuda mao: nhaung: qe myo: sho' mo, tho' mae je yang: qam: ke' phug' cao" lo mung:- ngonhaung" phug' pho" qenho: thung" li re gyai kao bau: ra" khyo" phug' cao" lo yaug ngad: .
Ngadqere: Mao" So yao" nhag' myan" ra" jeju khyo" yang ngo makhau: li" shimae" yao: re caung da"byid: nae" qhid' mae" ngore khai: yu: ra" .
Taung bug byu qere yao: zo: khyo" Ngaui Bau" Lau Dao: re ngo qo" kho" kyo: byid: nae" qhid' mae" Mao" So wa yao: zo: re ngore qhu" byid: nae" myid: phyid' ra" au:- ngo wa khag' dayaug jhao" re: pha,jhi" maye mho' yu-
nga" qhid' re lagyo: boe" na ko" ra" mo, we' yeqhug' nae" qhid' mae" Yerusalem khyo re: ngo maye:- Airu: kad' nae" atha"- ngo wa dalhang: dae Arabia mung" khyo ye" lo" mung:- ai: thao re Damasku vogaung: khyo dam: tug' lo: .
Sam zin kyo thao re ngo wa Petru we' yejho" qhug' jhau nae" qhid' mae" Yerusalem khyo ye" lo" mung:- ai: mae yao: we' shid' laban yethang: na: .
Ngadqere: Asang: yao: nhaung: Yaku mae" je yang: lagyo: gatau khoyaug we' re:- mayejho" qhug' .
Ngo tung" ke' ra" khyo cegu: alhab' wa- jo: ru ngad mung:- ngo mamhug' rure Mao" So ba: ra" .
Ai: thao re ngo wa Suri we' Kiliki mang: jham khaung: khyo ye" lo" va" .
Ai: ayo, mae Yuda mung" mae" Phung: byu qe wa ngore myo, nho te' mamyao: qu" shiko" ngad: ra" .
Yao: bam wa- qhid' phyao: ngonhaung" re yhin" lo: ra" yaug wa- ganhae" yao: phyo' pye' nae" qam: ke' lo: ra" ai: lam khug: ra" khyo re ana" wa- yao: kho" kyo" na: ra"- ga: su ta" na ko" rure za: ba: ako" .
Airumung: yao: bam wa nga" mathao mae Mao" So: re jeju caung: khin" byid' ako" .
Daxe: byid zin kyo thao re ngo wa Barnaba we' daga" Titu re jhui: mung: Yerusalem vogaung: khyo dam: do, lo" va" .
Pe"mung: ga"re Mao" So wa ngore airu: ye" lo" nae" qhu" lho byid: yang: ngad: ra" . Ngo wa au: jhaung qe we' gathaung: san zab phaung phaung mung: Taung bug byu qere ngo kho" kyo: byid: va" Ngaui Bau" Lau Dao: mungdao: re ta" sho' kyo: byid' va" . Ngo airu: ta" sho' kyo: byid' ru wa- lai: lo" va" yo, mae we' ana" ceyo, mae ngo zaui" ra" mau"zo" re aje amyid maboe" nhao nug yang: ngad: ra" .
Damyo" wa ngonhaung" byin cao: pho" Titu re au: qid lhai: khyo re kham: yu nhao nug: ako" . Yao: wa Greeg byu dayaug ngad sho' ngadqere: au: qid lhai: khyo re maqad maqui" yao: re makham: yu nhao ngad: ako" .
Khristu we' dadang: dalam: za: doe; ra" khyo" yang ngonhaung" qo" yu: ra" ai: loe; beim khyo re jo" qu" nae" qhid' mae" ai: byu qe wa jin" byu khyo" lam khug: ra" mao: nhaung: ngad geim kad' yang: ngonhaung" phung: khug khyo jhug' vao li" ako" . Yao: bam wa ngonhaung" re jeim toe' pye' nug: ako" .
Ngadqere: Ngaui Bau" Lau Dao" nho: dangman" ra" khyo re naonhaung" qhid' mae" zaui" zag: ci nae" qhid' mae" ngonhaung" wa yao: bam re dajhid' re: maqhui" byid: .
Au: jhaung mang vin mo, wa khoru" ra" mo, ngad geqere:- nga" qhid' mae" akhyag mangad: ngad: ra" . Mao" So wa adao shad' myo, nho re qu" yang: dao: kho' yaug mangad: ngad: ra" . Ai: au: jhaung qe wa ngore pha,jhi" asag' pe" daja: re: mabyid: ko" ngad: ra" .
Yao: bam wa ngore pha,jhi" byid: nae" atha"- Mao" So wa Petru re Yuda byumyu" qere Ngaui Bau" Lau Dao: kho" kyo: byid: nae" mau" zo" byid' ru we' dakhyo:- ngo rere:- Taung bug byu qere Ngaui Bau" Lau Dao: kho"kyo: byid: nae" qhid' mae" mau" zo" byid' to" rure yao: bam ba: lo: ako" .
Pe"mung: ga"re Petru wa Mao" So: qam: so' khyo" yang Yuda byu qe: qhid' mae" lagyo: khyo" san: to" ru we' dakhyo:- Mao" So wa ngo rere: Taung bug byu qe: qhid' mae" lagyo: dayaug khyo" san: to" ra" .
Au: jhaung qe ngad ko" ra" Yaku- Petru we' Yohan bam wa- Mao" So: yang ngore ce: gakai: lai mung: ra" mau" byid: to" rure xam: so" yu: ako" . Airumung: ngonhaung" alhab' wa- mau" zaui: cao: qe ngad: rure sagse: qhu" byid' ra" khyo"- yao: bam wa- Barnaba we' ngore lo, zaui: zaui" ako" . Barnaba we' ngo wa Taung bug byu qe: phaung mae mau" zaui: mung:- yao: bam wa Yuda byu qe: phaung mae mau" zaui: nae" rure ngonhaung" myid jho" vang" bam va" .
Yao: bam ngonhaung" re mho' ra" khyo dakhe' za: ngad: ra" . Aiwa yao: bam mae myaung sho: mung: qo ca" ra" phung: byu qere bao" thaug' byid: nae" rure mato" myhid' nae" qhid' mae" za: ngad: ra" . Ai: mau" wa ngo gyai kao bau: lo: ra" mau" yao: ngad: ra" .
Ngadqere: Petru- Antioki vogaung: khyo joe" lo lao"- yao: shad' ru de: de: za: ngad mung:- mo, byu qe: qhid' kheim: mae yao: re ngo qobo ceim: yang: qeim: pye' va" .
Yaku yang nhao: ke' ra" mo, aimae majoe" li" shire Petru wa- Taung bug byu mao: nhaung: phung: byu qe we' daga" zo: shaug' yang: na: ra" . Ngadqere: ai bam joe" li" thao re wa- Taung bug byu qe we' daga" zo: shaug' na: rumae" re: thang: pye' ra" . Pe"mung: ga"re yao: wa- Taung bug byu qere au: qid lhai: khyo kham: yu nhao nug ko" ra" ai: byu qere gyaug yang: ngad: ra" .
Lam khug: ra" Yuda byu- phung: byu qe gaje qere:- Petru we' dakhyo: sang: po" ra" lo, mau" khyo re bocao" qhid: li" ako" . Barnaba lhao" re:- yao: bam: sang: po" ra" lo, mau" khyo mae bocao" lo" na: ra" .
Yao: bam wa Ngaui Bau" Lau Dao" nho: dangman" ru we' dau te' vang" vang" za: masu: ko" rure ngo myao lao"- ngo wa Petru re- yao: bam alhab' mo; qhid' kheim: mae- nao wa Yuda byu dayaug ngad: to: mung:- Yuda byu dayaug we' madau lo:- Taung bug byu dayaug we' dakhyo: na: lo: ra" . Aire Taung bug byu qere Yuda byu qe we' dakhyo: kao so' daui nae" maqad maqui" nao khoru: qo" kad' nhao nae" i? ein: ngo ta" va" .
Ngonhaung" wa khau: li" mae" Yuda byu agyang" ngad mung:- qobo qo" ra" Taung bug byu qe mangad:- ga: mhang" ru qhug' mo, ngad: .
Ngadqere:- byu wa kham" to" ra" Tarha" re phug' cao" ra" khyo" yang mangad:- Yesu Khristu re lam khug: ra" khyo" yang za: din: man" ra" ga:- Mao" So: yang sun" yu byid' ru qhug' rure ngonhaung" ba: . Ngonhaung" re: kham" to" ra" Tarha" re phug' cao" ra" khyo" yang mangad:- Khristu re lam khug: ru khyo" yang din: man" ra"- ga: Mao" So: yang sun" yu byid' ru qhug' nae" qhid' mae" Yesu Khristu re lam khug: bam va" . Pe"mung: ga"re kham" to" ra" Tarha" re phug' cao" ra" khyo" yang byu wa khag' re: din: man" ra"- ga: Mao" So: yang sun" yu byid' rure maqhug' ngad: ra" .
Airumung: ngonhaung" wa- Khristu we' dadang: dalam: za: doe; ra" khyo" yang din: man" ra" ga: Mao" So: yang sun" yu byid' ru qhug' nae" qhid' mae" ngonhaung" qam: ke' rumae- Taung bug byu qe we' dakhyo:- qobo shad' lhoe" ra" mo, ngad: rure myao: ngad: re- Khristu wa qobo shad' lhoe" rure qam: byid' ra"- ein: gai: ta" i? Khokhyo" re: magai: ta"-
ngoyao: phyo' pye' ra" tarha" khyo re ngo dam: zao: to' yang: ngad: re wa- ngo wa ngoyao" gaung re kham" to" ra" Tarha" re shad' lhoe" ra" yaug ngad: rure qhu" byid: ru ngad: ra" .
Ngo wa Mao" So: qhid' mae" kao so' qo" daui nae" qhid' mae" ai: kham" to" ra" Tarha" yang se' pye' qhug' mung: kham" to" ra" Tarha" we' sin: yang: ngo wa byushid ngad: ra" . Ngo wa Khristu we' daga" pyao: zang dao mae jin" se' pye' ru qhug' va" .
Airumung: ngo wa- kao so' madaui lo:- Khristu wa nga" khug mae kao so' daui: na: ra" . Ana" ngo kao so' daui: na: ru wa- ngore jhid' de; mung: nga" qhid' mae" yao" kao so' re byid' pye' ra" Mao" So: yao: zo: re lam khug: ra" khyo" yang ngo kao so' daui: na: ru ngad: .
Mao" So: nhag' myan" ra" jeju re ngo ha: pye' nae" mangad: . Ngadqere: byu wa kham" to" ra" Tarha" khyo" yang din: man" ra"- ga: Mao" So: yang sun" yu byid' ru qhug' ngad: re wa- Khristu shid kham: byid' ru wa aje amyid ngad: ra" .
Galati phung: byu ago qe we"- naonhaung" re khag' nho: man: dan" yang maung: to" ra" i? Pyao: zang dao mae Yesu Khristu shid kham" ra" bao qab re de: de: za: myao: jo, nae" naonhaung" myo, khung: mae te' to: byid: va" .
Mao" So: Byo re naonhaung" qo" khae: yu ko" ru wa- ai: kham" to" ra" Tarha" re phug' cao" ra" khyo" ngad ko" i? Mangad: lao"- Ngaui Bau" Lau Dao: re the' gyo" yu mung: aire lam" geyang: qo" khae: yu ko" ru ngad: i? Ce: dao: kheim: ngore ta" kyo" qu" gela,-
Naonhaung" aiqhi" sho' go ko" i? Naonhaung" wa Mao" So: Byo khyo" yang zaui" qhid mung:- ana" wa- naonhaung yao" qam: so' khyo" yang zaui" pin" nug ko" i?
Naonhaung" thaung" qhug' kham zo" lo: ra" khyo jham alhab' wa- akeim ngad va" i? Gai gai: yao: daja: ja: wa lajheim: thug' nae" za: ngad: ra" .
Mao" So wa naonhaung" re Byo byid: mung:- mug' pho: ve, lho mau" zo" naonhaung" phaung mae zaui" qhu" ru wa- kham" to" ra" Tarha" re naonhaung" phug' cao" geyang: ngad: ra" i? Mangad: lao"- Ngaui Bau" Lau Dao: re naonhaung" the' gyo" yu mung: lam" geyang: ngad: ra" i?
Abraham thaung" qhug' kham zo" lo: ra" khyo re myid: qu" ge,- Jham: Mugsug' mae- Abraham wa Mao" So re lam khug: ra"- yao" lam khug: myid mathao mae Mao" So wa yao: re din: man" ra" yaug khyo" khae: yu: ra"- ga: ta" ra" .
Airumung: lam khug: myid bo: ra" mo, wa- Abraham nho: myid: zo: gyang" qe ngad: rure naonhaung" ba beim: qo: ako" .
Mao" So wa Taung bug byu qere lam khug: ru khyo" yang din: man" ra"- ga: sun" yu byid' li" nae" rure Jham: Mugsug' wa geim phan" phan" to" ava" . Airumung: Jham: Mugsug' mae- Mao" So wa nao khyo" yang xao su byu alhab' mo, re shaman" byid' li" nae"- ga: Abraham re Lau Dao: Gai ta" hau: byid: ra" .
Abraham wa Mao" So re lam khug mung: shaman" byid' ru qhug' ra" . Amung: lam khug: ra"mo, alhab' wa- Abraham we' dakhyo: shaman" byid' ru qhug' ako"- ga: ta" to" ra" .
Kham" to" ra" Tarha" phug' cao" rure lam yang: kao so' daui: ra" mo, wa- nhang: kheim: zao" na: ako" . Pe"mung: ga"re Jham: Mugsug' mae- Kham" to" ra" Tarha" mugsug' mae tung" to" ra" Tarha" lam: khao: ngo" re maphug' cao" ra" yaug khag' ngadqere: Mao" So: nhang: kheim: zao" ra" yaug ngad: ra"- ga: ta" to" ra" .
Jham: Mugsug' mae byu wa- lam khug: ru khyo" yang din: man" ra"- ga: Mao" So: yang sun" yu byid' ru qhug' ra" yaug za:- kao so' daui: na: li" nae"- ga: Jham: Mugsug' ta" to" ruyang- byu wa kham" to" ra" Tarha" re phug' cao" ra" khyo" yang din: man" ra"- ga: khag' dayaug rere: Mao" So: yang sun" yu byid' ru maqhug' ra" khyo wa de: de: za: ngad: ra" .
Ngadqere: Jham: Mugsug' mae- kham" to" ra" Tarha" phug' cao" ra" yaug wa kao so' daui: na: li" nae"- ga: ta" to" ruyang kham" to" ra" Tarha wa ai: lam khug: ru we' pe" majho" sin: ngad: ra" .
Sag' zang mae jin" se' lhao" to: qhug' ra" yaug wa- Mao" So: nhang: kheim: zao" ra" yaug ngad: ra"- ga: jham: Mugsug' mae tung" to" ru we' dakhyo:- Khristu wa ngonhaung" qhid' mae" nhang: kheim: zao" yaug boe" mung:- Kham" to" ra" Tarha" yang boe" nhao: ra" nhang: kheim: zao" nae" rumae" ngonhaung" re khyad' yu byid' ava" .
Khristu ceru: kad' ru wa Taung bug byu qe wa- Yesu Khristu khyo" yang Abraham re Mao" So: dao: so: byid' to" ra" shaman" jeju re qo" kham: yu genae" qhid' mae" ngad: ra" . Ailao"- ngonhaung" wa lam khug: ra" khyo" yang Mao" So: dao: so: byid' to" ra" Byo re qo" kham: yu nae" ngad: ra" .
Nga" mao: nhaung: qe we"- xao su byu shad' khyo" ngo ta" nae"- byu shid' yaug wa khyo daja: ja: mae myid vang" mugsug' tung" to: lao" wa- khag' re: aire maqo" phyo' pye' . Mangad: lao" pe" re: magai: laung: ngad: ra" .
Ana" Mao" So wa yao" dao: so: jham re Abraham we' yao" myid: zo: qhid' mae" byid' to" ra" Jham: dao: mae myo: sho' re ta" nug: ra khyo" myid: zo: qe- ga: mata" ngad: ra" . Dayaug re za: ta" nug: ra" khyo" myid: zo:- ga: ta" ra" . Ai: yaug wa Khristu ngad: ra" .
Ngo ta" nug: ru wa- Mao" So wa Abraham we' dao: thang" to: mung:- ai: dao: thang" re phug' cao" nae" dao: so: byid' to" ra" zin na byid yo: sam xe zin kyo thao re qo" yu: ra" kham" to" ra" Tarha" wa dao: thang" re maqo" phyo' pye' ngad: ra" . Mao" So: dao: so: rere: maqo" zai" phyo' pye' ngad: ra" .
Pe"mung: ga"re Mao" So: jeju jhaung qhu" wa ai: kham" to" ra" Tarha" mae ngha yang: ngad: re wa- ai: jeju jhaung qhu" wa- yao" dao: so: mae ngha lo nae" mangad: ngad: ra" . Ngadqere: Mao" So wa- yao" dao: so: mathao mae Abraham re ai: jeju jhaung qhu" byid' ra" .
Aire- ai: kham" to" ra" Tarha" au: qang: ru wa pe" ngad: i? Ai: kham" to" ra" Tarha" wa- shad' lhoe" rure qhu" byid: nae" qhid' mae" byid' to" ru ngad: ra" . Aimung:- Kham" to" ra" Tarha" wa- dao: so: re kham: yu: ra" yaug ngad: ra" Abraham nho: myid: zo: joe" li" ra" ayo, joe" sho' za: jo; jo; ra" . Ai: kham" to" ra" Tarha" re mug: lagyo: qeyang agyo: mae ta" qham byid' ra" byu dayaug: lo, khyo" yang byid' to" ava" .
Ngadqere: dayaug: yang dashad' mae za: zaui: so" ra" mau" mae ta" qham byid' ra" yaug maca" lo: ngad: ra"- Mao" So wa date: za: ngad: ra" .
Airu: ngad lao"- kham" to" ra" Tarha" wa Mao" So: dao: so: jham we' tug' shai" ra" i? Dajhid' re: mangad:- pe"mung: ga"re xao su byu qe wa- kao so' byid' ra" kham" to" ra" Tarha" re qo" khae: yu ko" ngad: re wa- yaug khao: ngo" wa ai: kham" to" ra" Tarha" re phug' cao" ra" khyo" yang din: man" ra"- ga: Mao" So: yang sun" yu byid' rure qhug' genae" ngad: ra" .
Ngadqere: Jham: Mugsug' mae- mug: myid geim" wa qobo: nho: qam: so' yang eib: ra" qao: mae ngad: jo; ra" ga:- ta" to" ra" . Airumung: Yesu Khristu re lam khug: rumae apan aqao: to" ra" dao: so: jeju jhaung qhu" wa- lam khug: ra" mo, re byid' to" ra" .
Ai: lam khug: ra" khyo mathug' li" shi" ra" qhid' re- ce: lam khug: ra" khyo joe" li" ra" ayo, joe" sho' kham" to" ra" Tarha" wa ngonhaung" alhab' mo, re kyam: byu qekhyo" taui" lhaung" to" ra" .
Ngonhaung" wa lam khug: ru khyo" yang din: man" ra"- ga: Mao" So: yang sun" yu byid' ru qhug' nae" qhid' mae" kham" to" ra" Tarha" wa- Khristu joe" li" sho' ngonhaung" re mho" jhui" lo: ava" .
Ana" wa- lam khug: ra" khyo joe" li" va" rumung:- Kham" to" ra" Tarha" wa ngonhaung" re mho" shid' mho" jhui: byid: maqo lo: ngad: ra" .
Naonhaung" alhab' wa- lam khug: ru khyo" yang Yesu Khristu we' dadang: dalam: za: doe, mung:- Mao" So: yao: zo: qe doe; ako" .
Naonhaung" wa Khristu we' dadang: dalam: za: doe, nae" qhid' mae" qid nyhab' re kham: yu vako" ruyang ana" naonhaung" wa- Khristu nho: kao so' daui khyo re bau: we' dakhyo: ve; ci: avako" .
Airumung: Yuda byu qe we' Taung bug byu qe: agyo: mae re:- jeim qe we' jeim mangad: ra" mo; agyo: mae re:- yauggai we' myiqe: qe: agyo: mae re:- pe" jho" kho' ru majo, lo: ngad: ra" . Naonhaung" alhab' mo; wa- Khristu khug mae yao: we' dadang: dalam: za: ngad: avako" .
Naonhaung" wa Khristu yang sang: ra" mo, ngad ko" re wa- naonhaung" wa Abraham nho: myid: zo: qe ngad geyang:- Mao" So byid' to" ra" dao: so: re qo" khae: yu: ra" mo, ngad: ako" .
Xo' yang: ta" gelang: ein: re- yao: pho" nho: jo,nho" ma re kham: yu nae" ra" yao: zo: wa- alhab' re gaigai: yao: sang: ra" yaug ngad sho' ngadqere:- yao: ngai shi" ra" au: re wa- jeim we' dakhyo: kad' rure qhug' myao: ra" .
Yao: pho" yang dang: to" ra" ayo, joe" sho'- yao: ngai shi" ra" au: re yao: re gun caung jhui" ra" mo, we' yao" mau" zo" re zaui: pyo byid' ra" mo; qao: mae na: ra" .
Ai we' dakhyo:- ngonhaung" re: Byo we' sin" ra" khyo mae zoqao" maboe" shi" au:- mug: kin geim" re eib: ra" byo jham: yang eib: ra" jeim qe doe; lo: ra" .
Ngadqere: lo" thao" mae ayo, joe" lao"- Mao" So wa yao" yao: zo: re nhao: ke' byid' ra" . Ai: yao: zo: wa- ngonhaung" re Mao" So yao: zo: qe boe" geshao:- kham" to" ra" Tarha" qao:
mae na: jo; ra" mo, re khyad' yu nae" qhid' mae" byu xao su myiqe: mae" khau: li" mung: Yuda kham" to" ra" Tarha" qao: mae kao so' daui: ra" .
Naonhaung" wa yao" yao: zo: ngad: rure ceim" shid' nae" Mao" So wa- Pho" we"- nga" Pho" we"- ga: ta" ra" yao: zo" nho: Byo ngonhaung" aung khug nhag' lam: khug khyo nhao: ke' byid' ra" .
Airumung: naonhaung" wa- jeim mangad: loko" ngad: ra" . Yao: zo: ngad: avako"- naonhaung" wa yao: zo: qe ngad ko" ruyang Mao" So wa yao: zo: qe: qhid' mae" jaung: to" ra" ma alhab' naonhaung" re ab byid' li" nae" .
Qhid' phyao:- naonhaung" wa- Mao" So re maba geyang: So mangad: ko" ra" mo; jeim doe; lo: ako" .
Ngadqere: ana" naonhaung" wa- Mao" So re ba: avako" . Je: yo" ra" khyo" ta" re- Mao" So wa naonhaung" re ba: ava"- Airumung:- naonhaung" wa qam: nang: yang:- ko, ko, nin" ra" yui jham eib: ra" khug khyo khoru: mung: naonhaung" dam: phaug' vao lo" nug ko" i? Pe"mung: yang: naonhaung" wa yao: bam: jeim dalhang dam: tug' boe" nug ko" i?
Naonhaung" wa ba na lho" khye'- ve, vo: we' zin na daqhae: gu: re gakai: lai khyo" akhyag to" ako" .
Ngo wa naonhaung" khyo we' sin: yang: gaung yug myid: ci" byid' ra" . Naonhaung" qhid' mae" ngo zaui: so" lo: ra" mau" zo" alhab' wa- akeim boe" pye' genae" laug i?
Nga" mao: nhaung: qe we"- naonhaung" wa ngo we' dakhyo: ngad genae" qhid' mae" ngo naonhaung" re mho' ra" . Aitho' mago" ngo wa naonhaung" we' dakhyo: yao: ngad: ra" . Naonhaung" ngore pe" mashad' ko" ngad: ra" .
Sao qhid' lhang ngo naonhaung" re Ngaui Bau" Lau Dao: kho" kyo: byid' ra" khyo pe"mung: ngad: rure naonhaung" ba: ako" . Ngo no phyo: qhug' yang: ngad: rure naonhaung" ba: ako" .
Nga" gaung dau: maqao" zin" ruyang naonhaung" qhid' mae" gyai aqug: akhai: doe, sho' ngadqere: naonhaung" wa ngore maphug' makhyad' makad'- manug makhyad' re: makad' gengad: ra" . Airu: kad' nae" atha"- naonhaung" wa ngore mug: gaung mae" mug: lagyo: re we' dakhyo:- Yesu Khristu re we' dakhyo: re:- lham: khae: yu: ako" .
Naonhaung" gyai ngaui bau" avako" . Ana" pe" boe" na ko" i? Naonhaung" wa gai: boe" ngad: re- naonhaung" yao" myo,jid' jham re lhao" kyaung" thad' yu mung: ngore byid: nug: ra" myid bo ko" rure: ngo yao: qo" ta" ra" .
Ana" ngo dangman" ra" khyo naonhaung" re ta" kyo: byid: yang:- naonhaung" gyevo boe" byaug va" i?
Ai: su gaje qe wa naonhaung" dao mae gyai myid vao zo" rure qhu" byid' ako"- ngadqere: yao: bam: myid: qang: ru jham wa- agai mangad: ko" ngad: ra" . Naonhaung" dao mae nhag' lam: gai ko" ru we' dakhyo:- yao: bam: dao mae re: naonhaung" nhag' lam: dam: tug' gai genae" qhid' mae" yao: bam wa naonhaung" re ngo we' xo' taui" rure phyid' pye' byid: nae" qhid' mae" za: ngad: ra" .
Myid: qang: ru gai yang: ngad: re wa- airu: nhag' lam: gai: ru wa gai: ra" . Ceru" ra" khyo wa naonhaung" we' daga" na: au: re za: mangad:- khonhae" re: dangman" jo, gai: ra" .
Nga" jhid' de; ra" zo: dau qe we"- naonhaung" mae Khristu nho: ave, bo: li" sho'- zo: khau: ra" myiqe: we' dakhyo:- naonhaung" qhid' mae" zo: khau no no: ru dalhang dam: kham zo" na: .
Ngo naonhaung" we' daga" qo" na mung: naonhaung" re thoe gatau khyo" qo" jhau nae" ngo myid: na: lhe" . Naonhaung" we' sin: yang: ngo wa phabau: phaxe' myid myaung" na: .
Kham" to" ra" Tarha" qao: mae na nug ko" ra" mo, naonhaung" re myid: geli" . Ai: kham" to" ra" Tarha" mae pe" ta" rure naonhaung" mathe' gyo" qu" ko" i?
Ai: kham" to" ra" Tarha" mugsug' mae- Abraham wa yauggai zo: shid' yaug qo" ra" . Dayaug wa jeim myhi" khyo" qo" ra" yaug ngad mung: gatau dayaug wa jeim myhi" mangad' ra" yaug khyo" qo" ra" yaug ngad: ra"- ga: ta" to" ra" .
Jeim myhi" khyo" qo" ra" yao: zo: wa- gaung sho: khyo" cao" yang: khau: li" yaug ngad: ra" . Ngadqere: jeim mangad' ra" yaug khyo" qo" ra" Abraham: yao: zo: wa- Mao" So: dao: so: we' dakhyo:- khau: li" yaug ngad: ra" .
Ce: rure wa- dao: tau" khyo" qo" ba: gyo" ra" . Ai: myiqe: shid' yaug wa- dao: thang" shid' lam: re ta" nug: ru ngad: ra" . Myiqe: dayaug wa Hagara ngad mung:- yao" yang khau: ke' ra" zo: dau qe wa jeim boe" pye' ako" . Yao: wa Sina bam mae to" ra" dao: thang" re alho vin: ra" yaug ngad: ra" .
Hagara wa- Arabia mung" mae" Sina bam khyo" ngad: ra"- yao: wa yao" vobyu qe alhab' we' daga" jeim doe; na: ra" ana" jo; jo; ra" Yerusalem vogaung: we' dau: ra" .
Ngadqere: mug: khaung: mung"dan: mae" Yerusalem vogaung: wa loe; beim: ra" vogaung: ngad mung:- yao: wa ngonhaung" yao: myhi" ngad: ra" .
Pe"mung: ga"re Jham: Mugsug' mae- Zo: dau makhau: ra" bug daung: myhi" we"- Ngaui bau: wa,- Zo: khau no mano: qu" ra" myiqe: we"- Ngaui bau: ngaui yao thoe we' hug' wa,- yham sang pho" yang shapye' to: qhug' ra" myiqe: wa- yham sang pho" qo" ra" myiqe: myhi" tho' zo: dau je: qo" li" nae"- ga: ta" to" ra" .
Nga" mao: nhaung: qe we"- naonhaung" wa Isag we' dakhyo:- Mao" So yao" dao: so: we' dakhyo: khau: li" ra" Mao" So: yao: zo: qe ngad: ako" .
Ai: ayo, mae gaung sho: khyo" cao" yang:- khau: li" ra" yaug wa- Mao" So: Byo khyo" khau: li" ra" yaug re yhin" ra" . Ana" re: ai we' dakhyo: za: ngad: ra" .
Ngadqere: Jham: Mugsug' mae pe" ru: ta" ra" i? Ai: jeim myhi" we' yao: zo: re khe' ke' wa,- pe"mung: ga"re jeim myhi" yao: zo: wa jeim myhi" mangad' ra" yaug: yao: zo: we' daga" yao: pho" nho: jo,nho" ma re qo" kham: yu nae" mangad:- ga: ta" to" ra" .
Airumung: nga" mao: nhaung: qe we"- ngonhaung" wa jeim myhi" yao: zo: qe mangad:- jeim myhi" mangad' ra" yaug: yao: zo: qe ngad: ako" .
Khristu wa ngonhaung" re loe; beim nhao va" ruyang- ngonhaung" wa loe; beim khyo qo" bam va" . Airumung: loe, beim: ra" byu qekhyo" ye; jo, mung:- naonhaung" yao" gaung re jeim dadam: boe" nhao ge,-
Tae" gyo: ge,- naonhaung" yao" gaung mae au: qid lhai: khyo dam: kham: yu: ngad: re wa- Khristu wa naonhaung" qhid' mae" dajhid' re: pe" akyu" mabo ga" ra" khyo" ngad: ra"- ein: ngo Polu naonhaung" re ta" va" .
Yao: yao" gaung mae au: qid lhai: khyo re kham: yu: ra" yaug wa- kham" to" ra" Tarha" alhab' re phug' cao" nae" qo bo: ra" yaug ngad: rure ngo dalhang dam: paug' yang: ta" peim: byid' ra" .
Kham" to" ra" Tarha" re phug' cao" ra" khyo" yang din: man" ra"- ga: Mao" So: yang sun" yu byid' rure qhug' nug: ra" mo, naonhaung" wa- Khristu we' gao" byaug: avako" . Naonhaung" wa Mao" So: nhag' myan" ra" jeju taung gaung shad' khyo na: ra" mo, ngad: ako" .
Ngonhaung" kam" wa- ngonhaung" Mao" So: Byo: nho: lam khug: rumae mau" zaui" na: ra" qam: so' khyo" yang din: man" ra"- ga: Mao" So: yang sun" yu byid' ru qhug' li" nae" rure ngonhaung" myid: lao" ru ngad: ra" .
Pe"mung: ga"re ngonhaung" wa Khristu we' dadang: dalam: za: doe, lao" wa- au: qid lhai: khyo kham: yu: ru- makham: yu: ru wa- pe" akhyag mangad: ngad: ra"- Akhyag wa- jhid' de; myid khyo" lo, mau" zaui" qhu" ra" lam khug: myid ngad: ra" .
Naonhaung" wa gyai aung doe; ra" khyo" kao so' daui: lo: avako" . Ai: dangman" ra" khyo re phug' cao" rumae" naonhaung" re khag' yang tam" pye' ra" i? Yao: wa naonhaung" re khoru: ju" phyo' ngaug: yu: ra" i?
Ai: ju" phyo' ru wa naonhaung" re khai: yu: ra" Mao" So khyo" yang boe" nhao: ru mangad: ngad: ra" .
Cin man" dabam geim" re bai" li" nhao nae" qhid' mae" man" dajhid' za: aqo: ra"- ga: ta" ko" ra" dao: khyo: we' dakhyo: ngad: ra" .
Ngadqere: ngo wa ana" ba joe" sho' naonhaung" re myid: lam: na shi" . Ngonhaung" wa Asang we' dadang: dalam: za: doe; na: ruyang naonhaung" wa shai" ra" khyo gatau re khae: yu genae" mangad:- ein: ngo myid: lam: ra" . Ngadqere: naonhaung" re khin jang kad' ra" yaug khag' ngadqere: yao: wa Mao" So: yang byid' ra" qobo dae re qhug' kham zo" li" nae" .
Ngadqere: nga" mao: nhaung: qe we"- ngo wa au: qid lhai: khyo re kham: yu qo: ra"- ein: xo' yang: kho" kyo" na: ngad: re wa- pe"mung: ngo yhin" ru qhug' na shi" ra" i? Airu: kho" kyo" ru dang: ngad: re wa- Khristu nho: pyao: zang khyo re ngo kho" kyo" ru wa- qug: khai: pe" boe" nhao nae" mangad:-
Naonhaung" re khin jang kad' ra" mo, wa- au: qid lhai: khyo re za: makham: yu lo:- yao: bam yao" gaung re zhe' pye' ko" re wa khoqhi" je: gai genae" i?
Nga" mao: nhaung: qe we"- naonhaung" loe; beim: ru qo" yu genae" qhid' mae" naonhaung" re khai: yu: to" ru ngad: ra" . Ngadqere: ce: loe; beim khyo re naonhaung" gaung sho: myid o: rure cao" yang: daci ge,- ai: atha" jhid' de; myid we' naonhaung" yao: cao: jho" caung da" byid: ge,-
Pe"mung: ga"re naoyao" gaung re jhid' de; ru we' dakhyo:- ni" yham kyo: cao: re jhid' de; wa,- ga" ra" amyin" dao: dalam: re phug' cao" ru wa- kham" to" ra" Tarha" dao: alhab' re phug' cao" ru we' daqi" za: ngad: ra" .
Ngadqere: naonhaung" wa seyo: gug' nyhug' jham we' dakhyo:- yao: cao: jho" bin: mung: dae jho" te' na ko" ngad: re wa- lha" ge,- mangad: lao" wa- naonhaung" yao: cao: dayaug we' dayaug jho" phyo' yang: alhab' shid: dam: genae" .
Ngo ta" ru wa ceru: ngad: ra"- naonhaung" wa Byo: yang khyo shid' ra" khyo" kao so' daui ge, . Ailao"- gaung sho: myid: o: ra" khyo re naonhaung" nhag' dag genae" mangad: .
Pe"mung: ga re gaung sho: shad' khyo" o: ru wa- Mao" So: Byo o: rure gye kad' ra" . Gaung sho: shad' khyo" o: ru we' Mao" So: Byo o: ru wa- yao: cao: gyevo ngad: ako" . Airumung: naonhaung" kad' nug: ra" ja: re naonhaung" maqo" kad' ko" ngad: ra" .
Byo: yang naonhaung" re khyoqhid' au: she byid' ngad: re wa- naonhaung" wa kham" to" ra" Tarha" qao: mae mana loko" ngad: ra" .
Gaung sho" nho: mau" zo" wa- de: de: za: ngad: ra"- aijham wa- gaung sho: gintho' mau" zo"- maca' majhad' ru- maqu" dau: ra" ave,-
So alho re caung: pa" ru- mandan: vha" ru- manug thug: ru- myan" myo: jho" byo; ru- myid nug' ru- nhag' jam: yo" ru- yao: yao" qhid' mae" so' kho' ru- myid majho" vang" ru- phung: jho" kho' ru-
myo, no, obyid: ru- yhid yid: ru- zo: pyo: shaug' pyo" ru we' aijham we' dau: ra" lo, mau" jham ngad: ra" . Qhid' phyao: ta" peim: va" ru we' dakhyo:- ana" re: ngo naonhaung" re dam: ta" peim: byid: geli" . Airu: kad' mo, wa- Mao" So: mung"dan: re maqo" sang: yu: li" genae" .
Ngadqere:- Mao" So: Byo: yang zaui: nhao: ra" ashi: wa- jhid' de; ru- ngaui bau" ru- ngaui pyo: yaug yo: ru- nhag' lam: qhang: ru- nhag' khyag' ru- gai shab; ru- vin tang: jhaug' zaug: ru .
Nhag' lam: nyham: ru we' yao: yao" gaung re qo" khang" ru jham ngad: ra" . Ai: gu: re ngag: tam" pye' nae" pe" Tarha" re: majo, ngad: ra" .
Yesu Khristu re Asang khyo" lhang: yu: ra" mo, wa- yao: bam: gaung sho: myid we' gaung sho: shad' khyo" kao bau myid o: ru jham alhab' re pyao: zang dao mae bojin" se' pye' avako" .
Ai: Mao" So: Byo wa naonhaung" re kao so' byid' to" ava"- amung: yao: wa ngonhaung" nho: kao so' daui khyo rere: khang" byid: qo: ra" .
Ngonhaung" wa ngad beim" ra" myid magai: bo- yao: cao: pyi magai: qho- yao: cao: magai: jho" myid nug: ngad: ra" .
Nga" mao: nhaung: qe we"- dayaug yaug wa qobo daja: ja: shad' na: rure naonhaung" the' myao geyang: ngad: re- Byo qam: so' bo: ra" mo, naonhaung" wa- nau" nhae" za: yao: re jo: ra" shad' khyo jhao" byid: ge, Naonhaung" yao: re: ju" phyo' ra" khyo magyo" vao lo" genae" qhid' mae" lha" na ge,-
dayaug: qo re dayaug yao: cao: jho" bao" vin vo; byid: mung: ceru: naonhaung" wa- Khristu nho: tarha" re phug' cao" na ge,-
byu dayaug yaug wa gaigai: yao: ga" re yao: pe" akhyag yaug mangad' rure- akhyag yaug ngad: ra" khyo" myid: jho: re- yao: wa yao: yao" gaung re mhug' pyag' ra" yaug ngad: ra" .
Yaug khao: ngo" wa yao: yao" lo, mau" re kin: kho' qu" qo: ra" . Ai: lo, mau" gai yang: ngad: re wa- gatau dayaug: nho: lo, mau" we' dau tau" qu" maqo lo:- yao: yao" lo, mau" mae qo" phug: li" nae" .
Pe"mung: ga"re yaug khao: ngo" wa yao: yao" qo re vin vo; qo: ra" .
Khristan: mungdao: re mho" zhao: yu: ra" yaug wa- yao" mho" pho" re gai: ra" ja: alhab' yang bao" thaug' byid: qo: ra" .
Naonhaung" damyid: nghung: ge,- Mao" So re khag' re: maqo" mhug' ngad: ra" . Byu wa yao: sin" ke' ra" ja: re yao:- ashi: jham" yu: li" nae" .
Gaung sho: myid o: rumae sin" ra" yaug wa- yao: ai: gaung sho: mae" shid: rure qo" jham" yu: li" nae" . Byo myid o: rumae sin" ra" yaug kam" wa- ai: Byo mae" apyad ato: kao so' re qo" jham" yu: li" nae" .
Ngonhaung" wa gai: ra" mau" zo" zaui: so: nae" qhid' mae" mamyaung: madug gejhao"- pe"mung: ga"re airu: ngonhaung" qam: mashan- nhag' lam: magyug: yang: ngad: re wa- ayo, joe" li" lao"- ngonhaung" wa ashi: qo" jham" yu nae" ngad: ra" .
Airumung:- ngonhaung" wa agu qo" khao: ngo"- byu yaug khao: ngo" re gai: ra" mau" zo" zaui: byid: qo: ra" . Je yang: wa- lam khug: ra" ngonhaung" yham khug: byu qere zaui: so: byid: gelang:
Ngoyao" lo; yang yao: khoqhi" qi" ra" tung" ce' jham we' ngo naonhaung" jhao" tung" ke' rure qu" qu" ge,-
Naonhaung" re au: qid lhai: khyo re kham: yu genae" qhid' mae" qam: ke' yang: maqad maqui" deim" zag: jhan" na ko" ra" mo, wa- adao: pyae myao: ra" ja: re langa: kad' phug: qhu" nug mo, ngad: ako" . Ngadqere: yao: bam wa- Khristu nho: pyao: zang khyo: mathao mae yhin" ru maqhug' genae" qhid' mae" airu: kad' ru ngad: ako" .
Ai: au: qid lhai: khyo re kham: yu ko" ra" mo, lhao" re:- Kham" to" ra" Tarha" re maphug' cao" ngad: ako" . Naonhaung" au: qid lhai: khyo re kham: yu: rumae yao: bam qo" phug nae" qhid' mae" yao: bam wa- naonhaung" re au: qid lhai: khyo kham: yu nhao nug: ako" .
Ngadqere: ngo kam" wa- ngonhaung" Asang Yesu Khristu nho: pyao: zang khyo we' sin: yang: za: ngo phug nae" ngad: ra" . Pe"mung: ga"re yao" pyao: zang khyo" yang mug: myid wa nga" qhid' mae" shid: jo, mung: ngore: mug: myid: qhid' mae" shid va" .
Byu dayaug wa au: qid lhai: khyo kham: yu: ru makham: yu: ru pe" akhyag mangad:- byusag' boe" ru za: akhyag ngad: ra" .
Yao: bam: kao so' daui: rumae ce: khyo re phug' cao" ra" mo; dao mae re:- Mao" So: byu qe alhab' mo; dao mae re:- ngaui pyo: yaug yo: ru we' nhag' khyag' shogu: ru wa- yao: bam alhab' we' daga" ngad: jo, vashao: wo"-
Dao: pin" khyo" ta" nug: ru wa ana" mae"- khag' yang re: ngore qug: khai: mabyid: lo: vashao:- pe"mung: ga"re nga" gaung mae de; ra" dae jho: jham wa- ngo Yesu nho: jeim pho" ngad: rure sagse: qhu" byid' na: ra" .
Nga" mao: nhaung: qe we"- ngonhaung" Asang Yesu Khristu nho: nhag' myan" ra" jeju wa- naonhaung" alhab' mo, we' daga" ngad: jo, vashao: wo"- Amen .
Mao" So: myid o: ru we' dakhyo:- Khristu Yesu nho: lagyo: ngad: ra" ngo Polu wa- Ephesu vogaung: mae" Mao" So: byu qe ngad ko" ra"- Khristu khug mae jhaug' zaug za: kaoso' daui: na: ra" mo, re mugsug' tung" ke' ra" .
Ngonhaung" Pho" Mao" So we' Asang Yesu Khristu wa naonhaung" re nhag' myan" ra" jeju we' ngaui pyo: yaug yo: ru byid: vageshao:-
Ngonhaung" Asang Yesu Khristu yao: Pho"- Mao" So re ngonhaung" jeju caung: khin" byid: gelang:- pe"mung: ga"re- Mao" So wa mug: khaung mung"dan: mae Byo we' sin" ra" shaman" jeju ja: khao: ngo" re Khristu we' dadang: dalam: za: ngad: ra" khyo" yang ngonhaung" re shaman" byid' to" ava" .
Ngonhaung" wa Khristu we' dadang: dalam: za: ngad: ra" khyo" yang yao" qhid' kheim: mae qo mabo mo, we' gyang" lho" ra" mo, boe" nae" qhid' mae" mug: myid maphan" shimae" lhao" re:- Mao" So wa ngonhaung" re khyin: yu: to" ava" .
Mao" So wa yao" jhid' de; myid mathao mae Yesu Khristu khyo" yang ngonhaung" re yao: zo: toe' nae" qhid' mae"- myid: phyid' khyin: yu: to: gau ngad; ava" . Ceru wa yao: o ngaui: ru we' yao" myid: qang: to" ru ngad: ra" .
Yao" jhid' de; ra" yao: zo: khyo" yang ngonhaung" re aphug' mamho' lo: byid' ra" . Mao" So: phungbao byang" jo; ra" nhag' myan" ra" jeju qhid' mae" ngonhaung" wa- Mao" So: jeju re caung: khin" byid: gelang:-
Pe"mung: ga"re Khristu shid kham: byid' ra" khyo" yang ngonhaung" wa loe; beim: ru qhug' bam va"- Airu wa qobo khyad' pye' byid: qhug' ru ngad: ra" .
Ngonhaung" re ai nho" myo: laug sho' byid' ra" Mao" So: nhag' myan" ra" jeju wa- khoqhi" sho' qi" qhang: jo; ra" i? Mao" So wa yao" laba lajhao nyan: pha,jhi" alhab' we' yao: myid: qang: to" ra" mau" zo" re zaui: so" ra" .
Yao: wa Khristu khyo" yang zaui" pin" nae" yao: myid: phyid' to: gau ngad: ra" no; thao" ra" myid: yaung: to" ra" khyo- ngonhaung" re ba nhao: ava" .
Ayo, joe" lao" zaui" pin" nae" Mao" So myid: yaung: to" ra" khyo ceru wa Khristu re au: jhaung to: mung:- Mug: gaung we' myidgaung dao mae jo; ra" phan" to" ra" gu: alhab' re daga" za: qhan" zhang: to: nae" ru ngad: ra" .
Ja: khao: ngo" wa Mao" So myid: yaung: ru we' myid' phyid' to" ru we' dakhyo:- boe" jo; ra" . Mao" So wa yao: myid: qang: ru we' dakhyo:- sao qhid' mae" yao: myid: phyid' to: va" rure cao" yang:- ngonhaung" re Khristu we' dadang: dalam: za: boe" nhao mung:- Yao" byu qekhyo" Mao" So wa ngonhaung" re khyin: yu: to" ava" .
Airumung: Khristu re sao qhid' myid: lao" lo mo, ngad: ra" ngonhaung" wa Mao" So: phung bao re caung: khin" byid: gelang: .
Naonhaung" re khyad' yu: ru qhug' nhao: ra" ai: Lau Dao: Gai ga" ra"- dangman" ra" mungdao: re the' gyo" yu gelao"- naonhaung" re: Mao" So: byu qe boe" lo: ako" . Naonhaung" Khristu re lam khug mung:- Mao" So wa yao: dao: so: byid' to" ra" Gyang" Lho" Byo naonhaung" re byid' ra" khyo"- Asang ngad: ra" aso: ga" ra" dazid thaung" te' to" ava" .
Airu: Byo wa Mao" So yao" byu qere byid: nae" ga: dao: so: byid' to" ra" jeju jhaung qhu" re ngonhaung" qo" khae: yu nae" ngad: rure pakham: byid' ru ngad: ra" . Ce: khyo Mao" So wa yao" byu qere- jab sho'- loe; beim nhao nae"- ga" rure ngonhaung" myid mae nyhad' tang byid' ra" yao" phungbao re ngonhaung" caung: khin" gelang:-
Airumung:- naonhaung" wa Asang Yesu re lam khug: na ko" ra" khyo re we' Mao" So: byu alhab' mo, re jhid' de; na ko" ra" khyo re ngo the' gyo" ra" ba na mae"-
naonhaung" mathao mae ngo wa Mao" So re mathang mano: jeju caung: khin" ra" . Ngo wa naonhaung" re akyu" beim" mho' byid' na mung:-
Naonhaung" wa Mao" So re ba: li" genae" qhid' mae"- pha,jhi" ba nhao: ru we' Mao" So re qhu" byid: nae" yaug ngad: ra" Gyang" Lho" Byo naonhaung" re byid: vashao:- ngonhaung" Asang Yesu Khristu nho: Mao" So- phungbao qi" qhang: jo; ra" Pho" re ngo mho' ra" .
Yao: naonhaung" re khoru" ra" myid: lao" khyo khyo khai: yu: ra" khyo yao" byu qere yao: dao: so: byid' to" ra" mug' pho: shaman" jeju jham wa- khoqhi" sho' qi" qhang: jo; ra" khyo-
Lam khug: ra" mo, naonhaung" khug mae khoqhi" sho' qi" qhang: ra" yao" qam: so' yang yao" mau" re zaui" na: rure:- naonhaung" ba genae" qhid' mae" yao" bo" bao re myao nae" naonhaung" aung khug nhag' lam: myid re phung" byid: vashao:- ngo akyu" mho' ra" . Ngonhaung" khug mae mau" zaui" na: ra" ce: qam: so' wa-
Khristu re shid: rumae" daui: li" nhao mung:- Mug: khaung: mung"dan: dao mae yao" lo, yo shad' mae zaung: jo, nhao: ra" Mao" So: qi" qhang: thao" ra" qam: so' yao: ngad: ra" .
Ai: mug: khaung: mung"dan: dao mae Khristu wa- mug: gaung re eib: ra" mo,- kheim: so' qo" ra" mo,- phung qam: so' bo: ra" mo, we' asang qe alhab' mo; dao mae au: jhaung khyo" eib: ra" . Khristu wa ce: mug: myid pyad qae: mae we' joe" lo nae" pyad qae: mae kheim: so' qo" ra" mo; mang alhab' tho' mae je: myhao: thao" ra" mang qo" yaug ngad: ra" .
Mao" So wa ja: cao jab alhab' re Khristu nho: khyid vo: qao: mae ke' to: byid: mung: phung" nho: qhid' mae" ja: cao jab alhab' dao mae myhao: thao" ra" Asang au: jhaung khyo" yao: re byid' to" ra" .
Ai: Phung: wa Khristu nho: gaung khyao ngad mung:- Ja: cao jab alhab' re jab byang" nhao: ra" Khristu wa ai: gaung khyao mae jab byang" jo; ra" .
Qhid' phyao: naonhaung" wa Mao" So: mho dao: magyo" ru we' qobo shad' lhoe" geyang:- Byo we' sin: yang: ashid ngad: ako" .
Ai: ayo, mae naonhaung" wa myidgaung dao mae" makhyang" ra" qobo mau" zo" thao naonhaung" cao" lo: ako" . Naonhaung" wa mug: le; phyo: mae" qam: so' bo: ra" ai: byo jham re eib: ra" yaug: nho: mho dao: re tae" gyo" lo: avako" . Ai: byo wa ana" Mao" So: mho dao: re magyo" ra" byu qere eib zo" na: ra" .
Gaigai: yao: ganhae" wa ngonhaung" re: yao: bam we' dakhyo: ngad: lo: ra" . Gaung sho: shad' khyo" ngonhaung" nho: myid kao bau: ru re cao" yang:- ngonhaung" gaung dau: we' myid nhag' lam: o ngaui kao bau: ru we' dakhyo:- kaoso' daui: lo: ra"- Airumung: ngonhaung" re: azhao: mae" khyo" sun" re su gaje qe we' dakhyo:- Mao" So: nhag' yo" rure kham: yu man" ra" mo, ngad: ra" .
Ngadqere: Mao" So: nhag' myan" ra" jeju wa- magan: mago" ngad: ru we' ngonhaung" re jhid' de; ra" yao" jhid' de; myid gyai qi" qhang: jo, yang:-
ngonhaung" mho dao: magyo: mung: byo mae ngonhaung" shid: jo; ra" au:- Mao" So wa ngonhaung" re Khristu we' daga" kaoso' daui: li" nhao: ra" . Naonhaung" wa Mao" So: nhag' myan" ra" jeju khyo" yang khyad' yu: ru qhug' ako" .
Ngonhaung" wa Khristu we' dadang: dalam: za: doe; ruyang Mao" So wa ngonhaung" re mug: khaung: mung"dan: mae yao: we' daga" eib nae" qhid' mae" Khristu we' daga" daui: to" li" nhao ava" . Khristu we' daga" daui: to" li" nhao mung:- Yao: we' daga" mug: khaung: mung"dan: mae eib: na nhao: ra" .
Yao: ceru re kad' ru wa Khristu Yesu khyo" yang ngonhaung" re jhid' de; myid qhu" byid' rumae yao" nhag' myan" ra" jeju matho' mho losho' qi" qhang: jo; rure thao: qae" mae" mo, alhab' re qhu" byid: nae" qhid' mae" ngad: ra" .
Pe"mung: ga"re naonhaung" wa lam khug: ra" khyo" yang Mao" So: nhag' myan" ra" jeju khyo" khyad' yu: ru qhug' avako" . Aiwa naonhaung" yao" lo, mau" yang mangad:- Mao" So: jeju jhaung qhu" ngad: ra" .
Naonhaung" yao: qam: ke' yang: qo" yu: ru mangad" rumung:- khag' re: magai: phug ngad: ra" .
Ngonhaung" wa yao" lo,mau" yang boe" na mo, ngad: ra"- Amung: ngonhaung" wa Khristu we' dadang: dalam: za: doe, yang: Mao" So: yang nyhang" jaung: to: gau ngad: ra"- gai shab: ra" mau" zo" re zaui: so: geshao: ga:- Mao" So wa ngonhaung" re phan" to" ra" .
Qhid' phyao:- Gaung sho: shad' khyo" ga" re naonhaung" wa taung bug qe ngad ko" rure myid: beim: ge,- Thung" li re cao" yang: au: qid lhai: khyo re kham: yu: ra" mo, wa naonhaung" re au: qid lhai: khyo makham: yu: ra" mo,- ga: mhang" ako" .
Ai: ayo, mae naonhaung" wa Khristu we' gao" lin: jo; ako" . Naonhaung" wa Taung bug byu qe ngad mung:- Mao" So: yang khyin: yu: to" ra" byumyu" mae mabobo ko" ngad: ra" . Yao" byumyu" qere Mao" So byid' to" ra" dao: so: mae zao: to" ra" dao: thang" mae naonhaung" mabobo ngad: ako"- Naonhaung" wa- ce: mug: myid dao mae myid: lao" nae" ru maqo"- Mao" So maqo" lo: na: lo: ako" .
Ngadqere: ana" kam" wa Khristu we' dadang: dalam: za: doe; na va" ruyang qhid' phyao: Mao" So we' gao" lin: na: lo: ra" mo, naonhaung" wa Khristu shid kham: byid' ra" khyo" yang Mao" So we' te' lo: avako" .
Pe"mung: ga"re Khristu wa Yuda byu qere we' Taung bug byu qere byumyu" damyu" za: boe" nhao mung:- ngonhaung" re ngaui pyo: yaug yo mang: dae byid' ra" . Yao: wa yao" gaung re shid kham: byid: yang:- gyevo qekhyo" byumyu" jho" kho' to: byid' ra" akyo re phyo' khyo" pye' byid' ra" .
Khristu wa ai: byumyu" shid' ja: re yao: we' dadang: dalam: za: doe, nhao yang: byumyu" asag' daja: re phan" phaug' ke' nae" qhid' mae" Yuda qe: thung" li tarha" jham we' daga"- ai: nho: amyin" dao: jham we' tarha" jham re yu: pye' ava" . Ceru: khyo" yang yao: wa shid' shad' geim" re ngaui pyo: yaug yo mang: dae byid' ra" .
Khristu wa pyao: zang dao mae shid: kham: byid' ra" khyo" yang yao: bam yao: cao: majho" nug: rure yu: pye' byid: yang:- ai: byumyu" shid' ja: re dadang: dalam: doe, nhao mung:- Mao" So jhao" yao: bam re jhui" vao lo: ava" .
Airumung:- Qhid' phyao: Mao" So we' gao" lin: na: lo: ra" mo, ngad ko" ra" naonhaung" Taung bug byu qere re:- Mao" So we' te' na: lo mo, ngad ko" ra" Yuda byu qere re: Khristu wa joe" li" mung: mang: dae byid' ra" Lau Dao: Gai mungdao: naonhaung" alhab' re kho" kyo: byid' ava" .
Taung bug byu qe we' Yuda byu qe ngad ko" ra" ngonhaung" alhab' mo, wa- Gyang" Lho" Byo dayaug we' za: Pho" qhid' kheim: khyo qo" vao ye" lo" bam va" .
Airumung: ana"- naonhaung" Taung bug byu qe wa taung bug lamai: we' bang" vo qe mangad: loko" ngad: ra" . Mao" So: mung"dan: byumyu" mae bobo mung: Mao" So: yham byu qe ngad: avako" .
Naonhaung" re:- lagyo: qe we' lapa qeyang zao: qhid: to" ra" apan aqao: dao mae xo' zao: to: mo, ngad: ako" . Khristu yao: wa- ai: yham jheim mae" akhyag: thao" ra" laug baui ngad: ra" .
Yao: wa yham geim" re gang: tang sho' daga" za: jho" zaui" ci nhao: ra" yaug we' ai: yham re Mao" So re qhaug' byid' to" ra" gyang" lho" ra" Mao" So: yham boe" sho' qi" qhang: li" nhao yaug ngad: ra" .
Naonhaung" re: Khristu we' dadang: dalam: doe, mung:- su gaje qe alhab' we' daga"- zao: to" rure qhug' gemung:- Mao" So wa Byo khyo" na: ra" jo, qo boe" lo: ako" .
Ceru: yang naonhaung" Taung bug byu qe: mathao mae Yesu Khristu nho: kyam: byu ngad: ra" ngo Polu wa Mao" So re akyu" mho' ra" .
Mao" So wa yao" nhag' myan" ra" jeju khyo" yang naonhaung" qhid' mae" ngore ce: mau" byid' to" ra" khyo re naonhaung" the' gyo: gau ngad: ako" .
Mao" So wa yao" no; thao" ra" myid: yaung: to" ra" khyo ngore de: de: za: qhu" shid' byid' ra" . Ce: khyo we' sin: yang: ngo wa lang" ra" khyo" mugsug' tung" ke' va" .
Ngo tung" ke' rure naonhaung" nghe' ko" ngad: re wa- naonhaung" wa Khristu nho: no; thao" ra" myid: yaung: to" ra" khyo re ngo ba: gyo" ra" yaug ngad: rure naonhaung" qo" ba: yu: li" genae" .
Qhid' phyao: lai: lo: ra" ayo, gu: mae ce: no; thao" ra" myid: yaung: to" rure xao su byu qere maqhu" byid: ngad: ra" . Ngadqere:- Ana"- Mao" So wa ai: khyo re- yao" gyang" lho" ra" lagyo: qe we' lapa qere Byo khyo" yang qhu" byid' ava" .
Ai: no; thao" ra" myid: yaung: to" ru wa Ngaui Bau" Lau Dao: khyo" yang Taung bug byu qe wa Mao" So: shaman" jeju jham re Yuda byu qe we' daga" qo" kham: yu: ako" . Yao: bam wa gaung khyao dalam: mae" gaung dau jham za: ngad mung:- Yesu Khristu khyo" yang Mao" So byid' to" ra" dao: so: rere: qo" kham: yu vako" ra"- ga" ru ngad: ra" .
Mao" So: qam: so' mau" zaui" ra" khyo" ngore byid' ra" Mao" So gakai: lai mung: ra" jeju jhaung qhu" wa ngore Lau Dao: Gai: nho: daui daui yaug boe" lo nhao: ra" .
Ngo wa Mao" So: byu qe alhab' mo, tho' je yang: ngai: thao" ra" yaug ngad: ra" . Ngadqere: Mao" So wa Khristu nho: magan: mago" qo" ra" khyo we' sin" ra" Lau Dao: Gai Taung bug byu qere yekho" kyo: nae" we'-
Mao" So: no; thao" ra" myid: yaung: to" ru wa khoru: boe" thug' li" nae" rure mo, byu qere qhu" byid: nae" qhid' mae" ce: gakai: lai ngore byid' ra" . Ja: cao jab alhab' re phan" yaug Mao" So wa- yao" no; thao" ra" myid: yaung: to" rure qhid' phyao: lai: lo: ra" qae" mae" nyham" to: byid' ra" .
Yao: airu: kad' ru wa mug: khaung dao mae eib: ra" mug: lagyo: qe we' kheim: so' qo" ra" mo, wa Mao" So: pha,jhi" laba lajhao akhyo aja: ja: re ai: phung" nho: daui lab: ra" khyo" yang ba: yu genae" qhid' mae" ngad: ra" .
Mao" So wa yao" apyad ato: myid: qang: to" ru we' dakhyo:- ce: rure ngonhaung" Asang Yesu Khristu khyo" yang zaui" boe" ru ngad: ra" .
Ngonhaung" wa Khristu we' dadang: dalam: za: doe, mung:- Yao: re ngonhaung" lam khug: ra" khyo" yang Mao" So: qhid' kheim: khyo vae" vae" lam lam za: qo" vao ye" ra" .
Airumung: naonhaung" qhid' mae" ngo kham zo" ra" qug: khai: mathao mae naonhaung" nhag' lam: mabyo, genae" qhid' mae" ngo mho' ke' ra" . Airu: kham zo" ru wa- naonhaung" alhab' mo; qhid' mae" ngad: ra" .
Ce: khyo mathao mae mug: gaung dao mae we' myid gaung dao mae" ug' khug' dinkhu: alhab' qo" khae: yu: ra" dangman" ra" mang byid' ra" .
Pho" Mao" So: qhid' kheim: mae ngo pad' thaug' thaug' mung: akyu" mho' ra" .
Ngo wa yao" phungbao mae" naonhaung" aung khug nhag' lam: qam: bo: li" nae" qhid' mae" yao" Byo khyo" yang naonhaung" re qam: so' byid: vashao:- Ngo Mao" So re akyu" mho' ra" .
Alao"-naonhaung" lam khug: ru khyo" yang Khristu wa naonhaung" aung khug nhag' lam: khug mae yao" na jo, qo toe' vashao:- ngo akyu" mho' ra" .
Naonhaung" wa Khristu nho: jhid' de; myid qhang phyao:- lae phyao:- myhao phyao:- no, phyao:- khoqhi" qi" qhang: jo; rure Mao" So: byu qe alhab' mo, we' daga" ba: gyo" ra" qam: so' qo" yu genae" qhid' mae" jhid' de; ra" myid mae naonhaung" apan aqao:- agyi: taui" na geshao:- ngo akyu" mho' ra" .
Ngad va"- Khristu nho: jhid' de; myid re jab byang" sho' magai: ba: gyo: ngadqere:- yao" jhid' de, myid re naonhaung" ba: li" mung:- Mao" So: jab byang" ra" ave, we' dakhyo: yao:- naonhaung" jab byang" li" geshao:- akyu" mho' ra" .
Ngonhaung" khug mae mau" zaui" na: ra" yao" nho: qam: so' khyo" yang ngonhaung" mho' yao: ra" ja: we' myid: ra" ja: tho' re je yang: qo" zaui" boe" ra" Mao" So wa-
Ai: Phung: mae we' Yesu Khristu mae apyad ato phungbao qi" qhang: jo, vashao: wo"- Amen .
Airumung: Asang re caung da" byid: yaug kyam: byu ngad: ra" ngo wa Mao" So: yang naonhaung" re khai: yu: ra" au:- Yao: mhai" to: byid' ra" azhao" re myhi: ra" kaoso' daui khyo mae kaoso' daui genae" qhid' mae" naonhaung" re jhan" ke' ra" .
Khonhae" re: nhag' lam: nyham: khyo" mung: nau" nhae" ru we' nhag' lam: qhang ge,- dayaug we' dayaug jho" zang: kham byid' ra" khyo" naonhaung" jhid' de; myid re jho" qhu" ge,-
Ngaui pyo: yaug yo: ru khyo" yang naonhaung" re dadang: dalam: za: boe" nhao: ra" ai: Byo: yang byid' ra" myid jho" vang" rure nyang" za: zaui" zag: ci ge, .
Naonhaung" re Mao" So khai: yu: rumae myid: lao" nae" ru daja: za: mae khai: yu: ru ngad: ru we' dakhyo:- naonhaung" gaung khyao dalam: we' Byo dayaug za: ngad: ra" .
Asang dayaug za:- lam khug: khyo dalam: za:- qid nyhab' dalam: za: ngad: ra" .
Xao su byu alhab' mo; yao: Pho" ngad: ra" Mao" So re: date: za: ngad: ra"- Yao: wa byu alhab' mo; dao mae Asang kad' na mung:- byu alhab' mo, re ci yang: mau" zaui" na: ru we' byu alhab' mo; khug mae na: jo; ra" yaug ngad: ra" .
Khristu byid' ra" gakai: lai: ra" jeju jhaung qhu" re dano" no" za: ngonhaung" yaug khao: ngo" qo" khae: yu: bam va" .
Jham: Mugsug' mae Yao: wa gyai myhao: ra" jo, qo khyo do, lo" ra" au:- Yao: we' daga" kyam: byu myo: sho' re jhui" do, lo" mung:- Yao: wa xao su byu qere jeju jhaung qhu" byid' ra"- ga: ta" to" ra" .
Ana" ce:- yao: do, lo" ra" ga" ru wa- pe" re ga" ru ngad: ra" i? Airu wa- yao: wa nyham: thao" ra" myid gaung pyae khyo sao qhid' joe" gyo" li" rure ta" ru ngad: ra" .
Airu: gyo" li" ra" yaug wa mug: gaung myid gaung alhab' mae yao" phungbao we' byang" nhao nae" qhid' mae" mug: gaung pyae myo: sho' khyo lai: do, lo" ra" yaug yao: ngad: ava" .
Xao su byu qere jeju jhaung qhu" jham gae byid' ra" yaug re: yao: ngad: ra" . Yao: wa damyo" re wa lagyo:- damyo" re lapa- damyo" re ngaui bau" lau dao: kho" kyo: mo,- damyo" re Phung: jhui: mo, we' mho" pho" qekhyo" san: to" ra" .
Yao: ceru: kad' ru wa Khristu nho: gaung khyao re zao: to' nae" qhid' mae" Mao" So: byu alhab' mo, re Khristan: mau" zo" jid: zo" qhid' mae" seim" nyhang" byid' ru ngad: ra" .
Aimung: ngonhaung" nho: lam khug: myid we' Mao" So: yao: zo: re ngonhaung" ba jhao: ra" khyo mae ngonhaung" alhab' mo, wa- dadang: dalam: za: doe, mung:- Khristu nho: qi" qhang jab byang" ra" azhao" re myhi: ra" qi" qhang: ra" zoqao" qe boe" nae" ngad: ra" .
Ailao"- ngonhaung" wa Pha,jhi" khyug' yang: su re khyonghung: nghung: nhao: ra" mhug' pyag' ra" mo; mho" shid' dao:- la hug' khoru: hug' re khoru: bang: lhung" khug mae bomyung: qin" ra" zoshao qe we' dau lo nae" mangad:-
Ai: atha" ngonhaung" wa dangman" ra" dao: re jhid' de; myid we' jhau mo, boe" mung:- ja: khao: ngo" mae au: ngad: ra" Khristu shad' khyo qi" qhang: li" nae" ngad: ra" .
Khristu yao" yang eib khang" ra" qao: mae majho" dau: ra" gaung dau jham wa yao: yao: vin vo; ang: ra" mau" re vin vo; gelao"- gaung khyao geim" qi" qhang: li" mung:- jhid' de, myid: yang gang" tang: li" nhao: ra" .
Airumung: naonhaung" wa Mao" So re maba mo, we' dakhyo:- xo' yang: kaoso' madaui genae" qhid' mae" ngo wa Asang: mang re lao: yang: naonhaung" re ta" peim: byid' ra" . Yao: bam myid: ra" khyo jham wa akeim ngad mung:- yao: bam: myid nyan: re: cad' jo; ako" .
Yao: bam wa maba mabeim: nhag' cad' noyaug ngad mung: nhag' lam: qao ko" ruyang- Mao" So byid' ra" kaoso' daui khyo mae mabo: bo ko" ngad: ra" .
Yao: bam wa qho' gyaug myid dajhid' re: mabo logeyang:- Yao: bam: gaung re gaung sho: shab' mhin: rumae au: am: mung:- masan masin" ra" mau" zo" aja: ja: re lo, lae vha zaui" ako" .
Airu wa Khristu we' sin: yang: naonhaung" zhao: yu: ra" khyodang mangad: ngad: ra" .
Naonhaung" wa Khristu nho: khyo re gaigai: yao: the' gyo" qu" mung:- yao" mho"zo: qe khyo" Yesu nho: dangman" ra" khyo re naonhaung" mho" zhao: yu: avako" .
Airumung:- qhid' phyao: naonhaung" kad' min" lo ko" ra" ave, xug' jham re yu: pye' ge, . Mhug' pyag' ba: ra" gaung sho: obyid kao bau: ruyang phyo' qheim" pye' ba: ra" kaoso' daui khyo axug' re shapye' pye' ge,-
Naonhaung" aung khug nhag' lam: we' myid wa alhab' asag' kad' pye' qo: ra" .
Mao" So: ve, lho we' dau: ra" khyo" phan" ru qhug' mung: kaoso' daui: ra" khyo mae dang man" rure qhu" byid' ra" dangman" ru we' gyang" lho" ra" ve,khyao asag' re naonhaung" zhaung" ve; yu ca" ra" .
Airumung:- damhug' loge,- Ngonhaung" alhab' mo, wa- Khristu nho: gaung khyao mae" gaung dau jham ngad: ruyang yaug khao: ngo" wa lam khug: ra" yao" mao: nhaung: pho" re dang: ra" dao: za: ta" na ca" ra" .
Naonhaung" nhag' yo: gengadqere:- qobo dakad' ge,- ba gyam sho' nhag' dayo: ge,-
Satan re jo, qo daqhui" ge, .
Khug' zo" qu" ra" yaug wa khug' zo" ra" mau" zo" re thang: pye' mung:- myaung sho" ra" mo, re qo" bao" thaug' byid: nae" qhid' mae" we' yao: yao" gaung re kaoso' khau nae" qhid' mae" din: din: man: man: za: yao" lo; yang mau" zaui: vashao: .
Su re nhag' no nhao: ra" dao: qeim dajhau ge,- su re akyu" byid' ra" dao:- qo ca" ru mae bao" thaug' tau: to' byid' ra" dao: jham re za: jhau ge, . Ailao" za:- naonhaung" dao: re gyo" yu: ra" mo; qhid' mae" akyu" bo: li" nae" .
Amung:- Mao" So: Gyang" Lho" Byo re dakaug' nhao ge,- pe"mung: ga"re ai: Byo wa- naonhaung" re Mao" So sang: ra"- ga" ra" aso: dazid ngad mung:- lo" thao" ba na joe" li" lao"- Mao" So wa naonhaung" re loe; beim nhao nae"- ga" ra" pakham: aso: re: ngad: ra" .
Airumung:- nhag' no: jo; ru- nhag' yo" ru- nhag' lam: lang" ru- zag: shad' ru- su re roe" ru- su re nghang" ra" ja:- alhab' re shapye' pye' ge, .
Amung:- naonhaung" yao: cao: jho" jhid'- jho" nhag' khyag' na ge,- Mao" So wa Khristu khyo" yang naonhaung" qobo re khyad' byid: va" ru we' dakhyo:- naonhaung" yao: cao: re: dayaug we' dayaug: qobo re jho" khyad' byid: ge, .
Naonhaung" wa Mao" So: jhid' de; ra" zo: dau qe ngad ko" ruyang yao: we' dau sho' qam: ke' qo: ako" .
Khristu wa ngonhaung" re jhid' de; mung:- ngonhaung" qhid' mae" yao" kaoso' re Mao" So ngaui: ra" sheim nae pyo" ra" ngaui" xeim: khyo" xeim: ngaui" byid' ru we' dakhyo:- naonhaung" kaoso' daui: ra" khyo mae re:- jhid' de; myid: yang khyo shid' khang" ra" khyo" kaoso' daui ge, .
Naonhaung" wa Mao" So: byu qe ngad ko" ruyang gaung sho: gintho' mau" zo" maqu" dau: ra" ave,- aja: ja: we' so' kho' obyid: ru we' sin: yang:- naonhaung" phaung gaung: mae ta" lhao" data" thug' ge, .
Dao: co' dao: qeim- ako" asho: dao:- nghin" she' dao: jham re: naonhaung" majhau ang ko" ngad: ra" . Mao" So: jeju re caung: khin" byid' ra" dao: za:- naonhaung" jhau ang: ako" .
Gaung sho" nho: gintho' mau" zaui" ra" yaug- maqu" dau: ra" ave,- so' kho' obyid: ra" yaug- khag' ngadqere: Khristu we' Mao" So: mung"dan: re khonhae" re: maqo" khae: yu nae" ru re naonhaung" nyang" za: ba: ako" . ( so' kho' obyid: ru wa solho re goe; pa" ru daja: ngad: ra" )
Dao: je dao: keim: yang naonhaung" re khag' damhug' pyag' nhao ge, . Ai: mathao mae Mao" So: mho dao: re matae" gyo" ra" mo; au: dao mae Mao" So: nhag' yo" ru joe" li" li" nae" .
Airumung: naonhaung" wa airu" mo, we' dajhid' re: dazam" ge,-
Naonhaung" yao: re: qhid' phyao: wa mug: cad' khug mae na: lo mo, ngad: ako" . Ngadqere: ana" naonhaung" wa Asang: nho: byu qe boe" lo vako" ruyang mug: bo" khug mae ngad: avako" . Airumung: mug: bo" khug mae" byu qe we' dakhyo:- naonhaung" re: kaoso' daui ge, .
Pe"mung: ga"re mug: bo" wa- gai shab: ru aja: ja:- din: man" ru- dangman" ru- jham re myo" laug: li" nhao: ra" .
Asang o ngaui: ru pe" ja: ngad: rure qam: ke' yang: zhao: yu ge, .
Mug: cad' khug mae na ko" ra" mo, kad' ko" ra" lo,mau" jham re macao" kad' lo:- ai: lo, mau" jham re mug: bo" shad' khyo phoe' qhu" byid: ge, .
( Yao: bam anyham: avho' mae kad' ko" ra" ai: lo,mau" jham re ta" nae" lhao" re:- gyai yao: aqho' axag' ngad: ra" . )
Ja: khao: ngo" wa bo" bao shad' khyo ci thug' qhu" byid' ru qhug' lao"- yao: bam yao" lo, mau" ave, gyang" wa- de: de: za: myao: thug' li" ra" .
Pe"mung: ga"re de: de: za: ci: qhu" to" ra" ja: pe" ngadqere:- bo" bao boe" lo: ra" . Airumung: yab: jo; ra" yaug we"- To" wa,- Shid: rumae" daui: to" li" wa,- Khristu wa nao re bao byid' li" nae"- ga: ta" to" ra" .
Airumung: naonhaung" khoru: kaoso' daui ko" ra" khyo re ku yang: lha" ge,- adu: adae: mung mo, re" ru: mangad:- Pha,jhi" bo: ra" mo, re" ru:- kaoso' daui ge, .
Ce: ayo, ba na jham wa makhyang" ra" ayo, ba na jham ngad: ruyang naonhaung" qo" ra" akho: akhang" khao: ngo" re akyu" bo: ra" khyo" ci ge, .
Airumung: dago dapyan ge,- Asang naonhaung" re pe" ja: kad' nhao nug: rure qam: ke' yang: pha: qho ge, .
Yhid dashaug' yid ge,- Aiwa naonhaung" re byo; qeim: lo" nhao: li" nae" . Ai: atha" Gyang" Lho" Byo we' byang" jo, ge,-
caung: khin" dao:- nghaui" caung: dao:- caung: pa" ru we' sin" ra" nghaui" caung: dao jham we' naonhaung" yao: cao:- jho" jhau mung:- naonhaung" aung khug nhag' lam: mae Asang re jeju caung: khin" zo" re"nghaui"caung: dao: we' caung: khin" dao: khyo" nghaui" caung: khin" na ge, .
Naonhaung" wa Yesu Khristu mang a re lao: yang:- ja: khao: ngo" qhid' mae" khonhae" re: Pho" Mao" So re jeju caung: khin" ge, .
Naonhaung" wa Khristu re phug' myao: mo, ngad ko" ruyang- dayaug myid o: rure dayaug myid jho" cao" byid: ge, .
Yham sang myhi" qe we"- Asang eib khang" ru re kham: yu ko" ru we' dakhyo:- naonhaung" yham sang pho" qe: eib khang" rure kham: yu ge, .
Pe"mung: ga"re Khristu wa ai: Phung: dao mae kheim: so' qo" yaug ngad: ru we' dakhyo: yham sang pho" wa yham sang myhi" dao mae kheim: so' qo" yaug ngad: ra" . Khristu yao: yao: wa- yao" gaung khyao ngad: ra" ai: Phung" nho: khyad' yu: ra" Asang ngad: ra" .
Airumung: Phung: wa Khristu eib khang" ru kham: yu: ru we' dakhyo:- yham sang myhi" qere: yao: bam: yham sang pho" qeyang eib khang" rure bin sho' kham: yu ca" ra" .
Yham sang pho" qe we"- Khristu wa ai: Phung: re jhid' de; mung: ai: Phung" qhid' mae" yao" kaoso' re byid' pye' ru we' dakhyo:- naonhaung" yham sang myhi" qere jhid' de; ge, .
Khristu yao" kaoso' re byid' pye' ru wa ai: Phung: re qid mae bin: cid' san: pye' lao"- yao" mungdao" yang Mao" So re qhaug' byid: mung:-
ai: Phung: wa gyang" san: ru we' pe" maqo: ru- abe, alhau: pe" khu madung- anyhaung ajhoe' mabo- majab byang" ru pe" mabo lo:- yaung" lho" ru we' Khristu yao: re qhaug' byid: nae" qhid' mae" ngad: ra" .
Yauggai qe wa yao: bam yao" gaung re yao: bam jhid' de; ru we' dakhyo- yao: bam: yham sang myhi" qere jhid' de; qo: ako" . Yham sang myhi" re jhid' de; ra" yaug wa- yao: yao" gaung re jhid' de; ra" yaug ngad: ra" .
( Khag' re: yao: yao" gaung re nghang" ra" yaug mana ngad: ra" . Nghang: nae" atha"- Khristu wa ai: Phung: re zo: ve: yang khau mung: gun caung: ru we' dakhyo:- aiyaug wa yao" gaung re zo: ve: yang khau mung: gun caung: ra" .
Pe"mung: ga"re ngonhaung" wa Khristu nho: gaung khyao mae" gaung dau jham ngad: ra" . )
Jham: Mugsug' mae ce: khyo mathao mae yauggai wa yao: pho" we' yao: myhi" re to: co' yang:- yao: yao" yham sang myhi" we' yezam" khug mung: yao: shid' zo: wa- dagaung dasho: za: boe" byaug: li" genae"- ga: ta" ra" .
Ce: Jham: dao: mae gyai no; thao" ra" dang man" ra" khyo re qhu" byid' ru ngad mung:- Khristu we' Phung: re qang yang:- ta" ru ngad: ra" khyo" ngo ba: gyo" ra" .
Ngadqere: naonhaung" yaug khao: ngo" rere: qang yang: ta" ru ngad: ra" . Yham sang pho" yaug khao: ngo" wa- yao" yham sang myhi" re yao: yao" gaung re we' dakhyo:- jhid' de; ca" ra" . Amung: yham sang myhi" yaug khao: ngo" wa yao: yao" yham sang pho" re phug' myao: ca" ra" .
Zo: dau qe we"- Naonhaung" nho: myhi" pho" qe: mho dao: re tae" gyo: ge, . Pe"mung: ga"re airu wa Khristan: Phung: byu qe zaui: ang: ra" mau" zo" ngad: ra" .
Nao- na: qo" na: dai mung:- ai: mung"dan: mae kao qhang sho' qo" na nae" qhid' mae" ni" myhi" we' ni" pho" tao re phug' myao: wa,-
ga" ra" amyin" dao: wa- sao qhid' mae" dao: thang" bo: ra" amyin" dao: ngad: ra" .
Myhi" pho" qe we"- Naonhaung" nho: zo: dau qere nhag' dazai" yho: ge,- Ai: atha" yao: bam re Khristan: tarha" we' dakhyo:- mho" shid' mho" peim: byid: mung:- khau: qhi: ge,-
Jeim qe we"- Khristu nho: mho dao: re tae" gyo" ru we' dakhyo:- gyaug: nin" zo" re" nhag' lam: dapyae za: vin mung:- naonhaung" asang qe: mho dao: re tae" gyo: ge, .
Asang qe qu" na ko" au: yao: bam o ngaui nae" khyo" za: makad' lo:- Khristu nho: jeim qe ngad: ru we' dakhyo:- Mao" So o ngaui: ra" khyo" naonhaung" aung khug nhag' lam: alhab' we' caung da" byid: ge, .
Byu re caung da" byid' ra" khyo" za: mangad:- Asang re caung da" byid' ra" khyo"- naonhaung" mau" zo" re bau: bau: za: vin vo; ge,-
Asang wa jeim re ngadqere:- jeim mangad: yaug re ngadqere:- yaug khao: ngo" re yao: zaui: so" ra" gai: ra" mau" zo" qhid' mae" jhaung qhu" byid: nae" ngad: rure myid: beim: ge,-
Asang qe we"- Naonhaung" re: ai we' dakhyo:- naonhaung" jeim qere zam" khug ge,- kyaug' nhin" ra" dao: re thang: pye' ge,- Naonhaung" we' naonhaung" jeim qe wa mug: gaung dao mae Asang dayaug za: ngad mung:- ai: Asang wa yaug khao: ngo" re mai qhi" yang: dao: kho' ra" yaug ngad: rure naonhaung" myid: beim: ge, .
Asang we' dadang: dalam: za: doe, mung:- yao" qam: bo: thao" ra" qam: so' khyo" yang naonhaung" qam: bo: jo, genae" qhid' mae" dao: pin" khyo" ngo ta" nug: ra" .
Yui: yang mhug' pyag' ra" makhyang" ra" pha,jhi" khyug' rure naonhaung" qo" thaug' kham" pye' genae" qhid' mae" Mao" So byid' ra" gyekhin alhab' re yu: ve; ci ge, .
Pe"mung: ga"re naonhaung" wa xao su byu qe we' gye jho" khe' na: ru mangad:- mug: gaung mae" makhyang" ra" byo jham we' re:- zug: qe we' re: kheim: so' qo" ra" mo, we' re:- ce: mug: cad' myid gaung re eib: ra" mo, we' re:- gye jho" khe' na: ru ngad: ra" .
Airumung:- Mao" So: gyekhin re yu: ve, ge,- makhyang" ra" ba na joe" lo lao"- naonhaung" wa gyevo qere qo" thaug' kham" pye' li" genae" . Gye bin: khe' aung: pye' thao rere:- naonhaung" wa tang za: qo" ye; jo; li" genae" .
Amung: naonhaung" phyid' dam: mae dangman" ru ga" ra" phyid' cui: re tang za: cui" ci mung:- dinman" ru ga" ra" qao nghoe' re nghoe' ci yang:-
ngaui pyo: yaug yo: runho: Lau Dao: Gai re kho" kyo: nae" jin" jin" ngad: ra" khyid zhaung: re zhaung" ci ge, .
Lam khug: ru ga" ra" go re khonhae" re: zaui" ci ge,- Naonhaung" wa ai: go: yang makhyang" ra" yaug ngad: ra" yui: yang bag: ke' ra" myishae de; ra" myo: jham alhab' re qo" se' pye' li" genae" .
Khyad' yu: rure khae: yu: ru ga" ra" jo,to' maug re zhaung: mung:- Byo: yang byid' ra" Mao" So: mungdao: ga" ra" shae pyang: re yu: vin: ci ge,-
Mao" So: yang bao" thaug' byid' rure qo" kham: yu genae" qhid' mae" khonhae" re: akyu" mho' na ge,- Byo: yang khyoqhid' au: she: ru we' dakhyo:- yo, gin khao: ngo" mae akyu" mho' ge,- beim: so: lha" na mung:- qam: dashan ge,- Mao" So: byu qe alhab' qhid' mae" khonhae" re: akyu" bao" mho' byid' na ge,-
Ngo mungdao: kho" kyo" ra" au: re- Mao" So wa ngore mungdao: byid: nae" qhid' mae" we' ngo wa Ngaui Bau" Lau Dao" nho: no; thao" ra" lajheim: re mazag mavae qo" pheim: kyo: byid: nae" qhid' mae"- nga" qhid' mae" re: akyu" bao" mho' byid: gela, .
Ngo wa ana" thaung: laung" jo, ngadqere:- ce: Ngaui Bau" Lau Dao: mathao mae ngo wa lagyo: dayaug ngad: ra" . Ngo wa ai: Ngaui Bau" Lau Dao: khyo re kho" kyo: ang: ru we' dakhyo:- vae" vae" za: kho" kyo: nae" qhid' mae" akyu" bao" mho' byid: gela, .
Ngo khoru: ngad: na: rure naonhaung" qo" ba: yu geshao:- ai: Asang: mau" vin rumae vin tang: kyid yaug ngad: ra" ngonhaung" jhid' de; ra" mao: nhaung: pho" Tukhiku wa- naonhaung" re nga" khyo alhab' jab jab za: li" ta" kyo" li" nae" .
Aimung:- ngonhaung" alhab' mo; khyo re naonhaung" re ta" kyo: nae" qhid' mae" we' naonhaung" re qam: byid: nae" qhid' mae" ngo wa yao: re naonhaung" jhao" nhao: ke' ru ngad: ra" .
Pho" Mao" So we' Asang Yesu Khristu wa Khristan: Phung: byu qe alhab' mo, re- ngaui pyo: yaug yo: ru- jhid' de; ru we' lam khug: ru shaman" byid: vashao:-
Mao" So: nhag' myan" ra" jeju wa khonhae" re: mabyo, maqeim: ra" jhid' de; myid we' Asang Yesu Khristu re jhid' de; na ko" ra" mo; dao mae jo, jo, vashao: wo" .
Khristu nho: jeim tao ngad: ra" Polu we' Timothi wa Philipi vogaung: mae na ko" ra" phung: zam: qe we' Phung: tau qe bobo yang: Yesu Khristu we' dadang: dalam: za: ngad: na ko" ra" Mao" So: byu qe alhab' re mugsug' tung" vhin: ke' ra" .
Ngonhaung" Pho" Mao" So we' Asang Yesu Khristu wa- nhag' myan" ra" jeju we' ngaui pyo: yaug yo: ra" jeju naonhaung" re shaman" byid: vageshao: wo" .
Naonhaung" re myid: beim: khao: ngo"- ngo wa Mao" So re jeju caung: khin" ra" .
Naonhaung" wa Ngaui Bau" Lau Dao: Gai mau" zo" mae qhid: ra" ba na mae" ana" ba joe" sho' bobao" thaug' byid: geyang:-
Ngo wa naonhaung" alhab' mo; qhid' mae" akyu" mho' khao: ngo" ngaui bau" ru we' akyu" mho' ra" .
Aimung:- naonhaung" mae ce: gai shab: ra" mau" re zaui" qhid: ra" Mao" So wa- Yesu Khristu nho: ba na joe" sho' ai: mau" zo" re bin sho' zaui" li" nae"-ein: ngo myid: lam: ra" .
Naonhaung" wa khonhae" re: nga" nhag' lam: khug mae bo: jo; ako" . Amung: ngo naonhaung" khyo re ceru: myid: lam: ru wa nga" qhid' mae" gai ang: ra" khyo ngad: ra" . Pe"mung: ga"re ana" ngo thaung: laung" na: au: re we' Ngaui Bau" Lau Dao: Gai re galin: gago: ta" vha mung:- aire zhaug' tang: rumae naonhaung" wa Mao" So: yang ngore ab byid' to" ra" ce: gakai: lai ngad: ra" akho: akhang" mae naonhaung" alhab' ngo we' bovin vo; lo mo, ngad: ako" .
Ngo wa Yesu Khristu nho: jhid' de; kao taui: myid we' naonhaung" re myid: na: ru dang: ra" khyo nga" sagse: wa Mao" So ngad: ra" .
Naonhaung" wa gai: thao" ra" ja: re qo" ba: khyin: yu genae" qhid' mae" dangman" ra" laba lajhao we' ba: kho' ba: kin: ra" myid pha,jhi" jab byang" mung:- naonhaung" jhid' de, myid xo' yang: qi" qhang: ra" tho' je: qi" qhang: li" vashao:- ngo akyu" mho' ra" .
Airulao"- naonhaung" wa Khristu nho: Ba Na mae qobo vhin: rumae" we' masan masin" ru alhab' mae" naonhaung" loe; beim: li" genae" .
Naonhaung" wa phungbao bao nae" we' Mao" So re caung: khin" byid: nae" qhid' mae" Yesu Khristu za: ashi: qo" zaui: nhao: ra" dangman: gai lho" ra" gao: qam: jham byang" sheim: jo; li" genae" .
Nga" mao: nhaung: qe we"- ngo mae boe" ra" khyo jham wa- Ngaui Bau" Lau Dao: je: byo: sin" lo" nae" khyo re gaigai: yao: bao" thaug' byid' rure ngo naonhaung" re ba nhao nug: ra" .
Ngo wa Khristu nho: daui daui yaug ngad yang:- thaung: mae laung" jo; rure kho: kham kho" zaung" ra" gyetab tab geim" we' cetau mae na ko" ra" mo, alhab' ba: ako" .
Airu: ngo thaung: laung" ra" mathao mae lam khug: ra" Khristan mao: nhaung: qe myo: sho' wa- Asang re lam khug: myid je yang: bo: li" mung:- yao: bam wa Mao" So: mungdao: kho" kyo" rumae re:- magyaug maci" lo:- je: vae" li" ako" .
Yao: bam mae" damyo" wa- myid nug' ra" myid we' myan" myo: nug: ra" myid: yang Khristu nho: khyo re kho" kyo" ako" . Ngadqere: damyo" wa- gyang" ra" kao bau myid we' kho" kyo" ako" .
Ngo wa Ngaui Bau" Lau Dao: re gug: gam qhaung byid: nae" qhid' mae" Mao" So: yang san: to: yaug ngad: rure yao: bam ba geyang:- aibam wa jhid' de; myid we' kho" kyo" ako" .
Damyo" wa- Khristu nho: khyo re nhag' lam: din: din: za: mangad: lo:- yao: yao" qhid' mae" za: so' kho' ra" myid we' kho" kyo" ako" . Yao: bam wa ngo thaung: laung" na: ra" au:- ngore qug: khai: je: laug sho' kad' nae"- ga: myid: ako" .
Airu wa akhyag mangad:- geim kad' myid we' kho" kyo" ru ngad: re ngad- nhag' lam: din: din: za: kho" kyo" ru ngad: re ngad- gai: boe" ra" khyo khe' khao: ngo" mae Khristu nho: khyo re kho" kyo" ru ngad yang: ngo ngaui bau" ra"- xo' yang: ngaui bau" na nae" .
Pe"mung: ga"re naonhaung" akyu" mho' dao: mathao: yang re:- Khristu Yesu nho: Byo: yang bao" thaug' byid' ra" khyo" yang re:- ngo loe; beim: na: rure ngo ba yang: ngad: ra" .
Nga" kao bau: ru we' myid: lao" ru wa- ngo wa vin vo; ang: ra" ngoyao" qo re vin vo' rumae qho' maphau: nae" we' khonhae" re: ngad: ru we' dakhyo:- ana" re: je yang:- ngo wa kaoso' daui ngadqere:- shid ngadqere:- nga" dao: thoe lo, mau" alhab' yang Khristu re phug' te' nga: yhe' byid: nae" qhid' mae" mazag mavae myid bo nae" ru ngad: ra" .
Ta" gelang: ga" re kaoso' daui: ga" ru wa- nga" qhid' mae" wa- Khristu ngad: ra" . Airumung: shid: ga"ru wa nga" qhid' mae" je: akyu" bo: li" nae" .
Ngadqere:- ngo wa kaoso' xo' daui: na: ra" khyo" yang mau" zo" je: qo" zaui: so: nae" ngad: re wa kaoso' daui: ru we' shid: ru shid' ja: mae" khoja: re khyin: yu nae" rure ngo khyag' maba ngad: ra" .
Ngo wa nhag' lam: shid' gao boe" jo; ra"- ngo wa ce: kaoso' daui: na: ra" qae" mae" gao: mung: Khristu we' daga" gyai na nug: ra" . Airu wa je: gai: ru ngad: ra" .
Ngadqere: naonhaung" akyu" qhid' mae" ngo kaoso' daui: na shinae" ru wa- je yang: akhyag: ra" .
Ceru re ngo nyang" za: ba mung:- ngo xo' yang: dam: na nae" rure ngo ba:- naonhaung" qi" qhang: li" ru we' lam khug: rumae ngaui bau" rure myo" laug: li" nhao nae" qhid' mae" naonhaung" we' daga" xo' yang: ngo dam: na shinae" .
Airumung: ngo naonhaung" jhao" dam: joe" li" lao"- Khristu we' naonhaung" dadang: dalam: za: doe; rumae" nga" khyo we' sin: mung:- phug nae" akhyo naonhaung" je: qo" li" genae" .
Ana" akhyag: ru wa- Khristu nho: Ngaui Bau" Lau dao: we' dakhyo:- naonhaung" kaoso' daui nae" ru ngad: ra" . Airumung: ngo naonhaung" re li" qo" qhug' ngadqere:- maqo" li" qhug' ngadqere:- naonhaung" wa myid: qang: ru daja: mae za:- kao bau myid o: ru daja: za: we' naonhaung" tang za: ye; jo, mung:- qam: ke' yang: myid: kao bau: ra" daja: za:- ai: Ngaui Bau" Lau Dao: we' sin" ra" lam khug: ra" gyekhe' na ko" rure ngo the' gyo" ra" .
Naonhaung" gyevo qere dagyaug ge,- khonhae" re: mazag mavae na ge,- ceru wa- yao: bam wa seim" nae" ngad: ru we' naonhaung" wa aung doe, nae" ngad: rure sagse: qhu" byid' ra" . Pe"mung: ga"re naonhaung" re aung doe, nhao: ra" yaug wa Mao" So ngad: ra" .
Pe"mung: ga"re naonhaung" wa Khristu re lam khug: ra" khyo" za: mangad:- yao" qhid' mae" khyag' qhui: ru kham zo" ra" khyo" re:- Khristu re caung da" byid: nae" qhid' mae" gakai: lai: ra" agu re qo" kham: yu: ako" .
Ana" naonhaung" wa gyekhe' poe mae ngo we' daga" qo" bobo: avako" . Ai: gyekhe' poe wa qhid' phyao: ngo gyekhe' na: au: naonhaung" the' myao mung:- ana" re: gyekhe' na: rure naonhaung" the' myao: ra" gyekhe' poe yao: ngad: ra" .
Naonhaung" Khristu we' kaoso' daui: ru wa naonhaung" re qam: bo: li" nhao mung:- yao" jhid' de; myid wa naonhaung" re nhag' tang" byid' ra" . Naonhaung" wa ai: Byo we' qo" zam" khug gemung:- naonhaung" wa yao: cao: jho" nhag' khyag' shono myid bo: ako" .
Airumung:- naonhaung" myid: ru daja: za:- yao: cao: jho" jhid' de; ra" myid daja: za: we' nhag' lam: myid jho" qhan" ra" khyo" yang- ngore jab byang" sho' ngaui bau: nhao gela,- ein: ngo naonhaung" re jhan" ke' ra" .
Yao: yao" qhid' mae" za: so' kho' ra" myid- mangad: lao"- langa: kad' yang: phug nug: ra" myid we' pe" ja: re: dakad' ge,- Yao: cao: nhag' lam: jho" nyham: khyo" mung:- byin cao: qere khonhae" re: yao: yao: tho' je: ra" yaug ngad: ra" ein: myid: yu ge, .
Yao: yao" qhid' mae" za: akyu" maqho lo:- yao: cao: dayaug we' dayaug: akyu" qhid' mae" qho ge,-
Yesu Khristu mae bo: ra" myid wa naonhaung" mae re: bo nhao ge, .
Yao: wa Mao" So: ave, akhyao khonhae" re: bo: jo, yaug ngadqere:- maqad maqui" deim" zag: ra" khyo" yao: wa Mao" So we' daqi" za: boe" nae" qhid' mae" qam: make' ngad: ra" .
Airu: kad' nae" atha"- yao: wa yao: yao" myid re nyham: khyo" yang: yao: qo" ra" gu: alhab' re to" pye' mung:- daui daui yaug: nho: ave, akhyao re kham: yu: ra" . Yao: wa xao su byu we' dau: li" mung:- xao su byu: ave, akhyao re kham: yu: ra" .
Yao: wa yao: yao" gaung re nyham: khyo" pye' mung:- shid nae" rumae joe" sho' mho dao: gyo" ra" . Pyao: zang dao mae shid sho' mho dao: tae" gyo" ra" .
Ce: mathao mae Mao" So wa- yao: re myhao: thao" ra" jo, qo joe" sho' tau: to' byid: mung:- Mang alhab' tho' qi" qhang: ra" mang a re ab byid' ra" .
Airumung:- Mug: gaung- myidgaung we' myidgaung mae na: ra" mo, alhab' wa- Khristu nho: mang a re phug' myao: goe; pa" mung:-
Yesu Khristu wa Asang ngad: ra"- ga: de: de: za: ta" hau" kyo: gemung:- Pho" Mao" So: phungbao re bao nhao: li" genae" .
Airu: mung:- jhid' de; ra" ba nam qe we"- ngo naonhaung" we' daga" na: au:- nga" mho dao: re naonhaung" khonhae" re: tae" gyo: ko" ru we' dakhyo:- ana" ngo naonhaung" we' va" kyo: na: au: re: nga" mho dao: re naonhaung" tae" gyo: nae" gyai akhyag: ra" .
Mao" So yao"myid o: ra" khyo re phug' cao" nug: ra" myid we' qo" phug' cao" nae" qam: so' Mao" So: yang khonhae" re: ke' byid' na: ruyang- naonhaung" wa khyad' yu: rure jab byang" sho' qo" kham: yu nae" qhid' mae" gyaug: nin" ra" myid we' zaui: so" na ge,-
Ja: khao: ngo" re majho" nyhung- majho" ngag lo: zaui: so: ge,-
airu: lao"- naonhaung" wa- makhyang: mashab: akyang qeim qobo shad' lhoe" ra" mo, na: ra" ce: mug: myid dao mae Mao" So: jab byang" ra" zo: dau qe khyo"- qobo vhin nae" made; ru we' yaung" shab: ra" mo, ngad: li" genae" . Amung: naonhaung" wa yao: bam re kaoso' mungdao: kho" kyo: byid: zo" re"- mug: gaung mae kyi bao: jo; ru we' dakhyo:- yao: bam: phaung gaung: mae naonhaung" bao byid: ca" ko" ra" .
Naonhaung" airu: kad' ko" ngad: re wa- ngo qam: ke' zaui: so" lo: ra" mau" zo" alhab' wa- aje amyid mangad' rure qhu" byid' li" nae" ngad: ruyang- Khristu joe" li" ra" Ba Na mae ngo wa naonhaung" mathao mae phug nae" akhyo qo" li" nae" .
Naonhaung" nho: lam khug: myid: yang Mao" So re qhaug' byid' ra" ngaui" xeim: dao mae nga" kaoso' sa: re vhe' sheim: nae" ga: ngadqere: ngo wa ngaui bau" ra" . Ngo we' daga" naonhaung" alhab' mo, rere: bobau: nhao nug: ra" .
Ai we' dakhyo: naonhaung" re: ngaui bau: ge,- amung: naonhaung" we' daga" ngo rere: ngaui bau: nhao gela, .
Asang myid: o yang: ngad: re ngo wa naonhaung" lau thoe re the' gyo: yang:- qam: qo" yu nae" qhid' mae" mataung" myao" re Timothi re naonhaung" jhao" qo" nhao: ke' li" nae"- ein: ngo myid: lao" na: .
Timothi dayaug za: ngo we' nhag' lam: jho" zhaung: yaug ngad mung:- yao: wa gaigai: yao: naonhaung" gai nae" rure myid byid' na yaug ngad: ra" .
Gaje qe yaug khao: ngo" wa Khristu we' sin" ra" khyo mae mangad:- yao: yao: we' sin" ra" khyo mae za:- gaung yug sang: kho" ako" .
Timothi wa mau" zaui: khoqhi" kyid yaug ngad: rure we' yao: we' ngo wa yao: pho" we' yao: zo: ru: Ngaui Bau" Lau Dao: pyo: ra" mau" zo" mae daga" za: khoru: zaui: so" lo: rure naonhaung" yao: ba: ako" .
Airumung: nga" khyo we' sin: yang:- khoru: ngad nae" rure ba lao" jao"- yao: re naonhaung" jhao" ngo qo" nhao: ke' li" nae"- ein:- myid: lao" na: .
Amung:- ngoyao" gaung yao: re:- mataung" myao" re naonhaung" jhao" qo" joe" li" nae"- ein: Asang: khug mae ngo myid: lam: na: .
Nga" mau" zaui: cao:- ngo we' daga" gyekhe' lo: ra" yaug- naonhaung" lagyo: khyo" ngore caung da" byid: yaug ngad: ra" naonhaung" mao: nhaung: pho" Epaphrodi re naonhaung" jhao" nhao: ke' byid: ca" ra"- ein: ngo myid: to: va" .
Yao: wa naonhaung" alhab' mo, we' gyai jho" myao nug: na: ra" . Yao: no: ra" lau thoe re naonhaung" the' gyo: vako" ruyang yao: gyai myid myo" na: ra" .
Dang za: yao: wa- alaug shid sho' no: pye' ava" . Ngadqere: Mao" So wa- yao: re nhag' khyag' byid' ra" . Mao" So wa yao: re za: nhag' khyag' byid' ru mangad:- ngo rere: nhag' khyag' mung: je: qi" ra" kaug' qhui: ru ngore maqhug' nhao ngad: ra" .
Airumung: yao: re naonhaung" dam: myao gelao"- ngaui bau: genae" qhid' mae" we' nga" nho: kaug' qhui: ra" khyo re: baui" byaug vashao:- yao: re naonhaung" jhao" nhao: ke' byid: nae" nga" aung khug mae je yang: myid: kao bau: na: .
Amung: naonhaung" wa yao: re- Asang: khug mae mao: nhaung: dayaug we' dakhyo:- ngaui ngaui bau: bau: za: lham: khae: yu ge,- airu" mo, re phug' myao: ge,-
Pe"mung: ga"re yao: wa naonhaung" yao" gaung: yang maqo" bao" thaug' byid' rure ngo re qo" bao" thaug' byid: nae" qhid' mae" yao" kaoso' re dan: pye' mung:- Khristu nho: mau" zo" qhid' mae" alaug laug shid sho' zaui: so" lo: ava" .
Nga" mao: nhaung: qe we"- dao: pin" khyo" ta" nae"- Asang we' dadang: dalam: doe; rumae ngaui bau: ge,- azhao ngo bin: tung" ke' va" khyo re za:- dam: paug' yang: tung" ke' nae" ngo pe" qo la: thoe magyo:- naonhaung" qhid' mae" je yang: gug: gam: ra" khyo ngad: ra" .
Makhyang" ra" lo, mau" kad' mo, rere:- ai: lakha: byu qere re:- gaung khyao re phyid' lhai: ca"- ga: qam: ke' ta" ra" mo, rere:- lha" ge, .
Dangman" ra" au: qid lhai: khyo re kham: yu va" mo, wa- yao: bam mangad:- ngonhaung" lam: angad: ra" . Pe"mung: ga"re ngonhaung" wa- Byo khyo" yang Mao" So re caung: pa" mung:- Yesu Khristu we' dadang: dalam: za: kaoso' daui yang: ngaui bau" ra" mo, ngad: ra" . Ngonhaung" wa- adao shad' mae" ali aso: re khug ngha: ra" mo, mangad: .
Airu" ra" ja: jham re ngo khug ngha ca" yang: ngad: re wa ngo khug ngha nae" qo" ra" . Adao shad' mae" ali aso: jham re qo" khug ngha:- ga: myid: ra" byu dayaug yaug na yang: ngad: re wa- ngo wa airu: myid nae" akhyo je: qo" ra" .
Ngo wa khau: li" thao dalaban ngad: au:- au: qid lhai: khyo kham: yu: lo yaug ngad: . Ngo wa Israel byumyu"- Benyamin kaung mae" Hebre sa: gyang" ngad: ra" myhi" pho" qemae" khau: li" ra" yaug ngad:- Kham" to" ra" Tarha" re phug' cao" ru we' sin: yang: ta" re ngo wa Pharishe dayaug ngad: .
Lam khug: khyo re gyai nhag' lam: to" yaug ngad mung:- Phung: re yhin" lo yaug ngad: . Kham" to" ra" amyin" dao: jham re phug' cao" ra" khyo"- din: man" ru qhug' yu nae"- aga" re wa ngo wa pe" qobo made, yaug ngad: ra" .
Ngadqere: nga" qhid' mae" gau pai: ein: khyo" ngo qo" sun" yu: ra" ai: gu: alhab' re ana" wa- Khristu mathao mae aseim" khyo" ngo myid: yu: ra" .
Aigu: za: mangad:- nga" Asang Yesu Khristu re qo" ba qo" se" ru wa- ja: khao: ngo" tho' mae" je yang: phug' de; ru ngad mung:- ja: khao: ngo" re aseim" khyo" ngo myid: ru ngad: ra" . Pe"mung: ga"re- yao" mathao mae ngo wa ja: khao: ngo" re to" pye' va"- ngo wa Khristu re qo" yu nae" qhid' mae" we' yao: we' dadang: dalam: za: jab byang" sho' qo" doe, nae" qhid' mae" ai: gu: alhab' re basad ruza: ngo myid: pye' ra" .
Ngo wa Kham" To" ra" Tarha" re phug' cao" ra" khyo" yang din: man" rure maqhug' kham: yu lo: ngad: ra" . Ana" ngo wa ai: din: man" ru re Khristu re lam khug: ra" khyo" yang za:- qo" kham: yu: ra" . Ai: din: man" rure qo" kham: yu: ru wa- Mao" So: yang byid' ra" je" ju" ngad mung:- lam khug: ra" myid mae aqao: to" ru ngad: ra" .
Ngo o: ra" khyo ajhaung wa ngoyao" gaung yao: shid: rumae" kaoso' daui: ra" khyo kaoso' daui nhao: ru qhug' nae" rure myid: lao" zo" re" Khristu re ba nae"- yao" shid: rumae" dam: daui: to: li" ra" qam: so' re ba: yu nae"- yao" dayin dayo: kham zo" rure bokham zo: nae" we' yao" shid kham" ru we' dakhyo:- boqo" shid kham: nae" ru jham ngad: ra" .
Ngo wa aung doe, va"-jab byang" va"-ein: mata" nug- ngadqere: Yesu Khristu wa- yao" qhid' mae" boe" nae" ngore aung: yu va" ruyang ai: jhaung qhu" re qo" zaui" yu sho' ngo qam: ke' na: .
Nga" mao: nhaung: qe we"- ngo wa aire qo" yu va"- ein: mamyid . Ngadqere: ngo kad' ru daja: wa nga" nhaung thao" mae" rure to" myhid' pye' to: co' mung:- qhid' au: mae jo; ra" ja: re joe" myhi sho' qam: bo: thao" mae" phin: yang: qam: ke' na: .
Airumung: ngo wa mug: gaung: mung"dan: mae kaoso' qo" daui nae" qhid' mae" Yesu Khristu khyo" yang Mao" So khai: yu: ra" ai: jhaung qhu" re qo" yu sho' bin: zang shad' khyo myo,khung: qang yang: din: din: tao" ra" .
Byo we' sin: yang: zoqao" ngad va" mo, naonhaung" alhab' wa ceru" ra" myid bo qo: ra" . Ngadqere: naonhaung" mae" damyo" wa shai" ra" myid bo yang: ngad: re wa- Mao" So wa ce: khyo we' sin: yang:- naonhaung" re sho' kyo" li" nae" .
Airu: ngad sho' ngadqere:- ngonhaung" wa ana" ba joe" sho' bin: cao" lo va" ra" azhao" we' dakhyo:- qhid' au: khyo xo' ye: gelang: .
Nga" mao: nhaung: qe we"- nga" ave, re xo' yang: qu" yu ge,- Ngonhaung" qhu" byid' ra" ave, gai re cao" ra" mo, re qu" xam" yu ge,-
ngo wa ce: khyo re qhid' phyao: myo: sho' lhang naonhaung" re ta" qu" va" . Ngo wa ana" re: ngug byid we' dam: paug' ta" ra" . Khristu nho: pyao: zang dao mae shid kham: rure gye kad' mung: kaoso' daui: ra" mo, myo: sho' na: ako" .
Yao: bam: so wa yao: bam: gaung sho: myid o kao bau: ru ngad geyang: yao: bam wa myiqid tham: mae jeim" lo" li" genae" . Yao: bam wa qho' phau: ang: ra" ja: mae phug: ako" . Yao: bam wa ce: mug: myid we' sin" ra" ja: jham re za: myid: ako" .
Ngonhaung" kam" wa mug: khaung: mung"dan: nho: mung" byu qe ngad mung:- mug: gaung dao mae" ngonhaung" nho: khyad' yu: Asang ngad: ra" Asang Yesu Khristu joe" li" nae" rure kao bau taung" lao" na: ru ngad: ra" .
Khristu wa ja: cao jab alhab' re yao: eib: ra" qao: mae qo" to" pye' ra" qam: so' khyo" yang qam: nang: mung: shid ba: ra" ngonhaung" nho: gaung khyao jham re phungbao byang" jo; ra" yao" gaung khyao we' dau sho' tha" pye' byid' li" nae" .
Airumung: nga" mao: nhaung: qe we"- ngo wa naonhaung" re gyai jhid' de; mung:- gyai myid: lhe"- Naonhaung" wa ngore gyai ngaui bau: nhao gemung:- ngo wa naonhaung" mathao mae gyai phug: ra" . Amung: jhid' de; ra" mao: nhaung: qe we"- Naonhaung" wa Asang: khug mae kaoso' daui: rumae tang za: ye; jo, ang: ako" .
Eodia we' Suntuki tao we"- Asang mae yao: bai: yao: nhaung: we' dakhyo: nhag' lam: jho" vang" sho' qam: ke' genae" qhid' mae" jeju khyo" ngo mho' ke' ra" .
Amung: nga" mau" vin cao: ngad: ra" nao re:- ai: myiqe: shid' tao re jho" vang" nae" khyo re bao" thaug' byid: wa, . Pe"mung: ga"re Kelemen we' Mao" So: kaoso' mugsug' mae japhin: bo: ra" nga" mau" vin cao: gatau alhab' mo, we' daga" Ngaui Bau" Lau Dao: re ta" hau" ra" mau" zo" mae ngo we' daga" qam: ke' vako" ra" shid' tao ngad: ako" .
Asang mae dadang: dalam: za: khonhae" re: ngaui bau" na vageshao:- ngo dam: ta" ra"- ngaui bau: ge, .
Yaug khao: ngo" re nau" nhae" ra" myid qhu" byid: ge,- Asang wa joe" li" na: ava" .
Pe"ja" khyo rere: damyid: ci" ge,- khyo khe' khao: ngo" mae khonhae" re: jeju caung: khin" zo" re" akyu" mho' mung:- naonhaung" qo ca" ra" ja: Mao" So re mho' yao ge, .
Ailao"- xao su byu qe ba: gyo" ra" myid nyan: tho' je: ra" Mao" So: ngaui pyo: yaug yo: ru wa- naonhaung" aung khug nhag' lam: we' myid: ra" khyo re Khristu khug mae gug: gam byid' li" nae" .
Nga" mao: nhaung: qe we"- dao: pin" khyo" ta" re- gai shab: ra" ja: jham we' caung: khin" man: qi" ra" ja: jham ngad: ra" dangman" ru- phug' de; ru- jo: ru- gyang" san: ru- jhid' de; taung" ru we' phug' myao: tho' ru jham re naonhaung" aung khug mae ke' to: ge,-
ngo mae" naonhaung" zhao: yu mung:- khae: yu vako" ra" nga" dao: thoe jham we' lo, mau" jham re lo, joe" kad' cao" ge,- ngonhaung" re ngaui pyo: yaug yo: ru byid' ra" Mao" So wa naonhaung" we' daga" na: jo, vashao: wo" .
Ayo, cemyhao" myao" thao re naonhaung" wa- nga" qhid' mae" khoqhi" myid: gaung yug: na: rure qhu" byid: nae" agu dalhang dam: qo" yu ko" ruyang ngo wa Asang: khug mae gyai ngaui bau" ra" . Naonhaung" nga" qhid' mae" mamyid: ci" ko" ngad: ra" ein: ngo ta" ru mangad:- Naonhaung" aire qhu" byid: nae" agu maqo" ko" rure ngo ta" ru ngad: ra" .
Naonhaung" ngore mageim: qu" to: ko" ra" ein:- ngo myid yang: cedao: re ta" ru mangad:- pe"mung: ga"re ngo wa ngoyao: qo" ra" gu: mae nhag' dag yang: ba: na nae" rure zhao: yu: to: va" .
Myaung sho" rure re: ngo ba: ra"- magan: mago" qo" rure re: ngo ba:- ngo wa- vae: gyi: ngadqere:- myaung sho: ngadqere:- khoyo, khotau mae na na nhag' ba: dag: yu nae" khyo re ngo zhao: yu: to: va" .
Khristu yang ngore byid' ra" qam: so' khyo" yang ngo wa- boe" jo; ra" ayaug: ja: khao: ngo" re qo" zang: qhao" nae" qam: so' qo" ra" .
Ngadqere: ngo qug: khai: qhug' au: naonhaung" ngore bao" thaug' byid: ko" ru wa- gai shab: ra" lo, mau" kad' ru ngad: ra" .
Ngadqere: Philipi bao: we"- ngo wa Makedoni mung" mae" thug' mung: Lau Dao: Gai re kho" qhid: li" ra" au:- naonhaung" Philipi Phung: dalam: za: ngore bao" thaug' byid: ko" ru we' nga" nho: seim" ru jham we' myad: ru jham mae naonhaung" za: ngo we' daga" bokhae: yu vako" rure naonhaung" yao: ba gau ngad: ako" .
Thesaloni vogaung: mae na: au:- ngo qo ca" ra" gu: re naonhaung" wa dalhang za: mangad:- bao" thaug' ru ngore vhin: ke' byid' ako" .
Ngo wa ai: jhaung qhu" jham re za: khae: yu nug yang: ta" ru mangad:- Naonhaung" vin vo; lo: ra" gai: ra" mau" zo" japhin: mae je: gai: ra" lo, mau" laung" li" ra" khyo re myao nug yang: ta" ru ngad: ra" .
Ailao"- naonhaung" ngore vhin: ke' byid' ra" Alu: jhaung qhu" jham alhab' re ngo qo" khae: yu va" khyo re cemae botung" ke' ra" . Aijham wa- magan: mago" ngad: ava"- naonhaung" jhaung qhu" jham alhab' re Epaphrodi wa ngojhao" vin: joe" li" byid: mung:- ana" ngo wa qo ca" gu: alhab' qo" va" . Ai: jhaung qhu" jham wa sheim nae pyo" ra" xeim:- Mao" So khae: yu nug: ru we' ngaui: ra" xeim: we' dakhyo: ngad: ra" .
Airumung: nga" Mao" So wa magan: mago" jo, nho" qo" yaug ngad: ru we' dakhyo:- Yesu Khristu khyo" yang naonhaung" qo ca" ra" gu: alhab' re byid' li" nae" .
Ngonhaung" Pho"- ngad: ra" Mao" So wa apyad ato khonhae" re: phungbao bao: jo, vashao: wo" . Amen .
Yesu Khristu yang sang: ra" mo, ngad ko" ra" Mao" So: byu qe yaug khao: ngo" re au" ke' ra" . Cemae ngo we' daga" na ko" ra" mao: nhaung: qe wa- naonhaung: re au" ke' ako" .
Cemae"- Mao" So: byu qe alhab' wa naonhaung" re au" ke' ako"- je yang: khosin" pho" nho: kho: kham kho" mae na ko" ra" Mao" So: byu qe wa naonhaung" re au" ke' ako" .
Asang Yesu Khristu nho: nhag' myan" ra" jeju wa naonhaung" alhab' we' daga" ngad: jo, vashao: wo" .
Mao" So myid o: ra" khyo" yang Yesu nho: lagyo: ngo Polu we' ngonhaung" mao: nhaung: pho" Timothi wa-
Khristu we' dadang: dalam: za: doe; rumae kyid: ra" ngonhaung" mao: nhaung: qe ngad ko" ra" Kolose vogaung: mae" Mao" So: byu qere mugsug' tung" ke' ra" . Ngonhaung" nho: pho" Mao" So wa nhag' myan" ra" jeju we' ngaui pyo: yaug yo: ru naonhaung" re shaman" byid: vashao: wo" .
Ngonhaung" wa naonhaung" qhid' mae" akyu" bao" mho' byid: khao: ngo" khonhae" re: ngonhaung" Asang Khristu nho: yao: pho"- Mao" So re jeju caung: khin" byid' ra" .
Pe"mung: ga"re Khristu Yesu re naonhaung" lam khug myid bo ko" rure we' Mao" So: byu qere naonhaung" jhid' de; ko" ra" khyo re ngonhaung" the' gyo" bam va" .
Dangman" ra" mungdao: ngad: ra" Lau Dao: Gai naonhaung" jhao" sao qhid' joe" li" au:- ai: yang byid' ra" myid: lao" khyo re naonhaung" the' gyo" yu: avako" . Airumung: naonhaung" lam khug: myid we' jhid' de; myid wa mug: gaung dao mae naonhaung" qhid' mae" shaung: to: byid' ra" naonhaung" myid: lao" khyo mae apan zaug: jo; ra" .
Mao" So: nhag' myan" ra" jeju khyo re naonhaung" the' gyo" yu ko" ra" ba na mae" aire jhaug' za: ba: kham zo" yu gemung:- ai: Lau Dao: Gai wa naonhaung" mae byo: sin" lo" ru we' dakhyo:- ngaui bau" Lau Dao: Gai wa shaman" jeju byid: yang: mug: myid jao: sho' byo: sin: lo" ra" .
Naonhaung" wa Mao" So: nhag' myan" ra" khyo re naonhaung" jhid' de; ra" daui daui cao: ngad mung:- ngonhaung" gaung tha" jhaug' zaug za: Khristu mau" zo" re vin vo; yaug ngad: ra" Epaphra mae" zhao: yu: ru ngad: ako" .
Byo: yang naonhaung" re byid' to" ra" jhid' de; myid khyo re yao: wa ngonhaung" re ta" kyo" ra" .
Ce: khyo mathao mae ngonhaung" wa naonhaung" khyo re the' gyo: mae" khonhae" re: naonhaung" qhid' mae" akyu" bao" mho' byid' ra" . Yao: bam: yang byid' ra" nyan: pha,jhi" alhab' we' laba lajhao we' daga" yao: myid o: rure ba jhao: ra" laba lajhao wa naonhaung" re pyang" byid: vashao:- ngonhaung" wa Mao" So re mho' ra" .
Airulao" naonhaung" wa Asang o: ru we' dakhyo: kaoso' daui mung:- khonhae" re: yao: re ngaui nhao: ra" mau" zo" re qo" zaui: so" li" genae" . Naonhaung" kaoso' daui: ru wa gai: ru aja: ja: re qo" zaui" thug' ke' mung:- Mao" So re ba: jhao" ra" laba lajhao khug mae qi" qhang: li" li" genae" .
Naonhaung" wa ja: khao: ngo" re nhag' lam: qhang qhang za: qo" zang: qhao" geshao:- yao" phungbao qi" qhang: ra" qam: so' alhab' yang qam: bo nhao vashao:- amung: mug: bo" mung"dan: khug mae yao" byu qe: qhid' mae" Mao" So jhaung qhu" to: byid' ra" naonhaung" gae bam re qo" khae: yu nae" man: qi" ra" mo, boe" nhao: ra" Pho" re ngaui bau: ngaui yao we' jeju caung: khin" byid: geshao .
Yao: wa mug: cad' nho: qam: so' khug mae" naonhaung" re khyad' yu mung:- yao" jhid' de; ra" yao: zo" nho: mung"dan: khug khyo gug: gug: za: jhui" vao ye" ava" .
Ai: yao: zo: khyo" yang ngonhaung" wa loe; beim qhug' ra" . Airu wa ngonhaung" qobo jham re khyad' pye' byid' ru ngad: ra" .
Khristu wa myo; yang magai: myao: ra" Mao" So: gaung khyao we' dau: ra" myo; yang gai: myao: ra" khyao dau ngad: ra" . Yao: wa zoqhid' ngad mung: phan" to" ra" ja: alhab' tho' mae qi" qhang: thao" ra" yaug ngad: ra" .
Pe"mung: ga"re Mao" So wa yao: zo: khyo" yang mug: gaung we' myidgaung jo; ra" gu: alhab' we' myo; yang gai: myao: ru we' myo; yang magai: myao: ra" ja: alhab' Byo qam: so' jham- Asang zug: we' kheim: so' qo" mo, rere: bophan" to" ra" . Mao" So wa mug: kin myid kin alhab' geim" re yao: zo: khyo" yang phan" to: mung: yao: zo" qhid' mae" phan" to" ra" .
Khristu wa ja: cao jab majo, shimae" na: jo, yaug ngad: ra" . Ja: cao jab wa Khristu we' dadang: dalam: za: doe; jo, mung:- yao: bam we' dau ga" ra" jo, qo qo" avako" .
Khristu wa yao" gaung khyao ngad: ra" ai: phung" nho: au: ngad: ra" . Yao: wa zoqhid' ngad mung: yao: dayaug za: cao jab alhab' au: dao mae qo" na nae" qhid' mae" shid: rumae" dam: daui: to" li" nhao: ru qhug' ra" .
Pe"mung: ga"re Mao" So yao: yao: myid: phyid' ru khyo" yang- yao: zo: wa Mao" So: ve, yaug: byang" sho' kham: yu: to" ra" .
Airumung: Mao" So wa yao: zo: khyo" yang mug: kin we' myid kin alhab' geim" re yao: we' dam: jho" nyang: lo nhao nae" qhid' mae" myid: phyid' ra" . Mao" So wa yao" yao: zo: pyao: zang dao mae shid kham: ra" khyo" yang mang: dae mau" kad' mung:- myidgaung we' aimae jo; ra" gu: alhab' re yao: we' dam: jho" nyang nhao: ra" .
Lai: lo" va" ayo, mae naonhaung" wa Mao" So mae" va" na: ra" mo, ngad: lo ko" ru we' makhyang" ra" myid lo,mau" re kad' cao" geyang: naonhaung" wa Mao" So: gyevo qe boe" qu" avako" .
Ngadqere: ana" Mao" So wa yao: zo" nho: gaung khyao shid: kham byid' ra" khyo" yang naonhaung" re yao" ba nam kad' yu: ava" . Naonhaung" re gyang" lho" yaung" shab: ru we' yug: no made, lo: yao" qhid' kheim: khyo qo" vao ye: genae" qhid' mae" airu: kad' ru ngad: ra" .
Naonhaung" wa gang" tang: ra" aqao: apan mae xo' yang: tang za: ye; jo, qo: ako" . Naonhaung" wa ai: Ngaui Bau: Lau Dao: Gai re the' gyo" yu ko" au:- qo" yu ko" ra" ai: myid: lao" ru khyo mae" naonhaung" yao" myid re dalaui: nhao ge,- ngo Polu wa mug: myid byu yaug khao: ngo" re bin: kho" kyo: byid: va" ra" Lau Dao: Gai ceru: nho: daui daui yaug boe" lo: ra" .
Ana" ngo wa naonhaung" qhid' mae" ngo qug: khai: kham zo" ruyang ngaui bau" ra" . Yao" gaung khyao ngad: ra" phung" nho: gaung tha" qug: khai: kham zo: nae" dang: jo, shi" ra" Khristu nho: qug: khai: kham zo" rure nga" gaung khyao mae qug: khai: kham zo" ra" khyo" yang bobao" pin" byid' na: ru ngad: ra" .
Naonhaung" akyu" qhid' mae ce: mau" zo" re zaui so: nae" qhid' mae" Mao" So: yang daui daui byid: yaug khyo" yang ngore san: to: byid' ra" . Nao re byid' to" ra" mau" zo" wa yao" mungdao: re bin sho' ta" hau" kyo: nae" ru ngad: ra" .
Yao: wa ai: no; thao" ra" mungdao: re lai: lo: ra" pyad gu: mae byu alhab' mo, re maba nhao lo: nyham" to" lo ngadqere: ana" wa yao" byu qere ai: mungdao: qhu" byid' ava" .
Mao" So myid: yaung: to" ra" khyo wa byu alhab' mo, qhid' mae" jaung: to" ra" magan: mago" ru we' phungbao bo: ra" no; thao" ra" mungdao: khyo re yao" byu qere qhu" byid: nae" qhid' mae" ngad: ra" . Ai: no; thao" ra" mungdao: wa naonhaung" khug mae Khristu na: jo; ga" ru ngad: ra" . Aimung: naonhaung" wa Mao" So: phungbao mae qo" bokham: yu genae"- ga" ru ngad: ra" .
Airumung: ngonhaung" wa byu yaug khao: ngo" re Khristu nho: khyo kho" kyo: byid' ra" . Yaug khao: ngo" re Khristu mae zoqao" khyo" Mao" So: qhid' kheim: khyo qo" jhui" vao ye: nae" qhid' mae" nyan: pha,jhi" bo: ra" gu: alhab' we' yao: bam re ta" peim: ta" kyang: yang: yao: bam re mho" shid' byid' ra" .
Ce: mau" zo" re qam: ke' yang: qo" zaui: so" ru wa Khristu yang byid' ra" qi" qhang: ra" qam: so' yang ngad: ra" . Ai: qam: so' wa ngo mae bo: jo, mung: mau" zaui" na: ra" .
Ngo wa naonhaung" qhid' mae" re:- Ladoki vobyu qe: qhid' mae" we' ngore mamyao maba: ra" gatau alhab' mo; qhid' mae" re: khoqhi" sho' qam: ke' yang: mau" zaui" lo: rure naonhaung" re ngo ta" kyo: geli" .
Ngo ceru: kad' ru wa yao: bam qam: zaug qam: qo" mung: jhid' de; myid mae yao: cao: nhag' jho" de; jo, genae" qhid' mae" ngad: ra" . Alao" yao: bam wa dangman" ra" laba lajhao mae" thug' li" ra" lam ga" ru jab byang" sho' qo" yu: li" genae" . Cekhyo" yang Mao" So: no; thao" ru ngad: ra" Khristu re yao:- yao: bam ba: li" genae" .
Khristu wa Mao" So: nyham" to" ra" jo,nho" ngad: ra" pha,jhi" we' laba lajhao alhab' re phung" nae" ra" kham: thug' ngad: ra" .
Airumung: ngo naonhaung" re ta" kyo: geli"- Khonho" jo nhohab ngad: ra" mhug' pyag' ra" dao: jham: yang khag' yang re: naonhaung" re damhug' pyag' nhao ge,-
Pe"mung: ga"re ngo wa gaung dau: khyo" naonhaung" we' mana ngadqere: myid mae wa naonhaung" we' daga" na: ra" . Naonhaung" wa Khristu mae naonhaung" lam khug: rumae dadang: dalam: za: doe, yang: tang za: ye; jo, ko" rure ngo myao yang: ngaui bau" ra" .
Naonhaung" Khristu Yesu re Asang khyo" khae: yu vako" ruyang yao: we' dadang: dalam: za: kaoso' daui ge,
naonhaung" wa mho" shid' byid: qhug' vako" ru we' dakhyo: Asang: khug mae agyi: no, sho' cin" mung: yao" dao mae yao: yao" kaoso' daui khyo re zao: to' yang: naonhaung" lam khug: myid re je yang: qam: bo: li" nhao ge,- jeju beim: so" ra" myid byang" jo, nhao ge, .
Airumung: Khristu mae" mangad: lao"- byu: yang xo' mho" gyo" lo: ra" thung" li mae" we' mug: kin re eib: ra" byo jham mae" re:- joe" li" ra" aphug' made; ra" xao su byu: nho: pha,jhi" khyo" yang naonhaung" re khag' yang re:- jeim matoe' nae" rure lha" yang: na ge,-
pe"mung: ga" re Khristu nho: xao su gaung khyao kaoso' daui: rumae Mao" So: ve, khyao byang" sho' bo: jo; ra" .
Naonhaung" wa yao: we' dadang: dalam: za: doe, mung: jab byang" ra" kaoso' daui khyo re qo" yu: avako" . Yao: wa byo agyi zug: we' kheim: so' qo" mo, alhab' dao mae eib: ra" yaug ngad: ra" .
Naonhaung" wa Khristu we' dadang: dalam: za: doe, yang: au: qid lhai" khyo re kham: yu: lai: lo: ako" . Aiwa byu: yang byid' ra" au: qid lhai: khyo mangad: lo:- ce: qobo kad' kao bau: ra" qam: so' mae" loe; beim nhao: ru ngad: ra" Khristu yang byid' ra" au: qid lhai: khyo re kham: yu: ako" .
Pe"mung: ga"re naonhaung" qid nyhab' kham: yu ko" au: naonhaung" wa Khristu we' daga" nyhab' shaung: pye' qhug' ako" . Amung: shid: rumae" Khristu re daui: to" li" nhao: ra" Mao" So: qam: so' mau" re naonhaung" lam khug ko" ra" khyo" yang naonhaung" re qid nyhab' kham: yu: ra" khyo" Khristu we' daga" daui: to" li" nhao: ru qhug' avako" .
Naonhaung" wa qhid' phyao: lai: lo: ra" ayo, mae naonhaung" qobo jham: mathao mae we' kham" to" ra" tarha" maqo" ra" Taung bug byu qe ngad ko" ruyang byo we' sin: yang: ashid qe ngad: lo: ako" . Ngadqere: Mao" So wa naonhaung" re ana" Khristu we' daga" kaoso' daui: li" nhao: ava" . Ngonhaung" qobo jham alhab' re Mao" So wa khyad' pye' byid: mung:-
yao: wa ngonhaung" re qobo xam" to" ra" jhin japhin: rere: ai we' sin" ra" thung" tarha" rere: pyao: zang dao mae ze,jin" yang: be; jin" ru qhug' mung: alhab' re bin sho' sad' pye' ava" .
Ai: pyao: zang dao mae Khristu wa Byo we' sin: yang: eib: ra" zug: qe we' kheim: so' qo" ra" mo; qam: so' re qab: pye' byid: mung:- yao" aung doe; poe jin: yan" qin" rumae kyam: byu qekhyo" yao: bam re jhui" qin" yang: mo, byu qere qhu" byid' ra" .
Airumung: zo: shaug' we' poe ba na jham mangad: lao"- lho" xin: ba na mangad: lao"- Dugno: Ba we' sin: yang: naonhaung" qhid' mae" khag' rere: thung" tarha" dakad' nhao ge, .
Airu" ra" ja: jham wa joe" lo nae" ayo, mae" qab bao za: angad: ra" . Gaigai: yao: ngad: ra" khyo ajhaung wa Khristu ngad: ra" .
Nhag' lam: re shad' ra" khyo" deim" cam" nae" qhid' mae" we' mug: lagyo: jham re caung: pa" ra" khyo cao" ca" ga: ta" mung:- gakai: lai mung: ra" ve, lho jham re the' myao yang:- yao: yao" gaung re myhao: thao" ra" khyo" ta" yu: ra" mo; yang naonhaung" re dao: daphyid' nhao ge,- airu" ra" yaug wa yao: yao" xao su byu khyo" za: myid: ruyang aje mae nhag' lam: myid myo" na: ra" .
Yao: wa gaung khyao: nho: au: ngad: ra" Khristu re mazaui" ci ngad: ra" . Akhyao axag' jham we' shoqug: shoqe jham: yang jho" xo' de; jo; ra" gaung khyao geim" wa au: ngad: ra" Khristu khyo" yang zo: ve khau byid: mung:- Mao" So o ngaui: ru we' dakhyo: qi" qhang: li" ra" .
Naonhaung" wa Khristu we' daga" shid gemung: mug: kin re eib: ra" byo jham: lo, mae" lhoe' ke' qhug' va" mo, ngad: ako" . Aire naonhaung" wa pe"mung: ce: mug: myid we' sin" ra" mo, we' dakhyo: kaoso' daui ko" i?
Pe"mung: yang: ceru re dazaui: wa,- airu re datau" qu"- aijham re datin: wa,- ga" ra" tarha" jham re phug' cao" na ko" i?
Ai: thung" Tarha" jham alhab' wa dalhang ci thao re magai: ci: byaug: ra" zai jham we' sin" ra" khyo jham ngad: ra" . Ai: Tarha" jham wa byu: yang kad' to" ra" thung" Tarha" jham we' mho" shid' khyo jham za: angad: ra" .
Ai: thung" Tarha" kad' thug' ke' ra" mo, wa mug: lagyo: qere caung: pa" ca"- ga: maqad maqui" ta" ra" mo,- nhag' lam: re shad' ra" khyo" deim" cam"- mhug' ra" khyo cao" ra" mo,- yao: yao" gaung dau: re dae xo sho' yhin" yu: ra" mo, ngad mung:- pha,jhi" re apan aqao: to: yang: kad' ru ngad nhohab ngadqere: aijham wa gaung sho: myid kao bau: ra" khyo jham re zaui" tam" nae" rumae pe" aphug' mabo ngad: ra" .
Naonhaung" wa Khristu we' daga" dam: daui: to" li" nhao: ru qhug' vako" ruyang Khristu wa yao" zaung tao" dao Mao" So: lo, yo shad' mae zaung: jo; ra" jo, qo mug: gaung: mung"dan: mae" zai jham re naonhaung" nhag' nghae" na ge-
myidgaung dao mae jo; ra" zai jham re nhag' manghae: lo:- mug: gaung dao mae" zai jham re naonhaung" nhag' nghae" na ge,-
pe"mung: ga"re naonhaung" wa shid: byaug va" mo, ngad gemung: naonhaung" kaoso' wa Mao" So: khug mae Khristu we' daga" shaung: to: byid' ra" .
Naonhaung" nho: kaoso' agyang" wa Khristu ngad mung: yao: na: thug' li" lao"- naonhaung" re: yao: we' daga" za: na: thug' li" yang: yao" phungbao re bokham: yu: li" genae" .
Airumung: naonhaung" wa gaung sho" nho: gintho' mau" zo" jham- mashab mayaung" ra" lo, mau"- gaung sho: shab' ru- makhyang" ra" lo, mau" kad' nae" kao bau: ru- ( so' kho' ru wa solho re caung: pa" ra" akhyao daja: ngad: ra" ) jham ru" ra" naonhaung" khug mae mau" zaui" na: ra" gaung sho: kao bau myid o: ru jham re se' pye' ca" ako" .
Airu"ra" khyo jham: mathao mae yao" mho dao: re matae" gyo" ra" mo; dao mae Mao" So: nhag' yo" ru joe" li" li" nae" .
Qhid' phyao: naonhaung" wa airu" ra" khyo jham: yang naonhaung" kaoso' daui khyo re eib: na: au: airu" ra" gaung sho: kao bau myid o: rure cao" yang: naonhaung" kaoso' daui: lo: ako" .
Ngadqere: ana" naonhaung" wa nhag' yo: nhag' gyid' ru- su re qu" roe" pyi qho: ru- kheim: co' jhau: ru jham re naonhaung" nhad' mae" khonhae" re: dathug' nhao ge,
Yao: cao: dajho" mhug' ge,- pe"mung: ga"re naonhaung" wa magai: ra" ave, we' daga" byu xug' re khyad' pye' mung: byu sag' re ve; yu: avako" .
Ce: byu sag' naonhaung" re phan" to: yaug Mao" So wa naonhaung" re je: jab byang" sho' ba jhao: li" genae" qhid' mae" yao" gaung khyao we' je: dau sho' asag' dam: byao: yu: ra" .
Ai: byu sag' boe" rumae Taung bug byu qe we' Yuda byu qe au: qid lhai: khyo re kham: yu: ra" mo, we' aire makham: yu: ra" mo, Taung bug byu qe- byu jam: qe- jeim qe we' jeim mangad: ra" mo; agyo: mae pe" jho" shai" ru majo, lo: ngad: ra" . Khristu wa alhab' ngad mung: alhab' mae Khristu ngad: jo; ra" .
Naonhaung" wa Mao" So: byu qe ngad: ako" . Yao: naonhaung" re jhid' de; mung: yao" qhid' mae" khyin: san: yu: to" ra" mo, ngad: ako" . Airumung: naonhaung" yao" gaung re su: qhid' mae" jhid' de; sho: bono: ru- nhag' khyag' nhag' lam: nyham: khyo" ru nau" nhae" ru we' nhag' lam: qhang: ru jham re mai bau: we' dakhyo: ve; ci ge, .
Naonhaung" yao: cao: qobo jho" vhin nae" de, gelao"- dayaug we' dayaug jho" zang: kham yang: qobo jho" khyad' byid: ge,- Asang naonhaung" re qobo khyad' byid: va" ru we' dakhyo:- naonhaung" yao: cao: qobo jho" khyad' byid: ge, .
Airumung: aijham alhab' dao mae alhab' re jab byang" sho' dadang: dalam: za: myag: dang" to" ra" jhid' de; myid re laung" ci ge,
pe"mung: ga"re Mao" So wa gaung khyao dalam: khyo za: ai: ngaui pyo: yaug yo: rure qo" khae: yu geshao: ga:- naonhaung" re khai: yu: to" ra" . Airumung: jeju caung: khin" ge,-
magan: mago" jab byang" ra" Khristu nho: mungdao: re naonhaung" aung khug mae na: jo, nhao ge,- nyan: pha,jhi" alhab' we' yao: cao: jho" mho" shid' mung: jho" ta" kyang" na ge, caung: khin"nghaui"caung: we' gyang" lho" ra" nghaui" thoe jham re nghaui" zo" re" naonhaung" aung khug nhag' lam: mae jeju beim: so" ra" nhag' lam" yang Mao" So re caung: khin" ge, .
Airumung: naonhaung" kad' ra" mau" zo" mangad: lao"- jhau: ra" dao: thoe ja: khao: ngo" mae Asang Yesu mang re lao: yang: kad' ge,- yao: khyo" yang Mao" So re jeju caung: khin" ge, .
Yham sang myhi" qe we"- naonhaung" yham sang pho" qe eib: ra" qao: mae na ge,- pe"mung: ga"re airu wa Khristan qekhyo" naonhaung" kham: yu ang: ra" khyo ngad: ra" .
Yham sang pho" qe we"- naonhaung" yham sang myhi" qere jhid' de; mung: yao: bam re ayo: athin dakad' ge,-
Zo: dau qe we"- naonhaung" myhi" pho" qe: mho dao: re tae" gyo" ru wa Khristan qe: qo ngad: ra"- pe"mung: ga"re airu wa Mao" So o ngaui: ra" khyo ngad: ra" .
Myhi" pho" qe we"- naonhaung" zo: dau qere pyi daqho ge,- Mangad: re yao: bam nhag' lam: gyug qam: shan: li" genae" .
Jeim qe we"- naonhaung" jeim sang qe: dao: re ja: khao: ngo" mae mho dao: gyo: ge,- yao: bam: yang ngaui genae" rure o yang: za: yao: bam qu" na myao: na: au: mho dao: gyo" ru mangad: lo:- Asang re naonhaung" gyaug phug' ra" khyo" nhag' lam: din: din: za: yao: bam: mho dao: re tae" gyo: ge, .
Pe" mau" zaui: gengadqere: byu: qhid' mae" zaui: byid' ra" khyo" mangad:- Asang re zaui: byid' ra" khyo" naonhaung" aung khug nhag' lam: alhab' we' qam: zaug thag zaui: so: ge,-
Asang wa yao" byu qe: qhid' mae" zam" to" ra" mo, re jhaung qhu" khyo" naonhaung" re byid' li" nae" rure naonhaung" beim: ge,- pe"mung: ga"re Khristu wa naonhaung" caung da" byid' ra" jeim sang agyang" ngad: ra" .
Makhyang" ra" mau" kad' ra" yaug wa yao: kad' ra" makhyang" ra" mau"zo" aphug' qobo dae re qhug' kham zo" li" nae" . Pe"mung: ga"re Mao" So wa khag' rere: myo, nho makhyin lo: dao: kho' ra" .
Asang qe we"- naonhaung" jeim qere din: vang" Tarha" nyang: ra" khyo" zam" khug: na ge,- naonhaung" re: mug: gaung dao mae Asang qo" mo, ngad ko" rure myid: beim: ge,-
Akyu" mho' qam: ke' ge,- Akyu" mho' zo" mae" so: so: za: na mung: Mao" So re jeju caung: khin" na ge,-
Khristu nho: no; thao" ra" yao" mungdao: khyo re kho" kyo: nae" agu gai Mao" So ngonhaung" re byid' li" nae" qhid' mae" naonhaung" akyu" mho' au: ngonhaung" qhid' mae" re: akyu" bomho' byid: gela,- ce: mathao mae ngo ana" thaung: laung" jo; ra" .
Airumung: mungdao: kho" kyo" rumae ngo ta" ang: ru we' dakhyo: sho' sho' de: de: qo" kho" kyo: nae" qhid' mae" akyu" bao" mho' byid: gela, .
Naonhaung" qo" yu: ra" agu gai alhab' re gai yo" ra" khyo" ci yhung: mung: malam khug: ra" mo, re pha,jhi" bo bo za: zam" khug: na ge, .
Naonhaung" dao: thoe wa khonhae" re: gyo" ngaui taung" ngad mung: gyo: nug dataung" ngad qo: ra" . Yaug khao: ngo" re jo jo za: khoru: phaug' tau: nae" rure naonhaung" ba: to: ca" ra" .
Asang: mau" mae jhaug' zaug yaug we' ngonhaung" mau" vin cao: ngad: ra" ngonhaung" jhid' de; ra" mao: nhaung: pho" Tukhiku wa ngo we' sin" ra" lau dao: alhab' re ta" kyo: byid' li" nae" .
Ngonhaung" khoru: boe" na: ra" khyo re naonhaung" re lau dao: ta" kyo: yang: naonhaung" re ngaui bau: nhao nae" qhid' mae" ngo wa yao: re naonhaung" jhao" nhao: ke' ra" .
Aimung: naonhaung" byu ngad: ra" naonhaung" jhid' de; ru we' jhaug' zaug: ra" mao: nhaung: pho" Onesimu re: yao: we' bocao: lo: li" nae" . Yao: shid' zo: wa cetau mae boe" na: ra" khyo ja: khao: ngo" naonhaung" re li" ta" kyo" li" genae" .
Ngo we' daga" thaung: laung" cao: Aristaku wa naonhaung" re au" ke' ra" . Amung: Barnaba yao: ug Marku re:- naonhaung" re au" ke' ra" . ( Marku naonhaung" jhao" joe" li" re yao: re bang" lham: tug: yu nae" pyang: ke' ra" dao: re naonhaung" the' yu: to: gau ngad: ako" . )
Yustu ga: re: mhang" ra" Yoshu re:- naonhaung" re au" ke' ra" . Yuda thung" mae" phaug' lo ko" ra" Khristan qemae" Mao" So: qhid' mae" ngo we' daga" mau" zaui" na mo, wa ce sam yaug za: ngad: ako" . Yao: bam wa ngore myo: sho' bao" thaug' lo mo, ngad: ako" .
Aimae" naonhaung" phung: byu ngad mung: Khristu Yesu nho: daui daui yaug ngad: ra" Epaphra re: naonhaung" re au" ke' ra" . Yao: wa naonhaung" qhid' mae" qam: zaug thag akyu" bao" mho' byid' na: ra" . Naonhaung" wa Mao" So myid: o: ra" khyo mae re:- jab byang" sho' mho dao: gyo: mung: lam khug: myid gang" tang: ru we' zoqao" khyo" tang za: qo" ye; jo, genae" qhid' mae" naonhaung" qhid' mae" Mao" So re akyu: bao" mho' byid' ra" .
Yao: wa naonhaung" qhid' mae" re:- Ladoki vogaung: we' Herapoli byu qe: qhid' mae" re:- gyai qam: ke' yang: mau" zaui" lo yaug ngad: ra" khyo re ngo yao: sagse: qo" kham: ra" .
Ngonhaung" gyai jhid' de; ra" mocid' sara Luka we' Dema shid' zo: re:- naonhaung" re au" ke' ako" .
Ladoki vogaung: mae" lam khug: ra" mao: nhaung: qere we' Numpha we' yao" yham mae ham: phaung yang: caung: pa" na ko" ra" phung: byu qere ngonhaung" au" ke' ra" khyo re kai" yang: ta" kyo: byid: gela, .
Ce: vhin tung" re naonhaung" bin: nghe' gelao" Ladoki phung: byu qere re:- nghe' nhao ge,- Ladoki phung: byu mao: nhaung: qe: lo, khyo" kai" vhin: ke' geli" nae" ra" vhin tung" rere: naonhaung" nghe' ge,-
yao: re byid' to" ra" Asang: mau" zo" re bin kyab' sho' zaui: wa,- ga" ein:- Arkhipu re ta" ge, .
Ce: vhin tung" re nga" lo; yang yao: tung" ru ngad:- tung" yaug Polu . Ngo thaung: laung" jo; rure dato" myhid' ge,- Mao" So: nhag' myan" ra" jeju wa naonhaung" we' daga" ngad: jo, vashao: wo" .
Polu, Sila, we' Timothi bam wa Pho" Mao" So we' Yesu Khristu nho: byu qe ngad ko" ra" Thesaloni phung: byu qere vhin tung" tung" ke' ra" . Nhag' myan" ra" jeju we' ngaui pyo: yaug yo: rure naonhaung" qo" yu vageshao: wo" .
Ngonhaung" wa naonhaung" alhab' mo; qhid' mae" khonhae" re: Mao" So re jeju caung: khin" byid: mung: ngonhaung" akyu" mho' rumae khonhae" re: naonhaung" qhid' mae" akyu" bomho' byid' ra" .
Pe"mung: ga"re naonhaung" lam khug: myid re khoru: lo, joe" zaui: so" na ko" rure ngonhaung" Pho" Mao" So: qhid' kheim: mae myid: beim" na: ra" .
Mao: nhaung: qe we"- Mao" So wa naonhaung" re jhid' de; mung: yao" qhid' mae" boe" genae" qhid' mae" khyin: yu: to: va" rure ngonhaung" ba: ra" .
Pe"mung: ga"re ngonhaung" wa Ngaui Bau" Lau Dao: Gai re nhad' dao: thoe za: mangad: lo: Gyang" Lho" Byo: qam: so' we' ai: Lau Dao: Gai wa dangman" ru ngad: rure jhaug' za: myid: lam: ru we' ngonhaung" naonhaung" jhao" vin: li" ru ngad: . Ngonhaung" wa naonhaung" we' daga" na: au: naonhaung" akyu" qhid' mae" khoru: kaoso' daui: rure naonhaung" ba: ako" .
Naonhaung" wa ngonhaung" ave, re we' Asang: ave, re qu" yu: ako" . Naonhaung" wa dayin dayo: myo: sho' qhug' kham zo: gesho' ngadqere: Gyang" Lho" Byo: yang byid' ra" ngaui bau" ra" myid we' ai: mungdao: re naonhaung" khae: yu: ako" .
Airumung: naonhaung" wa Makedoni mung" we' Akhaia mung" mae na ko" ra" phung: byu qe alhab' mo; qhid' mae" ave, qu" yu nae" mo, boe" lo: ako" .
Pe"mung: ga"re naonhaung" lo, mau" mathao mae Asang: nho: khyo mungdao: wa Makedoni mung" we' Akhaia mung" jao: sho' za: hau" nhao" lo" ru mangad: Mao" So re naonhaung" lam khug ko" ra" khyo- lau thoe re khyi" khao: ngo" khyo hau" nhao" lo" ra" . Airumung: naonhaung" re pe" ta" maca" lo: ngad: ra" .
Ngonhaung" wa naonhaung" jhao" joe" li" au: re naonhaung" khoru: ngonhaung" re lham: khae: yu ko" ra" khyo rere: kao: so' daui: ru we' dangman" ra" Mao" So re caung da" byid: nae" qhid' mae" we' mug: gaung dao mae" yao" yao: Zo: joe" li" nae" qhid' mae" sulho jham re to" pye' mung: Mao" So shad' khyo naonhaung" khoru: phaug' lo ko" ra" khyo rere: ai: byu qe alhab' mo, ta" na: ako" .
Ai: yao: zo: wa shid: rumae" yao" yang dam: daui: to" li" nhao mung: joe" li" nae" Mao" So: nhag' yo" rumae" ngonhaung" re khyad' yu: ra" yaug Yesu ngad: ra" .
Mao: nhaung: qe we"- naonhaung" jhao" ngo joe" li" ru wa naonhaung" yao: ba: ako" .
Ngonhaung" wa Thesaloni vogaung: khyo naonhaung" jhao" majoe" li" shire Philipi vogaung: mae yhin" ru we' maphug' makhyad' roe" ru khoru: qhug' lo: rure naonhaung" ba: ako" . Airu: gye kad' ru myo: sho' qhug' ngadqere: ngonhaung" Mao" So wa Yao" Ngaui Bau" Lau Dao: naonhaung" re kho" kyo: byid: nae" qhid' mae" mazag mavae: ra" nhag' lam: ngonhaung" re byid' ra" .
Ngonhaung" wa shad' nghung" ru we' nhag' lam: kaui myid bo yang: naonhaung" re ta" peim: ta" kyang: byid' ru mangad:- ngonhaung" wa khag' dayaug rere: mhug' pyag' nae" qam: make' .
Mao" So wa ngonhaung" re man: qi" ra" mo, ngad: rure ca: myao: ba: to: mung: ai: Lau Dao: Gai re kho" kyo: nae" qhid' mae" lam: to: qhug' va" ruyang Mao" So ngonhaung" re ta" nug: ru we' dakhyo: khonhae" re: ngonhaung" re ta" ra" . Ngonhaung" wa byu: yang ngaui nae" rure qam: make' . Ngadqere: ngonhaung" aung khug nhag' lam: re jham" qu" yaug ngad: ra"- Mao" So: yang ngaui nae" rure za: ngonhaung" qam: ke' ra" .
Ngonhaung" wa khin" dao: majhau . So' kho' obyid: rure ta" nghoe' pye' ra" dao: thoe majhau: rure naonhaung" yao: nyang" ba: ako" . Mao" So wa ngonhaung" sagse: ngad: ra" .
Ngonhaung" wa Khristu nho: lagyo: qe ngad: ra" khyo" ngonhaung" mae" akho: akhang" qo" mho' yu mo, ngad sho' ngadqere:-
naonhaung" yang caung: khin" nae" rure su gaje qeyang caung: khin" genae" rure re: khag' yang caung: khin" genae" rure re: ngonhaung" qam: make' . Ngonhaung" wa naonhaung" we' daga" na: au: re- yao: zo: qere gun caung: ra" yao: myhi" we' dakhyo: nau" nhae" za: na: lo va" .
Pe"mung: ga"re ngonhaung" wa naonhaung" re jhid' de; ruyang Mao" So: lau dao: gai naonhaung" re ba nhao nae" ru za: mangad:- ngonhaung" kaoso' re lhao" re: naonhaung" re gae byid' pye' nae" jin" jin" ngad: ra" . Naonhaung" wa ngonhaung" gyai jhid' de; ra" mo, ngad: ako" .
Mao: nhaung: qe we"- ngonhaung" khoru: mau" zaui" lo: rure we' dug myaung" lo: rure naonhaung" gaigai: yao: myid: beim" ako" . Naonhaung" khag' dayaug rere: qo mala: nhao nae" qhid' mae" ngonhaung" wa myi" re: na" re: mau" zaui: zo: mung: Mao" So: Ngaui Bau: Lau Dao: Gai re naonhaung" re kho" kyo" lo va" .
Lam khug: ra" mo, ngad: ra" naonhaung" re ngonhaung" zam" khug: lo: ra" lo, mau" wa man" ru- jo: ru we' qobo vhin khyo mabo: rure naonhaung" yao: we' Mao" So wa ngonhaung" sagse: ngad: ra" .
Yao: pho" wa yao: zo: qere qu" gun caung: ru we' dakhyo: ngonhaung" wa naonhaung" yaug khao: ngo" re qu" gun caung: lo: rure naonhaung" ba: ako" .
Ngonhaung" wa naonhaung" re abang mabyid qam: byid' lo: ra" . Naonhaung" re nhag' tang" byid' lo: ra" . Yao" mung"dan: khyo qo" vao ye: nae" akhang" we' Yao" phungbao re qo" khae: yu nae" qhid' mae" naonhaung" re khai: yu: ra" Mao" So o ngaui: ra" ave, lo, mau" we' kaoso' daui genae" qhid' mae" ngonhaung" wa naonhaung" re ta" jhan: byid' lo va" .
Naonhaung" wa khonhae" re: Mao" So re jeju caung: khin" na: ra" khyo gatau dalam: jo; ra" . Airu wa ngonhaung" li" kho" kyo" ra" Mao" So: mungdao: re xao su byu: nho: mungdao: khyo" mangad:- gaigai: yao: Mao" So: mungdao: ngad: ra" khyo" lham: gyo" yu mung:- lham: khae: yu geyang: ngad: ra" . Aiwa gaigai: yao: Mao" So: mungdao: ngad: ra" . Pe"mung: ga"re Mao" So wa lam khug: ra" mo, ngonhaung" phaung mae mau" zaui" na yang: ngad: ra" .
Mao: nhaung: qe we"- ngonhaung" mae bo: ra" khyo wa Yesu Khristu byu qe ngad: ra" Yuda mung" mae" Mao" So: phung: jham mae bo: ru we' dakhyo: yao: bam re:-
Asang Yesu re we' lapa qere se' pye' mung: ngonhaung" re yhin" lo mo, ngad: ra" Yuda byu qeyang yhin" rure kham zo" lo: ako" . Yao: bam wa Mao" So re khoqhi" sho' mangaui nhao mo, ngad: avako" i?
Yao: bam wa Taung bug byu qere khyad' yu: ru qhug' nhao: ra" ai: mungdao: re Taung bug byu qere ngonhaung" kho" kyo" ra" mau" zo" re lhao" re: tam" pye' nae" qam: ke' ako" . Ceru: kad' ko" ra" khyo" yao: bam wa khonhae" re: shad' lhoe" lo ko" ra" qobo jham mae" lo" thao" mae" qobo re zaui" pyang" pye' avako" . Airumung: ana" lo" thao" mae Mao" So: nhag' yo" ru wa yao: bam: au: dao mae joe" jo; ava" .
Mao: nhaung: qe we"- ngonhaung" wa naonhaung" we' dazab zo: jho" gao" na: bam: au:- gaung dau: za: jho" gao" na: ru ngad: ra" . Ngonhaung" aung khug nhag' lam: mae wa naonhaung" re myid: beim" na: . Ngonhaung" wa naonhaung" re gyai myid yang: naonhaung" re dam: qhug' myao nae" qhid: mae" gyai qam: ke' bam va" .
Ngonhaung" wa naonhaung" jhao" dam: joe" li" nug: ra" . Ngoyao: re: naonhaung" jhao" dam: joe" li" nae" ein: myo: sho' lhang qam: ke' yang: seim" qu" va" . Ngadqere: Satan wa ngonhaung" khyo re kaung: kag' pye' byid' ra" .
Ngonhaung" Asang Yesu dam: joe" li" nae" ra" au:- ngonhaung" wa dang za: yao" qhid' kheim: mae ngonhaung" nho: myid: lao" khyo- ngonhaung" nho: ngaui bau: khyo we' ngonhaung" nho: aung doe; ru we' sin: yang: phug nae" akhyo ngad: ako" . Ngonhaung" re phug nhao: ra" mo,- myid: lao" nhao: ra" mo, ngaui bau: nhao: ra" mo, mae naonhaung" re: bobo: ako" .
Gaigai: yao: naonhaung" wa ngonhaung" nga: ye, jao: we' ngaui bau: khyo ngad: ako" .
Lo" thao" mae ngonhaung" wa mathan" zang" na loyang: ngonhaung" yao: za: Athen vogaung: mae thang: gyo" co' nae" myid: phyid' mung:-
Khristu nho: khyo Ngaui Bau" Lau Dao: Gai re kho" kyo" ra" mau" zo" mae ngonhaung" we' daga" Mao" So: mau" vin yaug ngad: ra" ngonhaung" mao: nhaung: pho" Timothi re naonhaung" jhao" ngonhaung" nhao: ke' va" .
Naonhaung" mae" khag' dayaug re: ai: yhin" ru jham: mathao mae naonhaung" lam khug: myid malab malaui: geshao: nyhad' tang byid: nae" we' naonhaung" re qam: byid: nae" qhid' mae" ngonhaung" wa yao: re nhao: ke' ru ngad: ra" . Airu" ra" yhin" rure ngonhaung" kham zo" ru wa ngonhaung" qhid' mae" Mao" So myid o: ra" khyo ngad: rure naonhaung" yao: ba: ako" .
Pe"mung: ga"re ngonhaung" wa yhin" rure kham zo: ca" nae" ngad: rure ngonhaung" we' daga" na: au: mae" gau: qhid' khae" yang: ngonhaung" naonhaung" re ta" va" . Airuyao: boe" lo va" rure naonhaung" yao: nyang" za: ba: ako" .
Aimung: yang: ngo wa Timothi re naonhaung" jhao" nhao: ke' ru ngad: ra" . Ngo wa mathan" zang" na loyang: naonhaung" lam khug myid khoru: ngad: na ko" rure ba nug mung: yao: re ngo nhao: ke' ru ngad: ra" . Ai: yui wa ngonhaung" re ju" phyo' yu: pye' mung: ngonhaung" qam: ke' lo: ra" mau" zo" alhab' aje amyid boe" pye' nae" laug ein: ngo myid: ci" ra" .
Ana" Timothi wa naonhaung" mae" dam: tug' joe" lo mung: naonhaung" lam khug: myid we' jhid' de; myid we' sin" ra" lau dao: ngonhaung" jhao" vin: lo byid' ra" . Naonhaung" wa ngonhaung" re khonhae" re: kao bau myid: beim" na gemung: naonhaung" re ngonhaung" khoqhi" sho' myao nug: na: ru we' dakhyo: naonhaung" re: ngonhaung" re myao nug na ko" ra" khyo re Timothi wa ngonhaung" re lo: ta" kyo" ra" .
Arumung: mao: nhaung: qe we"- Ngonhaung" wa qug: khai" ru we' dayin dayo: kham zo" na: au: naonhaung" lau thoe re the' gyo: lao"- ngonhaung" wa qam: sag' qo" yu: bam va" . Naonhaung" nho: lam khug: myid wa ngonhaung" re qam: qo" yu nhao: ra" .
Pe"mung: ga"re naonhaung" wa Asang: khug mae tang za: ye; jo, ko" ngad: re wa ana" gaigai: yao: ngonhaung" so' qo" she: ra" .
Ana" ngonhaung" wa naonhaung" mathao mae ngonhaung" Mao" So re jeju caung: khin" ra" . Naonhaung" mathao: yang yao" qhid' kheim: mae ngonhaung" qo" yu: ra" ngaui bau" ru qhid' mae" Mao" So re jeju caung: khin" ra" .
Naonhaung" we' gaung dau: myo, nho jho" qhug' myao mung: naonhaung" lam khug: ra" khyo mae qo ca" shiko" ra" gu: re li" qo" bao" thaug' byid: nae" qhid' mae" ngonhaung" wa myi" re: na" re: aung khug nhag' lam: alhab' we' Mao" So re akyu" mho' ra" .
Ngonhaung" Pho" Mao" So yao: we' ngonhaung" Asang Yesu wa naonhaung" jhao" li" nae" qhid' mae" ngonhaung" re khyo qid nyhang" byid: vashao: .
Asang wa yao: cao: jho" jhid' de; ra" naonhaung" jhid' de; myid re we' su alhab' re jhid' de; ra" naonhaung" jhid' de; myid re je: myo" li" nhao mung: naonhaung" re ngonhaung" jhid' de; ra" myid qhi" qi" qhang: li" nhao vashao: .
Ce: khyo" yang yao: wa ngonhaung" re qam: bo nhao: li" nae"- ngonhaung" Asang Yesu wa yao" gyang" lho" ra" mo, alhab' we' daga" joe" li" ra" au: ngonhaung" Pho" Mao" So: qhid' kheim: mae ngonhaung" wa qobo vhin khyo mabo: ru we' gyang" lho" ra" mo, boe" li" li" genae" .
Alao" ngonhaung" mao: nhaung: qe we"- Mao" So re o ngaui nhao nae" qhid' mae" ngonhaung" khoru: kaoso' daui ang: ra" khyo re ngonhaung" mae" naonhaung" zhao: yu: avako" . Gaigai: yao: ga" re naonhaung" airu: kaoso' daui: lo: avako" . Ai: tho' je: ra" khyo" kaoso' daui genae" qhid' mae" ana" ngonhaung" wa Asang Yesu mang mae naonhaung" re jhan" ke' ra" .
Pe"mung: ga"re Asang Yesu nho: kheim: so' khyo" yang ngonhaung" wa naonhaung" re mho" shid' ra" khyo jham re naonhaung" ba: ako" .
Mao" So wa naonhaung" re gyang"lho" mo, boe" genae" rure we' gaung sho: shab' ra" gintho' mau" zo"mae" jab byang" sho' loe; beim mo, boe" genae" qhid' mae" o ngaui: ra" .
Yauggai yaug khao: ngo" wa gyang" lho" ru we' phug' de, nga: ye; ra" khyo" yao" yham sang myhi" we' khoru: zam" na nae" rure ba qo: ra" .
Mao" So re maba macaung: pa" ko" ra" mo, we' dakhyo: gaung sho: shab' ra" myid re cao" yang: magai: daui ngad: ra" .
Airumung: cekhyo mae byu khag' ngadqere: yao" Khristan mao: nhaung: pho" re qobo magai: shad'- mangad: lao"- yao" qam: nyaug re magai: khyug' zo: ngad: ra" . Asang wa ceru: kad' mo, re qobo dae byid: nae" ngad: ra" khyo ngonhaung" wa naonhaung" re qao qao za: ta" peim: byid: va" . Ngonhaung" wa ce: khyo re qhid' phyao: mae" naonhaung" re ta" to: gau ngad: ra" .
Mao" So wa gaung sho: shab' ra" gintho' mau" zo" mae kaoso' daui nae" qhid' mae" ngonhaung" re khai: yu: ru mangad: . Gyang" lho" rumae kaoso' daui nae" qhid' mae" khai: yu: ru ngad: ra" .
Airumung: ce: mho" shid' ra" khyo re ngag: pye' ra" yaug khag' ngadqere: byu re ngag: pye' ru mangad:- yao" Gyang" Lho" Byo ngonhaung" re byid: yaug ngad: ra" Mao" So re ngag: pye' ra" yaug ngad: ra" .
Naonhaung" nho: lam khug: ra" mao: nhaung: qere jhid' de; nae" khyo we' sin: yang: naonhaung" re tung" ke' maca" ngad: ra" . Naonhaung" yao: cao: khoru: jho" jhid' de; ca" ra" khyo Mao" So: yang mho" shid' byid' rure naonhaung" yao: zhao: yu: to" avako" .
Naonhaung" wa ai we' dakhyo: yao:- Makedoni mung" geim" mae na ko" ra" mao: nhaung: qe alhab' mo, re jhid' de; avako" . Airumung: mao: nhaung: qe we"- ai: tho' je: gai sho' kad' genae" qhid' mae" ngonhaung" naonhaung" re mho' ke' ra" .
Qhid' phyao: ngonhaung" naonhaung" re ta" lo: ru we' dakhyo:- naonhaung" kao bau myid qang: ru wa yaug yo: ra" khyo" kaoso' daui nae" we' su: khyo re mabokaung: kag' lo: naonhaung" vae: dug: naonhaung" yao: qo" khau nae" qhid' mae" kao bau myid: qang ge,-
Cekhyo" yang naonhaung" wa malam khug: ra" mo; yang phug' myao: byid' rure qo" khae: yu: li" genae" . Ailao" naonhaung" wa naonhaung" qo ca" ra" gu: qhid' mae" khag' rere: khug ngha ca" genae" mangad: .
Mao: nhaung: qe we"- Myid: lao" khyo maqo" ra" mo, we' dakhyo:- naonhaung" makaug' genae" qhid' mae" ngonhaung" wa shid: byaug va" mo; khyo we' sin: yang: dangman" ra" khyo naonhaung" re ba nhao nug: ra" .
Yesu wa shid mung: dam: daui: to" li" rure ngonhaung" lam" ra" . Airumung: Mao" So wa- Yesu re lam mung: shid: byaug: ra" mo, rere: Yesu we' daga" dam: tug' jhui" yu: li" nae" ga" rure ngonhaung" lam" ra" .
Ana" ngonhaung" naonhaung" re mho" shid' na: ru wa Asang: nho: mho" shid' dao: ngad: ra" . Asang joe" li" ba na mae kaoso' daui: na mo, ngonhaung" wa ai: shid: lo" byaug ko" ra" mo; qhid' khyo ze: ye: genae" mangad:-
Amyin" byid' ra" hug' thoe- mug: lagyo" nho: thoe- Mao" So: labo" mad thoe thug' li"li" nae" . Alao" Asang yao:- mug: gaung mae" gyo" li" li" nae"- Khristu re lam" mung: shid: lo" ko" ra" mo, wa sao qhid' dam: daui: to" li" genae" .
Ai: thao ai: ayo, mae kaoso' daui: na: ra" mo, ngonhaung" wa mug: le; phyo: mae Asang we' jho" qhug' nae" qhid' mae" yao: bam we' daga" jham thaui: mae to' yu: ru qhug' nae" ngad: . Airumung ngonhaung" wa Asang we' daga" khonhae" re: qo" na: jo; li" nae" .
Airumung: ce: dao: jham: yang naonhaung" yao: cao: nhag' jho" tang" byid: ge, .
Mao: nhaung: qe we"- Asang joe" li" nae" ba na yo, khyin: khyo we' sin: yang: naonhaung" re tung" ke' maqo ngad: ra" .
Pe"mung: ga"re Asang: Ba Na wa myi" re khug' hab' li" ru we' dakhyo: joe" li" nae" ngad: rure naonhaung" yao: jhaug' za: ba: ako" .
Ja: khao: ngo" yaug yo cae: tae" ru we' gug: gug: za: ngad: ga: byu qe ta" au: qug: khai: gyaug ci" ru wa nyag din taung"- yao: bam: dao mae joe" li" nae" . Aiwa gaung la" ra" myiqe: nyag din taung" zo: khau no no: li" ru we' dakhyo: joe" lo: li" nae" . Byu jham wa qo" phao: loe, genae" mangad: .
Ngadqere: mao: nhaung: qe we"- naonhaung" wa mug: cad' khug mae na mo, mangad: ko" ngad: ra" . Amung: ai: ba na wa khug' hab' we' dakhyo: nyag din taung" naonhaung" jhao" joe" li" nae" mangad: .
Naonhaung" alhab' mo, wa mug: bo" yao: zo: qe- na" nho: yao: zo: qe ngad: ako" . Ngonhaung" wa myi" we' sin" ra" mo, re:- mug: cad' we' sin" ra" mo, re: mangad: .
Airu: mung: ngonhaung" wa su gaje qe we' dakhyo: magyang: maso: yab: jo, nae" maang ngad: ra" . Ngonhaung" wa gyang: gyang: za: so" na yang: lha" na qo: ra" .
Byu qe wa myi" re yab: myhid' ako" . Yao: bam wa myi" re yhid yid: ako" .
Ngadqere: ngonhaung" wa na" we' sin" ra" mo, ngad: ra" . Amung: ngonhaung" wa gyang: gyang: za: ngad qo: ra"- ngonhaung" wa lam khug: ru we' jhid' de; myid re qao nghoe' khyo" ve; ci mung: ngonhaung" nho: khyad' yu: ru qhug' nae" myid: lao" rure jo, to' maug we' dakhyo: zhaung" ci gelang: .
Mao" So wa yao: nhag' yo" rure kham zo: geshao: ga:- ngonhaung" re khyin: san: yu: ru mangad:- ngonhaung" Asang Yesu Khristu khyo" yang khyad' yu: rure qo" sang: yu geshao: ga: khyin: san: to" ru ngad: ra" .
Yao: joe" li" ra" au: ngonhaung" wa daui: na ngadqere:- shid: jo, ngadqere: yao: we' daga" kaoso' daui: na nae" qhid' mae" shid kham: byid' ra" .
Airu: mung: naonhaung" ana" kad' na vako" ru we' dakhyo: naonhaung" yao: cao: qam: jho" byid:- jho" bao" thaug' byid: ge, .
Ngonhaung" mao: nhaung: qe we"- naonhaung" phaung mae mau" zaui: mung: naonhaung" re khyoqhid' au: she: ra" mo, we' Khristan kaoso' daui khyo re mho" shid' byid: ko" ra" mo, re naonhaung" phug' myao: genae" qhid' mae" ngonhaung" mho' ke' ra" .
Yao: bam zaui: so" ra" mathao mae yao: bam re myo: sho' phug' myao: byid: mung: jhid' de; na ge, . Naonhaung" yao: cao: jho" vang" yang: yaug yo za: na ge, .
Mao: nhaung: qe we"- Mau" zaui: noe" mo, re ta" peim: ta" kyang: byid: ge,- gyaug hab' qere qam: byid: ge,- qam: nang: mo, re qam: byid: ge,- yaug khao: ngo" dao mae nhag' lam: qhang ge, .
Khag' re: magai: rure magai: ruyang madam: phaug' byid: nae" qhid' mae" lha" ge,- yao: cao: we' byu alhab' mo; qhid' mae" gai: ra" lo, mau" zaui: so: nae" qhid' mae" khonhae" re: myid: qang: to: ge, .
Khonhae" re: ngaui bau" na ge, .
Mathang mano: akyu" mho' ge,
boe" ra" ayaug: khao: ngo" mae jeju caung: khin" byid: ge, . Ceru wa Yesu Khristu we' dadang: dalam: za: doe, mung: naonhaung" kaoso' daui: rumae" Mao" So o: ra" ru ngad: ra" .
Gyang" Lho" Byo myi: de; ru dase' pye' ge, .
Gyang" Lho" Byo vao: jaung" yang: ta" ra" mungdao: re maphug' makhyad' dakad' ge, .
Ja: khao: ngo" re ca: qu" ge,
gai: ra" ja: re kham: yu phug' cao" mung: makhyang" ra" ja: alhab' re jao" pye' ge, .
Naonhaung" re ngaui pyo: yaug yo: ru byid' ra" Mao" So wa jab byang" sho' naonhaung" re gyang" lho" nhao vashao:- ngonhaung" Asang Yesu Khristu joe" li" ra" au: re naonhaung" byo alo zo: gaung khyao geim" re qobo vhin nae" mabo losho' lhaug' zam: byid: vashao:-
Naonhaung" re khai: yu: ra" yaug wa ai: mau" re kad' byid' li" nae" . Pe"mung: ga"re yao: wa lam ga" kyid yaug ngad: ra" .
Mao: nhaung: qe we"- ngonhaung" qhid' mae" re: akyu" bao" mho' byid: gela, .
Lam khug: ra" mao: nhaung: alhab' mo, re mao: nhaung: jhid' de; myid we' au" byid: gela, .
Ngo wa vhin tung" ce: rure lam khug: ra" mo, alhab' re nghe' kyo: genae" qhid' mae" Asang: yang byid' to" ra" kheim: so' khyo" yang naonhaung" re tung" jhan" ke' ra" .
Ngonhaung" Asang Yesu Khristu nho: nhag' myan" ra" jeju wa naonhaung" we' daga" ngad: jo, vashao: wo" .
Polu- Sila we' Timothi bam wa ngonhaung" Pho" Mao" So we' Asang Yesu yang sang: ra" mo, ngad ko" ra" Thesaloni phung: byu qere mugsug' tung" vhin: ke' ra" .
Ngonhaung" pho" Mao" So we' Asang Yesu Khristu wa nhag' myan" ra" jeju we' ngaui pyo: yaug yo: ru naonhaung" re byid: vageshao: wo" .
Ngonhaung" mao: nhaung: qe we" Ngonhaung" wa yo, khyin: khao: ngo" mae naonhaung" qhid' mae" Mao" So re jeju caung: khin" na: bam ca" ra" . Airu: jeju caung: khin" byid' ru wa ngonhaung" qhid' mae" ang: ra" mau" ngad: ra" . Pe"mung: ga"re naonhaung" lam khug: myid wa je: qi" li" ru we' gaje qere jhid' de; ra" naonhaung" yaug khao: ngo" nho: jhid' de; myid wa je: qi"qhang: li" na: ruyang ngad: ra" .
Ce: mathao mae Mao" So: phung: jham mae bo ko" ra" naonhaung" khyo we' sin: yang: ngonhaung" yao: phug: ta" na va" . Naonhaung" thaung" qhug' na ko" ra" yhin" ru we' qug: khai: khyo alhab' re xo' yang: naonhaung" khoru: zang: qhao" ko" ru we' lam khug: na: ko" rure ngonhaung" yao: phug: ta" na: bam va" .
Cegu: alhab' wa Mao" So: dao: kho' ru wa din: vang" rure qhu" byid: mung: ai: mathao khyo" naonhaung" wa yao" mung"dan: mae man: qi" ra" mo, boe" li" genae" . Naonhaung" wa ai: mung"dan: qhid' mae" qug: khai: kham zo" na: ako" .
Mao" So wa jo: ra" khyo" kad' li" nae"- yao: wa ngonhaung" re qug: khai: nhao: ra" mo, re qug: khai: kham zo: nhao: li" nae" .
Qug: khai: qug: khai: kham zo" na ko" mo, naonhaung" re we' daga" ngonhaung" rere: myaung: ngho" ru byid' li" nae" . Asang Yesu wa yao" qam: bo: ra" mug: lagyo: qe we' daga" myishae we' mug: gaung mae" thug' li" ra" au:-
Mao" So wa yao: re ngag: pye' mo, we' ngonhaung" Asang Yesu Khristu nho: khyo Lau Dao: Gai re matae" gyo" ra" mo, re qobo dae byid' li" nae" .
Yao: wa yao" byu alhab' mo; yang byid' ra" phug' te' nga: yhe' rure khae: yu nae" ra" ba na mae joe" li" au: yao: bam wa Asang: qhid' kheim: mae" re: yao" qam: so' bo: ra" phungbao mae" re: kao" pye' ru qhug' mung: apyad ato byo; qeim: ra" qobo dae kham zo" li" genae" . Naonhaung" wa ngonhaung" ta" ra" dao: re lam" vako" ruyang ai: Asang re phungbao byid' ra" mo; phaung mae naonhaung" re: bobo: li" genae" .
Ai: mathao mae ngonhaung" wa khonhae" re: naonhaung" qhid' mae" akyu" mho' ra" . Naonhaung" re yao: khai: yu: to" ra" kaoso' daui khyo we' man: qi" ra" mo, boe" nhao nae" qhid' mae" ngonhaung" nho: Mao" So re ngonhaung" akyu" mho' ra" . Yao: wa gai shab: rure naonhaung" kao bau: ra" gu: alhab' re we' naonhaung" lam khug mau" zo" re yao" qam: so' khyo" yang jab byang" byid: vashao: .
Airu: ngonhaung" Mao" So we' ngonhaung" Asang Yesu Khristu nho: nhag' myan" ra" jeju khyo" yang ngonhaung" Asang Yesu mang wa naonhaung" mathao mae phungbao bao: li" mung: yao" mathao mae naonhaung" re: phungbao bao: li" genae" .
Nga" mao: nhaung: qe we"- ngonhaung" Asang Yesu dam: joe" li" nae" khyo ngonhaung" yao: we' daga" zang" ham: na nae" ra" khyo we' sin: yang: ngo ta" nug: ru wa-
ai: Asang: ba na bin: joe" va"- ga: ta" ko" ra" dao" yang ngonhaung" nhag' lam: gyai laui laui za: athaui: anhaung" maboe" genae" we' nhag' lam: mamyan: makhyad' maboe" genae" qhid' mae" ngo naonhaung" re mho' ke' ra" . Ce: dao: wa ngonhaung" lapa pa: au: ta" ra" dao: ngad:- mangad: lao"- tarha" kho" ra" dao:- mangad: lao" ngonhaung" vhin tung" mae botung" ke' ra" dao: ngad: ga: myid: jho: re myid: jho vako" laug?
Naonhaung" re pe" khyo" re: khag' yang re: damhug' pyag' nhao ge,- pe"mung: ga"re Mao" So re lo" thao" gye kad' tau: lhan" ru maboe" shire we' myiqid tham: khyo gyo" nae" yaug ngad: ra" ai: Makhyang" Ra" Yaug mathug' li" li" wa ai: ba na joe" li" nae" mangad: .
Yao: wa so ga: mhang" ra" gu: alhab' re mangad: lao"- caung: pa" ra" ja: alhab' re gye kad' mung: aijham: tho' mae yao: yao" gaung re je: qi: yaug ga: kham: yu: li" nae" . Yao: wa Mao" So: Caung: pa" Yham khug mae lhao" re: yevao: zaung: jo, mung: Mao" So ngad:- ga: ta" li" nae" .
Ngo naonhaung" we' daga" na shi" au: cegu: alhab' re ngo naonhaung" re ta" va" rure naonhaung" mamyid: beim: ge i?
Ana" ceru: boe" nae" ngadqere: maboe" nhao shilo: tam" to" ru daja: ja: jo; ra" . Ai: ja: pe" ngad: rure naonhaung" ba: ako" . Airumung: ai: Makhyang" Ra" Yaug wa ayo, dau lao" thug' li" li" nae" .
Ai: mug: pho: makhyang: mashab: ru wa boe" na: jo, gau ngad: ava" . Ngadqere: tam" to" ra" yaug re mayu: pye' pye' wa ai: boe" li" nae" ra" khyo wa boe" li" nae" mangad: .
Ailao" ai: Makhyang: Mashab: Ra" Yaug wa myao: thug' li" li" nae" . Ngadqere: Asang Yesu joe" li" lao" yao: wa aiyaug re yao" nhad' mae" so' yang se' pye' mung: yao" bao qhui: ra" bag bao: yang phyo' qheim" pye' li" nae" .
Ai: Makhyang: Mashab: Ra" Yaug wa Satan" nho: qam: o: we' joe" li" mung: mug' pho: ve, lho apyag' aja: ja: re kad' qhu" ru we' mug' pho: mau" zo" jham re zaui" qhu" li" nae" .
Amung: ai: shid: jeim" lo" nae" ra" mo, re makhyang: mashab: ra" mhug' pyag' ru ja: khao: ngo" ci yang: mhug' pyag' li" nae" . Yao: bam wa khyad' yu: ru qhug' nae" qhid' mae" ai: dangman" rure jhid' de; kao bau taung" malham: pang" yu ko" ruyang shid: jeim" lo" li" genae" .
Yao: bam ai: mhug' pyag' ra" dao: re lam" geshao: ga:- Mao" So wa yao: bam: khug mae mau" zaui: nae" qhid' mae" shad' nghung" ra" qam: so' re nhao: ke' ra" .
Dangman" rure malam" lo:- qobo khug mae na: ngaui: ra" mo, alhab' wa dao: phyid' ru qhug' li" genae" .
Mao: nhaung: qe we"- Asang re jhid' de; mo, ngad ko" ra" naonhaung" mathao mae ngonhaung" yo, khyin: khao: ngo" Mao" So re jeju caung: khin" na: bam ca" ra" . Pe"mung: ga"re Byo: nho: qam: so' khyo" yang naonhaung" re yao" gyang" lho" ra" byu qe boe" nhao nae" we' dangman" rure naonhaung" lam khug: ra" myid khyo" yang naonhaung" khyad' yu: ru qhug' genae" qhid' mae" Mao" So wa aqhid mae" ngonhaung" re khyin: san: yu: ra" .
Mao" So wa ngonhaung" kho" kyo" ra" lau dao: gai khyo" yang re: Mao" So wa cekhyo mae naonhaung" re khai: yu: to" ra" . Yao: wa ngonhaung" Asang Yesu Khristu nho: phungbao gae bam re naonhaung" qo" sang: yu geshao: ga: naonhaung" re khai: yu: ra" .
Airumung: mao: nhaung: qe we"- ngonhaung" kho" kyo: yang: re:- ngonhaung" vhin tung" khyo" yang re: naonhaung" re ngonhaung" mho" shid' lo: ra" ai: dangman" ra" khyo jham re jhaug' za: zaui" zag: ci yang: tang za: ye; jo, ge, .
Ngonhaung" Asang Yesu Khristu yao: we' ngonhaung" re jhid' de; mung:- yao" nhag' myan" ra" jeju mae magyid mayeim: ra" mazag mavae: myid we' gang" tang: ra" myid: lao" khyo re ngonhaung" re byid' ngonhaung" pho" Mao" So wa-
naonhaung" khonhae" re: gai: ra" dao: jhau nae" we' gai: ra" mau" re zaui: so: nae" qhid' mae" naonhaung" re mazag mavae: myid we' qam: so' ke' byid: vageshao: wo" .
Ngonhaung" mao: nhaung: qe we"- Asang: mungdao: wa ngonhaung" phaung mae we' dakhyo: xo' yang: phyad phyad byo: lo" mung:- phungbao bao nae" qhid' mae" ngonhaung" re akyu" bao" mho' byid: gela, ein: lo" thao" khyo" pyang: ke' ra" .
Mao" So wa ngonhaung" re magai mashab: ra" mo, we' makhyang" ra" mo; lo, mae" khyad' yu nae" qhid' mae" re: akyu" bao" mho' byid: gela,- pe"mung: ga"re byu yaug khao: ngo" wa ai: mungdao: re malam ko" ngad: ra" .
Ngadqere: Asang wa lam ga"- kyid yaug ngad mung: yao: wa naonhaung" re qam: bo nhao: ru we' ai: Makhyang" Ra" Yaug mae" gug: gam byid' li" nae" .
Asang wa ngonhaung" re naonhaung" dao mae myid: lam: to: nhao: ra" . Amung ngonhaung" ta" rure zaui: so" na mung: xo' yang: re: zaui: so" li" genae" rure ngonhaung" khyag' za: myid: lam va" .
Asang wa Mao" So: jhid' de; myid re je yang: no, sho' ba: gyo" yu nae" we' Khristu byid' to" ra" zang: qhao" myid re qo" yu sho' naonhaung" re khyo qhid' au: she byid: vashao: wo" .
Mao: nhaung: qe we"- Anoe" ashoe kaoso' daui: na ko" ra" mo, mao: nhaung: qe alhab' mo, we' ngonhaung" mho" shid' ra" dao: re matae" gyo" ra" mo, alhab' we' majho" zam" khug genae" qhid' mae" ngonhaung" wa Asang Yesu Khristu nho: mang mae naonhaung" re amyin" byid' ke' ra" .
Ngonhaung" mau" zaui" lo: ru we' dakhyo: naonhaung" re: mau" zaui: ang ko" rure naonhaung" yao: nyang" za: ba: ako" . Ngonhaung" wa naonhaung" we' daga" na: au: anoe" ashoe kaoso' daui: lo mo, mangad: .
Ngonhaung" wa aphug' mabyid: lo: khag' dayaug: nho: bao" thaug' zai re: makhae: yu: lo- Airu: khae: yu nae" atha" ngonhaung" wa qam: ke' yang: mau" zaui" bam va" . Naonhaung" mae" khag' dayaug re: ngonhaung" qhid' mae" qo mala: nae" khyo" ngonhaung" wa myi" re: na" re: qam: ke' yang: mau" zaui" lo: bam va" .
Ngonhaung" ceru: kad' lo: ru wa ngonhaung" re bao" thaug' byid: nae" rure mho' yu nae" ngonhaung" mae akho: akhang" maqo" yang: mangad:- ngonhaung" ceru: kad' ru wa naonhaung" cao" nae" qhid' mae" ve, so: doe, shao: ein: airu: kad' lo: ru ngad: ra" .
Ngonhaung" wa naonhaung" we' daga" na: au: mau" manug: khao" ra" yaug wa vae: mazo: vashao: ein: naonhaung" re lhaung" ta" va" .
Ngonhaung" ceru: ta" ru wa naonhaung" phaung mae anoe" ashoe kaoso' daui: ra" mo, we' su gaje: mau" zo" mae za: bocao: be; baung: mung: pe" makad' mo, na ko" rure ngonhaung" the' gyo" ruyang ngad: ra" .
Airu" ra" mo, wa sae za: na mung: mau" khao" zo: genae" qhid' mae" Asang Yesu Khristu mang mae ngha yang: ngonhaung" ta" peim: ta" kyang" ke' ra" .
Ngadqere: mao: nhaung: qe we"- gai shab: ra" mau" zo" zaui: so" rumae damyaung: dadug ge,-
Naonhaung" ce: vhin tung" mae botung" ke' ra" mungdao: re matae" gyo" ra" byu dayaug yaug na: re na nae" . Airu: na yang: ngad: re wa yao: qho' ne phyi qhug' vashao: . Yao: re xam" to: mung: dazam" khug ge,-
ngadqere: gyevo we' dakhyo: wa yao: re dakad' ge,- Gyevo ru: kad' nae" atha"- mao: nhaung: dayaug re we' dakhyo: yao: re ta" peim: ta" kyang: ge, .
Ngonhaung" nho: ngaui pyo: yaug yo: ru ajhaung ngad: ra" Asang yao: yao: yo, khyin: khao: ngo"- khyo khe' khao: ngo" mae ngaui pyo: yaug yo: ru naonhaung" re byid: vashao: wo" . Asang wa naonhaung" alhab' mo, we' daga" ngad vashao: wo" .
Ce: vhin tung" re nga" lo; yang yao: tung" ru ngad: . Tung" yaug Polu . Vhin tung" khao: ngo" mae nga" mang ceru: tung" ra"- ceru: ngo lhaung" tung" va" .
Ngonhaung" Asang Yesu Khristu nho: nhag' myan" ra" jeju wa naonhaung" alhab' mo; we' daga" ngad: jo, vashao: wo" .
Ngonhaung" khyad' yu: Asang Mao" So we' ngonhaung" myid: lao" khyo ngad: ra" Khristu Yesu nho: amyin" khyo" yang Khristu Yesu nho: lagyo: dayaug ngad: ra" ngo Polu wa-
Lam khug: rumae nga" zo: gyang" ngad: ra" Timothi re mugsug' tung" ke' ra" . Pho" Mao" So we' ngonhaung" Asang Khristu Yesu wa nhag' myan" ra" jeju nhag' khyag' shogu: ru we' ngaui pyo: yaug yo: ru nao re byid: vashao: wo" .
Ngo Makedoni mung" khyo ye" lo" au: re nao re ngo ta" co' ru we' dakhyo: nao Ephesu vogaung: mae xo' na: jo, nae" rure ngo o: ra" . Ai: vogaung: mae mho" shid' khyo apyag' re mho" shid' na ko" ra" mo, byu damyo" na gemung: nao wa yao: bam re ai: khyo thang: pye' genae" qhid' mae" amyin" byid: ca" ra" .
Jho" ta" ngag nae" rure za: boe" thug' li" nhao: ra" mhomyi: saung: seim jham re ta" ru we' dayao: dayang ngad: ra" byuxag' she' ra" khyo jham re to" pye' genae" qhid' mae" yao: bam re ta" wa, . Lalam lakhug khyo" qo" ba: yu: ra" Mao" So myid: yaung: to" ra" khyo re aijham: yang pe" maqo" zaui: so: byid: ngad: ra" .
Ceru: amyin" byid' runho: au: qang khyo wa- gyang" lho" ra" aung khug nhag' lam: gyang" san: ra" aung khug nhag' lam: we'- yaung" san: ra" lam khug: myid mae" thug' li" ra" jhid' de; myid re pug: to" ke' nae" qhid' mae" ngad: ra" .
Byu damyo" wa cekhyo jham mae" phaug' lo" byaug mung: akyu" mabo: ra" ja: mae jho" ta" ngag yang: khyonghung: nghung" byaug: ako" .
Yao: bam wa Mao" So: tarha" mho" pho" qe boe" nug: ako" . Ngadqere: yao: bam wa yao: bam yao" dao: thoe jham re maba: gyo:- mangad: lao"- yao: bam gyai lam lam za: ta" na: ra" khyo jham re maba: gyo: ko" ngad: ra" .
Ai: kham" to" ra" Tarha" wa jo ang: ra" khyo" ci: ngad: re wa gai: rure ngonhaung" ba: ra" .
Tarha" jham wa byu gai qe: qhid' mae" khyo" to" ru mangad:- Tarha" shad' lhoe" ra" mo, we' tarha" re tau: lhan" ra" mo; qhid' mae" Mao" So mabo: ra" mo, we' qobo shad' lhoe" ra" mo; qhid' mae"- lam khug khyo re malam" ra" mo,- mangad: lao" Byo we' sin" ra" khyo macao" ra" mo; qhid' mae"- yao: bam: yao: pho" qe- mangad: lao"- yao: myhi" qere se' ra" mo; qhid' mae"- byu se' mo; qhid' mae"
gaung sho: gintho' mau" zo" qho: ra" mo; qhid' mae"- yauggai yao: cao:- myiqe: yao: cao: gaung sho: jho" zam" ra" mo; qhid' mae"- byu khug' ra" mo; qhid' mae"- mhug' ra" mo, we' madang maman" ra" sagse: kham: ra" mo, mangad: lao"- gai: ra" mho" shid' khyo we' tug' shai" ra" mo; qhid' mae" Tarha" khyo" to" ru ngad: rure ngonhaung" ba: yu ca" ra" .
Ai: mho" shid' khyo phungbao we' byang" jo, mung: ta" shid' kyo: nae" ngore lam: to" ra" ngaui lho" ra" Mao" So mae" thug' li" ra" Lau Dao: Gai mae the' myao: ra" .
Nga" mau" zo" re qo" zaui: so: nae" qhid' mae" ngore qam: o: byid: yaug ngad: ra" ngonhaung" Asang Yesu Khristu re ngo jeju beim: so: caung: khin" ra" . Ngo wa lai: lo" ra" ayo, mae yao: re jung" gaui: lo yaug- yhin" lo yaug- roe" lo yaug ngad sho' ngadqere: yao: wa ngore man: qi" yaug ngad: ra" khyo" sun" yu mung:- yao: re caung da" byid: nae" qhid' mae" san: yu: to" ruyang ngo wa yao: re jeju beim: so: caung: khin" ra" . Ngadqere: ngo wa lam khug myid mabo shi" ru we' ngo kad' ra" mau" zo" re ngo maba: ruyang Mao" So wa ngore nhag' khyag' shogu: ru byid' ra" .
Ngonhaung" Asang wa yao" magan: mago" ra" nhag' myan" ra" jeju ngore vhe' sheim: byid: mung: Khristu Yesu we' dadang: dalam: za: doe; rumae ngonhaung" qo" yu: ra" lam khug myid we' jhid' de; myid ngore byid' ra" .
Khristu Yesu mug: myid dao khyo joe" li" ru wa qobo jab qere khyad' yu nae" qhid' mae" ngad:- ga" ra" dao: wa dangman" ra" dao: ngad mung: jab byang" sho' khae: yu mung: lam" nae" qhid' mae" ngad: ra" . Ngo wa ai bam mae" je: xo: thao" yaug ngad: .
Ngadqere: thao phyao: Khristu re lam mung: apyad ato kaoso' re qo" khae: yu genae" mo; qhid' mae" ve, so: khyo" Khristu Yesu wa yao" byang" sheim: jo; ra" nhag' lam: qhang qhang zang: kham: rure qobo jab qe alhab' mo, tho' mae je: xo: thao" yaug ngad: ra" ngore qhu" byid: nae" qhid' mae" Mao" So wa ngore nhag' khyag' shogu: ru byid' ra" .
Apyad ato: kho: kham shid maba: ru we' myo; yang magai: myao: ra" date: za: ngad: ra" Mao" So re apyad ato mae khonhae" re: phug' te' nga: yhe' byid' ru we' phungbao bo: jo, vashao wo"- Amen .
Nga" zo: Timothi we"- lai: lo" ra" ayo, mae ni" khyo re lapa pa: to" ra" dao: jham re cao" yang: ngo wa ce: amyin" akhang" nao re byid' to" ra" . Nyang" za: khe' zin: nae" qhid' mae" ai: Lapa dao: jham re shae lhae khyo" ci wa,-
alao" ni" lam khug: myid re zaui" zag: ci yang: aung khug nhag' lam: gyang: gyang: to: wa,- byu damyo" wa yao: bam: aung khug nhag' lam: ta" ra" khyo re matae" gyo: gemung: yao: bam: lam khug myid re byo; qeim: lo" nhao: ako" .
Ai bam: phaung mae Humenaeu we' Alexanda tao bobo: ako" . Ngo wa yao: shid' yaug re Satan" nho: qam: so' lo, khyo ab byid' pye' ra" khyo" qobo dae byid: va" . Ceru wa yao: shid' zo: Mao" So re jung" gaui: ra" dao: majhau genae" rure mho" shid' byid' li" nae" .
Arumung: byu alhab' mo; qhid' mae" Mao" So re goe; mho' ru- akyu" mho' ru- bobao" mho' yao: ru we' jeju caung: khin" byid' ru kad' genae" qhid' mae" sao qhid' mae ngo nao re jhan" ke' va" .
Ngonhaung" wa ngaui pyo: yaug yo: ra" Mao" So re gyaug phug' zo" re"- gai ang: ra" ave, lo, mau" we' kaoso' qo" daui nae" qhid' mae" kho: kham qe we' kheim: so' qo" ra" gatau byu gaje qe: qhid' mae" re: akyu" mho' byid: wa, .
Ceru" ra" akyu" mho' ru wa gai: ra" khyo ngad mung: ngonhaung" nho: khyad' yu: ra" Mao" So re ngaui nhao: ra" lo, mau" ngad: ra" .
Mao" So wa byu yaug khao: ngo" khyad' yu: rure qhug' yu genae" ru we' dangman" ra" khyo re ba: lo genae" qhid' mae" yao: o ngaui: ra" .
Pe"mung: ga"re Mao" So wa date: za: na mung: Mao" So we' byu: agyo: mae mang: dae tae" byid: yaug re: byu ve, vin: ra" Khristu Yesu dayaug za: na: ra" .
Yao: wa xao su byu alhab' mo, re khyad' yu nae" qhid' mae" yao: yao" gaung re byid' pye' ra" . Airu wa ayo, dau lao" byu yaug khao: ngo" khyad' yu qhug' genae" rure Mao" So o ngaui: ra" khyo re sagse: qhu" byid' ru ngad: ra" .
Arumung: ngo wa lagyo: dayaug khyo" we' Taung bug byu qe: mho" pho" khyo" lam khug khyo we' dangman" ra" khyo mungdao: re ta" hau" kyo: byid: nae" qhid' mae" nhao: ke' ru qhug' ra" . Ngo wa mamhug'- ngo wa dangman" rure ta" na: .
Ngo wa yauggai qere caung: pa" phaung khao: ngo" mae akyu" mho' genae" rure o: ra" . Mao" So re qhaug' byid: to: va" yauggai qe wa nhag' yo" ru we' jho" ta" ngag: ru mabo lo: yao: bam: lo, re tau yang: akyu" mho' genae" rure ngo o ngaui: ra" .
Myiqe: qere: xae nag au: zaung shaung: ru- mangad: lao" qhang zai jham- palhe" jham- mangad: lao" phug' de; ra" ve, mai ve,bau: jham: yang gaung mashaung lo:- ave, de, de, za: ve,mai ve,bau: re dau yaung" ra" khyo" shaung ve; genae" rure ngo o: ra" .
Mao" So re caung: pa" ra" myiqe: qe ngad: ru we' dakhyo:- dau ang: ra" khyo" dau shab: ra" lo, mau" we' yao: yao" gaung re shaung: ci geshao: .
Myiqe: qe wa nhag' lam: nyham: khyo" ra" myid we' sae za: na yang: zhao: yu qo: ra" .
Mho" shid' nae" mangad: lao" yauggai qere eib khang" nae" rure ngo wa myiqe: qere akhang" mabyid:- yao: bam wa sae za: na qo: ra" .
Pe"mung: ga"re Adam: wa sao qhid' phan" to: qhug' mung:- Eva wa thao re phan" to: qhug' ra" .
Mhug' pyag' qhug' yaug wa Adam: mangad: ngad: ra" . Ai: myiqe: yaug lam: mhug' pyag' ru qhug' mung: Mao" So: tarha" re shad' lhoe" pye' ra" .
Ngadqere: yao: wa ave, de, de, za: lam khug: ru jhid' de; ru we' gyang" lho" rumae xo' yang: kaoso' daui: ngad: re wa myiqe: qe wa zo: dau myhung: ra" khyo" yang khyad' yu: ru qhug' li" genae" .
Phung: au: jhaung boe" nug: ra" myid kao bau: ra" yaug wa gai shab: ra" mau" zo" re kao bau yaug ngad: ra"- ga" ra" dao: khyo: wa dangman" ra" dao: ngad: ra" .
Phung: au: jhaung kad' yaug wa qobo mabo: ra" yaug- yham sang myhi" dayaug za: qo" yaug- yhid mayid yaug- yao: yao" gaung re qo" khang" yaug- ave, de, yaug- bang" da" nug yaug- mho" shid' byid: ngau: bo yaug ngad ca" ra" .
Yao: wa yhid ya:- byu qan yaug magai: ngad ngad: ra" . Nau" nhae" ru we' ngaui pyo: yaug yo: rure kao bau yaug ngad qo: ra" . Yao: wa ngaui qhang re au: am: yaug magai: ngad ngad: ra" .
Yao: wa yham byu qere nyang" za: qo" eib khang" yaug ngad mung: yao" zo: dau qeyang phug' myao: taung" mho dao: gyo: byid' ra" yaug ngad qo: ra" .
Pe"mung: ga"re yao: yao" yham byu qere khoru: eib khang" nae" maba: ra" yaug wa Mao" So: phung: re khoru: qo" gun caung nae" i?
Yao: wa ngad beim: myid bo: thug' li" mung: Satan re"ru: dao: phyid' ru maqhug' nae" qhid' mae" yao: wa lam khug: rumae zoqao" ngad qo: ra" .
Yao: wa jung" gaui: pye' ru maqhug' nae" we' Satan nho: lha" khug khyo magyo" vao nae" qhid' mae" yao: wa phung: taung gaung shad' mae" byu qeyang phug' myao: byid: qhug' ra" yaug ngad qo: ra" .
Phung: tau qe re: nhag' lam: din: man" ru we' gai: ra" ave, de, mo, ngad qo: ra" . Yao: bam wa sabyi qang: re au: maam: mo,- mangad: lao" ngaui qhang re so' kho' myid mabo mo, ngad ca" ra" .
Yao: bam wa ai: qhu" byid' to: va" ra" dang"man" ra" lam khug khyo re aug khug nhag' lam: qang: qang: za: zaui" zag: ci mo, ngad qo: ako" .
Yao: bam wa sao qhid' jham" qu" rure kham: yu mung: yao: bam re qobo vhin nae" khyo pe" mabo ngad: re wa phung: tau mau" re vin vo, caung da" byid: vageshao: .
Yao: bam: yham sang myhi" qere: ave, gai mo, ngad qo: ra" . Gaui mho- lau hab' mo, magai: ngad ngad: ra" . Yao: bam wa yhid mayid: ru we'- ja: khao: ngo" mae nhag' lam: jao lam ga" mo, ngad qo: ra" .
Phung: tau pho" wa yham sang myhi" dayaug za: qo" yaug ngad mung:- yao" zo: dau qere we' yao" yham byu qere nyang" za: qo" eib khang" yaug ngad qo: ra" .
Yao: bam yao" mau" zo" re nyang" za: aung doe, sho' vin vo; ra" phung: tau qe wa- nga: ye, mung: Khristu Yesu khug mae yao: bam: lam khug: ra" khyo re mazag mavae qo" ta" hau" ako" .
Ngo wa nao jhao" ce: vhin tung" re tung" ke' ra" ayo, mae- mataung" myao" re nao jhao" li" qhug' nae" rure ngo myid: lao" ra" .
Ngadqere: ngo myao" na yang: ngad: re wa kaoso' daui: na: ra" Mao" So: phung: ngad mung: dangman" ru: nho: zang baung: we' apan aqao: ngad: ra" Mao" So: yham byu qe ngonhaung" khoru: na ye; ang: ra" khyo re ce: vhin tung" wa nao re ba nhao: li" nae" .
Ngonhaung" lam: ra" caung: pa" thung" wa gyai no; thao" ru ngad: rure khag' dayaug re: maqo" ha: pye' ru wa o mae ta" ru we' dakhyo: ngad: ra" . Yao: wa xao su byu: ve, vin yang: po" li" mung: Byo: yang jo: ra" yaug ngad: ga: qhu" byid: qhug' yaug ngad: ra" . Mug: lagyo: jham: yang re: yao: re myao: avako" . Yao" khyo re byumyu" cao jab: phaung mae kho" kyo: byid: mung:- Mug: myid jao: sho' mae" mo, yao: re lam" avako" . Yao: wa mug: gaung khyo to' yu: ru qhug' ava" .
Ai: atha" yao: bam wa je yang: lhao" re: ai bam re caung da" byid' na vageshao:- pe"mung: ga"re yao: bam zaui: so" ra" mau" zo" akyu" re qo" khae: yu: ra" mo, wa yao: bam jhid' de; ra" lam khug: ra" mao: nhaung: qe ngad: ako" .
Airu" ra" mho" shid' khyo jham wa jo, to' laung: yang phad' khyad' pye' re sho: shid: jo; ru we' dakhyo: aung khug nhag' lam: shid: jo; ra" mhug' pyag' ra" mo; yang mho" pyo: ke' ra" mho" shid' khyo ngad: ra" .
Airu" ra" mo, wa ug' khug' dinkhu: de: lo, xo' xo' ra" khyo we' zo: ve daqhae: re zo: shaug' ru wa shad' ra" khyo ngad:- ga: mho" shid' byid' ako" . Ngadqere: lam khug: ra" mo, we' dangman" ra" khyo re ba va" mo, wa jeju caung: akyu" mho' yang: zo: shaug' nae" qhid' mae" ai: zo: ve jham re Mao" So phan" to" ra" .
Mao" So phan" to" ra" ja: khao: ngo" wa gai: ru ngad mung: pe" ja: rere: ngag: jao" pye' nae" made, ngad: ra" . Ngadqere: ja: khao: ngo" re jeju caung: yang: kham: yu qo: ra" .
Pe"mung: ga"re Mao" So: mungdao" yang we' akyu" mho' ru wa ai: rure Mao" So: yang khae: yu man" ru boe" nhao: ra" .
Nao wa ce: mho" shid' khyo jham re mao: nhaung: qere mho" byid: yang: ngad: re wa nao phug' cao" ra" dangman" ra" mho" shid' khyo we' lam khug: khyo: nho: mungdao: jham nao yao" gaung re byo zo: ve khau: ra" khyo" yang Khristu Yesu nho: gai: ra" daui daui yaug dayaug nao boe" lo: li" nae" .
Ngadqere: ta" nae" maman" ra" Mao" So mabo: ra" mhomyi: saung: seim jham re jao" pye' wa,- Mao" So bo: ra" kaoso' daui khyo: qhid' mae" naoyao" gaung re zhao: min" yu wa, .
Gaung khyao we' sin: yang: zhao: min" yu: ru wa akyu" dajhid' bo: ra" . Ngadqere: Byo we' sin: yang: zhao: min" yu: ru wa khyo khe' khao: ngo" mae akyu" bo nhao: ra" . Pe"mung: ga"re airu wa ana" pyad- joe" lo nae" pyad qhid' mae" kaoso' re byid: nae" ngad: ra" .
Ceru wa dangman" ra" dao: ngad mung: jab byang" sho' khae: yu mung: lam" tho' ra" dao: ngad: ra" .
Ngonhaung" wa ngonhaung" nho: myid: lao" rure byu alhab' mo; khyad' yu: Asang ngad: ru we' je yang: lam khug: ra" mo; khyad' yu: Asang ngad: ra" kaoso' daui: ra" Mao" So: khug mae ngonhaung" to" to: va" ruyang ngonhaung" wa qam: ke' yang: mau" zaui" ra" .
Ce: pyang dao: jham mae" mho" shid' khyo jham yao: bam re mho" byid: wa,
nao wa zolau: ngad: ruyang khag' yang re: nao re daqu" ngai nhao wa,- ni" dao: jhau: rumae- ni" lo, mau" mae- ni" jhid' de; rumae- ni" lam khug: khyo mae- ni" gyang" san: rumae lam khug: ra" mo; qhid' mae" ve, so: gai boe" nhao wa, .
Ngo joe" li" sho' mo, byu qe: qhid' kheim: mae jham: mugsug' nghe' mung: kho" kyo: byid: yang: mho" shid' byid: mung: ni" yo, khyin: we' ni" qam: o: re byid: yang: qam: ke' na wa,-
Lapa qeyang ta" thug' mung: phung: lau: de, qe ni" dao mae lo, kai: byid' ra" au:- nao re byid' to: qhug' ra" ni" khug mae bo: ra" Byo we' sin" ra" jeju jhaung qhu" re pe" shui manho lo: dakad' wa, .
Byu alhab' mo; yang ni" nho: qi" qhang aung doe; li" ra" khyo re myao genae" qhid' mae" ai: khyo jham re naoyao: kao bau qam: zaug taung" lo, qaung: kad' cao" wa,-
naoyao" gaung re lha" yang: na mung: ni" mho" shid' khyo rere: lha" wa,- ai: khyo jham re nao xo' yang: kad' cao" na: ngad: re wa naoyao" gaung re we' ni" mungdao: re gyo" ra" mo, alhab' re khyad' yu: li" nae" .
Phug' mao: qere daqeim wa,- ngadqere: yao: bam re ni" pho" re we' dakhyo: ta" peim: ta" kyang: wa,- ni" o mae" zolau: qere ni" nhaung: bam re we' dakhyo:-
phyid' mao: qere ni" myhi" bam re we' dakhyo: ni" o mae" zomyi: qere ni" nhae: mo" bam re we' dakhyo:- gyang" san: ra" myid we' zam" khug wa, .
Gaigai: yao:- yao: yao: za: ngad: ra" cug' mo" myhi" qere gun caung wa, .
Ngadqere: ai: cug' mo" myhi" wa yauggai myiqe: zo:- mangad: lao"- yao: myid: qe qo" yang: ngad: re wa yao: bam wa yao: bam yao" ug' khug' dinkhu: we' sin" ra" yao: bam: caung: pa" thung" qo jham re shi" sao qhid' lo, joe" kad' zhao: yu ang: ako" . Cekhyo" yang yao: bam: myhi" pho" qe we' phug' phyid' qere jeju dam: tug' byid' ako" . Pe"mung: ga"re ai: mau" zo" wa Mao" So o ngaui: ra" mau" zo" ngad: ra" .
Yao: dayaug za: ngad mung: yao: re gun caung nae" mana: ra" cug' mo" wa yao" myid: lao" khyo Mao" So mae to: mung: mathang mano: akyu" mho' ru we' Mao" So: yang bao" thaug' byid: nae" rure myi" re: na" re: mho' yao: ra" .
Ngadqere: akyang qeim mung: pyo: khyo cao" na: ra" cug' mo" myhi" wa yao: daui: na sho' ngadqere: shid: jo, gau ngad: ava" .
Yao: bam re khag' yang re: qobo vhin khyo made, nae" qhid' mae" cekhyo jham re yao: bam re ceim" shid' byid: wa, .
Ngadqere: byu dayaug yaug wa yao: yao" ba nam ug zo: qere we'- je yang: yao: yao" ug khug' dinkhu: byu qere magun caung yaug ngad: re wa yao: wa ai: lam khug: ra" khyo re ha: pye' ra" yaug ngad mung: malam khug yaug tho' je: magai yaug ngad: ra" .
Apyad khyaug' xe zin majoe" shi" ra" cug' mo" khag' rere: cug' mo" japhin: mae dake' ge,- yao: wa dalhang za: lo, xo' qu" yaug ngad ca" ra" .
Amung: gai: ra" lo, mau" qhid' mae" mang qi" ra" yaug ngad ca" ra" . Yao" zo: dau qere nyang" za: khau: qhi" lo yaug- bang" da" lo yaug- Khristan mao: nhaung: qere khyid cid' byid' lo yaug- qug: khai: qhug' ra" mo, re bao" thaug' lo: ra" yaug- gai shab: ra" mau" zo" re kao bau taung" zaui: so" lo yaug ngad ca" ra" .
Ngadqere: apyad ngai: ra" cug' mo" myhi" qere cug' mo" myhi" japhin: mae dake' ge,- pe"mung: ga"re yao: bam gaung sho: myid kao bau: ruyang ug' khug' dinkhu: vai" nug gelao"- yao: bam wa Khristu mae" phaug' lo" byaug: ako" .
Airumung: Asang re sao qhid' byid' to" ra" yao: bam: dao: so: re phyo' pye' gemung: qobo qo" mo, boe" lo: ako" .
Yao: bam wa dayham mae" dayham khyo lae" lhau mung: yao: bam: yo, khyin: re mageim: na: pye' ba: ako" . Ai: tho' je: xo: ru wa yao: bam wa gaui mho lau hab' mung: su: khyo re kaung: kag' ru we' yao: bam majhau ang: ra" dao: jhau ba: ako" .
Airumung: ngonhaung" gyevo qe wa ngonhaung" khyo we' sin: yang: magai makhyang" ra" dao: jhau nae" agu maqo" genae" qhid' mae" apyad ngai: ra" cug' mo" qe wa ug' khug dinkhu: vai"- zo: dau khau mung: yao: bam: yham khug: dinkhu: re gun caung yang: na genae" rure ngo je yang: o ngaui: ra" .
Pe"mung: ga"re cug' mo" qe damyo" wa khyonghung: nghung" byaug mung: Satan" nho: thao cao" byaug: avako" .
Ngadqere: Khristan myiqe: dayaug yaug yao" yham byu qe mae" cug' mo" qe bo yang: ngad: re wa yao: wa ai bam re gun caung byid: qo: ra" . Phung: re qo magai: la: nhao ngad: ra" . Ailao" yao: yao: za: ngad: ra" cug' mo" qere phung" yang qo" gun caung byid: nae" ngad: ra" .
Au: jhaung qekhyo" mau" nyang" vin vo; ko" ra" phung: lau: de, qe wa aphug' shid' zhao" kham: yu man" ra" mo, ngad: ako" ein: myid: yu qo: ra" . Je yang: mungdao: kho" kyo" ra" mau" zo" we' mho" shid' byid' ra" mau" zo" re qam: ke' yang: zaui: so" ra" mo, wa airu" ra" aphug' re kham: yu man" ako" .
Pe"mung: ga"re jham: mugsug' mae nao gaug nao" ra" au: re ci: ra" nung: jaung lo" nhad' re gyan dazhaung: byid:- amung: mau" zaui: yaug wa yao" mau" zaui: phug' re khae: yu man" ra" ga: ta" ra" .
Sagse: shid' yaug- mangad: lao"- ai tho' je: ra" sagse: qeyang mata" re wa- phung: lau: de, pho" re qobo zhaug' ta" ra" dao: re dabotae" gyo: wa, .
Gaje dang: ra" mo, gyaug geshao:- qobo shad' ra" yaug re mo, byu qe: qhid' kheim: mae qeim: mho" wa, .
Cekhyo jham re nao wa khag' rere: myo, nho nga: lao: makhyin- khag' bo: made, lo: nao zaui so: phug' cao" na vashao: Mao" So: qhid' kheim:- Khristu Yesu qhid' kheim:- gyang" lho" ra" mug: lagyo: jham: qhid' kheim: mae ngo wa nao re no: mae lao: yang: ta" ra" .
Khag' rere: lo, dahin: kai: byid: wa,- Su gaje qe qobo kad' rumae dacao: bo wa,- naoyao" gaung gyang: gyang: za: na wa, .
Nao wa dazab makyo vae: dug: no no mung: ruyang qid za: dashaug' wa,- zo: ve pyag' rumae bao" byid: nae" sabyi qang: rere: dajhid' jhid' boshaug' wa, .
Byu damyo" nho: qobo jham wa de: de: za: the' myao mung: yao: bam: qobo jham wa- dao: kho' nae" yao: bam: gau: qhid' mae de" thug' jo; ra" . Ngadqere: gatau damyo" nho: qobo jham wa thao re za: myao: thug' li" ba: ra" .
Ai we' dakhyo: gai: ra" lo, mau" jham re wa de: de: za: the' myao mung:- airu: de: de: za: mamyao: ra" ja: rere: maqo" gai: nyham" to: ngad: ra" .
Jeim ngad: ra" mo, wa yao: bam: asang qere phug' myao: byid: man: qi" ra" mo, khyo" myid: jho: yu qo: ra" . Ailao" za: Mao" So: mang a re we' ngonhaung" mho" shid' ra" khyo re khag' dayaug: yang re: majung" genae" .
Khristan phung: byu asang qo" ra" jeim qe wa- yao: bam wa yao: bam: mao: nhaung: qe ngad: ein: khyo" yang yao: bam re maphug' makhyad' dakad' ge,- ai: atha" yao: bam wa je yang: lhao" re:- ai bam re caung da" byid' na vageshao: . Pe"mung: ga"re yao: bam zaui: so" ra" mau" zo" akyu" re qo" khae: yu: ra" mo, wa yao: bam jhid' de; ra" lam: khug: ra" mao: nhaung: qe ngad: ako" . Nao wa cekhyo jham re mho" shid' byid: mung: kho" kyo" na qo: ra" .
Tug' shai" ra" mho" qhid khyo re mho" shid' byid' ra" yaug khag' ngadqere: ngonhaung" Asang Yesu Khristu nho: dangman" ra" mungdao: jham we' ngonhaung" caung: pa: thung" nho: mho" shid' ra" dao: jham we' majho" zhaung" ra" yaug wa-
Yao: yao" gaung re ngad beim: mung: pe" maba yaug ngad: ra" . Yao: wa dao: kheim: jham: lajheim: we' sin: yang: jho" ta" ngag nae" we' ta" byo, nae" kao bau yaug ngad: ra" . Ceru wa myid nug' ru- jho" ta" ngag: ru- su re ta" phoe: ru- makhyang" ra" khyo" su re myid: jho: ru we' adu: adae: mo, we' abang mabyid jho" ngag: byo; ru jham re boe" nhao: ra" .
Ceru" ra" mo, wa nhag' lam: atug' akhyug: ru ngad gemung: dangman" ra" khyo re maba mabeim" ra" mo, ngad: ako" . caung: pa" thung" wa jo,nho" qo" li" nae" khyo ngad: khyo" yao: bam myid: jho: yu: ako" .
Gai va"- yao: wa yao: qo" ra" gu: mae nhag' shid nhag' dag: na: ngad: re wa caung: pa" thung" wa byu re jo,nho" gyai qo" li" nhao: ra" .
Ngonhaung" wa mug: myid dao khyo pe" ci: li" i? Pe" maci: li" . Ngonhaung" wa mug: myid dao mae" pe" qo" ciphao: lo" i? Pe" maqo" ciphao: lo" .
Aimung: ngonhaung" wa zo: ve we' ve,mai ve,bau: qo" yang: ngad: re wa- ngonhaung" qhid' mae" ga" va" ra" .
Ngadqere: jo,nho" qo" nug: ra" mo, wa ju" phyo' rure qhug' mung: gyai adu: adae" ru we' shid gyan nogyan boe" nhao: ra" kao bau obyid: ra" lha" mae myi" pye' ako" . Airu" ra" kao bau obyid myid wa yao: bam re byo; qeim: lo" ru khyo lao" khyo" pye' va" ra" .
Pe"mung: ga"re ngaui qhang re jhid' de; kao bau obyid: ru wa makhyang" ra" ja: alhab' nho: ajhaung ngad: ra" . Byu damyo" wa saung" qo" nug kao bau obyid geyang:- lam khug: ra" khyo mae" yao: bam khyonghung: nghung" lo" byaug mung: kaug' qhui: ru myo: sho' yang yao: bam: nhag' lam: re khyoe' pye' avako" .
Ngadqere: Mao" So: byu we"- nao kam" wa- ai: khyo jham alhab' re jao" pye' wa,- din: vang" ru- Mao" So: khyo re kao bau: ru- lam khug: ra" khyo- jhid' de; ru- zang: kham: ru we'- nau" nhae" ru jham re qo" yu nae" qhid' mae" qam: ke' na wa, .
Lam khug: ra" khyo we' sin" ra" jho" tao: poe mae naoyao" qam: bo: thao" ra" qhi" qam: ke' yang: tao: wa,- amung: apyad ato: kaoso' re qo" zaui" yu sho' kad' wa,- ai: qhid' mae" Mao" So nao re khai: yu: ra" au:- nao wa sagse: myo: sho' mo; qhid' kheim: mae ni" lam khug: ra" khyo re jhaug' za: ta" lhang: yu: ava" .
Ngonhaung" Asang Yesu Khristu joe" thug' li" nae" ba na joe" sho' nao re byid' to" ra" amyin" jham re phug' cao" mung: qo mabo lo: kyid kyid za: zaui: so: nae" qhid' mae" ja: cao jab alhab' re kaoso' byid' ra" Mao" So: qhid' kheim: mae re: Pontiu Pilad qhid' kheim: mae yao" lam khug: ra" khyo re jhaug' za: ta" lhang: yu: ra"- Khristu Yesu qhid' kheim: mae re: ngo nao re amyin" byid' ra" .
Ngaui lho" ru we' date: za: ngad: ra" zug: kho: kham qe: kho: kham- Asang qe: Asang ngad: ra" Mao" So: yang dau ang: ra" yo, khyin: mae Khristu nho: na: thug' li" rure boe" nhao: li" nae" .
Yao: dayaug za: shid maba ngad: ra"- yao: wa khag' re: maqo" te' ye" ra" mug: bo" khug mae daui: na: ra" . Yao: re khag' re: mamyao: qu" ngad: ra" . Yao: re khag' re: maqo" gai: myao ngad: ra" . Yao: mae phungbao we' apyad ato kheim: so' bo: jo, vashao: wo"- Amen .
Cepyad mae jo,nho" qo" ra" mo, re ngad beim: myid mabo genae" qhid' mae" ta" peim: byid: wa,- yao: bam myid: lao" ru wa airu" ra" byo; qeim: lo" ba: ra" jo,nho" qo" rumae mato: lo:- ngonhaung" myid pyo: nae" qhid' mae" ja: khao: ngo" re mabyag maqhag' lo: byid' ra" Mao" So mae to: genae" qhid' mae" amyin" byid: wa, .
Yao: bam re gai: ra" mau" zaui: nae" we' gai: ra" mau" zaui: so" rumae jo,nho" qo" mo, boe" nae"- byag qhag' ra" myid mabo lo:- su gaje qere gae: myho" byid: ba nae" jin" jin" ngad genae" qhid' mae" yao: bam re amyin" byid: wa, .
Ceru: kad' ra" khyo" yang yao: bam wa- joe" lo nae" pyad qhid' mae" gang" tang: ra" jo,nho" ngad nae" ra" jo,nho" jham re yao: bam yao" qhid' mae" qaung" to" ru ngad: li" nae" . Ailao" dangman" ra" kaoso' ngad: ra" kaoso' re yao: bam qo" khae: yu: li" genae" .
Timothi we"- nao re lam: to" ra" mau" zo" re nyang" za: zaui" zag ci wa,- dao: qeim dao: co' jhau: ru we' byu damyo" yang shad' nghung" ra" khyo" laba lajhao ga: mhang" ko" ra" khyo we' sin: yang: adu: adae: jho" ta" ngag: rure jao" pye' wa, .
Pe"mung: ga"re byu damyo" wa ai: laba lajhao re qo" yu: to: mo, ngad: ga: khyag' khyag' ta" ako" . Ai: mathao khyo" yang lam khug: khyo mae yao: bam khyonghung: nghung" lo" byaug: avako" . Mao" So nhag' myan" ra" jeju wa naonhaung" alhab' we' daga" ngad: jo, vashao: wo" .
Mao" So myid o: ra" khyo" yang Yesu Khristu nho: lagyo: dayaug ngad mung:- Khristu Yesu we' dadang: dalam: za: doe; ra" khyo" ngonhaung" qo" yu: ra" dao: so: byid' to" ra" kaoso' khyo re ta" hau" kyo: nae" qhid' mae" nhao: ke' qhug' yaug ngo Polu wa-
Ngo jhid' de; ra" nga" zo: re mugsug' tung" ke' ra" . Pho" Mao" So we' ngonhaung" Asang Khristu Yesu wa nhag' myan" ra" jeju- nhag' khyag' shogu: ru we' ngaui pyo: yaug yo: ru nao re byid: vageshao: wo" .
Ngo wa nga" phug' pho" qe caung da" byid' lo vako" ru we' dakhyo: nhag' lam: gyang: gyang: za: ngo caung: da" byid' na: ra" Mao" So re jeju caung: khin" byid' ra" . Myi" re: na" re: nga" akyu" mho' thoe mae ngo nao re khonhae" re: bomyid: beim: zo" re"- yao: re jeju caung" ra" .
Ngo wa ni" ngug byid jham re myid: beim: byid' ra"- amung: ngo gyai ngaui bau" ru qhug' nae" qhid' mae" ngo wa nao re gyai qhug' nug: ra" .
Ni" phyid' Lui we' ni" myhi" Uni shid' ma: mae re: bo: ra" ni" nho: din: man" ra" lam khug: myid re ngo myid: beim" na: . Airu" ra" lam khug: myid ni" khug mae re: bo: ein: ngo myid: lam: ra" .
Ce: mathao mae ni" dao mae ngo lo, kai: byid' au:- nao re Mao" So byid' ra" jeju jhaung qhu" re xo' yang: de; jo, nhao nae" qhid' mae" nao re ngo ta" peim" ke' ra" .
Pe"mung: ga"re Mao" So ngonhaung" re byid' to" ra" Byo wa ngonhaung" re magyaug: xu: jo, nhao ngad: ra" . Ai: atha" yao" Byo wa ngonhaung" re qam: so' we'- jhid' de; myid we'- yao: yao" gaung re qo" khang" ru ngonhaung" re ke' byid' ra" .
Airu: mung: ngonhaung" wa Asang: khyo re sagse: kham: rumae daqho' wa,- Khristu nho: mathao mae kyam: byu ngad: ra" nga" mathao mae re: daqho' wa,- ai: atha" Mao" So: qam: so' re kham: yu mung: Lau Dao: Gai qhid' mae" dayin dayo: kham zo" rumae bobo wa,-
Yao: ngonhaung" re khyad' yu mung: yao" byu qe boe" nae" qhid' mae" khai: yu: ru wa ngonhaung" qo" zaui: so" ra" mau" zo" mathao khyo" yang mangad:- yao" myid: yaung: to" ru we' nhag' myan" ra" jeju mathao khyo" yang ngad: ra" . Yao: wa mug: thug' sao mapeim: shimae" Khristu Yesu khyo" yang ce: nhag' myan" ra" jeju ngonhaung" re byid' ra" .
Ngadqere: ai: rure ngonhaung" khyad' yu: Asang Khristu Yesu joe" li" ra" khyo" yang ana" ngonhaung" re qhu" byid' ava" . Yao: wa shid: ru nho: qam so' re pin" pye' mung: Lau Dao: Gai khyo" yang shid maba: ra" kaoso' re qhu" byid' ava" .
Mao" So wa Lau Dao: Gai re byid: nae" qhid' mae" lagyo: we' mho" pho" khyo" ngore aya: tang" to: byid' ra" .
Ce: mathao mae ngo wa aijham re dayin dayo: kham zo" na: ru ngad: ra" . Ngadqere: ngo wa myid: lam: ru byang" sho' bo: jo, shi"- pe"mung: ga"re ngo wa khag' re myid: lam khug ngha: na: rure ngo ba mung: yao: ngore lam: to" ra" khyo re lo" thao" ra" ba na joe" sho' yao: qo" zam" to: byid' rure ngo nyang" za: ba: ra" .
Ngo nao re mho" byid' ra" ai: dangman" ra" mungdao: jham re phug' cao" nae" qhid' mae" ve, so: khyo" tang za: zaui" zag: ci mung: Khristu Yesu we' ngonhaung" dadang: dalam: za: doe, yang: qo" yu: ra" ngonhaung" nho: lam khug: myid we' jhid' de; myid mae tang za: zaui" ci wa, .
Nao re lam: to" ra" ai: gai: ra" ja: jham re ngonhaung" khug mae na: jo; ra" Gyang" lho" Byo: qam: so' khyo" yang zam" ci wa,-
Phugelu we' Heramoge bobo yang: Asia mung" mae" mo, yaug khao: ngo" ngore shapye' to: co' ko" rure nao ba: ra" .
Asang wa Onesiphuru nho: yham byu qere nhag' khyag' shogu: ru qhu" byid: vashao:- pe"mung: ga"re yao: wa ngore myo: sho' lhang myid pyo: nhao: ra" . Yao: wa ngo thaung: laung" rure maqho' ngad: ra" .
Yao: wa Roma vogaung: khyo joe" li" we' ngore maqhug' re qhug' sho' qho: ra" .
Asang wa lo" thao" ra" ba na mae yao" nhag' khyag' shogu: ru yao: re qhu" byid: vashao:- Ephesu vogaung: mae yao: khoqhi" sho' ngore caung da" byid: va" rure nao nyang" za: ba: ra" .
Nao kam" wa nga" zo: we"- Khristu we' ngonhaung" dadang: dalam: za: doe, yang: qo" yu: ra" nhag' myan" ra" jeju khyo" yang qam: bo: jo, wa,-
sagse: myo: sho' mo; qhid' kheim: mae ngo kho" kyo: mung: nao wa ngo mae" the' gyo" yu: ra" ai: mho" shid' dao: re su gaje qere qo" mho" shid' nae" ra" lam ga" ra" mo, rere: kai" ab byid: wa, .
Nao wa Khristu Yesu nho: jhaug' zaug: ra" gyezo: dayaug khyo" ai: qug: khai: dayin dayo: kham zo" rumae bokham zo: wa,-
gye mau" zo" vin vo; na: ra" gyezo: pho" wa yao" gyezug: pho" re ngaui nhao nae" qhid' mae" o mung: gye we' masin" ra" mau" zo" jham mae macao: lhag' zaui: ngad: ra" .
Jho" tao: poe mae bobo: ra" tao: sab' ra" byu dayaug wa ai: tarha" re maphug' cao" lo: bin: kheim" jhaung qhu" re maqo" ve; yu ngad: ra" .
Qam: ke' yang: mau" zaui" lo: ra" yo kad' yaug wa gaug zo maui: lam: ameim" re qo" zo: ang: ra" .
Ngo ta" ra" dao: re myid: qu" wa,- pe"mung: ga"re Asang wa ai: gu: alhab' nao re ba: gyo: nhao: li" nae" .
Ngo kho" kyo" ra" ai: Lau Dao: Gai mae mho" shid' ru we' dakhyo: shid: rumae" daui: to" li" nhao: ru qhug' ru we' Davi myid: zo: ngad: ra" Khristu Yesu re myid: beim: wa,-
ngo wa ai: Lau Dao: Gai re kho" kyo: yang: qug: khai: dayin dayo: kham zo: mung: tarha" shad' lhoe" ra" yaug re we' dakhyo: jao co" yang taui" to: qhug' ra" . Ngadqere: Mao" So: mungdao: re wa maqo" taui" to: ngad: ra" .
Airumung: khyin: yu qhug' ra" mo, wa- Khristu Yesu khyo" yang khyad' yu: rure qo" kham: yu mung: apyad ato: phungbao re qo" kham: yu genae" qhid' mae" ngo wa Mao" So: yang khyin: san: yu qhug' ra" mo; mathao mae ja: khao: ngo" mae zang: kham: ra" .
Ngonhaung" wa yao: we' daga" shid va" ngad: re wa yao: we' daga" re: ngonhaung" kaoso' daui: li" nae" .
Ngonhaung" wa yao: we' daga" zang: kham: ngad: re wa- yao: we' daga" re: eib: li" nae" . Ngonhaung" wa yao: re ha: pye' ngad: re wa- yao: re: ngonhaung" re ha: pye' li" nae" .
Ngonhaung" jhaug' mazaug ngad yang: re: yao: wa jhaug' zaug yaug ngad: ra" . Pe"mung: ga"re yao: wa yao: yao" gaung re maqo" mhug' ngad: ra" ga" ra" ce: dao: wa dangman" ra" dao: ngad: ra" .
Cekhyo re ni" byu qere ta" peim: byid: wa,- amung: dao: thoe jham we' sin: yang: majho" ta" ngag genae" qhid' mae" Mao" So: qhid' kheim: mae jhaug' za: yao: bam re ta" peim: byid: wa,- Airu" ra" jho" ta" ngag: ra" khyo wa agai maboe" nhao lo:- aire tae" gyo" ra" mo, re byo; qeim: lo" nhao: ra" .
Yao" mau" zo" mae qho' nae" mabo: ra" mau" vin yaug khyo" re:- Mao" So: dangman" ra" mungdao: re jo jo za: mho" shid' byid: yaug khyo" re:- Mao" So: qhid' kheim: mae nga: ye, sho' naoyao" qam: bo: thao" mae" phin: yang: zaui: so: wa, .
Byu re Mao" So we' je: va: sho' za: khe' ke' ra" khyo ngad: ra" Mao" So mabo: ru we' adu: adae: jho" jhau: ra" dao: jham re jao" pye' wa,-
airu" ra" mho" shid' khyo wa gaung sho: re zo" pye' ra" ye, bab no we' dau: ra" . Airu" khyo re Humenaeu we' Philetu shid' zo: mho" shid' byid' ako" .
Yao: shid' zo: wa shid: rumae" dam: daui: to" li" ru wa ana" boe" va" ga: ta" ra" khyo" yang dangman" ra" khyo mae" nghung" lo" byaug gemung: lam khug: ra" mo, damyo" nho: lam khug: ra" myid re byo, nhao: ako" .
Ngadqere: Mao" So zhaug' to" ra" gang" tang: ra" apan aqao: wa maqo" gai: laui: ngad: ra" . Ai: apan aqao: dao mae Asang wa yao: sang: ra" gu: re ba mung: Asang: bo: de, yaug ngad: ga: ta" ra" yaug khag' ngadqere: yao: wa magai makhyang" ra" lo, mau" re jao" pye' ra" ga: tung" to" ra" .
Yham mo" dayham mae keim kang: myo: sho' ja: jo; ra" . Daqhae: re wa ngaui we' qhang: yang kad' to: mung:- gatau daqhae: re wa sag' we' zhogam" yang kad' to" ra" . Amung: daqhae: re wa mang a- qhid' mae" ci nae" qhid' mae" ngad mung: damyo" re wa ne, qug ci nae" qhid' mae" ngad: ra" .
Dayaug yaug yao: yao" gaung re ai: makhyang" ra" ja: jham jhad' za: jao" pye' ra" yaug ngad: re wa yao: wa yao" Asang qhid' mae" akyu" bo mung: gai: ra" mau" ja: khao: ngo" qhid' mae" ci nae" qhid' mae" jin" jin" ngad yaug ngad: ruyang yao: wa gakai: lai je: akhyag: ra" myid: yaung: to" rumae ci yhung" ru qhug' li" nae" .
Amung: ve, qae" myid shab' kao bau: rure jao" pye' wa,- gyang" san: ra" nhag' lam: we' bao" thaug' byid: nae" qhid' mae" Asang re mho' yao: ra" mo, we' daga" din: man" ru- lam khug: ru- jhid' de; ru we' ngaui pyo: yaug yo: rure qam: ke' yang: qho wa,-
ngadqere: adu: adae" ru we' nhag' cad' noyaug mung: ra" jho" ta" ngag: ra" khyo jham re jao" pye' wa,- ai: jham wa myan" myo: jho" byo, yang: thang ja: ngad: rure nao ba gau ngad: ra" .
Asang: nho: daui daui yaug wa myan" myo: jho" byo, magai: ngad ngad: ra" . Yao: wa byu alhab' mo, re nhag' khyag' mung: gai: ru we' nhag' lam: qhang: ra" mho" pho" ngad qo: ra" .
Yao" gyevo qere mho" shid' ra" au: nau" nhae" yaug re: ngad qo: ra" . Pe"mung: ga"re Mao" So wa yao: bam re myid tha" lo mung: dangman" rure ba: lo genae" qhid' mae" akho: akhang" agu gai: byid' re byid' li" maba .
Airumung: yao: bam beim: so" li" mung: yao: bam re taung" to: yang: yao" myid o: ra" khyo re phug' cao" nhao: ra" Satan yui: nho: lha" mae" loe; beim: lo: li" genae" .
Lo" thao" ba na jham mae qug' ra" ayo, ngad nae" rure myid: beim: wa,-
byu qe wa yao: yao" qhid' mae" za: myid mo,- so' kho' mo,- phug: ru we' ngad beim: mo,- ngad: li" genae"- yao: bam wa maphug' makhyad' roe" mo,- yao: bam: myhi" pho" qe: mho dao: magyo: mo,- jeju maba: beim: mo,- Mao" So malam mo,- ngad: li" genae" .
Yao: bam wa nhag' khyag' myid mabo mo,- nhag' mashid qad mo,- gaui mho lau mho mo,- se' da: be, khyad' kad' mo,- byuqan qe ngad: li" genae" .
Yao: bam wa gai: rure nghang" ra" mo, ngad: li" genae" . Yao: bam wa lam maga" aphaug' alhag' kad mo,- mamyid: qu" lo: kad' mo,- ngad beim: myid qi" ra" mo, ngad: li" genae" . Yao: bam wa Mao" So re tho' mug: myid pyo: khyo re je: jhid' de; mo, ngad: li" genae" .
Yao: bam wa adao shad' mae ngonhaung" nho: caung: pa" thung" mang vin mo, ngad: li" genae" . Ngadqere: ai: caung: pa" thung" nho: qam: so' aman" re yao: bam ha: pye' li" genae"- Airu" ra" mo, re jao" pye' wa,-
yao: bam mae" damyo" wa su: yham jham khyo vao ye: mung: yao: bam: qobo qo: yang nhai" to: qhug' ru we' myid o kao bau: ru ja: khao: ngo" re cao" kad' na ko" ra"-
ai: qam: nang" ra" myiqe: qere eib: yu: pye' ako" . Ai: myiqe: qe wa khonhae" re: mho" zhao: yu nae" qam: ke' na gengadqere: dangman" ra" khyo re khonhae" re: maqo" gai: ba: yu ko" ra" mo, ngad: ako" .
Yanne we' Yambre shid' zo: wa Moshe re gye kad' ko" ru we' dakhyo:- ai: byu qere: dangman" rure gye kad' ako" . Yao: bam myid: sun" qu" ga" ru mabo mung: lam khug: ra" myid byo; qeim: lo" ra" mo, ngad: ako" .
Ngadqere: yao: bam wa gyai qi: sho' mau" maqo" kad' genae"- pe"mung: ga"re yao: bam khoru: go: joe; rure yaug khao: ngo" the' myao: li" genae" . Airu wa Yanne we' Yambre shid' zo: mae boe" ru we' dakhyo: yao: ngad: ra" .
Ngadqere: nao wa nga" mho" shid' khyo nga" ave, lo, mau"- nga" kaoso' daui: ra" au: qang khyo jham re phug' cao" ava" . Nao wa nga" lam khug: ra" khyo nga" nhag' lam: qhang: ru- nga" jhid' de; myid- nga" zang: kham: ra" khyo- ngo yhin" ru qhug' ru jham-
ngo kham zo" ra" qug: khai: jham re myao: ava" . Antioki- Ikoni- Lustra vogaung: jham mae qu" gyaug qu" lhaung: ra" yhin" ru jham re ngo zang: kham: lo: ra" khyo alhab' re nao ba: ra" . Ngadqere: Asang wa aijham alhab' mae" ngore khyad' yu: ra" .
Khristu Yesu we' dadang: dalam: za: doe, mung: Mao" So: khyo re phug' cao" ra" yaug khao: ngo" wa yhin" ru qhug' li" genae" .
Makhyang" ra" mo,- geim kad' pyag' ra" mo, wa magai: ru je: xo sho' kad' li" mung: su gaje qere mhug' pyag' mung: yao: bam yao: mhug' pyag' li" genae" .
Ngadqere: nao kam" wa- nao zhao: yu mung: jhaug' za: lam" ra" dangman" khyo re xo' yang: tang za: zaui" zag: ci wa,- ni" mho" pho" qe khag' ngad ko" rure nao ba: ra" .
Khristu re lam khug: ra" khyo" yang khyad' yu: ru qhug' sho' nao re pha,jhi" qo" byid' ra" gyang" lho" ra" jham: mugsug' jham re zoshao: mae" nao ba va" rure myid: beim: wa,-
Mao" So: mau" vin yaug wa- jab byang" sho' qo" zaui: yaug ngad: li" mung: gai shab: ra" mau" ja: khao: ngo" re qo" zaui: so: nhao nae" qhid' mae"-
Mao" So: yang jaung" yang: tung" to" ra" Jham: mugsug' alhab' wa dangman" rure mho" shid' ru- qeim: mho" ru- shad' rure mho" kyang" ru- jo: ra" kaoso' daui khyo qhid' mae" mho" shid' byid' ru qhid' mae" akyu" bo: ra" .
Shid: ra" mo, re we' daui: na: ra" mo, re dao: kho' nae" ra" Khristu Yesu we' Mao" So: qhid' kheim: mae yao: wa Kho: kham khyo" eib nae" joe" li" na: ruyang-
yo, khyin: dau ngadqere: madau ngadqere: ai: mungdao: re qam: ke' yang: kho" kyo: nae" qhid' mae" ngo nao re qam: ke' yang: jhan" ke' ra" . Kho" kyo" ra" au:- qobo ceim" shid' yang: qeim: mho" wa,- qam: byid: wa, . Nhag' lam: qhang qhang za: mho" shid' byid: wa,
byu qe wa jo yang: gai: ra" mho" shid' khyo re manug: tae" gyo: lo:- yao: bam yao" myid o kao bau: rure cao" yang: yao bam: no: mae phan: sho' tae" gyo: nug: ra" dao: jham re mho" shid' byid' ra" mho" pho" myo: sho' qho genae" ayo, joe" lo: li" nae" .
Yao: bam wa dangman" ra" dao: re tae" gyo: nae" qhid' mae" ngag: pye' mung:- mhomyi: saung: seim jham re tae" gyo" li" genae" .
Ngadqere: nao wa ve, yaug: aja: ja: mae naoyao" gaung re qang: za: khang" wa,- qug: khai: re zang: kham wa,- Lau Dao: Gai kho" kyo" ra" mau" zo" re zaui: so: wa,- Mao" So: daui daui yaug khyo" nao yao" qo alhab' re zaui: so" na wa, .
Ngo kam" wa xeim: re we' dakhyo: ngaui" byid: qhug' nae" ayo, joe" ava"- ce: mug: myid mae" thug' lo" nae" yo, khyin: joe" li" na: ava" .
Ngo wa jho" tao: poe mae ngoyao" qam: bo: ra" qhi" tao: va" . Ngo wa khyo thao" sho' tao: va" . Lam khug: ru we' dakhyo: ngo kaoso' daui va" .
Ana" wa din: man" ra" khyo" kaoso' daui: ra" mo, re byid' ra" aung doe; jhaung qhu" wa ngore lao" na: ra" . Din: man" ra" tarha" zug: ngad: ra" Asang wa dao: kho' ra" ba na re ai: jhaung qhu" ngore byid' li" nae" . Ngo re za: mangad: Asang joe" li" re jhid' de; kao bau myid we' lao" na ko" ra" mo, alhab' rere: byid' li" nae" .
Ngo jhao" phyad qo" joe" li" nae" gai: boe" ra" qhi" qam: ke' wa,-
Dema wa ana" ce: mug: myid qae: re jhid' de; yang: ngore shapye' co' mung: Thesaloni vogaung: khyo ye" lo" byaug: ra" . Kreken wa Galati khyo ye" lo" byaug mung: Titu wa Dalmati khyo ye" lo" byaug: ra" .
Luka dayaug za: ngo we' daga" na: ra" . Marku re qho: yu mung: nao we' daga" jhui" li" byid: la,- pe"mung: ga"re yao: wa nga" mau" zo" re qo" bao" thaug' byid: yaug ngad: ra" .
Tukhiku re ngo Ephesu vogaung: khyo ye: nhao: ke' va" .
Nao li" lao" Troa vogaung: mae Karpu nho: lo, mae ngo to: co' ra" nga" bau: qhang we' mugsug' paug' jham je yang: shoqid mugsug' paug' jham rere: boyu: vin: li" byid: la, .
To' be, zo: yaug ngad: ra" Alexanda wa ngore qug: khai: gyai byid: va"- yao: kad' lo: rure cao" yang: Asang wa lage, phaug' byid: shao:-
nao yao: aiyaug rere: lha" na wa,- pe"mung: ga"re yao: wa ngonhaung" nho: mungdao: re gyai aqan alan gye kad' yaug ngad: ra" .
Sao qhid' lhang ngo myid' ca: qu" qhug' ra" au: nga" shad' mae ye, mung: khag' re: mabao" ta" byid: ko" ngad: ra" . Alhab' mo, ngore phao: cug' to: co' ako" . Mao" So wa yao: bam re qobo dae mabyid: vashao: wo" .
Ngadqere: ngo wa Taung bug byu qe alhab' mo; the' gyo: gesho' jab byang" ra" mungdao: re qo" kho" kyo: nae" qhid' mae" Asang wa ngo we' daga" na mung: ngore qam: o: byid: ra" . Amung: ngo wa shid nae" dao: phyid' rumae" khyad' yu: ru qhug' va" .
Asang wa makhyang" ra" ja: alhab' mae" ngore khyad' yu mung: yao" mug: khaung: mung"dan: mae gug: gug: za: jhui" vao lo" li" nae" . Asang wa apyad ato khonhae" re: phungbao bao: jo, vashao: wo"- Amen .
Priskila we' Akula shid' tao we' Onesiphuru nho: yham byu qere ngo au" ke' ra" .
Erastu wa Korinthu vogaung: mae thang: na: ra" . Trophimu wa no yang: Miletu vogaung: mae ngo nha co' va" .
Gyo, yo, majoe" shimae" nao qo" joe" li" sho' qam: ke' wa,- Eubulu- Puden- Linu- Klaudia bam we' gatau Khristan mao: nhaung: qe wa naonhaung" re au" ke' ako" .
Asang wa ni" byo we' daga" ngad vashao: wo"- Mao" So: nhag' myan" ra" jeju wa naonhaung" alhab' we' daga" ngad: jo, vashao: wo" .
Mao" So: daui daui yaug we' Yesu Khristu nho: lagyo: ngo Polu wa mugsug' tung" ke' ra" . Mao" So: yang khyin: san: yu: ra" mo; nho: lam khug: myid qi" qhang: li" sho' bao" thaug' byid: nae" qhid' mae" we' ngonhaung" nho: caung: pa" thung" yang mho" byid' ra" dangman" ra" khyo re ba: li" gesho' yao: bam re khyoqhid' au: she nae" qhid' mae" Mao" So wa ngore khyin: san: to" ra" .
Ai: caung: pa" thung" wa apyad ato kaoso' re myid: lao" rure apan aqao: to" ru ngad: ra" . Maba: mhug' pyag' ra" Mao" So wa mug: thug' sao mapeim shimae" ngonhaung" re kaoso' byid: nae" dao: so: byid' to" ra" .
Yao: wa ayo, joe" lao"- ai: kaoso' re yao" mungdao: khyo" yang qhu" byid' ra" . Mao" So wa ce: mungdao: ngore ab byid' to: mung: ngonhaung" khyad' yu: Asang pho" Mao" So: amyin" khyo" yang ngo wa ai: mungdao: re kho" kyo" ru ngad: ra" .
Ngonhaung" daga" ceim" lam khug: na: ra" lam khug: rumae nga" zo: gyang" Titu re ngo mugsug' tung" ke' ra" . Ngonhaung" Pho" Mao" So we' ngonhaung" khyad' yu: Asang Yesu Khristu wa nhag' myan" ra" jeju we' ngaui pyo: yaug yo: ru nao re byid: vageshao: wo" .
Nao zaui: so: vin vo; ca" na shi" ra" mau" zo" jham re adai: ato' jo jo za: qo" zaui: so: nae" qhid' mae" we' vo khao: ngo" mae phung: lau: de- qere cao" khyin: san: to: byid: nae" qhid' mae" ngo wa nao re Krete gagyo: kao" mae nha: to: co' ru ngad: ra" . Nga" pin dao: jham re myid: beim: wa,-
Phung: lau: de, kad' yaug wa qobo vhin nae" made, yaug- yham sang myhi" dayaug za: qo" yaug ngad qo: ra" . Yao" zo: dau qe alhab' re: Yesu re lam khug: ra" mo, ngad ca" ru we' akyaung athin- ave, kyao- mho dao: magyo" rumae mang qi" ra" yaug magai: ngad ngad: ra" .
Pe"mung: ga"re phung: au: jhaung kad' yaug wa Mao" So: mau" zo" re jhui" pyo yaug ngad mung:- yao: wa qobo vhin nae" made, yaug ngad ca" ra" . Yao: wa ngad beim: yaug- nhag' lam: lang" yaug- yhid ya: boe" yaug- se' da: be, khyad' kad' yaug- ngaui qhang so' kho' yaug magai: ngad ngad: ra" .
Yao: wa bang" da" kao bau yaug- gai shab: ra" ja: re jhid' de; kao bau yaug- ngad qo: ra" . Yao: wa yao: yao" gaung re qo" khang" yaug- din: man: yaug- gyang" lho" yaug- cao" khyo: tarha" re cao" ra" yaug ngad ca" ra" .
Yao: wa mho" shid' khyo we' jho" zhaung: mung:- lam ga" ra" mungdao: re tang za: zaui" zag: ci yaug ngad qo: ra" . Ce: khyo" yang su gaje rere: dangman" ra" mho" shid' khyo ci yang: qam: byid: mung: ai: dangman" ra" mho" shid' khyo re gye kad' ra" mo, shad' ra" khyo rere:- qo" ceim" shid' byid' li" nae" .
Pe"mung: ga"re tau: lhan: mung: yao: bam: pe" akyu" mabo: ra" dao: keim jham: yang su gaje qere mhug' pyag' na: ra" mo, myo: sho' na: bam: ako" . Je yang: Yuda caung: pa" thung" mae" Khristan caung: pa" thung" shad' khyo phaug' lo: ra" mo, myo" ako" .
Yao: bam: mho" shid' khyo re tam" pye' ca" ra" . Pe"mung: ga"re yao: bam wa aqho' axag' ngad: ra" ngaui qhang re so' kho' ra" khyo re mho" shid' geyang: ug' khug' dinkhu: jham re abyi asin: kad' pye' ako" .
Krete gagyo: kao" byu yao: bam: lapa qemae" dayaug yao: ta" ru wa- Krete gagyo: kao" mae" mo, wa khonhae" re:- mhug' hab' qe makhyang" ra" gug' nyhug' lhe: jham- byunoe" byushoe zo: so' kho' mo, ngad:- ga: ta" ra" . Yao: ta" ru we' dakhyo: dang: ako" .
Ce: mathao mae yao: bam wa dangman" ra" lam khug: myid bo: li" mung: Yuda qe: mhomyi: saung: seim jham re we' dang: ra" khyo re ngag: ha: pye' ko" ra" mo, mae" thug' li" ra" xao su byu qe: amyin" dao: jham re to" pye' genae" qhid' mae" nao wa yao: bam re thin thin za: qeim wa, .
Yao: bam yao" gaung yao: san sin" ra" mo; qhid' mae" ja: khao: ngo" wa san sin" ra" . Ngadqere: masan masin" ra" mo, we' malam khug: ra" mo; qhid' mae" wa pe" ja: re: masan masin" boe" ra" . Pe"mung: ga"re yao: bam: myid we' aung khug nhag' lam: wa masan masin" boe" jo; ako" .
Yao: bam wa Mao" So re ba: ga: ta" gengad yang: re:- yao: bam: ave, wa aire ha: pye' ako" . Yao: bam wa byunghang: qe mho dao: magyo: mo,- gai: ra" mau" zo" daja: re kad' nae" re: madau mo, ngad: ako" .
Ngadqere: nao wa jo: ra" khyo we' dau ang: ra" khyo jham re mho" shid' byid: ca" ra" .
Apyad qi" ra" phug' mao: qere gyang: co: yo na genae"- ave, de, genae"- yao: yao" gaung re qo" khang" genae" qhid' mae" mho" byid: wa,- amung: yao: bam: lam khug: myid jo, genae" we' jhid' de; myid bo genae" qhid' mae" re: mho" byid: wa, .
Ai we' dakhyo: apyad qi" ra" phyid' mao: qere Khristan phyid' mao: qe: ave, de, genae" qhid' mae" mho" byid: wa,- yao: bam wa gaui mho hab' qe- yhid kha: qe- magai: ngad ngad: ra" khyo re mho" byid: wa,- yao: bam wa gai shab: ra" khyo re ba: mho" byid: mo, ngad ca" ra" .
Yao: bam wa yao: bam tho' apyad ngai: ra" myiqe: qere yao: bam: yham sang pho" qere we' zo: dau qere ba: jhid' de; mo,-
yao: yao" gaung re qo" khang" mo,- san sin" mo,- yao: bam: yham sang pho" qe eib: ra" qao: mae ba: na: ra" myi" zang gai qe boe" geshao: gai shab: ra" ja: re mho" byid: ca" ako" . Alao" Mao" So: mungdao: re khag' re: gaui mho ta" phoe genae" mangad: .
Ai we' dakhyo: zolau: qere: yao: bam yao" gaung re qo" khang" genae" qhid' mae" jhan: byid: wa,-
ja: khao: ngo" mae naoyao" gaung yao: gai shab: ra" lo, mau" nho: lag boe" ca" ra" . Ni" mho" shid' khyo re nhag' lam: din: man" ru we' akhyag qi: to: yang: mho" shid' byid: wa,-
ni" gyevo qe wa ngonhaung" khyo re magai: ru ta" nae" daja: re: maqo" yang: qho' phau: genae" qhid' mae" gai magai ga: maqo" ta" ra" jo: ra" dao: jham re ci yang:- mho" shid' byid: wa, .
Jeim qe wa yao: bam: asang qe: mho dao: re tae" gyo: mung: ja: khao: ngo" mae yao: bam: asang qere ngaui nhao qo: ra" . Yao: bam wa jeim asang qere dao: tau: magai: tau: ngad: ako" .
Mangad: lao" asang qe: zai magai: khug' yu ngad: ra" . Airu: kad' nae" atha" yao: bam zaui: so" ra" mau" zo" ja: khao: ngo" mae ngonhaung" khyad' yu: Asang pho" Mao" So: mho" shid' khyo mungdao: re nga: ye; li" nhao nae" qhid' mae" yao: bam khonhae" re: gai shab: ru we' kyid mo, ngad: ra" khyo re qhu" byid' na ca" ako" .
Pe"mung: ga"re Mao" So wa byu alhab' mo, khyad' yu: ru qhug' ra" khyo yao" nhag' myan" ra" jeju re qhu" byid' ava" .
Ngonhaung" nho: qi" qhang: ra" Mao" So we' ngonhaung" nho: khyad' yu: ra" Asang Yesu Khristu nho: phungbao bao: thug' li" nae" ra" ngonhaung" myid: lao" na: ra" ai: ngaui lho" Ba Na re ngonhaung" lao" na: au:- Mao" So re malam: ra" kaoso' daui khyo re we' mug: myid dao we' sin" ra" kao bau myid o: ra" khyo jham re shapye' pye' mung:- yao: yao" gaung re qo" khang" yang: din: man" ru we' Mao" So: khyo re kao bau taung" ce: mug: myid: dao mae kaoso' daui: na nae" qhid' mae" ai: nhag" myan" ra" jeju wa ngonhaung" re mho" shid' byid' na: ra" .
Yao: wa makhyang" ra" lo, mau" alhab' mae" ngonhaung" re khyad' yu nae" we' ngonhaung" re yao: za: sang: ra" gyang" san: ra" byu jham toe' yu mung:- ai: shab: ra" mau" zo" zaui: so: nae" kao bau: ra" mo, boe" genae" qhid' mae" yao: yao" gaung re ngonhaung" qhid' mae" byid' pye' ra" .
Ce: khyo jham re mho" byid: wa,- nao qam: byid' ru we' qeim: mho" au:- ni" kheim: so' alhab' re ci wa,- yao: bam mae" khag' dayaug: yang re: nao re daqu" ngai nhao wa, .
Mung"dan: eib: ra" zug: qe we' kheim: so' qo" ra" mo, eib: ra: qao: mae na mung: yao: bam: mho dao: re tae" gyo: yang: ja: khao: ngo" mae agai kad' nae" jin" jin" ngad: na genae" qhid' mae" ni" byu qere ta" peim: wa,-
Khoyaug rere: gaui mamho lo:- ngaui pyo: yaug yo jhid' de; taung" jho" zam" khug: na mung: khonhae" re: yaug khao: ngo" re nau" nhae" ra" ave, jho" qhu" byid: genae" qhid' mae" yao: bam re ta" wa,-
Pe"mung: ga"re ngonhaung" yao: re: ganhae" wa adu: adae: mo,- mho dao: magyo: mo, shad' nghung: mo, ngad: lo: bam va" . Ngonhaung" wa gaung sho: kao bau obyid: ru we' pyo: khyo aja: ja" nho: jeim boe" lai: lo: bam va" . Ngonhaung" kaoso' daui khyo mae makhyang: pyi qho- myid nug: myid khyad' na: lai: lo va" . Ngonhaung" wa su re nghang: mung: su wa ngonhaung" re nghang" ako" .
Ngadqere: ngonhaung" khyad' yu: Asang pho" Mao" So: nhag" khyag' ru we' jhid' de; myid myao: thug' li" lao"-
yao: wa ngonhaung" re khyad' yu: ra" . Yao: airu: ngonhaung" re khyad' yu: ru wa ngonhaung" yao: zaui: so" lo: ra" gai: ra" lo, mau" daja: ja: khyo" yang mangad:- yao: yao" nhag' khyag' shogu: ru mathao mae qid: yang cid' san: byid: yang: asag' dam: khau byid' ru we' kaoso' daui khyo asag' re boe" nhao: ra" gyang" lho" Byo khyo" yang yao: ngonhaung" re khyad' yu: ru ngad: ra" .
Ngonhaung" wa yao" nhag' myan" ra" jeju khyo" yang Mao" So: yang din: man" ra" mo, ga: sun" yu byid' ru qhug' mung: ngonhaung" myid: lao" ra" apyad ato: kaoso' re qo" sang: yu nae" qhid' mae"-
Mao" So wa ngonhaung" nho: khyad' yu: Asang Yesu Khristu khyo" yang ngonhaung" dao mae Gyang" Lho" Byo magan: mago" vhe' sheim: byid' ra" .
Ce: dao: wa dangman" ra" dao: ngad: ra" . Mao" So re lam khug: ra" mo, wa yaug khao: ngo" qhid' mae" gai: ru we' akyu" bo: ra" gai shab: ra" lo, mau" jham zaui: so" rumae yo, khyin: byid: ca" rure ba beim" li" genae" qhid' mae" ai: khyo jham re nao je yang: akhyag to: mung: ta" peim: byid: nae" rure ngo o: ra" .
Ngadqere: adu: adae: jho" ta" ngag: ra" khyo- dayao: dayang byuxag' she' ra" khyo- myan" jho" myo" ra" khyo- kham" to" ra" Tarha" we' sin: yang: jho" ta" byo; ra" khyo jham re jao" pye' wa,- Airu" ra" mau" zo" jham wa akyu" mabo aphug' made; ra" mau" zo" jham ngad" ra" .
Phung: jho" kho' ru boe" nhao: ra" yaug re nang" thao" shid' lhang ta" peim: wa,- ai: thao lao" yao: we' dajhid' re: dazam" lo: wa, .
Airu" ra" yaug wa thoekhyo phaug' cekhyo phaug' kad' yaug ngad: rure nao ba: ra" . Yao" qobo jham wa yao: shad' nghung" na: rure sagse: qhu" byid' ra" .
Ngo wa Artema mangad: lao"- Tukhiku re nao jhao" nhao: ke' lao"- Nikopoli vogaung: khyo nao yao: gai: boe" ra" qhi" qam: ke' yang: ngojhao" li" la,- pe"mung: ga"re ngo wa ai: vogaung: mae gyo, yo, na: lai: pye' nae" myid: phyid' to: va" .
Tarha" zug: pho" Zena we' Apolo shid' zo: gyaung: qo" su" lo" sho' nao gai: boe" ra" qhi" bao" thaug' byid: wa,- yao: shid' zo: qo ca" ra" gu: alhab' re qo mabo losho' bao" ke' wa .
Ngonhaung" byu qe wa gaigai: yao: qo ca" ra" mo, re qo" bao" thaug' byid: nae" qhid' mae" yao: bam: yo, khyin: re gai ra" mau" zo" mae ba: ci yhung: genae" khyo re zhao: yu ca" ko" ra" . Yao: bam wa akyu" mabo lo: kaoso' magai: daui ngad: ra" .
Ngo we' daga" na: ra" mo, alhab' naonhaung" re au" ke' ako" . Lam khug: ra" ngonhaung" ba nam qere ngonhaung" au" ke' ra" dao" bota" kyo: byid: gela,- Mao" So: nhag' myan" ra" jeju wa naonhaung" alhab' mo, we' ngad: jo, vashao: wo" .
Yesu Khristu mathao mae kyam: byu ngad: ra" ngo Polu we' naonhaung" mao: nhaung: pho" Timothi wa- Ngonhaung" mau" zaui: cao: ba nam pho" Philemon rere:-
Philemon: yham mae ham phaung: ra" phung: rere:- ngonhaung" nhae: mo" Aphia rere:- ngonhaung" gyezo: byin cao: Arkhipu rere:- mugsug' tung" vhin: ke' ra" .
Ngonhaung" Pho" Mao" So we' Asang Yesu Khristu wa nhag' myan" ra" jeju we' ngaui pyo: yaug yo: ru naonhaung" re byid: vageshao: wo" .
Nga" nhaung: Philemon we"- ngo akyu" mho' khao: ngo" ni" qhid' mae" ngo akyu" bomho' byid: mung: nga" Mao" So re jeju caung: khin" byid' ra" .
Pe"mung: ga"re Mao" So: byu alhab' mo, re nao jhid' de; ra" khyo we' Asang Yesu re nao lam khug: ra" khyo re ngo the' gyo" ra" .
Lam khug mo, ngad: ra" khyo" nao we' ngonhaung" jho" zam" khug: ru wa Khristu we' dadang: dalam: za: doe, yang: qo" yu: ra" shaman" jeju khao: ngo" re je: no, sho' ba: gyo" li" nhao nae" qhid' mae" ngo akyu" mho' ra" .
Jhid' de; ra" nga"nhaung: we"- ni" jhid' de; myid wa ngore gyai qi: sho' ngaui bau: nhao: ru we' qam: qo" nhao: ava" . Nao wa Mao" So: byu qe alhab' mo; nhag' lam: rere: bau: nhao: ava" .
Ce: khyo mathao mae ngo wa Khristu mae ni" mao: nhaung: dayaug khyo" nao zaui: so: ang: ra" mau" zo" re zaui: so: nae" qhid' mae" mazag mavae nao re amyin" byid: nae" akhang" qo" yaug ngad: ra" .
Ngadqere: ana"- Yesu Khristu nho: mathao mae thaung: laung" jo, yaug ngad mung: Khristu Yesu nho: lagyo: dayaug ngad sho' ngadqere: nao re ngo jhid' de; ruyang goe; mho' ke' ru ngad: .
Airumung: Khristu khug mae nga" zo: yao: ngad: ra" Onesimu nho: gaung tha" ngo nao re goe; mho' ke' ra" . Thaung: laung" na: ra" gyo: mae ngo wa yao" byo we' sin" ra" yao: pho" boe" lo va" .
Yao: wa qhid' phyao: ni" qhid' mae" akyu" mabo yaug boe" lo ngadqere: ana" yao: wa nao we' nga" shid' zo" qhid' mae" akyu" bo: ra" yaug ngad: ava" .
Ana" ngo wa yao: re nao jhao" dam: tug' nhao: ke' ra" . Yao: we' daga" nga" nhag' lam: re: bocao: bo: lo" ra" .
Ngaui Bau" Lau Dao: Gai: mathao mae ngo thaung: laung" na: ra" gyo: mae ni" gaung tha" ngore bao" thaug' byid: nae" qhid' mae" yao: re ngo we' daga" cemae jhui" na nug: ra" .
Ngadqere: ngo wa nao re deim" zag yang: ngore bao" thaug' byid: nhao nug: ra" myid mabo ngad: ra" . Naoyao: myid o: ra" khyo" kad' nae" rure je yang: ngo o: ra" . Airumung: ngo wa nao myid mavang" lo:- pe" daja: re: makad' nae" .
Onesimu wa nao we' khonhae" re: abang mabyid qo" na nae" qhid' mae" nao we' dazab daso' gao" na: ru angad maba .
Amung: yao: wa ana" jeim dayaug khyo" za: mangad: lo: ngad: ra" . Jeim tho' mae gyai je: ra" yaug ngad: ava" . Yao: wa Khristu mae jhid' de; ra" mao: nhaung: pho" ngad: ava" . Yao: wa nga" qhid' mae" gyai yao: phug' de; ra" yaug ngad: ra" . Yao: wa ni" qhid' mae" jeim dayaug khyo" re:- Asang: khug mae mao: nhaung: dayaug khyo" re:- je yang: phug' de; ra" yaug ngad: li" nae" .
Airumung: nao wa ngore ni" mau" zaui: cao: dayaug ngad: ra" khyo" myid: jho: ngad: re wa nao ngore tug: yu: ru we' dakhyo:- yao: re dam: lham: tug: yu wa, .
Yao: wa nao re daja: ja: shad' yang:- mangad: lao" daja: ja: jhin de, yang: ngad: re wa ai: gu: alhab' ngore vhin la,-
ngo Polu yao: ai: jhin re dam: xe' byid: nae" ein: cemae ngoyao" lo; yang yao: tung" ke' ra" . ( Nao yao: re: jhin de; rure ngo nao re ta" peim: maqo nae" . )
Airumung: nga"nhaung: we"- Asang: nho: myo, nho re tau yang: jeju khyo" airu: kad' byid: la,- Khristu khug mae mao: nhaung: ngad: ra" khyo" ngore bau: nhao la, .
Ngo mho' ru we' dakhyo: nao kad' li" nae" rure myid lam zo" re" ce: mugsug' re tung" ke' ru ngad: ra" . Ai: tho' lhao" je yang: nao kad' nae" rure ngo gaigai: yao: ba: ra" .
Aitho' mago" ngo li" bang" na nae" qhid' mae" qe, daqe, nyhang" jaung: to: byid: la,- pe"mung: ga"re Mao" So wa naonhaung" alhab' mo; akyu" mho' thoe re tae" gyo: byid: mung:- ngore naonhaung" jhao" dam: jhui" tug' lo byid' li" nae" ein: ngo myid: lao" ra" .
Yesu Khristu mathao mae ngo we' daga" thaung: laung" jo; ra" Epaphra wa nao re au" ke' ra" .
Aimung: nga" mau" vin cao: qe ngad ko" ra" Marku- Aristaku- Dema- Luka bam re: nao re au" ke' ako" .
Asang Yesu Khristu nho: nhag' myan" ra" jeju wa naonhaung" alhab' mo, we' daga" ngad: jo, vashao: wo" .
Daba: pyad mae Mao" So wa ngonhaung" phug' pho" qere myo: sho' lhang we' khyo aja: ja: mae lapa qe: nhad' dao: thoe khyo" yang dao: jhau: lo: ra" .
Ngadqere: ce: lo" thao" ra" ba na gu: mae wa Mao" So wa yao: zo: khyo" yang ngonhaung" re dao: jhau: ava" . Mao" So wa ai: yao: Zo: khyo" yang mug: kin myid kin alhab' re phan" phaug' mung: lo" thao" mae ja: khao: ngo" alhab' re sang: yu nhao nae" qhid' mae" yao: re khyin: san: to" ava" .
Yao: wa Mao" So: phungbao bao: qhui: na: ru we' Mao" So: gaung khyao ave, vin mung: yao" qam: so' bo: ra" dao: thoe: yang mug: kin re zaui" ci: ra" . Amung: xao su byu qe: qobo jham re khyad' pye' byid' ra" mau" zo" bin: zaui: thao re yao: wa mug: gaung dao mae qam: bo: thao" ra" Mao" So: lo, yo shad' mae zaung: jo; ra" .
Mao" So: yang yao: re byid' to" ra" mang wa- mug: lagyo: qe: mang tho' je: qi" ra" khyo" byid' to" ru we' dakhyo:- yao: Zo: wa mug: lagyo: qe tho' je: qi" ra" .
Pe"mung: ga"re Mao" So wa yao" mug: lagyo: qemae" khoyaug rere:- Nao wa nga" Zo: ngad: ra"- ana" ba ngo wa ni" Pho" boe" lo va" ga: re:- ailao" Mao" So wa mug: lagyo: khoyaug rere: Ngo wa yao" yao: pho" boe" nae"- amung: yao: wa nga" Zo: boe" lo: li" nae" ga: re: khonhae" re: mata" qu" ngad: ra" .
Ngadqere: Mao" So wa yao" zoqhid' yauggai Zo: re mug: myid dao khyo nhao: ke' nae" au: re- Mao" So: mug: lagyo: qe alhab' yao: re caung: pa" ca"- ga: ta" ra" .
Ngadqere: Mug: lagyo: qe: khyo we' sin: yang:- Mao" So wa yao" mug: lagyo: qere la boe" nhao mung: yao" daui daui mo, re myishae boe" nhao: ra" ga: Mao" So ta" ra" .
Ngadqere: Yao: Zo" khyo we' sin: yang: Mao" So we"- Ni" mung"dan: wa apyad ato jo; jo; li" nae" wo"- Nao wa nao yao" byu qe: dao mae din: nyang: ra" khyo" eib: ra" . Nao wa jo: rure jhid' de; mung: shad' rure nghang" ra" .
Airu: mung: Mao" So- ni" Mao" So wa nao re khyin: yu mung: ni" byin cao: qe tho' nao re je: phug' te' mung: ngaui bau" ru nao re byid' ava" ga: Mao" So ta" ra" .
Amung: Mao" So wa Asang we"- nao wa sao qhid' maqhid mae mug: myid re phan" to: mung: nao yao" lo; yang mug: gaung re phan" to" ra" .
Ai: gu: wa byo; qeim: lo" li" genae"- ngadqere: nao wa dang: jo; li" nae" . Ai: gu: alhab' wa mai bau: jham we' dakhyo: qeim" lo" byaug: li" genae" .
Nao wa adao: bau: qhang re dang" lham" ru we' dakhyo: aijham re dang" lham" pye' li" nae"- Aijham wa mai bau: re tha" pye' ru we' dakhyo: tha" pye' ru qhug' li" genae" . Ngadqere: nao wa khonhae" re: dakhyo: za: ngad: jo, mung: ni" kaoso' wa apyad ato khonhae" re: mathao" ngad: ra"- ga: re: ta" ra" .
Mao" So wa yao" mug: lagyo: qemae" khoyaug rere: Ni" gyevo qere ni" khyid zab tao" we' dakhyo: ni" khyid qao: mae ngo mato: byid: byid: wa ce: nga" lo, yo shad' mae zaung: jo, wa,- ga: khonhae" re: mata" qu" ngad: ra" .
Airulao"- mug: lagyo: qe wa pe" ru" mo, ngad: ako" i? Yao: bam wa khyad' yu: ru qhug' yu nae" ra" mo, re bao" thaug' byid: nae" qhid' mae" Mao" So: yang nhao: to" ra" Mao" So re caung da" byid' ra" byo jham ngad: ako" .
Airumung: naonhaung" wa cidao" lo" byaug: ru maqhug' genae" qhid' mae" naonhaung" the' gyo" yu vako" ra" ai: dangman" ra" khyo re je yang: tang za: zaui" zag: ci qo: ra" .
Mug: lagyo: qekhyo" yang ngonhaung" phug' pho" qere byid' to" ra" ai: mungdao: wa dangman" ru ngad mung: aire maphug' cao" ra" yaug wa qobo dae re kham: yu nae" man: qi" ra" .
Airumung: ngonhaung" wa ai qhi" qi" qhang: ra" khyad' yu: ra" khyo re pe" shui manho lo: na: bam: ngad: re wa ai: qobo dae kham zo: nae" rumae" ngonhaung" khoru: qo" phao: loe; bam nae" i? Ce: khyad' yu: ra" khyo re Asang yao: shi" sao qhid' ta" hau" kyo: mung: aire the' gyo" yu: ra" mo, wa ai: dangman" rure ngonhaung" re sagse: kham byid' ako" .
Aitho' mago"- Mao" So yao: re: mug' pho: ve, lho aja: ja: mug' pho: mau" zo" jham re zaui" qhu" ru we' Gyang" Lho" Byo: jeju jhaung qhu" jham re yao" myid o: ru we' dakhyo: gae byid' ra" khyo" yang yao: bam: sagse: kham: rumae bolaung: mung: sagse: qhu" byid' ra" .
Mao" So wa- ana" ngonhaung" ta" na: ra" mug: myid ngad: ra" thao phyao: joe" lo nae" ra" mug: myid asag' re mug: lagyo: qere maeib nhao: to: ngad: ra" .
Ai: atha" Jham: Mugsug' datau mae- Mao" So we"- nao beim" na: ra" xao su byu we' nao qu" gun caung: na: ra" byu wa pe" ru" yaug ngad: ra" i?
Nao wa yao: re dayo, daban: za: mug: lagyo: qe: o mae khyo" to" ra" . Amung: phungbao we' phug' te' nga: yhe' ru yao: re zhaung: byid: mung: Cao jab alhab' re eib: ra" zug: kad' nhao: ra"- ga: ta" to" ra" .
Jham: Mugsug' mae Mao" So wa byu re cao jab alhab' re eib nae" zug: kad' nhao: ra"- ga: ta" ru wa ja: khao: ngo" re bota" ru ngad: ra" . Ngadqere: ngonhaung" wa ana"- cao jab alhab' re byu: yang eib: na: rure mathe' myao ngad: ra" .
Ngadqere: ngonhaung" wa Mao" So: nhag' myan" ra" jeju khyo" yang byu yaug khao: ngo" qhid' mae" qo" shid kham: byid: nae" qhid' mae" dayo, daban: za: mug: lagyo: qe: o mae khyo" to: byid' ru qhug' ra" Yesu re the' myao: bam va" . Yao: dayin dayo: kham zo: mung: shid kham: byid: va" ruyang phungbao we' phug' te' nga: yhe' ru zhaung" ci: rure ngonhaung" yao: re ana" the' myao va" .
Cao jab alhab' re phan" to: mung: zaui" ci: na: ra" Mao" So wa zo: dau myo: sho' re yao" phungbao qo" kham: yu nhao nae" qhid' mae" dayin dayo: kham zo: nhao: ra" khyo" yang Yesu re jab byang" nhao: ru wa Mao" So kad' ru gai ang: ra" khyo ngad: ra" . Pe"mung: ga"re Yesu wa yao: bam re khyad' yu: ru qhug' sho' jhui" ye" ra" yaug ngad: ra" .
Yesu wa byu qere yao: bam: qobo mae" kyang" san: pye' byid' ra" . Amung: yao: we' yao" yang kyang" san: pye' ru qhug' va" ra" mo, alhab' wa Pho" dayaug za: ngad: ako" . Airumung: Yesu wa yao: bam re yao" mao: nhaung: qe ga: mhang" nae"- maqho' ngad: ra" .
Yao: wa Mao" So re- Ngo wa nao zaui" lo: ra" lo, mau" re nga" mao: nhaung: qere ta" kyo: nae"- Yao: bam: zabphaung mae ngo nao re caung: khin" byid: nae"- ga: ta" ra" .
Yesu wa ngo wa Mao" So re khug ngha: na nae"- ga: re:- amung: Mao" So: yang ngore byid' to" ra" zo: dau qe we' daga" ngo ce: jo, qo mae na: jo;- ga: re: ta" ra" .
Ai: zo: dau qe wa sa: sho: bo: ra" mo, ngad ko" ruyang Yesu yao: yao: re: yao: bam we' dakhyo: xao su byu: nho: ve, khyao re kham: yu: ra" . Yao: ceru: kham: yu: ru wa yao: shid kham: ra" khyo" yang shid: rure eib: na: ra" Satan re phyo' pye' nae" qhid' mae" ngad: ra" .
Ce: khyo khyo" yang shid: rure gyaug yang: yao: bam: dapyad geim" jeim boe" na ko" ra" mo, re loe; beim nhao: ke' byid' ra" .
Pe"mung: ga"re yao: wa mug: lagyo: qere bao" thaug' byid: yaug mangad:- Jham: Mugsug' mae ta" to" ru we' dakhyo: yao: wa Abraham: nho: myid: zo: qere bao" thaug' byid' ra" yaug ngad: ru wa de: de: za: ngad: ra" .
Ceru wa yao: wa byu qenho: qobo jham re qo" khyad' pye' byid: nae" jhaug' zaug: ru we' nhag' khyag' shogu: myid bo: ra" yao: bam: Khinjaung Yin" kad' yang: Mao" So: mau" zo" re caung da" byid: nae" qhid' mae" khyo khe' khao: ngo" mae yao" mao: nhaung: qe we' dakhyo: dau sho' tau" yu ca" ra" ga" ru ngad: ra" .
Amung: ana" wa- yao: yao: re: ju" phyo' ru qhug' mung: qug: khai: dayin dayo: kham zo" qu" va" yaug ngad: ruyang yao: wa ju" phyo' ru qhug' ra" mo, re qo" bao" thaug' byid' ra" .
Mao" So: yang khai: yu qhug' ko" ra" nga" Khristan mao: nhaung: qe we"- ngonhaung" lhang: yu: ra" lalam lakhug: nho: Khinjaung Yin" kad' nae" qhid' mae" Mao" So: yang nhao: ke' ra" Yesu re myid: qu" ge,-
Moshe wa Mao" So: yham mae yao" mau" zo" mae lam ga" kyid yaug ngad: ru we' dakhyo: Yesu wa ce: mau" zo" re zaui: nae" qhid' mae" yao: re khyin: san: yu: ra" Mao" So: qhid' mae" lam ga" kyid yaug ngad: ra" .
Yham kad' ra" yaug wa ai: yham re tho' je yang: phug' te' nga: yhe' byid' ru qhug' yu: ra" . Ai we' dakhyo: Yesu wa Moshe tho' je yang: phug' te' nga: yhe' byid' ru qhug' yu nae" man: qi" ra" yaug ngad: ra" .
Yham wa byu dayaug yaug: yang kad' to" ru ngad: ra" . Mao" So wa ja: cao jab alhab' re kad' to: yaug ngad: ra" .
Moshe wa daui daui yaug ngad mung: Mao" So: yham mae lam ga" kyid mung: joe" lo nae" ayo, mae Mao" So ta" nae" khyo jham re yao: jhau: ra" .
Ngadqere: Khristu wa Mao" So: yham mae eib: ra" Yao: Zo: we' dakhyo: lam ga" kyid yaug ngad mung:- ngonhaung" wa vae" ru we' ngonhaung" myid: lao" ra" ja: re tang za: zaui" ci: ngad: re wa ngonhaung" wa Mao" So: yham ngad: ra" .
Airumung: Gyang" Lho" Byo ta" ru we' dakhyo: naonhaung" ana" ba- Mao" So: thoe re the' gyo: ko" ngad: re wa- ai: ba na mae
naonhaung" phug' pho" qe wa din"pyad' yo mae Mao" So re geim lau to" mung: yao: bam wa yao: re jham" qu" ko" ru we' dakhyo: naonhaung" nhag' lam: daqao ge,-
Yao: bam wa byid xe zin lam: lam: ngo zaui: so" ra" lo, mau" re bin: the' myao: lo gesho' ngad yang: re: yao: bam wa ngore geim lau to" mung:- jham" qu" ko" ra"- ga: Mao" So ta" ra" .
Airumung: ngo wa ai: byumyu" re nhag' yo: mung: yao: bam wa ngore khonhae" re: ngag: pye' mung: nga" amyin" dao: jham re phug' cao" nae" qhid' mae" ha: pye' ako"- ein: ngo ta" .
Ngo wa nhag' yo: mung: Yao: bam wa khonhae" re: ngo byid' to" ra" ai: dugno: re qo" kham: yu nae" ra" mung"dan: khyo maqo" vao ye: genae" ein: ngo jham tang" to: va"- ga: ta" ra" .
Lam khug: ra" mo, ngad: ra" nga" mao: nhaung: qe we"- Kaoso' daui: na: ra" Mao" So mae" phaug' lo" sho' malam makhug: ru we' gyai makhyang" ra" nhag' lam: wa naonhaung" phaung mae" dayaug mae re: mabo genae" qhid' mae" lha" ge,-
Ai: atha"- naonhaung" mae" khag' ngadqere: qobo: yang ju" phyo' ru qhug' mung: nhag' lam: qao: li" na mo, maboe" genae" qhid' mae" Jham: Mugsug' mae ta" to" ra" ana" ba- ba na ayo, ngonhaung" qhid' mae" ajo, jo, wa ba khao: ngo" naonhaung" yao: cao: jho" bao" thaug' na qo: ra" .
Pe"mung: ga"re naonhaung" wa aqhid mae" khug ngha: lo: rure lo" thao" sho' zaui" zag: ci: ngad: re wa ngonhaung" wa Khristu we' mau" zam" zaui" ra" mo, ngad: ra" .
Ceru wa Jham: Mugsug' mae- Naonhaung" wa ana" ba Mao" So: thoe re the' gyo: ko" ngad: re wa naonhaung" phug' pho" qe Mao" So re gye kad' yang: geim lau to" ko" ra" au: we' dakhyo: nhag' lam: daqao ge,- ga: ta" to" ra" .
Mao" So: thoe re the' gyo" yu mung: Mao" So re gye kad' geim lau to" ra" mo, wa khag' bam ngad: ako" i? Yao: bam wa Moshe yang Egutu mung" mae" jhui" thug' lo: ra" mo, ngad: ako" .
Byid xe zin lam: lam: Mao" So: yang nhag' yo" ru qhug' ra" mo, wa khag' bam ngad: ako" i? Qobo shad' lhoe" geyang: din"pyad' yo mae gyang: shid: lang" lo" ko" ra" mo, ngad: ako" .
Yao: bam wa ngo byid' to" ra" ai: myaung: ngho" ra" mung"dan: khyo khonhae" re: maqo" vao ye: genae" ga:- Mao" So jham tang" ru wa khag' bam re qang yang: tang" ru ngad: ra" i? Mao" So re geim lau to" ra" mo, re qang yang: jham tang" ru ngad: ra" .
Airumung: yao: bam wa malam" ko" ruyang ai: mung"dan: khyo maqo" vao ye: ko" rure ngonhaung" the' myao: bam va" .
Ana" ai: dugno: re naonhaung" qo" kham: yu nae" qhid' mae" Mao" So wa naonhaung" re dao: so: byid' to" ava" . Airumung: naonhaung" dayaug re: dao: so: byid' to" ra" ai: dugno: re qo" kham: yu nae" rure mazai" lhag' ke' nae" qhid' mae" ngonhaung" lha" gelang:-
Pe"mung: ga"re ngonhaung" wa yao: bam we' dakhyo: ai: Lau Dao: Gai re the' gyo" yu: bam va" . Yao: bam wa ai: mungdao: re the' gyo" yu gengadqere: ai: mungdao: re lam khug: ra" myid we' malham: khae: yu gemung: ai: mungdao: wa yao: bam: qhid' mae" pe" akyu" mabo ngad: ra" .
Aire lam" ra" mo, ngonhaung" wa Mao" So: dao: so: byid' to" ra" ai: dugno: re qo" kham: yu: bam va" . Airu wa Ngo wa nhag' yo: mung: yao: bam wa dug no" yu genae" qhid' mae" ngo byid: nae" ein: dao: so: byid' to" ra" mung" khyo khonhae" re: qo" vao ye: genae" mangad: ein: ta" ru we' dakhyo: ngad: ra" . Yao: wa mug: myid re phan" ra" au: re yao" mau" zo" re bin: zaui: ngadqere: Mao" So wa cedao: re ta" ra" .
Pe"mung: ga"re Jham: Mugsug' datau mae ai: nhad' ba ein: ba we' sin: yang: Mao" So wa nhad' ba ein: ba re yao" mau" zo" alhab' re to" pye' yang: no" na: ra"- ga: ta" to" ra"-
Yao: bam dug no" na genae" qhid' mae" ngo byid' ra" mung"dan: khyo khonhae" re: qo" vao ye: genae" mangad:- ga: ce: khyo re yao: dam: ta" na: ra" .
Lau Dao: Gai re sao qhid' the' gyo" yu: ra" mo, wa aire malam" ko" ruyang ai: dugno: re maqo" kham: yu ko" ngad: ra" . Airumung: ai: dugno: re qo" kham: yu nae" Mao" So: yang akhang" byid' ra" mo, gaje qe qo" kham: yu: ako" .
Ceru wa ana" ba ga: mhang" ra" gatau daba na re Mao" So jaung: to: byid' ra" khyo" yang qhu" byid' ra" . Jham: Mugsug' mae ngha yang: ta" va" ru we' dakhyo:- Mao" So wa zin na myo: sho' kyo thao re Davi nhad' dao: thoe khyo" ai: ba na re ceim: yang- Naonhaung" ana" ba Mao" So: dao: thoe re the' gyo: ko" ngad: re wa nhag' lam: daqao ge, ga: ta" ra" .
Mao" So dao: so: byid' to" ra" dug no" ra" khyo re Yoshu yang byu qere byid' to: va" ngad: re Mao" So wa thao re gatau ba na daba na: nho: khyo re ta" nae" mangad:-
Ngadqere: nhad' ba ein: ba mae Mao" So wa dugno: thang: na: ru we' dakhyo: Mao" So: byu qe: qhid' mae" Dugno: Ba na daba jo; ashi" .
Pe"mung: ga"re Mao" So: yang dao: so: byid' to" ra" ai: dugno: re qo" kham: yu: ra" yaug khag' ngadqere: Mao" So wa yao" mau" zo" mae" dugno: thang: na: ru we' dakhyo: yao" mau" zo" mae" dugno: thang: na: li" nae" .
Airumung: yao: bam lam khug: myid mabo: ruyang shid: dam" lo" ko" ru we' dakhyo: ngonhaung" mae" dayaug re: maboe" vashao:- ngonhaung" wa ai: dugno: re qo" kham: yu nae" qhid' mae" qam: bo: thao" qhi" qhao: gelang:-
Mao" So: dao: thoe wa daui: na: ru we' kad' boe" ra" qam: so' bo mung:- shae su: shid' shad' geim" tho' ra" pe" ja" shae tho' re: je: tho' ra" . Amung: alo zo: we' byo jho" qham: ra" mae joe" sho' re:- shoqug: shoqae we' qug: khyao jho" qham: rumae joe" sho' re:- alhab' re qo" thug' kyao" lai: lo" ra" . Byu: aung khug nhag' lam: mae myid: ru we' o kao bau: rure kin byid' ra" .
Mao" So: qhid' kheim: mae mamyao losho' pe" ja: rere: maqo" nyham" to: ngad: ra" . Phan" to" ra" gu: ja: khao: ngo" wa yao" myo, kheim: mae de: de: za: ngad: jo; ra" . Ngonhaung" alhab' wa yao: yao" khyo we' sin: yang: Mao" So re japhin: qhaug' byid: ca" nae" ngad: ra" .
Airumung: ngonhaung" wa ngonhaung" yao: lhang: yu: ra" ai: lam khug: ra" khyo re tang tang zaui" zag: ci gelang:- pe"mung: ga"re ngonhaung" wa Mao" So: qhid' kheim: khyo joe" vao lo" ra" Mao" So: yao: zo: Yesu ga" ra" qi" qhang: ra" Khinjaung Yin" dayaug qo" bam va" .
Ngonhaung" nho: Khinjaung Yin" wa ngonhaung" qam: nang" rure nhag' maba: khyag' yaug mangad:- Ja: khao: ngo" mae ngonhaung" re" ru: ju" phyo' ru qhug' qu" yaug ngadqere: qobo maqo" ra" Khinjaung Yin" ngonhaung" qo" bam va" .
Airumung: ngonhaung" vae" vae" za: Mao" So: nhag' myan" ra" tao" khau" khyo qui" vao ye: gelang:- ailao" ngonhaung" qo ca" ra" au: ngonhaung" re bao" thaug' byid: nae" nhag' khyag' shogu: ru we' nhag' myan" ra" jeju re ngonhaung" qo" khae: yu: li" nae" ngad: ra" .
Byu mae" khyin: yu: ra" Khinjaung Yin" yaug khao: ngo wa yao" byin cao: qemae" khyin: yu: ru ngad: ra" . Ngaui" xeim: jham we' qobo khyad' xeim: re ngaui" byid: nae" qhid' mae" xao su byu qe: gaung tha" Mao" So re caung da" byid: nae" khyin: san: to" ra" yaug ngad: ra" .
Yao: yao: re: myo: sho' ja: mae qam: nang: yaug ngad: ruyang yao: wa nhag' cad' noyaug mung mo, we' shad' nghung" ra" mo; qhid' mae" ba: bomyid byid' ra" .
Yao: yao: re: qam: nang: yaug ngad: ruyang qobo khyad' xeim: re mo, byu qe: qobo qhid' mae" za: mangad:- yao" qobo: qhid' mae" re: qobo khyad' xeim: ngaui" byid: qo: ra" .
Khag' re: yao: yao" gaung re Khinjaung Yin" aya: maqo" san: yu ngad: ra" . Mao" So wa Arun re Mao" So: khinjaung yin" aya: mae khyin: san: yu: ru we' dakhyo:- Mao" So: yang khyin: yu: ra" yaug za: Khinjaung Yin" gai: boe" ra" .
Ai we' dakhyo: Khristu wa Khinjaung Yin" aya: mang re yao: yao: za: kai" yu: ru mangad: ngad: ra" . Ai: atha" Mao" So wa yao: re- Nao wa nga" Zo: ngad: ra"- Ana" ba ngo wa ni" Pho" boe" lo va"- ga: re:-
Yao: wa gatau jham: dau dalam: mae re:- Nao wa Melkhizedeg nho: khu mae xo' zaui: nae" ra" apyad ato: khinjaung yin" ngad: li" nae"- ga: re: ta" to" ra" .
Yesu wa mug: myid dao mae kaoso' daui: na shi" ra" au:- yao: re shid: rumae" qo" khyad' yu: ra" Mao" So re mho' yao mung: ngug byid ngug nhe' we' akyu" gyi: hug' mho' ra" . Mao" So wa yao" akyu" mho' thoe re tae" gyo: byid' ra" . Pe"mung: ga"re yao: wa nhag' lam: nyham: khyo" ru we' Mao" So re gyaug phug' ruyang tae" gyo: byid' ra" .
Yao: wa Mao" So: yao: Zo: lhao" re ngad sho' ngadqere: qug: khai: dayin dayo: re kham zo" ra" khyo" yang Mao" So: mho dao: re ba: tae" gyo: nae" zhao: yu: ra" .
Amung: yao: wa jab byang" yaug boe" lo lao"- yao" mho dao: re tae" gyo" ra" byu alhab' mo; qhid' mae" apyad ato: khyad' yu: ra" Asang boe" lo: ra" .
Ailao" Mao" So wa yao: re Melkhizedeg khu mae xo' zaui: nae" Khinjaung Yin" ga: mang mhang" ta" hau: byid' ra" .
Melkhizedeg khyo we' sin: yang: ngonhaung" ta" nae" khyo myo: sho' jo; ra" . Ngadqere: naonhaung" wa phyad za: ba: gyo: mo, mangad: ko" ruyang naonhaung" re ta" sho' kyo: nae" qhid' mae" qug' ra" .
Ayo, khyo" tau" ke' re naonhaung" wa mho" pho" qe boe" gai yo, ngad: avako" . Ngadqere: naonhaung" wa Mao" So: mungdao: mae" sao qhid' zhao: yu ca" ra" khyo re lhao" re: dayaug yaug: yang naonhaung" re mho" byid: qo: ashiko" . Qao: ra" zo: ve zo: nae" atha" naonhaung" wa nug' shaug' ca" shi" mo, za: boe" na: ako" .
Nug' shaug' shi" ra" yaug wa zonau" ngad: ashi"- jo: ru we' shad' rure ba: kho' kin nae" qhid' mae" thaung" qhug' qu" ru maqo" shi" ra" yaug ngad: ra" .
Ngadqere: qao: ra" zo: ve wa zoqao" qe: qhid' mae" ngad: ra" . Yao: bam wa myid: qu" ra" khyo mae min: mo, ngad geyang: gai: ru we' magai: rure qo" ba: kho' yu mo, ngad: ako" .
Airumung: Khristan mungdao" nho: sao qhid' zhao: yu: ra" khyo re nhaung thao" mae to: co' mung:- qao" ra" mho" shid' mungdao: re kham: yu nae" qhid' mae" qhid' au: khyo khe' ye: gelang:-
Ngonhaung" wa akyu" mabo: ra" lo, mau" jham re to" pye' mung: Mao" So re lam khug: ra" khyo- qid nyhab' kham: yu: ru we' sin" ra" mho" shid' khyo- lo, kai: byid' ra" khyo- shid: rumae" dam: daui: to" li" ra" khyo- apyad ato: nho: dao: kho' ra" khyo jham: nho: apan aqao: re ngonhaung" dam: to: byid: maang ngad: ra" .
Ngonhaung" wa qhid' khyo jhin" ye: gelang:- amung: Mao" So qad: ngad: re wa ngonhaung" ceru: kad' bam zai ngad: ra" .
Yao: bam: lam khug: myid mae" phaug' lo" ko" mo, re myid dam: tha" lo gesho' khoru: qo" kad' nae" i? Yao: bam wa Mao" So: bo" bao khug mae dalhang kaoso' daui: qu" ru we' mug: gaung: jhaung qhu" re meim" qu" va" mo, ngad mung: Gyang" Lho" Byo re kham: yu: qu" va" mo, ngad: ako" .
Yao: bam wa Mao" So: mungdao: gai: rure we' joe" lo nae" ra" pyad we' sin" ra" qam: so' jham rere: thaung" qhug' ba: lo mo, ngad: ako" .
Ngadqere: yao: bam wa yao: bam: lam khug: ra" khyo mae" phaug' lo" byaug vako" ra" . Yao: bam wa Mao" So: yao: Zo: re pyao: zang mae dam: jin" se' pye' na: ru we' qho' phyo' na ko" ruyang yao: bam re nhag' lam: dam: tha" lo nhao nae" magai: boe" ngad: ra" .
Yao" dao mae ana" na" za: qu: sheim: byid' ra" mug: qid re qo" yu: ra" myid gaung re Mao" So shaman" byid: mung: ai: myid gaung wa qhovo: qhoshi: qho: mo, re akyu" bo: ra" gaug zo maui: lam: qo" nhao: ra" .
Ngadqere: ai: yo myid wa zau: we' myo, gae jham reza: yaug: thug' li" nhao: ngad: re wa ai wa pe" phug' made, lomung: Mao" So: yang nhang" pye' ru qhug' ru we' myi" yang ngha" pye' ru qhug' li" nae" .
Mao: nhaung: qe we"- ngonhaung" ceru: ta" sho' ngadqere: ngonhaung" wa naonhaung" khyo re gaigai: yao: ba: ra" . Naonhaung" nho: khyad' yu: ru we' sin" ra" je: gai: ra" shaman" jeju jham naonhaung" qo" ko" rure ngonhaung" ba: ra" .
Mao" So wa tarha" madin: nyang: ra" yaug mangad: ngad: ra" . Naonhaung" zaui: so" lo: ra" mau" rere:- yao: re jhid' de; rure qhu" byid' ra" naonhaung" bao" thaug' byid' rure re:- naonhaung" Khristan mao: nhaung: qere ana" joe" sho' bao" thaug' byid' na ko" rure re: Mao" So wa to" myhid' li" nae" mangad: ngad: ra" .
Naonhaung" yaug khao: ngo" wa naonhaung" myid: lao" na: ra" ja: jab byang" li" nae" qhid' mae" lo" thao" joe" sho' mathang mano: nhag' lam: zhau: to" na genae" rure ngonhaung" gyai o ngaui: ra" .
Ngonhaung" wa naonhaung" re noe" shoe: ra" mo, maboe" nhao nug- Lam khug mung: zang: kham yang: Mao" So byid' to" ra" dao: so: re qo" khae: yu: ra" mo, we' dakhyo: kam" wa boe" nhao nug: ra" .
Mao" So wa Abraham re yao" dao: so: to" ra" au:- jham tang: yang: dao: so: to" ra" . Yao: tho' je: qi" ru khag' mana yang: yao: wa yao: yao" mang re lao: mung: jham tang: yang: dao: so: to" ra" .
Mao" So wa ngo nao re shaman" byid: nae"- Myid: zo: myo: sho' nao re ngo byid: nae"- ga" rure nao re dao: so: byid: va"- ga: yao: re ta" ra" .
Abraham wa nhag' lam: qhang qhang za: zang: kham: lo: ruyang yao: wa Mao" So: dao: so: byid' to" rure qo" khae: yu: ra" .
Byu wa jham tang" ra" au: yao: tho' je: qi" ra" byu dayaug yaug: mang re lao: yang: jham tang: ba: ra" . Airu: jham tang" ru wa jho" ngag: byo; ra" khyo alhab' re athao yab: lo" nhao: ra" .
Mao" So wa yao" myid: yaung: to" ra" khyo re yao: khonhae" re: matha" pye'- ga" rure yao: byid' to" ra" dao: so: re khae: yu nae" ra" mo, re de: de: za: qhu" byid: nug: ra" . Airumung: yao: wa jham tang: yang: dao: so: byid' ra" .
Aimung: ce shid' ja: re- maqo" gai: tha" pye' ngad: ra" . Ce we' sin: yang: Mao" So wa maqo" mhug' ngad: ra" . Airumung: yao" khug mae gug: gug: za: khug ngha: ru qhug' ra" mo, ngonhaung" wa ngonhaung" qhid' kheim: mae byid' to" ra" myid: lao" rure tang za: zaui" zag: ci nae" qi: sho' qam: byid' ru qhug' yu: ra" .
Ce: myid: lao" ru wa ngonhaung" nho: kaoso' daui: ra" khyo qhid' mae" jo,to' nghoe: we' dakhyo: ngad: ra" . Airu wa gug' ru we' lam ga" ru ngad mung: mug: gaung: yham zang mae" qe, kyo pin: lung: re lai: vao ye" lo" yang: akhug shad' gyang" lho" ra" jo, qo khyo joe" ye" ra" .
Yesu wa Melkhizedeg nho: khu mae xo' zaui" ra" apyad ato: Khinjaung Yin" boe" thao re ngonhaung" gaung tha" ai: jo, qo khyo ngonhaung" qhid' khyo vao ye" lo" ava" .
Ce: Melkhizedeg wa Salem kho: kham ngad mung: Myhao: Thao" Ra" Mao" So: Khinjaung pho" ngad: ra" . Abraham wa kho: kham byid yaug re gyekhe' aung: pye' yang: dam: tug' phao: lo: ra" au: re Melkhizedeg wa yao: re tug: yu mung: shaman" byid' ra" .
Alao" Abraham wa yao: sham" lo: ra" lanyab alhab' mae" daxe bam mae" dabam re yao: re qhaug' byid' ra" . ( Melkhizedeg nho: sao qhid' mae" mang lajheim: wa din: man" ra" kho: kham ga" ru ngad: ra" . Amung: Salem: vogaung: mae" kho: kham re: ngad: ruyang yao" mang wa yaug yo: ra" kho: kham ga" rure: ngad: ra" . )
Melkhizedeg nho: yao: myhi" yao: pho"- yao" phug' pho" qe: byuxag' tung" xam: re:- yao: khau: li" ru we' yao: shid: ra" khyo tung" xam: re: pe" majo, ngad: ra" . Yao: wa Mao" So: yao: Zo: re"ru:- apyad ato: Khinjaung boe" jo; ra" .
Airumung: yao: wa khoqhi" qi" qhang yaug ngad: rure naonhaung" qu" ge,- Lahau: qi" ra" ngonhaung" phug' pho" Abraham wa gyekhe' jao: mae" yao: qo" sham" yu: ra" lanyab alhab' mae" daxe bam mae" dabam yao: re qhaug' byid' ra" .
Israel amyu" wa Abraham mae" myhung: li" mo, ngad mung: khinjaung Levi amyu" nho: mao: nhaung: amyu" qeza: ngad gesho' ngadqere: khinjaung aya: qo" yu ko" ra" Levi kaung mae" myid: zo: qe wa daxe bam mae" dabam alu: re yao: bam mae" gaug zo: nae" qhid' mae" Tarha" khyo" yang amyin" byid' to" ra" .
Melkhizedeg' wa Levi kaung mae" gyo" li" yaug mangad: ngadqere: Abraham mae" daxe bam mae" dabam alu: re kham: yu mung: Mao" So: dao: so: re qo" kham: yu: ra" yaug ngad: ra" Abraham re shaman" byid' ra" .
Airumung: shaman" byid' ra" yaug wa shaman" byid' ru kham: yu: ra" yaug tho' je: qi: yaug ngad: rure pe" aug' o: nae" khyo majo, ngad: ra" .
Khinjaung qe: mau" mae daxe bam mae" dabam re shid ba: ra" xao su byu qekhyo" gaug: yu: ru ngad: ra" . Ngadqere: Jham: Mugsug' mae tung" to" ru we' dakhyo:- Melkhizedeg nho: khyo mae daxe bam mae" dabam re kaoso' daui: na yaug khyo" gaug: yu: ra" .
Ceru: re: gai: ta" ra" . Daxe bam mae" dabam re gaug yu: ra" Levi yao: yao: re: Abraham khyo" yang daxe bam mae" dabam re byid' ru ngad: ra" .
Pe"mung: ga"re Abraham we' Melkhizedeg jho" qhug' ko" ra" au: re Levi wa makhau: li" shi: ngadqere: yao" phug' pho" Abraham nho: gaung khyao khug mae bo: jo; ein: gai: ta" ra" .
Israel byumyu" qere tarha" byid' ru wa Levi khinjaung qere aqao: to: yang: byid' ru ngad: ra" . Levi khinjaung re wa yao: bam: mau" zo" re mashad' lo: kyab' sho' zaui: vako" ru ngad: re wa Arun nho: khinjaung aya: agu khyo" mangad: lo: Melkhizedeg nho: khu mae xo' zaui" ra" khinjaung gatau dayaug po" thug' li" maca" lo: ngad: ra" .
Pe"mung: ga"re khinjaung amyu" kaung re tha" pye' lao" wa ai: tarha" rere: tha" pye' ca" ra" .
Ceru: ta" to: qhug' ra" yaug ngonhaung" Asang wa gatau: amyu" kaung mae bobo yaug ngad mung: yao" amyu" kaung mae" khag' re: khinjaung mau" mazaui" qu" ngad: ako" .
Yao: wa Yuda amyu" kaung mae" khau: li" yaug ngad: ru wa de: de: za: ngad: ra" . Moshe wa khinjaung aya: we' sin: yang: ta" ra" au: ce: amyu" kaung re pe" re: mata" ngad: ra" .
Melkhizedeg we' dau: ra" khinjaung gatau dayaug po" thug' li" va" rumung: khinjaung amyu" kaung tha" va" ra" khyo wa je: lhao" re: de: de: za: ngad: ra" .
Yao: wa ai: khinjaung aya: re xao su byu qe: thung" tarha" khyo" yang kham: yu: ru mangad:- Mathao" magan: ra" kaoso' qam: o: khyo" yang kham: yu: to" ru ngad: ra" .
Pe"mung: ga"re Jham: Mugsug' mae nao wa Melkhizedeg khu mae xo' zaui" ra" apyad ato: khinjaung ngad: li" nae"- ga: ta" to" ra" .
Airumung: kham" to" ra" tarha" xug' wa qam: nang" ru we' akyu" mabo: ruyang to" pye' ru qhug' ra" .
Pe"mung: ga"re Moshe Tarha" wa pe" rere: bin sho' maqo" jab byang" nhao ngad: ra" . Amung: ngonhaung" wa ana"- je: gai: ra" myid: lao" khyo re the' yu va" rumung: ai: myid: lao" ru khyo" yang Mao" So jhao" qui" te' ye" bam va" .
Aitho' mago" Mao" So: dao: thang" jham tang" ra" dao: re: jo; ra" . Gaje qere khinjaung aya: jaung byid' ra" au:- airu" dao: thang" jham tang" ru majo, ngad: ra" .
Ngadqere: Yesu re khinjaung khyo" san: to" ra" au: re- Mao" So wa yao: re- Nao wa apyad ato: khinjaung ngad: li" nae"- ga: Asang wa jham tang" to" ava" . Asang wa yao" myid re lhai" pye' nae" mangad:- ga: ta" ra" .
Ceru: jho" shai" ruyang Yesu wa je: gai: ra" dao: thang" re pakham: kham: byid: yaug ngad: ra" .
Alao" gatau jho" shai" ru daja: jo; ashi"- ai wa khinjaung qe wa shid: rure maqo" lai geyang: yao: bam: khinjaung mau" zo" re maqo" xo' zaui: ko" ngad: ra" . Amung: khinjaung gatau myo: sho' na qo: ra" .
Ngadqere: Yesu wa apyad ato kaoso' daui: na yaug ngad: ruyang yao" khinjaung aya: wa gatau dayaug: lo, khyo malai: lo" lo: ngad: ra" .
Airumung: yao: wa yao: khyo" yang Mao" So jhao" vao lo ko" ra" mo, re ayo, maqho lo: qo" khyad' yu byid' ra" . Pe"mung: ga"re yao: wa ai bam: qhid' mae" Mao" So re mho' yao byid: nae" apyad ato kaoso' daui: na yaug ngad: ra" .
Airumung: Yesu wa ngonhaung" nho: qo ca" ra" khyo re qo" bao" thaug' byid' ra" Khinjaung Yin" ngad: ra" . Yao: wa gyang" lho" ru we' qobo mho qo mabo: ra" yaug ngad: ra" . Yao: wa qobo qo" ra" mo, mae" gatau san san kho' to: qhug' mung: mug: gaung mae khin" to' to: qhug' yaug ngad: ra" .
Yesu wa khinjaung qi: qe gatau we' dakhyo:- ba khao: ngo" yao: yao" qobo qhid' mae" shi" sao qhid' xeim: ngaui" byid: maqo yaug ngad: ra" . Yao: wa yao: yao" gaung re qhaug' byid' pye' ra" au: re dalhang: dae mae za: bin sho' qhid' mae" xeim: ngaui" byid' ava" .
Moshe tarha" wa majab byang" ra" byu qere khinjaung agyi qekhyo" san: to" ra" . Ngadqere: ai: kham" to" ra" tarha" thao mae Mao" So jham tang" to" ra" dao: so: wa apyad ato jab byang" jo; ra" yao: Zo: re khinjaung qi: khyo" san: to" ra" .
Ngonhaung" ta" lo: ra" dao: alhab' gu: mae" je: akhyag: ra" ajhaung wa- ngonhaung" wa airu" Khinjaung Yin" re qo" ra" mo, ngad: ra" . Yao: wa mug: gaung dao mae phung qab bao qi" qhang: ra" Mao" So: zaung tao" lo, yo shad' mae zaung: jo, yaug ngad: ra" .
Yao: wa byu: yang mangad:- Mao" So: yang kad' to" ra" ai: zaung agyang" khug mae" gyang" lho" thao" ra" jo, qo mae Khinjaung Yin" dayaug khyo" caung da" byid' na: ra" .
Khinjaung Yin" yaug khao: ngo" wa Mao" So re xeim: jham we' gug' nyhug' xeim: jham re phad' ngaui" byid: nae" qhid' mae" san: to: qhug' yaug ngad: ra" . Airumung: ngonhaung" nho: khinjaung yin" yaug mae re: ngaui" byid: nae" xeim: ngaui" daja: ja: qo" ca" ra" .
Yao: myidgaung dao mae qe na: jo; ngad: re wa yao: wa khinjaung yin" dayaug dajhid' re: gai: boe" nae" mangad:- pe"mung: ga"re Yuda Tarha" khyo" yang jhaung qhu" xeim: jham re ngaui" byid: nae" qhid' mae" khinjaung qe na: bam geyang: ngad: ra" .
Khinjaung qe zaui: so" ra" lo, mau" jham wa mug: gaung dao mae boe" na: ra" khyo: nho: lho dau we' bao qab za: ngad: ra" . Airu wa Moshe kad' lo: ru we' dakhyo: za: ngad: ra" . Moshe wa ai: dao: thang" Zaung re kad' nae" seim" ra" au:- Mao" So wa- bam dao mae Nao re ngo qhu" byid' ra" akhyao we' dakhyo:- ja: khao: ngo" re kad' nae" qhid' mae" lha" yang: kad' wa,- ga: yao: re ta" ra" .
Ngadqere: ana" wa- je: gai: ra" Mao" So: dao: so: jham: dao: mae aqao: kad' yang: Mao" So we' xao su byu qe: agyo: mae Yesu nyhang" jaung byid' ra" dao: thang" wa je: gai: ru ngad: ru we' dakhyo:- khinjaung khyo" Yesu caung da" ra" mau" zo" wa ai: khinjaung qe caung da" byid' ra" mau" zo" tho' je: gai: ra" .
Sao qhid' mae" dao: thang" mae pe" qo mabo ngad: re wa dao: thang" shid' lam: ein: lam: to: nae" khyo majo, ngad: ra" .
Ngadqere: Mao" So wa yao" byu qere qobo vhin yang: ta" ru wa- Israel amyu"- Yuda amyu" qe we'- ngo dao: thang" asag' to: nae" ba na joe" lo: li" nae" .
Ai: dao: thang" wa yao: bam: phug' pho" qere lo; yang she mung: Egutu mung" mae" ngo jhui" thug' lo: ra" au: re yao: bam we' ngo to" ra" dao: thang" we' dau nae" mangad:- Yao: bam wa ngo we' yao: bam: agyo: mae to" ra" ai: dao: thang" re jhaug' mazaug geyang: ngo wa yao: bam re to" pye' va"- ga: ta" ra" .
Mao" So wa joe" lo nae" ba na mae Israel amyu" qe we' ngo to: nae" ra" dao: thang" wa nga" tarha" re yao: bam: aung khug nhag' lam: mae ngo ke' byid: nae" . Yao: bam: nhag' lam: mae tung" te' to: byid: nae" . Ngo wa yao: bam: Mao" So boe" lo: li" nae" . Amung: yao: bam wa nga" byumyu" qe boe" lo: li" genae" .
Yao: bam mae" dayaug re: yao: yao" byumyu" yao: cao: re ngad ngad- yao: yao" kaung mae" mao: nhaung: qere ngad ngad Asang re ba wa,- ga: mho" byid: qo nae" mangad:- Pe"mung: ga"re yao: bam wa ngai: thao" yaug mae" qi" thao" yaug joe" sho' ngore ba: li" genae" .
Ngo wa yao: bam: qobo jham re khyad' pye' byid: mung: yao: bam: shad' nghung" rure xam" to: byid: lo nae" mangad:- ga: ta" ra" .
Mao" So wa ai: dao: thang" asag' khyo re ta" ra" khyo" yang sao qhid' mae" dao: thang" lam: re axug' boe" lo" nhao: ra" . Xug' lo" byaug: ra" ja: pe" ngadqere: dazab re baui" lo" byaug: li" nae" .
Sao qhid' mae" dao: thang" re phug' cao" nae" qhid' mae" caung: pa" thung" li we' byu: yang kad' to" ra" caung: pa" nae" jo, qo re: jo; ra" .
Gyang" Lho" ra" jo, qo ga: mang: ra" zaung sao qhid' mae" qe, kad' ca" ra" . Ai: qe, mae myikaug' tao" we' Mao" So re qhaug' byid' to" ra" mug jaung: re to" ako" .
Ai: shid' lam: ein: ra" qe,kyo pin: lung: nhaung thao" mae" qe, re wa Gyang" Lho" Thao" Ra" Qe, ga: mhang" ako" .
Ai: qe, mae wa sheim nae pyo" ra" xau ngha" ra" qhang phan we' alhab' qhang: yang thab' to" ra" dao: thang" ban" jo; ra" . Ai: ban" khug mae Manna mug ke' to" ra" qhang yae:- anyaug tad' ra" Arun nho: zaung: bao" we' kham" to" ra" amyin" dao: jham tung" to" ra" laug pye: shid' pye: bo: ra" .
Ai: ban" dao mae kherubin alho shid' lam: de; ra" . Ai: kherubin wa Mao" So na: jo; ga" ra" lajheim: ngad: ra" . Kherubin daung jham wa qobo khyad' pye' ra" jo, qo dao mae mug' nghoe' jo; ako" . Ngadqere: ana" ce wa cejham: lajheim: re adai: ato' sho' kyo: nae" ayo, mangad: ngad: ra" .
Ai: gu: re bin: nyhang" jaung: to: lao"- khinjaung qe wa yao: bam: caung da" byid' ra" mau" zo" re zaui: so: nae" qhid' mae" ba khao: ngo" ai: zaung sao qhid' mae" qe, khyo vao ye" ako" .
Ngadqere: zaung shid' qe, ein: qe, akhug qe, khyo wa khinjaung yin" yao: dayaug za: yao: yao" qobo qhid' mae" we' mo,byu qe maba mabeim: lo: shad' lhoe" ko" ra" qobo qhid' mae" ngaui" byid: nae" sa: ci yang: dazin re dalhang za: qo" vao ye" ra" .
Zaung sao qhid' mae" qe, ajo, jo, wa ai: gyang" lho" thao" ra" zaung akhug qe, khyo vao ye: nae" qhid' mae" khyo pyid' jo; rure ai: Gyang" Lho" Byo wa de: de: za: mho" shid' byid' ra" .
Ceru wa ana" pyad re ceim" shid' na: ra" alho dalam: ngad: ra" . Mao" So re xeim: ngaui" we' gug' nyhug' ngaui" xeim: re ngaui" byid' ru wa caung: pa" ra" mo; nhag' lam: re jab byang" sho' maqo" kad' byid: ngad: ra" .
Pe"mung: ga"re aijham wa zo: shaug' yang cid' san: pye' ra" thung" tarha" agin akhyao aja: aja: we' sin" ru ngad: ra" . Ai: gu: alhab' wa adao shad' we' sin" ra" thung" li jham ngad mung: Mao" So wa ja: khao: ngo" re asag' kad' pye' nae" ra" ayo, joe" sho' gai: ci: ra" thung" tarha" ngad: ra" .
Ngadqere: Yesu wa cemae jo, gau ngad: ra" gai lho" ra" ja: jham: nho: Khinjaung Yin" khyo" joe" li" ava" . Yao: caung da" mau" zo" zaui: so" na: ra" zaung wa je: qi" qhang mung: jab byang" ru ngad: ra" . Ai: zaung wa byu: lo; yang kad' ra" zaung mangad:- ce: phan" to" ra" mug: myid we' masin: ngad: ra" .
Yesu wa Gyang" Lho" Thao" Ra" Jo, Qo khyo dalhang mae za: alhab' bin: kyab' sho' vao ye" ra" au: re xeim: ngaui" byid: nae" yao: wa cad' be, sa:- nung: jaung sa: re ci yang: mavao ye: ngad: ra" . Yao: wa yao" sa: re ci yang: vao ye: mung: ngonhaung" qhid' mae" apyad ato khyad' yu: ru qo" byid' ra" .
Cad' be, sa:- nung: jaung lo: sa: we' nung: jaung bae: myimhab re caung: pa" thung" khyo" masan: ra" mo; dao mae pyi" sheim: byid: lao" caung: pa" thung" masan: rure ceyang gyang" san: lo" nhao: ra" .
Ceru dang: ngad: re wa Yesu sa" yang wa khoqhi" je yang: kyang" san: pye' nhao nae" i? Yao: wa apyad ato: Byo khyo" yang yao: yao" gaung re qo mabo jab byang" ra" xeim: khyo" Mao" So re xeim: ngaui" byid' ava" . Kaoso' daui: na: ra" Mao" So re ngonhaung" qo" caung da" byid: nae" qhid' mae" yao" sa: wa akyu" mabo: ra" caung: pa" thung" yang moe: jo; ra" ngonhaung" aung khug nhag' lam: re kyang" san: pye' nhao: li" nae" .
Airumung: Mao" So: yang khai: yu qhug' vako" ra" mo, wa Mao" So dao: so: byid' to" ra" apyad ato: shaman" jeju re qo" kham: yu genae" qhid' mae" Khristu wa ai: dao: thang" asag' re nyhang" jaung byid: yaug ngad: ra" . Ceru: qo" kad' ru wa sao qhid' mae" dao: thang" jo; jo, shi" au: yao: bam shad' lhoe" ra" qobo jham mae" lhoe' ke' byid: nae" qhid' mae" byu dayaug shid va" ruyang ngad: ra" .
Ma qhaug' mugsug' jao dang boe" nae" qhid' mae" ma qhaug' mugsug' tung" ra" yaug wa gaigai: shid va" ga" rure sagse: qhu" byid: qo: ra" .
Pe"mung: ga"re ma qhaug' mugsug' tung" ra" yaug kaoso' daui: na shi" au: re- ai: ma qhaug' mugsug' wa jao dang magai: yu ngad: ra" . Airu wa yao: shid thao re za: jao dang gai: yu: ra" .
Airumung: ai: sao qhid' mae" dao: thang" lhao" re: sa: ci: ra" khyo" yang za: jao dang boe" ra" .
Sao qhid' Moshe wa ai: kham" to" ra" tarha" mae bo: ru we' dakhyo: amyin" dao: jham alhab' re mo, byu qere ta" kyo" ra" . Ai: thao re Moshe wa yao mug' ane te' ra" Husub kyao re ci yang: nung: jaung lo: sa:- cad' be, sa: re qid we' lhag' yu mung: ai: tarha" mugsug' paug' dao mae re:- mo, byu qe alhab' mo; dao mae re: pyi" sin: byid' ra" .
Alao" Moshe wa ceru wa Mao" So: yang naonhaung" re phug' cao" genae" qhid' mae" amyin" byid' to" ra" dao: thang" re dazid thaung" te' to" ra" sa: ngad: ra"- ga: ta" ra" .
Ai we' dakhyo: Moshe wa ai: caung: pa" Zaung rere: caung: pa" rumae ci: ra" zai ja: cao jab alhab' dao mae re:- ai: sa: re pyi" sin" ra" .
Kham" to" ra" Tarha" we' dakhyo: alaug ja: khao: ngo" ein nae" gu: wa sa" yang kyang" san: pye' ru qhug' ako"- Sa: sheim: gyo" lao" za: qobo khyad' byid' ru gai: qhug' ra" .
Cekhyo" yang mug: khaung dao mae jo; ra" ja: jham: nho: lho dau jham re qo" kyang" san: pye' ra" . Ngadqere: mug: khaung dao mae" zai jham re kyang" san: pye' nae" ru je: gai: ra" xeim: re ngaui" byid: qo: ra" .
Pe"mung: ga"re Khristu wa ai: gyang" lho" ra" jo, qo agyang" nho: lho dau ngad: ra" byu: lo; yang kad' to" ra" Gyang" Lho" ra" jo, qo khyo mavao ye: ngad: ra" . Yao: wa mug: gaung dao khyo khyao- vao ye: mung: ngonhaung" gaung tha" ana" Mao" So: qhid' kheim: mae yena: qhu" ra" .
Yuda khinjaung yin" wa gug' nyhug' sa: re ci yang: Gyang" Lho" Thao" ra" jo, qo khyo zin khao: zin ngo" vao ye: qo: ra" . Ngadqere: Khristu wa yao" gaung re airu: xeim: ngaui" byid: nae" qhid' mae" myo: sho' lhang mavao ye: ngad: ra" .
Yao: airu: vao ye" ngad: re wa mug: myid re Mao" So phan" to" ra" au: mae" ga" re yao: wa myo: sho' lhang qug: khai: dayin dayo: kham zo: qo nae" ngad: ra" . Ai: atha" ana" wa pyad ban: thao" lo" nae" jhao" li" na lao" yao: yao" gaung re xeim: ngaui" ngaui" byid' ra" khyo" yang qobo re yu: pye' nae" qhid' mae" yao: wa dalhang za: po" thug' li" ava" .
Byu yaug khao: ngo" wa dalhang za: shid ca" mung: ai: thao re Mao" So: yang dao: kho' ru qhug' ra" .
Ai we' dakhyo:- Khristu re: byu myo: sho' mo; nho: qobo khyad' pye' byid: nae" qhid' mae" yao: yao" gaung re dalhang za: xeim: ngaui" ngaui" byid' ra" . Amung: yao: wa qobo re yu: pye' nae" qhid' mae" mangad: lo:- yao: re lao" na ko" ra" mo, re khyad' yu nae" qhid' mae" shid' lhang ein: lhang de" thug' li" nae" ngad: ra" .
Yuda qe: kham" to" ra" Tarha" wa ai: zai: agyang" jham: nho: azung akhyao we' shab za: jho" dau: ra" khyao dau mangad: ngad: ra"- ai wa joe" lo nae" ra" gai shab: ra" ja: jham: nho: thab thab mung: ra" bao qab za: ngad: ra" . Ai: xeim: re yao: za: dazin we' dazin khonhae" re: ngaui" byid: qo: ra" . Airumung: kham" to" ra" tarha" wa Mao" So jhao" te' lo: ra" mo, re ai: xeim: jham re ngaui" byid' ra" khyo" yang khoru: qo" jab byang" nhao nae" i?
Mao" So re caung: pa" ko" ra" mo, wa yao: bam: qobo mae" dang za: kyang" san: pye' byid' ru qhug' vako" ngad: re wa yao: bam wa qobo qo" ga: mamyid: jho lomung: xeim: jham ngaui" byid' ru alhab' rere: thang: pye' gezai ngad: ra" .
Ngadqere: ana"- ai: xeim: jham re ngaui" byid' ru wa dazin we' dazin yao: bam: qobo jham re myid: beim: nhao: ra" .
Pe"mung: ga"re nung: jaung lo: jham: sa: we' cad' be, jham: sa: wa qobo jham re maqo" khyad' pye' byid: ngad: ra" .
Ce: mathao mae Khristu wa ce: mug: myid dao khyo gyo" li" nae" au:- Yao: wa Mao" So re Nao wa xeim: we' xeim: ngaui" byid' rure ma o ngad: ra" Ngadqere: nao wa nga" qhid' mae" gaung khyao re nyhang" jaung byid' to" ava"-
Gug' nyhug' jham re phan dao mae gaung geim" phad' ngaui" byid' rure re:- qobo khyad' byid' ra" xeim: rere: nao ma o ngad: ra" .
Alao" kham" to" ra" Tarha" mugsug' mae nga" khyo re tung" to" ru we' dakhyo: Mao" So we"- Ni" myid o: ra" khyo re zaui: so: nae" ngo cetau mae na: ein: ngo tau: va"- ga: ta" ra" .
Sao qhid' mae yao: wa xeim: jham- ngaui" xeim: jham- gug' nyhug' jham re gaung geim" phan dao mae phad' ngaui" ru- qobo khyad' ra" xeim: jham re nao ma o ngad: ra" . Cejham re kham" to" ra" Tarha" we' dakhyo:- ngaui" byid: ngad sho' ngadqere: aigu: re nao ma o mangaui ngad: ra"- ga: ta" ra" .
Ai: thao re yao: wa Mao" So we"- ni" myid o: ra" khyo re zaui: so: nae" ngo cetau mae na:- ga: ta" ra" . Airumung: Mao" So wa daba: mae" xeim: ngaui" byid' ra" khyo axug' alhab' re to" pye' mung: ai: khu mae Khristu nho: xeim: ngaui" byid' ra" khyo re tha" ke' byid' ra" .
Pe"mung: ga"re Yesu Khristu wa Mao" So yao: re zaui: so: nhao nug: ra" khyo re cao" yang:- yao: yao" gaung re dalhang mae za: bin: kyab' bin sho' xeim: ngaui" byid' ra" khyo" yang ngonhaung" alhab' mo, wa qobo mae" kyang" san: pye' byid' ru qhug' bam va" .
Yuda khinjaung yaug khao: ngo" wa yao: yao" mau" zo" re ba khao: ba ngo" zaui: so: mung: ai: xeim: re yao: za: myo: sho' lhang ngaui" byid' ako" . Ngadqere: ai: xeim: jham wa qobo jham re khonhae" re: maqo" khyad' pye' byid: ngad: ako" .
Ngadqere: Khristu wa qobo khyad' ra" xeim: re apyad ato gang" tang: jo; ra" xeim: dalam: ngaui" byid' ra" . Ai: thao re yao: wa Mao" So: lo, yo shad' mae zaung: jo; ra" .
Yao: wa yao" gyevo qere khyid zab tao" khyo" yao" khyid qao: mae Mao" So: yang to: byid' ra" ayo, joe" sho' lao" na: ra" .
Airumung: yao: wa xeim: dalhang ngaui" byid' ru we' qobo mae" kyang" san: pye' byid: qhug' ra" mo, re apyad ato jab byang" ra" mo, boe" nhao: ra" .
Alao" Gyang" Lho" Byo re: ngonhaung" re sagse: kham byid' ra" .
Sao qhid' mae yao: ta" ru wa- Ceru wa joe" lo nae" ra" ayo, mae yao: bam we' ngo to: nae" dao: thang" ngad: ga: Asang ta" ra" . Ngo wa yao: bam: nhag' lam: khug mae nga" tarha" ke' byid: mung: ai: tarha" jham re yao: bam: aung khug mae tung" to: byid: nae"- ga: ta" ra" .
Ai: thao re yao: wa ngo wa yao: bam: qobo jham re we' makhyang" ra" mau" zo" jham re myid: beim: byid: lo nae" mangad:- ga: dam: ta" ra" .
Airu: qobo khyad' pye' byid' ra" khyo jo, lao" wa- qobo khyad' ra" xeim: re: ngaui" byid: maqo lo: ngad: ra" .
Airumung: nga" mao: nhaung: qe we"- Yesu shid kham: byid' ra" khyo" yang ngonhaung" wa ai: Gyang" Lho" thao" ra" jo, qo khyo vao ye: nae" galin: gago: loe; beim: ru qo" yu: bam va" .
Yesu wa yao: yao" gaung ngad: ra" qe,kyo pin: lung" yang kaoso' daui: ra" khyo asag' ngonhaung" qhid' mae" phung" byid' ava" .
Mao" So: yham mae eib: ra" qi" qhang: ra" khinjaung pho" ngonhaung" qo" bam va" .
Airumung: ngonhaung" wa yao: yao" aung khug mae qobo qo" jho: ra" aung khug nhag' lam: re kyang" san: pye' mung: ngonhaung" gaung khyao re qid gyang" yang cid' san: pye' yang: gyang" phyu: ra" nhag' lam:- gang" tang: ra" lam khug: myid we' Mao" So: qhid' kheim: khyo qui" vao ye: gelang:-
Mao" So wa yao" dao: so: re boe" sho' kad' yaug ngad: rure ngonhaung" qo" lam khug yang: ngonhaung" lhang: yu: ra" myid: lao" rure tang za: zaui" zag: ci gelang:-
Ngonhaung" wa dayaug we' dayaug sho: jho" no mung: yao: cao: jho" bao" thaug' byid' ru we' jhid' de; myid jho" qhu" byid: mung: gai: ra" lo, mau" re zaui: so" na gelang:-
Yao: cao: daga" lhaung" jho" ham: phaung: ra" khyo re su damyo" to" pye' ko" ru we' dakhyo: ngonhaung" wa mato" pye' lo:- Asang: nho: ba na jhao" li" na va" rure naonhaung" ba vako" ruyang ngonhaung" wa yao: cao: je yang: qam: jho" byid' na gelang: .
Pe"mung: ga"re ngonhaung" wa ai: dangman" ra" khyo re bin: ba thao thaug qobo shad' lhoe" na: ngad: re wa- ngonhaung" qobo re khyad' pye' byid' ra" xeim: gatau jo, lo nae" mangad:-
Ngonhaung" wa ai: joe" lo nae" ra" dao: kho' rure we' Mao" So re gye kad' ra" mo, re ngha" jheim" pye' nae" ra" laung: thao" ra" myi: re gyaug: nin" ru we' lao" na nae" za: angad lo" ra" .
Moshe kham" to" ra" Tarha" re maphug' cao" ra" yaug khag' re ngadqere:- sagse: shid' yaug- mangad: lao"- ai: tho' je: ra" sagse: qe ta" thug' mung: qobo qo" rure myao lao" nhag' makhyag' lo: se' pye' ru qhug' ra" .
Airumung: Mao" So: yao: Zo: re pe" xan: masun" ra" yaug- yao: yao" qobo re kyang" san: pye' byid' ra" Mao" So: dao: thang" sa: re phug' mate' ra" yaug- Gyang" Lho" Byo: nho: nhag' myan" ra" jeju re maphug' makhyad' kad' ra" yaug wa khoqhi" la" ra" qobo dae kham zo: man" ra" yaug ngad nae" rure myid: qu" ge,-
Pe"mung: ga"re ngo wa lage, phaug' byid: nae"- qobo phug' dam: tug' byid: nae" ga: re:- Asang wa yao" byumyu" re dao: kho' li" nae" ga: ta" ra" yaug khag' ngad: rure ngonhaung" ba: .
Kaoso' daui: na: ra" Mao" So: lo, khug khyo gyo" vao lo" ru wa gyai gyaug ca" ru ngad: ra" .
Qhid' phyao: mae" ba na jham mae naonhaung" khoru: boe" lo ko" rure myid: beim: ge,- Lai: lo: ra" ayo, mae naonhaung" wa Mao" So: mug: bo" re bin: qo" kham: yu gemung: ai: thao re qug: khai: dayin dayo: myo: sho' ja: kham zo" lo gengadqere: aseim" mabyid: tang za: ye; lo: ako" .
Naonhaung" wa su myo: sho' mo; qhid' kheim: mae maphug' makhyad' roe" ru we' gaui: ru qhug' mung: airu: maphug' makhyad' roe" ru we' jung" gaui: ru qhug' lo ko" ra" mo; bo: bode; lo: ra" mo, re: ngad: ako" .
Naonhaung" wa thaung: laung" ra" mo; qhid' mae" sho: bono mung: naonhaung" jo,nho" jham re lhad' yu: ru qhug' ra" au: re ngaui bau: taung" za: zang: kham: pye' ako" . Pe"mung: ga"re naonhaung" wa aijham tho' je: gai mung: khonhae" mabaui mabyo; ra" jo,nho" jham re qo" sang: jo, shiko" rure naonhaung" ba geyang: ngad: ra" .
Airumung: naonhaung" qam: dashan ge,- pe"mung: ga"re airu wa naonhaung" re aphug' jhaung qhu" qi: qo" yu nhao: li" nae" .
Mao" So myid o: ra" khyo re zaui: so: nae" we' yao" dao: so: re qo" kham: yu nae" qhid' mae" naonhaung" wa zang: qhao" ra" myid qo: ako" .
Pe"mung: ga"re Jham: Mugsug' mae Dazab zo: lao" joe" li" nae" ra" yaug wa li" nae" ngad: ra" . Yao: wa yam" na nae" mangad:-
Nga" nho: din: man" ra" byu qe kam" wa lam khug mung: daui: na: li" genae" . Ngadqere: yao: bam mae" dayaug yaug naung zad: zad' lo" re wa ngo yao: re ngaui nae" mangad:- ga: ta" ra" .
Ngonhaung" wa naung zad: zad' lo" mung: jeim" lo" byaug: ra" mo, mangad:- Lam khug: myid bo mung: khyad' yu: ru qhug' mo, kam" wa ngad: ra" .
Lam khug: myid bo: ga" ru wa ngonhaung" myid: lao" ra" ja: jham re gaigai: yao: nhag' dag: ru we' maqo" myao: ra" ja: jham re gaigai: yao: ba: to" rure ta" ru ngad: ra" .
Ganhae" mae" byu qe wa yao: bam: lam khug: myid mathao mae Mao" So: yang o ngaui myid vang" byid' rure qo" kham: yu: ako" .
Mamyao: rumae" qo" myao: ra" ja: boe" thug' li" nae" qhid' mae" Mao" So: mungdao" yang mug: kin re phan" to" ru ngad: rure lam khug: ra" khyo" yang ngonhaung" ba: yu: ra" .
Lam khug: ruyang Abela wa Ka-in ngaui" byid' ra" xeim: tho' je: gai: ra" xeim: Mao" So re ngaui" byid' ra"- Abela wa yao" lam khug: ru khyo" yang din: man" ra" byu dayaug khyo" Mao" So: yang o ngaui myid vang" byid' rure qo" kham: yu: ra" . Pe"mung: ga"re yao" jhaung qhu" re Mao" So: yang khae: yu byid: yang: ngad: ra" . Abela wa shid: byaug ngadqere yao" lam khug: ru khyo" yang dao: jhau: na: ashi" .
Lam khug: ru khyo" yang Enog wa shid: ru maqhug' lo: adaui phe, Mao" So jhao" to' yu: ru qhug' ra" . Mao" So: yang yao: re to' yu: ru ngad yang:- yao: re khag' re: maqo" myao ngad: ako" . Mao" So: yang yao: re mato' yu shi" ra" au: re- yao: wa Mao" So ngaui: ra" yaug ngad: ra" ga: Jham: Mugsug' mae ta" to" ra" .
Lam khug: myid mabo: ra" yaug khag' ngadqere: Mao" So re maqo" o ngaui nhao ngad: ra" . Pe"mung: ga"re Mao" So jhao" qui" lo: ra" yaug khag' ngadqere: Mao" So na: jo; rure we' yao: re qho: na: ra" mo, re jhaung qhu" byid: yaug ngad: rure lam khug ca" ra" .
Lam khug: ruyang Noa wa joe" lo nae" ayo, mae" yao: maqo" myao: ra" khyo we' sin: yang: Mao" So: yang ta" peim: byid' ra" dao: re the' gyo" ra" . Yao: wa Mao" So: mho dao: re tae" gyo: mung: qid sang pho dalam: zhaug' yang: ai: khug mae yao: we' yao" yham byu qe khyad' yu: ru qhug' ako" . Aimung: mug: myid re dao: phyid' ra" au: re yao: wa lam khug: myid khyo" yang din: man" ra" ga: Mao" So: yang sun" yu byid' rure qo" khae: yu: ra" .
Abraham wa lam khug: ruyang Mao" So khai: ra" au: mho dao: gyo: mung: Mao" So: yang byid: nae" ga: dao: so: byid' to" ra" mung"dan: khyo thug' ye" lo" ra" . Abraham wa yao: khai: ye" lo" nae" rure maba lo: yao: yao" mung"dan: mae" thug' lo" ra" .
Lam khug: ru khyo" yang Abraham wa Mao" So: yang yao: re dao: so: byid' to" ra" mung"dan: mae bang" vo dayaug khyo" yena: ra" . Yao: wa Mao" So: dao: so: re dakhyo: za: qo" khae: yu: ra" . Isag- Yaku we' dakhyo: za: zaung jham: khug mae na: jo; ra" .
Pe"mung: ga"re Abraham wa Mao" So: yang nyhang" jaung yang: zao: to" ra" gang" tang: ra" apan we' te" to" ra" vogaung: mo" re myid: lao" na: ra" .
Abraham wa gyai mao" byaug: ru we' Sarah re: zo: dau maqo" khau lo: ngadqere:- yao: wa lam khug: ruyang zoshao: yao: pho" boe" lo: ra" . Mao" So wa yao" dao: so: re dao: so: zaung yaug ngad: rure yao: lam khug: ra" .
Abraham wa sa: sho: khyo" yang yauggai ashid ru: ngadqere: yao: dayaug mae" za: mug: gaung mae" kyi jham we' panglai: qid yae ma dam: mae" matho' nghe' ra" ma coe jham nho" na: je" ra" myid: zo: qe myo" laug: li" ko" ra" .
Byu ai: gu: alhab' wa Mao" So re lam khug yang: shid: lo" vako" ra" . Yao: bam wa Mao" So: dao: so: byid' to" ra" ja: re maqo" khae: yu ko" ngad: ra" . Ngadqere: va: mae" the' myao mung: tug: yu: ako" . Yao: bam wa myid gaung dao mae taung bug qe we' phao: khug: na mo, za: ngad: rure de: de: za: lhang: yu: ako" .
Airu: lhang: yu: ra" mo, wa yao: bam yao: sang: ra" mung"dan: re qho: na mo, ngad: ko" rure de: de: za: myao: ra" .
Yao: bam to: co' ra" mung"dan: re yao: bam mamyid: beim" na loko" ngad: ra" . Yao: bam airu: myid: beim" na yang: ngad: re wa- ai: khyo dam: tug' phao: lo" nae" akho: akhang" yao: bam qo" ako" .
Ai: atha" yao: bam wa je: gai: ra" mung"dan: ngad: ra" mug: khaung: mung"dan: re nhag' nghae" na: ako" . Airumung: Mao" So wa Yao: bam: Mao" So ngad:- ga: mhang" rure maqho' ngad: ako" . Pe"mung: ga"re Mao" So wa yao: bam: qhid' mae" vogaung: mo" dalam: nyhang" te" to: byid' ra" .
Lam khug: ruyang Abraham wa Mao" So yao: re jham" qu" ra" au: yao: zo: Isag re xeim: khyo" Mao" So re ngaui" byid' ra" . Abraham wa Mao" So: yang dao: so: byid' to" ra" yaug ngadqere: yao: wa yao" zote: zo: re xeim: khyo" ngaui" byid: nae" jin" jin" ngad: ra" .
Mao" So wa Abraham re Nao wa Isag khyo" yang myid: zo: qo" li" nae" ga: ta" to" ra" .
Mao" So wa Isag re shid: rumae" dam: qo" daui: li" nhao yaug ngad: ga: Abraham myid: yu: ra" . Airumung: Abraham wa Isag re shid: rumae" dam: qo" khae: yu: ru ngad: ra"- ein: gai: ta" ra" .
Lam khug: ruyang Isag wa joe" lo nae" ayo, qhid' mae" Yaku we' Eso tao re shaman" byid' ra" .
Lam khug: ruyang Yaku wa yao: shid qid re Yoseb yao: zo: tao re shaman" byid' ra" . Yao: wa yao" zaung: bao" nyaug re nga yang: Mao" So re goe; pa" ra" .
Lam khug: ruyang Yoseb wa yao: shid: lo" na lao" Israel byu qe Egutu mung" mae" phao: thug' lo" nae" khyo re ta" mung:- yao" mao gaung we' sin: yang: khoru: kad' nae" rure dao: pyang: to: co' ra" .
Lam khug: ruyang Moshe nho: yao: myhi" yao: pho" tao wa yao: khau thao re lho" mo" sam khye' lam: lam: nyham" to" ako" . Moshe wa gyai yaung" ra" zonau" ngad: rure yao: shid' tao myao mung: yao: shid' tao wa kho: kham amyin" dao: re ngag: pye' nae" magyaug ko" ngad: ra" .
Lam khug: ruyang Moshe wa yao: qi" li" lao"- kho: kham myiqe: zo" nho: yauggai zo: ga: mhang" nae" rure ha: pye' ra" .
Yao: wa dazab daso' qobo mae pyo" na nae" tho' Mao" So: byumyu" we' qug: khai: dayin dayo: kham zo: nae" rure je: nug ngaui: ra" .
Meshia qhid' mae" maphug' makhyad' jung" pye' ru qhug' ru wa Egutu mung" mae" jo,nho" alhab' tho' mae je: phug' de; ru ngad: ga: yao: myid: yu: ra" . Pe"mung: ga"re yao: wa joe" lo nae" ayo, mae qo" khae: yu nae" ra" jhaung qhu" re nhag' nghae" na yang: ngad: ra" .
Lam khug: ruyang Moshe wa kho: kham pho" nhag' yo" rure magyaug lo: Egutu mung" mae" thug' lo" ra" . Yao: wa myo; yang maqo" gai: myao: ra" Mao" So re the' myao: ruru:- dam: tug' lo" nae" khyo re ha: pye' ra" .
Lam khug: ruyang Moshe wa Israel byumyu" qe: zoqhid' yauggai zo: qere Se' ra" Mug: Lagyo" yang mase' pye' nae" qhid' mae" Lai co' Poe re kad' qhid: to: mung: kham: zang jham mae sa: pyi" sheim" te' to: genae" qhid' mae" amyin" byid' ra" .
Lam khug: ruyang Israel byumyu" qe wa ai: Tham: Ne mae taung gaung we' dakhyo: qo" su" lai: lo" ko" ra" . Egutu byu qe airu: su" lai: lo" ko" au: yao: bam alhab' re ai: qid: yang myug: pye' ra" .
Lam khug: ruyang Israel byumyu" qe wa Yerikho vogaung: re nhad' ba lam: lam: bin su" gam: gethao re Yerikho vogaung: vang byo; gyang: lo" nhao: ako" .
Lam khug: ruyang shava myhi" Rahab wa Israel jin" byu tao re nyang" za: lham: tug: yu: ruyang Mao" So: mho dao: matae" gyo" ra" mo, we' daga" se' pye' ru maqhug' ngad: ra" .
Ngo xo' ta" qo shinae" i? Gidon- Barag- Samson- Yebtha- Davi- Samuela we' lapa qe: khyo re ta" kyo: nae" qhid' mae" nga" ayo, matho' laug ngad: ra" .
Lam khug: ru khyo" yang yao: bam wa mung"dan: jham re gyekhe' aung: pye' ako" . Din: man" ra" mau" zo" re yao: bam zaui: so: mung: Mao" So byid' to" ra" dao: so: re qo" kham: yu: ako" . Yao: bam wa khang khyi nhad' re pyid' pye' ako" .
Laung: thao" ra" myi: re se' pye' ako" . Shae: yang se' pye' nae" rumae" loe; beim: ako" . Yao: bam wa qam: nang: gengadqere: qam: bo: li" ako" . Yao: bam wa gyekhe' rumae gai lo: boe" mung: taung bug mung"dan: gyetab re aung: pye' ako" .
Lam khug: ra" khyo" yang myiqe: qere: shid: byaug vako" ra" yao: bam: ba nam qe kaoso' dam: daui: li" rure qo" kham: yu: ako" . Gatau damyo" wa loe; beim nae" khyo re makhae: yu lo: ha: pye' gemung: je: gai: ra" kaoso' daui khyo re qo" khae: yu nae" qhid' mae" yhin" rure kham zo: mung: shid: lo" ko" ra" .
Damyo" wa jung" gaui: pye' ru we' be; ru qhug' ako" . Amung: damyo" wa jao co" yang taui" ru qhug' mung: thaung: khug mae lhaung" to" ru qhug' ako" .
Yao: bam wa laug baui: yang pye' se' ru- sag' qhag' yang shid' dau qhag' phyid' ru- shae: yang se' pye' ru qhug' ako" . Yao: bam wa sho: jhin: ru qhug' ru we' yhin" ru- maphug' makhyad' kad' ru qhug' mung: yao qid- cad' be, qid ve, yang: na: qin" ako" .
Mug: myid wa yao: bam we' maman: qi" ngad: ra" . Yao: bam wa laug aug' jham mae we' myid khung: jham mae na mung: din"pyad' yo mae we' bug gaung khaung: mae phao: khug: na: qin" mo, we' dakhyo: na: lae" qin" ako" .
Cebam alhab' mo, wa yao: bam: lam khug: ru khyo" Mao" So: yang o ngaui myid vang" byid' rure qo" kham: yu: ako" . Ngadqere: yao: bam wa Mao" So byid' to" ra" dao: so: re maqo" khae: yu ko" ngad: ra" .
Pe"mung: ga"re Mao" So wa ngonhaung" qhid' mae" je: lhao" re: gai: ru myid: yaung: to" ra" khyo re myid: phyid' to: byid' ava" . Yao: myid: yaung: to" ra" khyo wa ngonhaung" we' daga" ngad lao" za: yao: bam wa jab byang" ru qo" yu: li" genae"- ga" ru ngad: ra" .
Ceru: myo" laug: ra" lam khug: ra" mo; sagse: jham wa ngonhaung" re lhang" kham" to" ra" . Airumung: ngonhaung" wa akaung: akag' ru ja: khao: ngo" re we' ngonhaung" mae tang za: kyin" de; jo; ra" qobo re qhid' pye' mung: ngonhaung" qhid' au: mae" bin: zang khyo joe" sho' myid: phyid' pye' yang: tao" ye: gelang:-
Ngonhaung" lam khug: ru apan aqao: we' athao" ngad: ra" Yesu re ngonhaung" zhaug' qu" to: gelang:- yao: wa pyao: zang: mathao mae qam: mashan ngad: ra" . Ai: atha" yao: re lao" na: ra" ngaui bau: ngaui yao: ru: mathao mae- pyao: zang dao mae shid kham: rure aqho' aqhid ngad: ra" khyo" yao: majho lo: shid: kham: mung: ana" yao: wa Mao" So: zaung tao" lo, yo shad' mae zaung: jo; ra" .
Qobo qo" ra" mo; yang gyai nghang" pye' rure yao: khoqhi" dayin dayo: kham zo" lo: rure myid: qu" mung:- naonhaung" qam: dashan- nhag' lam: dathao" ge,-
Pe"mung: ga"re naonhaung" wa qobo we' gye jho" khe' rumae se' pye' ru joe" sho' mathaung" qhug' shiko" ngad: ra" .
Ai: tho' mago" Nga" zo: we"- Asang nao re mho" ra" dao: re nyang" za: tae" gyo: wa,- Yao: nao re qeim: ra" au: nhag' lam: dathao" wa,-
Pe"mung: ga"re Asang wa yao: jhid' de; ra" yaug re mho" mung: yao: zo: khyo" khae: yu: ra" yaug re qobo dae byid' ra" ga:- Mao" So wa naonhaung" re yao: zo: qere we' dakhyo: qam: byid: dao: ta" to" rure naonhaung" to" myhid' pye' ko" i?
Naonhaung" qug: khai: kham zo" ru wa yao: pho" qobo dae byid' ru ngad: ra" khyo" zang: kham ge,- naonhaung" qug: khai: kham zo" ru wa Mao" So wa naonhaung" re yao" yao: zo: qere khyo" kad' na: rure ceim" shid' byid' ra" . Yao: pho" yang qobo dae mabyid' ra" yauggai zo: khag' na: ra" i?
Yao: zo: qere we' dakhyo: qobo dae byid' ru naonhaung" maqhug' ko" re wa naonhaung" wa yao: zo: agyang" qe mangad:- nin gyid qe ngad: ako" .
Ngonhaung" xao su byu: yao: pho" qe wa ngonhaung" re qobo dae byid: mung: ngonhaung" wa yao: bam re phug' myao" ra" . Airumung: ngonhaung" wa je yang: byo we' sin" ra" ngonhaung" Pho" qao: mae na mung: kaoso' daui: na nae" ang: ra" mangad: i?
Ngonhaung" nho: xao su byu: yao: pho" qe wa- dayo, daban: za: yao: bam gai ang: ru we' dakhyo:- ngonhaung" re qobo dae byid' ako" . Ngadqere: Mao" So wa yao" Gyang" Lho" rure ngonhaung" qobo khae: yu geshao:- ga: ngonhaung" akyu" qhid' mae" ai: rure kad' ra" .
Ngonhaung" wa qobo dae byid: qhug' ra" au: re mangaui bau:- ai: au: re kaug' ja: khyo" myid: jho: yu ngadqere: airu: qobo dae byid: yang: mho" ru qhug' va" mo, wa- thao re din: man" ra" kaoso' ga" ra" ngaui pyo: yaug yo: ra" jhaung qhu" re qo" jham" yu: li" genae" .
Myaung: dug: ra" naonhaung" lo, jham re tau: ke' mung: qam: nang" ra" pad' laug jham re qam: bo nhao ge,-
Qeim: ra" khyid wa mapyan" jo, lo: gai: li" nae" qhid' mae" din" ra" khyodang mae xo' yang: su" ye" lo" ge,-
Yaug khao: ngo" we' yaug yo za: qo" na nae" qhid' mae" qam: ke' ge,- Gyang" lho" ra" khyo" kaoso' qo" daui nae" qhid' mae" qam: ke' ge,- pe"mung: ga"re airu: kaoso' madaui lo: khag' re: Asang re maqhug' myao genae"-
Mao" So: nhag' myan" ra" jeju mae" maphaug' lo" nae" qhid' mae" lha" ge,- Kho" ra" agae wa yaug: qi" li" mung: yao" daug: yang qug: khai: myo: sho' re boe" nhao: ru we' dakhyo: khag' re: airu: maboe" nae" qhid' mae" lha" ge,-
Zoqhid' aya: re zo damyo: we' za: tha" aung: zo" pye' ra" Eso we' dakhyo: shad' nghung" ru we' Mao" So re magyaug maphug' ra" yaug khag' re: maboe" nae" qhid' mae" lha" ge,-
Ai: thao Eso wa yao: pho" yang shaman" byid' rure khae: yu nug: rure naonhaung" ba: ako" . Ngadqere: maqo" khae: yu ngad: ra" . Pe"mung: ga"re yao: kad' lai: lo: ra" lo, mau" re lhai" pye' nae" khyo re ngug byid ngug nhe' we' khyo qho ngadqere: maqhug' loyang: ngad: ra" .
Naonhaung" wa Israel byumyu" qe we' dakhyo: lo; yang qo" the' tin" ra" myi: nga" na: ru we' no, sang: kyid mug: cad' cad' jo, mung: la qam" we' labo" mad thoe myang mung:-
Thoe hug' na: ra" Sina bam khyo joe" qu" mo, mangad: ko" ngad; ra" . Mo, byu qe wa ai: thoe re the' gyo: gelao" ai: thoe re madam: the' gyo: nae" qhid' mae" Moshe re mho' yao: ako" .
Pe"mung: ga"re yao: bam wa gug' nyhug' re lhao" re:- ai: bam re the' tin: lao" wa laug baui: yang pye' se' ca"- ga" ra" amyin" dao: re maqo" kham geyang: ngad: ako" .
Ai: myao jao: wa gyai qu" gyaug sho' ru ngad mung: Moshe lhao" re: Ngo wa gyaug: nin" pye' va"- ga: ta" ra" .
Ai: atha" naonhaung" wa Ziun bam we' kaoso' daui: na: ra" Mao" So: vogaung: mo" ngad: ra" mug: lagyo: qe tug tig ajham ataung na: ra" mug: gaung mae" Yerusalem khyo joe" na: ako" .
Naonhaung" wa mug: gaung dao mae" japhin: mae bo: ra" Mao" So: zoqhid' qe ngaui bau: ngaui yao ham: phaung: na ko" ra" jo, qo mae joe" na: ako" . Naonhaung" wa byu alhab' mo; nho: dao: kho' zug: ngad: ra" Mao" So jhao" re: qo mabo jab byang" vako" ra" byugai qenho: byo jham jhao" re: joe" na: ako" .
Amung: naonhaung" wa dao: thang" asag' re nyhang" jaung: to: byid' ra" Yesu jhao" re:- Abela nho: sa" yang byid' ra" tho' je: gai: ra" ja: jham re pakham: kham: byid' ra" pyi" sheim" ra" sa: khyo re: joe" na: ako" .
Airumung: naonhaung" wa ai: mungdao: ta" ra" yaug re tae" gyo: nae" ha: pye' ra" mo, maboe" genae" qhid' mae" lha" ge,- Myidgaung dao mae Mao" So: mungdao: re ta" ra" yaug: dao: re tae" gyo: nae" ha: pye' ko" ra" mo, wa maloe, ko" ngad: ra" . Airumung: ngonhaung" wa mug: gaung mae" ta" ra" yaug re nhaung thao" phaug' pye' ngad: re wa je yang: maqo" loe, nae" mangad: i?
Ai: ayo, re Mao" So: thoe wa myidgaung re laui" nin" nhao: ra" . Ngadqere: ana" Mao" So wa Ngo wa ana" dalhang myidgaung reza: mangad:- mug: gaung rere: laui" nin" li" nhao shinae"- ga: dao: so: to" ra" .
Amung: dalhang dam:- ga" ra" dao: kheim: wa maqo" laui" nin" ra" ja: jham wa dang: jo, nae" qhid' mae" ai: phan" to" ra" ja: jham wa laui" nin" ru qhug' mung:- yu: pye' ru qhug' li" nae"- ga" ru ngad: ra" .
Airumung: maqo" laui" nin" ra" mung"dan: re ngonhaung" qo" kham: yu: bam va" ruyang Mao" So: jeju re caung: khin" gelang:- ngonhaung" wa jeju beim: so: mung: gyaug phug' ru we' Mao" So re o ngaui nhao: ra" lo, mau" khyo" caung: pa" byid: gelang:-
Pe"mung: ga"re ngonhaung" nho: Mao" So wa nga" jeim" lo" nhao: ra" myi: yao: ngad: ra" .
Khristan mao: nhaung: qe ngad: ru we' dakhyo: khonhae" re: naonhaung" yao: cao: jho" jhid' de; na ge,-
Naonhaung" yham mae bang" vo qere bang" da" byid: nae" dato" myhid' ge,- Airu: bang" da" byid' ra" mo, damyo" wa mabeim: maso: lo: mug: lagyo: qere bang" qhug' da" byid' ako" .
Naonhaung" wa thaung: laung" jo; ra" mo, we' daga" thaung: bolaung" jo; ra" khyo" myid: yu mung: thaung: khug mae laung" jo; ra" mo, re myid: beim: ge,- naonhaung" yao: re: bokham zo" ra" khyo" myid: yu mung: qug: khai: kham zo" na: ra" mo, re myid: beim: ge,-
Byu yaug khao: ngo" lo, xo' rure phug' te' qo: ra" . Yham sang pho" we' yham sang myhi" wa dayaug we' dayaug yao: cao: dao: so: dang ca" ra" . Mao" So wa shad' nghung" ra" mo, we' myi: lao shad' ra" mo, re dao: kho' li" nae" .
Ngaui qhang re dajhid' de, ge,- naonhaung" qo" ra" gu: re nhag' dag: na ge,- pe"mung: ga"re Mao" So wa Ngo wa naonhaung" re khonhae" re: mato: co' nae"- ngo wa naonhaung" re khonhae" re: mashapye' nae" ga: ta" to" ra" .
Aimung: Asang wa ngore bao" thaug' yaug ngad: ra" . Ngo wa gyaug nae" mangad:- Ngo re khag' pe" qo" kad' nae" i? ein: ngonhaung" wa mazag mavae ta" gelang:-
Naonhaung" re Mao" So: mungdao: ta" kyo" lo ko" ra" qhid' phyao: mae" naonhaung" au: jhaung qere myid: beim: ge,- yao: bam khoru: kaoso' daui: lo ko" rure we' khoru: shid: lo" byaug ko" ra" khyo re dam: tug' myid: qu" mung:- yao: bam: lam khug: ra" khyo re lag qu" yu ge,-
Yesu Khristu wa ayenhe' ana" ba apyad ato dakhyo: za: ngad: jo; ra" .
Mho" shid' ra" khyo abang" aja: ja" yang ai: jo: ra" khyo mae" naonhaung" re dajhui" nghung" lo" nhao ge,- Zo: ve jham we' sin" ra" kham" to" ra" Tarha" jham re phug' cao" ra" khyo" yang mangad: lo: Mao" So: nhag' myan" ra" jeju mae" aung khug nhag' lam: qam: o: qo" kham: yu nae" ru wa gai: ra" . Ai: kham" to" ra" Tarha" re phug' cao" ra" mo, wa akyu" maqo" kham: yu ko" ngad: ra" .
Yuda qe: caung: pa" ra" jo, qo mae caung da" byid: ko" ra" khinjaung qe wa ngonhaung" nho: phan dao mae" pe" xeim: rere: zo: nae" akhang" maqo" ngad: ra" .
Yuda khinjaung yin" wa gug' nyhug' jham: sa: re qobo khyad' ra" xeim: khyo" Gyang" Lho" thao" ra" jo, qo khyo civao ye" ra" . Ngadqere: ai: xeim: mao gaung jham re wa jamu taung gaung shad' mae ngha" pye' ako" .
Ce: khyo mathao mae Yesu re: yao: yao" sa" yang xao su byu qe: qobo kyang" san: pye' byid: nae" qhid' mae" vogaung: taung gaung shad' mae shid kham: ra" .
Airumung: jamu taung gaung shad' yao: jhao" thug' ye: mung: yao: kham zo" ra" qho' phyo' rure yebokham zo: gelang:-
Pe"mung: ga"re ce: myidgaung dao mae ngonhaung" qhid' mae" mabaui mabyo; ra" vogaung: majo, ngad: ra" . Ngonhaung" wa ai: joe" lo nae" ra" vogaung: re qho: na: bam:-
Airumung: naonhaung" wa Yesu re ngonhaung" nho: Asang khyo" lhang: yu: ra" nhad' yang jeju caung: khin" ra" xeim: re Yesu khyo" yang Mao" So re khonhae" re: xeim: ngaui" byid' na gelang:-
Gai: ra" mau" zo" zaui: so: nae" we' naonhaung" yao: cao: jho" bao" thaug' byid' ra" khyo re dato" myhid' ge,- pe"mung: ga"re ai: ngaui" xeim: jham wa Mao" So o ngaui: ra" ngaui" xeim: jham ngad: ra" .
Naonhaung" nho: au: jhaung qe: dao: re tae" gyo: mung: yao: bam ta" ru we' dakhyo: kad' cao" ge,- yao: bam wa yao: bam yao: zaui: so" ra" mau" zo" qhid' mae" japhin: qhu" byid: nae" mo, ngad ko" ruyang naonhaung" yaug nhag' lam: re abang mabyid mathang qu" gun caung: na: ako" . Yao: bam: mho dao: re naonhaung" tae" gyo: ko" ngad: re wa yao: bam wa mau" zo" re ngaui bau: za: zaui: so" li" genae" . Airu: mangad: re wa yao: bam wa mau" zo" re kaug' ru we' zaui" li" genae"- ailao"wa naonhaung" qhid' mae" pe" akyu" bo nae" mangad: ngad: ra" .
Ngonhaung" qhid' mae" khonhae" re: akyu" bao" mho' byid' na gela,- ngonhaung" nho: aung khug nhag' lam: wa gyang: gyang: za: ngad: rure ngonhaung" ba: ra" . Pe"mung: ga"re yo, khyin: khao: ngo" ngonhaung" wa jo: ra" khyo" kad' nae" o nug yang: ngad: ra" .
Mataung" myao" re Mao" So wa ngore naonhaung" jhao" dam: tug' nhao: ke' nae" qhid' mae" akyu" bao" mho' byid: gela,- ein: ngo wa naonhaung" re qam: ke' yang: mho' ke' ra" .
Ngaui" xeim: khyo" yao: shid kham yang: apyad ato: nho: dao: thang" re dazid thaung" te' ra" khyo" yang yao kyaung" jham: nho: Yao Zam: Aqi: ngad: ra" ngonhaung" Asang Yesu re Mao" So wa shid: rumae" dam: daui: to" li" nhao: ava" .
Ngaui pyo: yaug yo: ra" Mao" So wa yao" myid o: ra" khyo re qo" zaui: so: nae" qhid' mae" ngonhaung" qo ca" ra" gai shab: ra" ja: alhab' naonhaung" re byid: vashao:- amung: Yesu Khristu khyo" yang yao" myid o ngaui: ra" khyo" ngonhaung" mae zaui: so: vashao:- Khristu wa apyad ato phungbao qab qi" qhang: jo, vashao: wo"- Amen .
Nga" mao: nhaung: qe we"- ce: qam: byid: mungdao: re zang: kham yang: tae" gyo" yu genae" qhid' mae" naonhaung" re ngo mho' ra" . Pe"mung: ga"re ngo naonhaung" re tung" ke' ra" ce: vhin tung" wa gyai maqhang ngad: ra" .
Ngonhaung" mao: nhaung: pho" Timothi wa thaung: mae" loe; thug' lo" byaug va" rure naonhaung" re ngo ba nhao nug: ra" . Yao: phyad za: ngojhao" joe" lo: ngad: re wa ngo naonhaung" re li" qhug' ra" au: re ngo we' daga" yao: re jhui" li" nae" .
Naonhaung" au: jhaung alhab' mo, re we' Mao" So: byu qe alhab' re ngonhaung" au" ke' ra" khyo ta" kyo: byid: gela,- Itali mung" mae" mao: nhaung: qere: naonhaung" re au" ke' ako" .
Mao" So: nhag' myan" ra" jeju wa naonhaung" alhab' mo, we' daga" ngad: jo, vashao: wo" .
Pho" Mao" So we' Asang Yesu Khristu nho: daui daui yaug ngad: ra" ngo Yaku wa mug: myid geim" mae byo: sin" na ko" ra" Mao" So: byu alhab' mo, re au" ke' ra" .
Nga" mao: nhaung: qe we"- jham" qu" ru aja: ja: re thaung" qhug' gelao" naonhaung" zhau: vha: gai mo, ngad: ra" khyo" myid: jho: yu ge,-
pe"mung: ga"re naonhaung" lam khug: myid wa airu: jham" qu" ru jham re thaung" qhug' aung: pye' lao"- zang: kham: ra" qam: o: bo: li" rure naonhaung" ba: ako" .
Naonhaung" wa daja: re: makyo: lo: bin sho' jab byang" li" nae" qhid' mae" naonhaung" zang: kham: ru wa naonhaung" re mashad' manghung: lo: khyo jao: sho' jhui" ye" li" nae" rure ba ge, .
Ngadqere: naonhaung" phaung mae" dayaug yaug nyan: pha,jhi" kyo: yang: ngad: re yao: wa Mao" So re akyu" mho' vashao:- Mao" So wa yao: re nyan: pha,jhi" byid' li" nae" . Pe"mung: ga"re Mao" So wa byu alhab' mo, re mabyag maqhag' lo: nhag' myan: taung" byid' ra" yaug ngad: ra" .
Ngadqere: naonhaung" akyu" mho' gelao"- aug' o: myid dajhid' re: mabo lo: lam" ra" myid bo ca" ra" . Aug' o: myid bo: ra" yaug khag' ngadqere: yao: wa la: yang deim"qhui" lhau: ra" bang: lhung" we' dau: ra" .
Airu" ra" nhag' lam: shid' gao bo yaug- yao: yao" nhag' lam: re maqo" myid: phyid' mung: yao" mau" zo" alhab' re mamyid: phyid' ra" yaug wa Asang: lo, mae" daja: ja: qo" khae: yu: li" nae" ein: yao: magai: myid ngad: ra" .
Myaung sho" ra" Khristan wa yao: re Mao" So: yang tau: to' ke' lao" ngaui bau: ca" ra" .
Amung: jo,nho" qo" ra" Khristan wa yao: re Mao" So: yang khyo" ke' lao" ngaui bau: qo: ra" . Pe"mung: ga' re jo,nho" qo" yaug wa seyo: bin: bu" we' dakhyo: sham: lo" byaug: li" nae" .
Ba wa zho: laung: thug' li" mung:- ai: bin: gae re lhe' mhai: pye' ra" . Alao" ai: bin: gae mae" bin: bu" jham sham: byid: gyo" lo" mung: yao" yaung" shab: ru alhab' byo; qeim: lo" byaug: ra" . Ai we' dakhyo: jo,nho" qo" ra" yaug re: yao" phaga: mau" zo" re zaui" na: au: phyo' qheim" pye' ru qhug' li" nae" .
Jham" qu" qhug' rure malaui: lo: tang za: qhao" ye; jo; ra" yaug wa ngaui lho" ra" . Pe"mung: ga"re yao: wa airu" ra" jham" qu" qhug' rure zang" aung: pye' lao" Mao" So wa yao: re jhid' de; ra" mo, re byid' nae"- ga: dao: so: byid' to" ra" kaoso' jhaung qhu" re yao: qo" khae: yu: li" nae" .
Byu dayaug yaug wa airu" ra" jham" qu" qhug' ruyang ju" phyo' ru qhug' yang: ngad: re yao: wa- ceru wa Mao" So: yang ju" phyo' ru ngad:- ein: magai: ta" ngad: ra" . Pe"mung: ga"re makhyang: mashab: ruyang Mao" So re maqo" gai: ju" phyo' ngad: ra" . Amung: yao: wa khag' rere: maju" phyo' ngad: ra" .
Ngadqere: yao: yao" makhyang" ra" kao bau myid o: ra" shad' khyo cao" bo: lo" mung: ai: yang myhi" pye' ru qhug' lao"- yao: wa ju" phyo' qhug' ru ngad: ra" .
Ai: yao" makhyang" ra" kao bau myid: o: ru wa zo: de; li" mung: qobo re khau: ke' ra" . Ai: qobo wa qi" qhang: li" lao" shid: rure khau: ke' ra" .
Nga" jhid' de; ra" mao: nhaung: qe we"- damyid: nghung: ge,-
gai: ra" jeju jhaung qhu" we' jab byang" ra" jhaung qhu" ja: khao: ngo" wa mug: gaung mae" ngad: ra" . Aiwa mug: gaung: mug: bo" re phan" to: yaug ngad: ra" . Yao: wa malai: matha"- mangad: lao"-lhang: na: ruyang mug: cad' maboe" nhao ngad: ra" .
Mao" So yao" yang phan" phaug' to" ra" ja: cao jab alhab' mae zoqhid' boe" genae" qhid' mae" yao: yao" myid o: ru we' dakhyo: dangman" ra" mungdao: khyo" yang ngonhaung" re myhung: ke' ra" .
Nga" jhid' de; ra" mao: nhaung: qe we"- ceru re xam" ci ge,- yaug khao: ngo" wa tae" gyo: nae" qhid' mae" phyad ca" ra" . Ngadqere: dao: jhau nae" we' nhag' yo: nae" rumae wa magai: phyad ngad: ra" .
Byu: nho: nhag' yo" ru wa Mao" So: din: man" ra" myid: yaung: ra"khyo re maqo" zai" boe" ngad: ra" .
Airumung: masan masin" ra" ave, ja: khao: ngo" re we' makhyang" ra" lo,mau" alhab' re shapye' pye' ge,- Mao" So: yang eib: rure kham: yu mung: Mao" So: yang naonhaung" aung khug: nhag' lam: mae qho" to: byid' ra" mungdao: re khae: yu ge,- ai wa naonhaung" re qo" khyad' yu: ra" .
Yao" mungdao: re gyo: za: tae" gyo" ra" khyo" naonhaung" yao" gaung re damhug' pyag' pye' ge,- ai: atha" ai: mungdao: re lo, joe" phug' cao" ge,-
Aimung dao: re gyo: za: tae" gyo" yu mung: lo, joe" maphug' cao" ra" yaug khag' ngadqere: yao: yao" myo,khung: re bao tang" mae qu" mung:- yao: yao" gaung re myao: ra" yaug we' dau ra" .
Yao: wa yao: yao" gaung re nyang" za: qu" yu yang: thug' ye" lo" mung: ai lao" jao" yao: yao" bao lho re to" myhid' pye' ra" .
Ngadqere: byu re loe; beim nhao: ra" jab byang" ra" tarha" re tin: te' qu" zhao: yu yang: aire xo' yang: qu" te' to: mung: ai: mungdao: reyao: tae" gyo" yu yang: ai: thao re mato" myhid' pye' lo: lo, joe" phug' cao" ra" yaug khag' ngadqere: yao: wa Mao" So: khug mae yao: zaui: so" ra" lo,mau" mathao mae shaman" byid' ru qhug' li" nae" .
Byu dayaug yaug yao: wa caung: pa" thung" kao bau lam khug yaug ngad: khyo" myid: jho: ra" i? Yao" sho re makhang" ngad: re wa yao" caung: pa" thung" wa akeim ngad mung: yao: yao" gaung re mhug' pyag' ra" yaug ngad: ra" .
Pho" Mao" So: yang sun" yu: ra" san sin" ru we' caung: pa" thung" aman" wa ceru ngad: ra" . Aiwa qug: khai: qhug' na: ra" cug' zo: qere we' cug' mo" qere gun caung byid: mung:- yao: yao" gaung re myidgaung dao mae" masan masin" ruyang abe, alhau: maboe" nhao lo: lha" ra" khyo ngad: ra" .
Nga" mao: nhaung: qe we"- Phungbao: Asang ngad: ra" ngonhaung" Asang Yesu Khristu re lam khug: ra" mo, ngad: ru we' dakhyo: naonhaung" wa yao: bam: adao: pyae myo, nho re qu" yang: byu qere magai: zam" khug ngad: ra" .
Jo,nho" qo" ra" yaug wa naonhaung" ham phaung khyo qhang lo, pin: pin" ci- mai gai bau: gai ve, yang: li" mung: myaung sho" ra" yaug re: mai jad: bau: jad: ve, yang: joe" li" ein gelang:-
Naonhaung" wa ai: mai gai bau: gai ve, yaug re phug' myao: taung" lham: tug: yu yang:- ce: gai: thao" ra" zaung tao" mae zaung wa,- ga: yao: re ta" mung:- myaung sho" ra" yaug re wa- thoe: tau mae ye; jo, wa,- mangad: lao"- ce: ngonhaung" khyid thao mae zaung wa, ein: ta" ngad: re wa-
naonhaung" wa- naonhaung" yao" phaung gaung: mae jho" kho' ra" qobo qo" mung: makhyang" ra" myid ave, mae aqao: apan to: yang: dao: phyid' ru ngad: ako" .
Nga" jhid' de; ra" mao: nhaung: qe we"- tae" gyo: ge,- lam khug: rumae qo" mo, boe" nhao nae" qhid' mae" we' yao: re jhid' de; ra" mo, re byid: nae" dao: so: byid' to" ra" ai: mung"dan: re qo" sang: yu genae" qhid' mae" Mao" So wa ce: mug: myid dao mae" myaung sho" ra" mo, re khyin: yu: ra" .
Ngadqere: naonhaung" wa myaung sho" ra" mo, re maphug' makhyad' kad' genhaung i? Naonhaung" re deim" zag zo" ra" yaug we' tarha" zug: qe: qhid' kheim: khyo naonhaung" re she: khyad' ye: yaug wa khag' ngad: ra" i? Aiwa jo,nho" qo" yaug ngad: ra" .
Yao: bam wa naonhaung" re mhang" byid' to" ra" ai: mang yaung" mang gai re jung" gaui dao: ta" mo, ngad: ako" .
Nao yao" gaung re jhid' de; ru we' dakhyo:- ni" yham kyo: cao: re jhid' de; wa- ga: jham: mugsug' mae bo: ra" . Ai: mung"dan: ra" tarha" re naonhaung" phug' cao" ko" ru ngad: re wa naonhaung" wa jo ang: ra" khyo" kad' mo, ngad: li" genae" .
Ngadqere: naonhaung" wa byu qere yao: bam: adao: pyae myo,nho re qu" yang: zam" khug ko" re wa naonhaung" wa qobo shad' lhoe" ra" mo, ngad mung: ai: kham" to" ra" Tarha" wa Tarha" shad' lhoe" mo, ngad: ra" khyo" naonhaung" re dao: phyid' li" nae" .
Kham" to" ra" amyin" dao: daja: re shad' lhoe" ra" yaug khag' ngadqere: alhab' re shad' lhoe" ra" qobo qo" ra" yaug ngad: ra" .
Pe"mung: ga"re su: myi: lao dashad'- ga: ta" ra" yaug yao: byu dase'- ga: re: ta" to" ra" . Nao wa su: myi: lao re mashad' sho' ngadqere: byu se' ra" qobo shad' lhoe" yang: ngad: re wa nao wa ai: kham" to" ra" Tarha" re shad' lhoe" ra" yaug ngad: ra" .
Ngonhaung" re lhoe' ke' byid' ra" ai: Tarha" yang dao: kho' nae" mo, ngad: ru we' dakhyo: dao: jhau mung: lo, mau" kad' ge,-
pe"mung: ga" re Mao" So wa nhag' khyag' shogu: myid mabo: ra" yaug re yao: dao: kho' ra" au:- nhag' khyag' shogu: myid qhu" byid' nae" mangad: ngad; ra" . Ngadqere: nhag' khyag' shogu: ru wa dao: kho' rure aung: pye' ra" .
Nga" mao: nhaung: qe we"- byu dayaug yaug yao: wa lam khug: myid bo:- ga: ta" ngadqere: aire yao" lo, mau" khyo" sagse: maqhu" byid: ngad: re wa pe" akyu" bo nae" i? Ai: lam khug: myid wa yao: re qo" khyad' yu nae" i?
Ve,mai ve,bau: we' zo: ve moe; kyo" na: ra" mao: nhaung: mangad: lao"- nhae: mo" jham na: ein gelang:-
Naonhaung" wa yao: bam re Mao" So naonhaung" re shaman" byid: vashao:- lam lam za: na ge,- gyi: gyi: zo: ge, ga: ta" mung: kaoso' daui: rumae qo ca" ra" ja: yao: bam re mabyid: ko" ngad: re wa pe" akyu" bo nae" i?
Lam khug: rumae re: airu: ngad: ra" . Lo, mau" mabo: ra" lam khug: myid wa ashid ngad: ra" .
Ngadqere: dayaug yaug wa- byu dayaug mae wa lam khug: myid bo mung gatau dayaug wa lo, mau" bo: ra" ga: ta" li" genae" . Alao" ngo wa- lo, mau" mabo lo: lam khug: myid gai: qo" bo: rure ngore qhu" byid: la,- ngo wa nga" lo, mau" khyo" nga" lam khug: myid nao re qhu" byid: nae" ein: phaug' tau: nae" .
Mao" So date: za: ngad: rure nao lam" i? Gai va"- Min: yui jham re: airu: lam" mung: gyaug: nin" na: ako" .
Byugo we"- Lo, mau" mabo: ra" lam khug: myid wa akeim ngad: rure nao ba nug: i?
Ngonhaung" phug' pho" Abraham wa Mao" So: yang din: man" ra" ga: khoru: sun" yu byid: qhug' ra" i? Yao" yauggai zo: Isag re phan dao mae xeim: qhaug' byid: lao"- yao" lo, mau" khyo" yang airu: sun" yu byid: qhug' ru ngad: ra" .
Yao" lam khug: myid we' yao" lo,mau" wa daga" za: mau" kad' ra" . Yao" lam khug: myid wa yao" lo,mau" khyo" yang jab byang" lo: rure nao mamyao i?
Amung: Abraham wa Mao" So re lam khug: ra" . Yao" lam khug: myid mathao: yang Mao" So wa yao: re din: man" ra" yaug khyo" khae: yu byid' ra" ga: ta" to" ra" Jham: Dao: wa jab byang" lo: ra" . Airumung: Abraham wa Mao" So: ba nam pho"- ga: mhang" byid' ru qhug' ra" .
Airu: ngad mung: byu re Mao" So: qhid' kheim: mae din: man: nhao: ru wa yao" lam khug: myid khyo" yang za: mangad:- yao" lo, mau" khyo" yang ngad: rure naonhaung" ba: ako" .
Shava myhi" Rahab khyo re: ai we' dakhyo: ngad: ra" . Israel byumyu" jin" byu qere lham: tug: yu mung: khyo gakhe' khyo" phao: loe; lo" genae" qhid' mae" yao: bam re bao" thaug' byid: mung: yao" lo,mau" khyo" yang Mao" So: yang din: man" ra" ga: sun" yu byid' ru qhug' ra" .
Airumung: gaung khyao mae byo mabo re wa ashid ngad: ru we' dakhyo:- lam khug: myid mae re: lo,mau" mabo: ra" lam khug myid wa ashid ngad: ra" .
Nga" mao: nhaung: qe we"- naonhaung" mae" myo: sho' mo, mho" pho" daboe" ge,- naonhaung" ba: ru we' dakhyo: ngonhaung" mho" pho" qe wa su gaje qe tho' je: thin: ra" khyo" dao: kho' ru qhug' nae" ngad: ra" .
Ngonhaung" alhab' mo, wa dazab: makyo shad' ba: ra" mo, ngad: ra" . Ngadqere: dao: jhau: rumae khonhae" re: mashad' ra" yaug wa jab byang" ra" yaug ngad mung: yao" gaung geim" re qo" khang" ra" yaug ngad: ra" .
Ngonhaung" mho dao: re gyo: nhao nae" qhid' mae" ngonhaung" wa myao: nhad' mae nhad' kho' ke' byid: mung: ngonhaung" ye: nhao nug: ra" jo, qo khyo qo" ye: nhao: ra" .
Mangad: lao" qid sang pho re myid: qu" ge,- ai qhi" qi" ra" qid sang pho wa qam: thin: ra" la qam" yang hug' tao" lhau: au: gyai ngai: ra" lha gau: je, khao" yang qo" khang" mung: lha khang" yaug myid o: ra" shad' khyo qo" gau" lo" ra" .
Sho re: airu: ngad: ra"- ai wa ngai ngadqere: qi" qhang: ra" khyo jham re qo" ta" phug: ra" . Danyhan: za" ra" myi: daje; yang khoqhi" mo" ra" sag mo" yo re khoru: qo" nga" pye' rure myid: beim: ge,-
amung: sho wa myi: we' dau: ra" . Ai: sho wa shad' nghung" ra" mug: myid ngad mung: airu wa ngonhaung" nho: gaung dau dalam: khyo" de; jo, yang: ngonhaung" gaung geim" khyo" yang makhyang" ru byo: sin" lo" nhao: ra" . Myi qid tham: mae" te' yu: ra" myi" yang ai: sho wa ngonhaung" nho: pyad geim" re ngha" pye' byid' ra" .
Byu wa gatau: gug' nyhug' ngad ko" ra" gug' nyhug' kyao jham- ngo: jham- yoe" lhau: ra" ja: jham we' ngho' jham alhab' re qo" mhai" yu mung: alhab' re mhai" to" avako" .
Ngadqere: sho re wa khag' re: maqo" mhai" yu ngad: ako" . Ai: sho wa makhyang" ru we' matho' qo" khang" mung: shid nhao: ra" daug byang" sho' bo: jo; ra" .
Ngonhaung" wa ai: sho: yang ngonhaung" Asang Pho" Mao" So re jeju caung: khin" mung: Mao" So: khyao we' dakhyo: za: phan" to" ra" ngonhaung" byu yao: cao: rere: ai: sho: yang yao: nhang" ra" .
Nhad' danhad' mae" za: jeju caung: khin" dao: jham we' nhang: dao: jham thug' li" ra" . Nga" mao: nhaung: qe we" Ceru: magai: boe" nhao ngad: ra" .
Qid thug' dadung: mae" za: qid cug we' qid kho: mayug: thug' li" ngad: ra" .
Nga" mao: nhaung: qe we" pho' ham" gae wa zhanlun shi: magai: zaui: ngad: ra" . sabyi bye, re: pho' ham" shi: magai: zaui: ngad: ra" . Ai we' dakhyo: xongae qid wa qid cug magai: boe" ngad: ra" .
Naonhaung" phaung gaung: mae pha,jhi" we' laba lajhao ba yaug khag' na ko" i? Yao: wa yao" pha,jhi" ba: ra" khyo re gai: ra" kaoso' daui khyo khyo" yang re:- nhag' lam: nyham: khyo" ru we' nyan: pha,jhi" ba: ra" ave, lo, mau" khyo" yang kad' thug' ke' ra" yao" gai: ra" mau" yang re: sagse: qhu" byid: vashao:-
Ngadqere: naonhaung" aung khug mae myid nug' ru- nhag' lam: no: jo; ru- yao: yao" qhid' mae" za: myid: ru bo: jo, yang: ngad: re wa pha,jhi" ba phug: ra" khyo" yang dangman" rure qobo dashad' ge, .
Airu" ra" pha,jhi" wa mug: gaung mae" gyo" li" ru mangad:- Mug: myid dao: pha,jhi"- Byo we' sin" ra" pha,jhi" mangad: lo:- Satan" nho: pha,jhi" ngad: ra" .
Myid nug' ra" myid we' yao" qhid' mae" za: myid: ra" jo, qo mae mavang" manyang: ru we' makhyang" ru ja: khao: ngo" re: bo: jo; ra" .
Ngadqere: mug: tho' mae" pha,jhi" wa azhao sao qhid' mae wa gyang" san: ru ngad: ra" . Aiwa ngaui pyo: yaug yo: ru- nau" nhae" ru we' jho" vang" jho" nge; ru jham rere: boe" nhao: ra" . Airu wa jhid' de; nhag' khyag' myid byang" jo, mung: gai: ra" lo, mau" ga" ra" ashi: jham re zaui" thug' li" nhao: ra" . Ai: pha,jhi" wa myo,nho khyin: ru we' geim kad' rure yu: pye' byid' ra" .
Mang: dae tae" ra" mo, ngaui pyo: yaug yo za: qho" ke' ra" ashi: jham mae" zaui" li" nhao: ra" ashi: jham wa gai: shab: ra" lo, mau" jham ngad: ra" .
Naonhaung" phaung mae myan" myo: jho" byo; ru we' jho" khe' jho" zin" ru khai: mae" boe" thug' li" ra" i? Aijham wa naonhaung" khug mae" abang mabyid lhau: na: ra" naonhaung" gaung sho: pyo: khyo qhid' mae" kao bau myid o: ra" myid mae" boe" thug' li" ru ngad: ra" .
Naonhaung" wa zai jham o gengadqere: ai: zai jham re maqo" yu ko" ngad: ra" . Amung: byu se' nae" jin" jin" ngad: ako"- naonhaung" wa zai jham re gyai myid: o kao bau gengadqere: aijham re naonhaung" maqo" yu ko" ngad: ra" . Airu: mung: naonhaung" myan" myo: jho" byo; ako" . Naonhaung" o: ra" ja: re naonhaung" maqo" yu ko" ru wa ai: qhid' mae" Mao" So re naonhaung" mamho' geyang: ngad: ako" .
Naonhaung" mho' yao gengadqere: naonhaung" aire maqo" khae: yu ko" ngad: ra" . Pe"mung: ga"re naonhaung" myid: yaung: ra" khyo magai yang: ngad: ra" . Naonhaung" wa naonhaung" yao" gaung sho: pyo: khyo mae ci nae" qhid' mae" ai: zai jham re mho' ako" .
Nhag' lam: mazaung" ra" mo, we"- Mug: myid we' ba nam kad' ra" yaug wa Mao" So: gyevo ngad rure naonhaung" maba ko" i? Mug: myid we' ba nam kad' nug: ra" yaug khag' ngadqere: yao: yao" gaung re Mao" So: gyevo boe" nhao: ra" .
Ngonhaung" khug mae Mao" So ke' to: byid' ra" Byo wa gyai xo sho' kao bau myid o: ru we' byang" jo; ra" ga" ra" jham: dao: wa akeim ngad: ein: dajho ge, .
Ngadqere: Mao" So byid' ra" nhag' myan" ra" jeju wa je yang: qam: bo: ra" . Jham: mugsug' mae- Mao" So wa ngad beim: mo, re ngag: tam" pye' mung: nyham: khyo" ra" mo, re kam" wa nhag' myan" ra" jeju byid' ra"- ga: ta" ru we' dakhyo: ngad: ra" .
Airumung: Mao" So eib: ra" qao: mae na: ge,- aimung: Satan re thaug' ngho' ge,- yao: wa naonhaung" mae" phao: lo" li" nae" .
Mao" So jhao" te' ye: ge,- ailao" Mao" So wa naonhaung" jhao" te' lo: li" nae" . Qobo kad' ra" mo, we"- naonhaung" lo, re cid' pye' ge,- geim kad' mo, we"- naonhaung" aung khug nhag' lam re san sin" nhao: ge,-
nhag' kaug' nhag' yao mung ge,- gyi: ngug ge,- naonhaung" qi thoe re ngug thoe- naonhaung" bau" rure nhag' kaug' nhag' ngai: ru shad' khyo phaug' pye' ge,-
Asang: qhid' kheim: mae naonhaung" yao" gaung re nyham: khyo" pye' ge,- ailao" yao: wa naonhaung" re tau: to' ke' li" nae" .
Nga" mao: nhaung: qe we"- naonhaung" yao: cao: gaui dajho" mho ge, Khristan mao: nhaung: pho" re gaui mho: ra" yaug- mangad: lao" dao: kho' ra" yaug- khag' ngadqere: ai: kham" to" ra" Tarha" re gaui mho mung: dao: kho' yaug ngad: ra" . Ai: kham" to" Tarha" re nao dao: kho' yang: ngad: re wa- nao wa ai: kham" to" ra" Tarha" re phug' cao" yaug mangad: lo:- aire dao: kho' yaug ngad: ra" .
Mao" So dayaug za: Tarha" byid: yaug ngad mung: dao: kho' yaug ngad: ra" . Yao: dayaug za: qo" khyad' yu yaug we' qo" se' tam" pye' yaug ngad: ra" . Ni" mao: nhaung: pho" re dao: kho' yaug nao wa khag' ngad: ein: myid: i?
Ana" ba- mangad: lao" ne, mo" ba vogaung: dalam: lam: khyo ye: mung: ai: mae dazin yena mung: phaga: yekad' yang: ngaui qhang myo: sho' yeqho gelang: ga: ta" ra" mo, we"- ngo ta" rure tae" gyo: ge,-
Naonhaung" wa ne, mo" ba naonhaung" kaoso' pe" boe" nae" ru lhao" re: maba ko" ngad: ra" . Naonhaung" wa dazab za: thug' li" mung: dam: byaug: lo" ra" ngaui" we' dau: ako" .
Asang myid o: ngad: re ngonhaung" wa kaoso' daui: na mung: ceru: mangad: lao" thoeru: kad' nae" ngad: ra" ga: kam" wa naonhaung" ta" ang: ako" .
Ngadqere: ana" naonhaung" wa ngad beim: gemung: phug: ako" . Airu" ra" phug: ta" ru alhab' wa shad' ru ngad: ra" .
Airumung: gai: ra" mau" zo" kad' ang: rure yao: yao: ba gau makad' ra" yaug wa qobo qo" ra" .
Ana" jo,nho" qo" mo, we"- ngo ta" ra" dao: re tae" gyo" yu ge,- naonhaung" dao mae joe" li" na: ra" khyag' qhui qug: khai: ru qhid' mae" ngug byid ngug nhe' we' kaug' ngug: na ge,-
Naonhaung" jo,nho" jham wa baui" lo" byaug: li" nae" . Naonhaung" nho: mai bau: jham wa nhug: yang zo" pye' li" nae" .
Naonhaung" nho: ngaui qhang jham mae zu zo" li" nae"- ai: zu wa naonhaung" shad' mae sagse: doe, yang: myi: we' dakhyo: naonhaung" gaung sho: re nga" jeim" lo" nhao: li" nae" . Ce: lo" thao" ra" ba na mae naonhaung" wa jo,nho" jham qaung" to" avako" .
Naonhaung" wa naonhaung" yo mae mau" zaui: byid' ra" okaung qere okaung phug' mabyid: ko" ngad: ra" . Yao: bam: nyhung thoe re tae" gyo: ge,- naonhaung" gaug zo maui: lam: jham re jham: byid: ko" ra" mo; gyi: ngug: ra" thoe wa qam: bo: thao" ra" Asang Pho" Mao" So: no: khye' mae joe" vao lo" ava" .
Naonhaung" wa ce: myidgaung mae langa: khyo" pyo: pyo: na: lo: ako" . Naonhaung" se' pye' ru qhug' genae" ra" ba na qhid' mae yao: yao" gaung re zo" xau: ci: avako" .
Naonhaung" wa pe" qobo maqo" ra" mo, re dao: phyid' mung: se' pye' ako" . Yao: bam wa naonhaung" re madam: tug' lhe: ko" ngad: ra" .
Airumung: nga" mao: nhaung: qe we"- Asang joe" li" yo, joe" sho' zang: qhao" na ge,- yo kad' yaug wa yao: yao" yo mae" phug' de; ra" gaug zo maui: lam: ashi: zaui" thug' li" nae" rure yao: khoqhi" zang: qhao" yang: lao" na: rure qu" ge,- yao: wa zin mug: we' xaung: mug: re zang: qhao" yang: lao" ra" .
Naonhaung" re: zang: qhao" ca" ra" . Asang joe" li" nae" ra" ba na jhao" li" va" ruyang naonhaung" yao" myid: lao" ra" khyo re zaui" zag: ci ge, .
Nga" mao: nhaung: qe we"- naonhaung" yao: cao: dajho" nyhung ge,- ailao" za: Mao" So wa naonhaung" re dao: makho' nae"- dao: kho' yaug jhao" li" na mung:- na: qhu"- de" thug' li" nae" jin" jin" ngad: ava" .
Nga" mao: nhaung: qe we" Asang: mang we' kho" kyo" lo ko" ra" lapa qere myid: beim: ge,- Qug: khai: qug: khai: qhug' au: nhag' lam: qhang qhang za: zang: qhao" lai: lo ko" rure ve, so: khyo" qu" yu ge,-
yao: bam zang" kham: lo ko" ruyang ngonhaung" wa yao: bam re ngaui lho" ra" mo, ein: mhang" byid' ra" . Yoba nho: zang: qhao" myid re naonhaung" gyo" qu" vako" ra" . Lo" thao" mae Asang wa yao: re khoru: bao" thaug' byid' ra" khyo rere: naonhaung" ba: ako" . Pe"mung: ga"re Asang wa nhag' khyag' shogu: myid byang" sho' bo: ra" Asang ngad: ra" .
Nga" mao: nhaung: qe we"- je yang: naonhaung" dao: so: to" ra" au: jham datang: ge,- Mug: gaung re lao: yang: re: mangad: lao" myidgaung re- mang lao: yang: re: jham datang: ge,- pe" ja: rere: mang lao: yang: jham datang: ge,- naonhaung" dao: wa ngad lao" wa ngad va"- ein: mangad: lao" wa mangad: ein: za: ta" ge,- ai lao" naonhaung" wa Mao" So: yang dao: kho' ru maqhug' genae" .
Naonhaung" phaung mae qug: khai: qhug' ra" byu dayaug yaug na: i? Yao: wa akyu" mho' ang: ra" . Ngaui bau: yaug dayaug yaug na: i? Yao: wa jeju caung: nghaui" ang: ra" .
No phyo: qhug' ra" byu dayaug yaug bo: i? Yao: wa phung: lau: de, qere yekhai: yu nhao ang: ra" . Yao: bam wa Asang: mang re lao: yang: yao: re zhanlun xau gyad byid: mung: yao" qhid' mae" akyu" mho' byid' li" genae" .
Ce: lam khug: myid we' akyu" mho' ru wa no yaug re gai: shao: lo" nhao: li" nae" . Asang wa yao: re dam: qao" zin" li" nhao mung: yao: shad' nghung" lai: lo: ra" qobo jham rere: khyad' pye' byid' li" nae" .
Airumung: naonhaung" qobo jham re naonhaung" yao: cao: jho" lhang: yu mung: yao: cao: akyu" jho" mho' byid: ge,- airu: lao"- naonhaung" gai: shao: lo" li" genae" . Din: man" ra" yaug: akyu" mho' thoe wa qo" boe" nhao: ra" qam: so' gyai bo: ra" .
Elia wa ngonhaung" we' dakhyo: xao su byu dayaug za: ngad: ra" . Yao: wa mug: maqu nae" qhid' mae" kyid kyid za: akyu" mho' re myid gaung dao mae sam zin: lho" khyaug' khye' mug: maqu ngad: ra" .
Akyu" dam: mho' lao" mug: gaung wa mug: qu: khyo" ke' byid' mung: myidgaung wa gaug zo: maui: lam: qo" li" nhao: ra" .
Nga" mao: nhaung: qe we"- naonhaung" mae" dayaug yaug wa dangman" ra" khyo mae" nghung" lo" byaug mung: gatau dayaug: yang dam: jhui" tug' lo: re-
Qobo qo" yaug re yao: shad' nghung" rumae" dam: jhui" tug' lo yaug wa qobo qo" yaug: nho: alo zo: re shid: rumae" khyad' yu mung: qobo myo: sho' re khyad' pye' byid: qhug' nhao yaug ngad nae" rure beim: ge, .
Yesu Khristu nho: lagyo: pho" ngo Petru wa Puntiu mung"- Galati mung"- Kapadokia mung"- Asia mung" we' Bithunia mung" khaung: mae yekhug: na: byo: sin" qin" ko" ra" Mao" So: yang khyin: yu: ra" mo, re mugsug' tung" ke' ra" .
Yesu Khristu: mho dao: re tae" gyo: mung: yao" sa" yang kyang" san: pye' ru qhug' genae" qhid' mae" naonhaung" wa Pho" Mao" So: nho: myid: yaung: to" rure cao" yang: khyin: san: yu: ru qhug' ru we' yao" Byo: yang gyang" lho" ra" byu qe toe' yu: ru qhug' ra" mo, ngad: ako" . Nhag' myan" ra" jeju we' ngaui pyo: yaug yo: ru naonhaung" mae byang" jo, vashao: wo" .
Ngonhaung" wa ngonhaung" Asang Yesu Khristu nho: yao: Pho" Mao" So re jeju caung: khin" gelang:- Yao" nho: qi" qhang: ra" nhag' khyag' shogu: ru mathao mae Yesu Khristu re shid: rumae" dam: daui: to" li" nhao: ra" khyo" yang ngonhaung" re kaoso' daui khyo asag' byid' ra" . Ceru wa ngonhaung" re kaoso' daui: ra" myid: lao" khyo ke' pyang" byid' ra" .
Airumung: ngonhaung" wa yao" byu qe: qhid' mae" Mao" So zam" to: byid' ra" mathao" magan: ra" shaman" jeju jo,nho" re qo" sang: yu nae" myid: lao" bam: ra" . Mao" So wa ai jham re mabyo, maqeim masham lo: mug: gaung dao mae naonhaung" qhid' mae" zam" to: byid' ra" .
Lo" thao" ra" ba na yo, khyin: mae yao: thug' li" nae" jin" jin" ngad: ra" khyad' yu: ra" khyo qo" khae: yu nae" qhid' mae" Mao" So: qam: so' khyo" yang naonhaung" lam: khug: ru mathao mae naonhaung" re gug: gam: to: byid' ra" .
Naonhaung" wa ju" phyo' jham" qu" ru myo: sho' qhug' geyang: ana" au: dazab daso' nhag' kaug' nhag' ngai: na: jo, qo sho' ngadqere: ce: khyo: mathao mae ngaui bau: ge, .
Ai: ju phyo' jham" qu" ru jham wa naonhaung" nho: lam khug: myid agyang" ngad: rure sagse: qhu" byid: nae" qhid' mae" ngad: ra" . Byo; qeim: lo" ba: ra" qhang re lhao" re:- myi" yang jham" qu" qhug' ra" . Ai we' dakhyo: qhang tho' je: phug' de; ra" naonhaung" lam khug: myid re qo" khae: yu nae" qhid' mae" jham" qu" ru qhug' ca" ra" . Ailao" za:- Yesu Khristu myao: thug' li" ra" ba na mae caung: khin" byid' ru- phungbao byid' ru we' phug' te' nga: yhe' byid' ru naonhaung" qo" khae: yu: li" genae" .
Naonhaung" wa yao: re mamyao: qu" gesho' ngad yang: re: yao: re jhid' de; ako" . Ana" naonhaung" wa ana" yao: re mathe' myao gesho' ngadqere: yao: re lam khug: ako" . Airumung: naonhaung" wa qi" qhang: ru we' phungbao bo: ra" nhad' dao: thoe khyo" maqo" ta" thug' losho' gyai ngaui bau" ako" .
Pe"mung: ga"re naonhaung" wa byo khyad' yu: rure qo" khae: yu: ako" . Airu wa naonhaung" lam khug: myid mae" thug' li" ra" akyu" ngad: ra" .
Lapa qe wa ce: khyad' yu: ru we' sin: yang: jhaug' za: qin: yang: qho: ako" . Yao: bam wa Mao" So: yang naonhaung" re byid: nae" ra" ce: jeju jhaung qhu" khyo re lapa pa: ako" .
Yao: bam wa khoyo, mae khoru: boe" li" nae" rure qam: ke' yang: qho: lo: ako" . Yao: bam: khug mae na: ra" Khristu nho: Byo wa- ce: ba na ayo, mae Khristu zang: qhao" kham zo: ca" ra" qug: khai: dayin dayo: jham rere:- thao re qo" kham: yu nae" ra" phungbao we' sin: yang: re: ceim" shid' yang: lapa pa: to" ako" .
Lapa qe yao: bam zaui: so" ra" mau" zo" wa yao: bam yao" akyu" qhid' mae" mangad:- naonhaung" qhid' mae" ngad: ra" khyo re Mao" So wa ai: lapa qere qhu" byid' ra" . Yao: bam ta" lai: lo ko" ra" khyo jham re yao: mug: gaung mae" nhao: ke' ra" Gyang" Lho" Byo qam: so' khyo" yang lau dao: gai re ta" hau" qin" mo, ngad ko" ra" lagyo: qe: nhad' thoe mae" ana" naonhaung" the' gyo" yu: avako" . Ai: khyo jham we' sin: yang: mug: lagyo: qe lhao" re: ba: gyo" yu nug: ako" .
Airumung: ave, lo, mau" we' kaoso' daui nae" qhid' mae" naonhaung" myid re jin" jin" seim" ci ge,- Yesu Khristu myao: thug' li" ra" ba na mae naonhaung" qo" khae: yu nae" ra" shaman" jeju re aung khug nhag' lam: alhab' we' lha" yang: myid: lao" na ge,-
Mao" So: mho dao: re phug' cao" ge,- Naonhaung" maba mabeim: shi" au:- kaoso' daui: qu" ra" ai: kao bau myid o: ra" ja: jham: yang naonhaung" kaoso' daui khyo re dakhang" nhao ge,-
Naonhaung" re khai: yu: ra" yaug Mao" So wa gyang" lho" yaug ngad: ru we' dakhyo:- naonhaung" zaui: so" ra" lo, mau" alhab' mae gyang" lho" ge,-
Ngo wa gyang" lho" yaug ngad yang: naonhaung" re: gyang" lho" ge,- ga: jham: mug sug' mae ta" to" ra" .
Yaug khao: ngo" re myo, nho nga: lao: makhyin lo:- yao: yao" lo, mau" ave, re cao" yang: dao: kho' byid' ra" Mao" So re naonhaung" akyu" mho' gelao"- naonhaung" wa yao: re Pho" we"- ga: mho' yao: ako" . Airu mung: ce: myid gaung dao mae kaoso' daui: na qo shi" ra" ayo, gu: mae yao: re gyaug phug' ge, .
Pe"mung: ga"re naonhaung" phug' pho" qeyang to: byid: co' ra" aphug' made; ra" kaoso' khyo lo, mau" mae" pe" aphug' yang naonhaung" re loe; beim nhao: ra" khyo re naonhaung" ba: ako" . Airu wa ngaui qhang ru" ra" byo; qeim: lo" ba: ra" ja: mangad:
Aiwa pe" qo mabo no made; ra" Yao Nau" we' daui: ra" phug' de; ra" Khristu nho: kaoso' sa: re xeim: ngaui" byid' ru ngad: ra" .
Yao: wa ce: mug: myid maphan" shimae" Mao" So: yang khyin: san: to: qhug' yaug ngad mung: ai: naonhaung" akyu" mathao mae ai: lo" thao" ra" ba na jham mae myao: thug' li" nhao: ra" .
Naonhaung" wa yao: re shid: rumae" dam: daui: to" li" nhao mung:- phungbao ab byid' ra" Mao" So re yao: khyo" yang lam khug: ako" . Airumung: naonhaung" lam khug: myid we' myid: lao" ru wa Mao" So mae zaug: jo; ra" .
Ana" naonhaung" wa dangman" ra" khyo re phug' cao" ko" ruyang naonhaung" yao" gaung re kyang" san: pye' va" rumung: naonhaung" lam khug: ra" mao: nhaung: qere din: man" ra" jhid' de; myid naonhaung" aung khug myid alhab' we' qo" jhid' de; avako" . Airumung: naonhaung" yao: cao: aung khug nhag' lam: alhab' we' kyid kyid ein: jho" jhid' de; ge .
Pe"mung: ga"re shid ba: ra" yaug mangad:- shid maba: ra" yaug ngad: ra" Asang: yao" zo: dau qekhyo" naonhaung"kaoso' daui: na mung: apyad ato dang: jo; ra" Mao" So: mungdao" yang dam: khau: li" va" mo, ngad: ako" .
Jham: mugsug' mae xao su byu qe alhab' wa mhin: zo: we' dau mung: yao: bam: phungbao alhab' re: seyo: bin: bu" we' dau: ako" . Ai: mhin: zo: wa mai: jhoe' lo" mung: bin: bu" jham re: shu: gyo" lo" ako" .
Ngadqere: Asang: mungdao: wa apyad ato dang: jo; ra" ga: ta" ko" ru we' dakhyo: ngad: ra" . Ai: mungdao: wa naonhaung" re kho" kyo" ra" ai: Lau Dao: Gai ngad: ra" .
Airumung: naonhaung" wa makhyang: mashab: ra" khyo alhab'- mhug' pyag' ru- geim kad' ru- myid nug' ru we' maphug' makhyad' shad' ra" dao: jham re to" pye' ge,-
Nau" nin" qe wa Byo we' sin" ra" nug' agyang" re khonhae" re: moe, shab' na: ru we' dakhyo: ngad ge, . Ai: nug' re shaug' yang: naonhaung" qi" qhang: li" ru we' khyad' yu: ru qhug' ge,-
Jham: mugsug' mae Asang wa khoqhi" nhag' khyag' shogu: myid bo yaug ngad: rure naonhaung" yao: ba: avako"- ga: ta" ru we' dakhyo: ngad: ra" .
Asang jhao" lo geri:- ai: Asang wa byu: yang aphug' made,- ga: ngag: ha: pye' gengadqere: phug' de;- ga: Mao" So: yang khyin: yu: ra" kaoso' daui: ra" laug zang ngad: ra" .
Naonhaung" wa kaoso' daui: ra" laug jham khyo" lo geri:- Amung: naonhaung" yao" gaung re byo we' sin" ra" yham mo" zhaug' ra" yham vo: boe" ge,- ai: yham mo" mae naonhaung" wa Mao" So khae: yu man" ra" byo we' sin" ra" xeim: re Yesu Khristu khyo" yang qhaug' byid' ra" gyang" lho" ra" khinjaung amyu" qekhyo" aimae caung da" byid' li" genae" .
Pe"mung: ga"re Jham: mugsug' mae- Ngo wa phug' de; ra" laug zang dazang re khyin: yu mung: aire Ziun bam dao mae Ajheim mae" laug zang khyo" Ngo to" to: va"- Yao: re lam khug: ra" yaug khag' ngadqere: Khonhae" re: nhag' lam: mathao" magyug: nae" ga: ta" ra" .
Ce: laug zang wa lam khug: ra" mo; qhid' mae" gyai aphug' de; ra" . Ngadqere: malam khug: ra" mo; qhid' mae" kam" wa- yham zhaug' ra" mo; yang akyu" mabo ga: khyin: pye' ko" ra" laug zang wa Alhab' tho' mae phug' de; ra" laug zang boe" lo: ra"- ga: ta" to" ra" .
Alao" gatau jham: mugsug' mae Ce: laug zang wa byu qere tha" thaung: nhao mung: gyang: lang" lo" nhao: ra" laug baui ngad: li" nae"- ga: ta" to" ra" . Yao: bam wa mungdao: re malam" geyang: khyid au: the' thaung" ako" . Airu wa yao: bam: qhid' mae" Mao" So myid o: ra" khyo ngad: ra" .
Ngadqere: naonhaung" wa khyin: yu qhug' ra" byumyu" qe ngad: ako" . Kho: kham: nho: khinjaung qe- gyang" lho" ra" byumyu" Mao" So sang: ra" byumyu" ngad: ako"- Naonhaung" re mug: cad' khug mae" khai: thug' yu mung: yao" mug' pho: bo" bao shad' khyo khai: vhao" yu: ra" Mao" So: mug' pho: lo, mau" jham re ta" hau" kyo: nae" qhid' mae" khyin: san: yu: ru ngad: ra" .
Qhid' phyao: naonhaung" wa Mao" So: byumyu" mangad: ko" ngad: ra" . Ngadqere: ana" naonhaung" wa- yao" byumyu" ngad: avako" . Qhid' phyao: naonhaung" wa Mao" So: nhag' khyag' shogu: rure maba ko" ngad: ra" . Ngadqere: ana" naonhaung" wa yao" nhag' khyag' shogu: rure qo" khae: yu: avako" .
Nga" ba nam qe we"- naonhaung" myid nhag' lam: we' khonhae" re: gye jho" khe' na: ra" gaung sho: myid o kao bau: ra" khyo re dacao" ge,- ein: ce: mug: myid dao mae bang" vo qe we' dazab lhau" khug: na: ra" mo, we' dakhyo: ngad ko" ra" naonhaung" re ngo mho' ke' ra" .
Mao" So re malam khug: ra" mo; yang magai makhyang" ra" mau" kad' mo, ngad: ako" ga: naonhaung" re qobo zhaug' na ko" au:- naonhaung" wa ai: Mao" So re malam khug: ra" mo; phaung mae naonhaung" ave, lo, mau" gyai gai sho' kad' qo: ra" . Alao" yao: bam wa naonhaung" gai: ra" ave, lo, mau" jham re qu" ngaui: khae: yu mung: Mao" So joe" li" ra" ba na mae yao: re caung: khin" li" genae" .
Asang: mathao mae kheim: so' qo" ra" xao su byu yaug khao: ngo" yang eib: ra" qao: mae na ge,- Khosin" pho" re kheim: so' ajhaung apan qo" yaug ngad: khyo"-
mang: zug: pho" qe wa makhyang" ra" mau" kad' mo, re qobo dae byid: mung: gai shab: ra" mau" kad' mo, re wa caung: khin" nae" qhid' mae" Khosin" pho" yang mau" byid' to: qhug' yaug ngad: ra" khyo" khae: yu ge, .
Pe"mung: ga"re naonhaung" zaui: so" ra" gai: ra" mau" zo" jham khyo" yang pe" maba: ra" dao: jhau: ra" byugo qe: nhad' dao: thoe re pyid' pye' byid: nae" rure Mao" So o: ra" .
Naonhaung" wa loe; beim: na mo, we' dakhyo: kaoso' daui ge, . Ngadqere: naonhaung" loe; beim: rure makhyang" ra" mau" daja: ja: re nghoe' pye' nae" qhid' mae" daci ge,- Mao" So: jeim qe we' dakhyo: kaoso' daui: na ge, .
Yaug khao: ngo" re phug' myao: ge,- lam khug: ra" naonhaung" mao: nhaung: qere jhid' de; ge,- Mao" So re gyaug ge,- amung: khosin" pho" re phug' myao: ge, .
Daui daui mo, we"- naonhaung" Asang qeyang eib: ra" qao: mae na mung: nhag' ba: khyag' ru we' ba: myid nhag' bo mo, reza: mangad:- ayo: athin mung: ra" mo, rere: gyai phug' myao: byid: ge,-
Naonhaung" wa Mao" So: myid o: rure ba gemung: makham zo: man" ra" qug: khai: jham dayin dayo: zang: qhao" yang: naonhaung" kham zo: ko" re wa ce: mathao mae Mao" So wa naonhaung" re shaman" byid' li" nae" .
Pe"mung: ga"re naonhaung" wa yao: yao: kad' shad' ra" qobo qhid' mae" kham zo: nae" man: qi" ra" qobo dae jham re zang: qhao" kham zo: yang: ngad: re wa pe" khin" nae" de; ra" i? Ngadqere: jo: rure kad' yang: qug: khai: khyag' qhui: rure naonhaung" kham zo: yang: ngad: re wa Mao" So wa ai: qhid' mae" naonhaung" re shaman" byid' li" nae" .
Ceru: kad' genae" qhid' mae" Mao" So wa naonhaung" re khai: yu: to" ru ngad: ra" . Khristu yao: yao: re: naonhaung" qhid' mae" qug: khai: khyag' qhui: ru kham zo" lo mung: yao" khyid khu re naonhaung" qo" cao" gesho' ga: naonhaung" re azung aso: to: byid: co' ra" .
Yao: wa qobo mashad' ngad: ra" . Yao" nhad' mae" mhug' ra" dao: thoe khag' khonhae" mathe' gyo" qu" ngad: ako" .
Yao: maphug' makhyad' roe" ru qhug' lao"- yao: madam: tug' roe" ngad: ra" . Yao: qug: khai: dayin dayo: kham zo: lao" re: yao: makyaug' nhin" ngad: ra" . Din: man" ra" khyo" dao: kho' yaug ngad: ra" Mao" So: lo, mae kam" wa yao" khyo alhab' re myid: lam: to" ra" .
Ngonhaung" wa qobo we' sin: yang: shid mung: din: man" ra" khyo" kaoso' daui nae" qhid' mae" Khristu yao: yao: ngonhaung" qobo jham re yao" gaung mae pyao: zang dao mae vin: pye' byid' ra" . Naonhaung" wa yao" dae mathao: yang gai: shao: lo" qhug' avako" .
Naonhaung" wa khyonghung: nghung" lo" byaug ko" ra" yao jham we' dau: lo" ako" . Ngadqere: ana" naonhaung" wa yao zam: yaug we' naonhaung" alo zo: re lhaug' zaung" yaug jhao" dam: jhui" tug' lo byid' ru qhug' avako" .
Ai we' dakhyo: yham sang myhi" qe we"- naonhaung" yham sang pho" qeyang eib khang" ra" qao: mae na ge,- ailao" za: naonhaung" yham sang pho" qemae" Mao" So: mungdao: re malam khug mo, dayaug yaug bo gengadqere: naonhaung" lo,mau" wa yao: bam re ai: mung dao: re lam khug: lo nhao: li" genae" .
Naonhaung" wa nhad' dao: thoe dakheim: ta" qo genae" mangad: . Pe"mung: ga"re yao: bam wa naonhaung" khoqhi" sho' yaung" gyang" ra" khyo re we' khoqhi" sho' Mao" So re gyaug phug' ra" naonhaung" lo, mau" jham re the' myao: li" genae" .
Naonhaung" gaung yaung" nae" qhid' mae" adao: pyae xae kyo' nag: shaung: ru- mangad: lao"- qhang laug zai ci: ru- mangad: lao"- ve,mai ve,bau: shaung ve; ru khyo" dashaung ge, .
Ai: atha" naonhaung" gaung yaung" shab: ru wa naonhaung" yao" nhag' kao" mae bo: ra" khonhae" re: yaung" jo; ra" nau" nhae" ru we' xam: mag: ra" nhag' lam: mae bo: jo; ra" . Ai: ru wa Mao" So: qhid' kheim: mae phug' de; thao" ra" ja: ngad: ra" .
Pe"mung: ga"re yao: bam: myid: lao" rure Mao" So: lo, mae ke' to: mung: yao: bam yao" yham sang pho" qeyang eib khang" ra" qao: mae na yang: caung: pa" thung" re phug' cao" lai: lo ko" ra" myiqe: we' dakhyo:- yao: yao" gaung re shaung kin kad' ako" .
Sarah wa airu" yaug ngad: ra" . Yao: wa Abraham nho: mho dao: re tae" gyo: mung: yao" asang ga: Abraham re mhang" ra"- naonhaung" wa pe" rere: magyaug lo: gai: ra" mau" zo" re zaui: so: ko" ngad: re wa naonhaung" wa yao" myiqe: zo: qe ngad: ako" .
Ai we' dakhyo: yham sang pho" qe we"- naonhaung" yham sang myhi" qere naonhaung" tho' qam: nang" ra" mo, ngad: ra" khyo" yao: bam: qhid' mae" bomyid byid: yang: naonhaung" yham sang myhi" qe we' zam" khug: na ca" ra" . Yao: bam re phug' myao: taung" zam" khug ge,- Pe"mung: ga"re yao: bam re: Mao" So: kaoso' jhaung qhu" re naonhaung" we' daga" qo" khae: yu: li" genae" . Naonhaung" akyu" mho' thoe re pe" yang re: makaung: kag' nae" qhid' mae" ceru: kad' ge, .
Lo" thao" ta" nug: ru wa aitho' mago"- naonhaung" alhab' wa nhag' lam: dalam: we' kham zo" ra" myid daja: za: ngad ca" ra" . Yao: yao" mao: nhaung: qe we' dakhyo: yao: cao: jho" jhid' de; ge,- yao: cao: jho" nhag' khyag' ru we' jho" nyham: khyo" yang: na ge, .
Makhyang" rure makhyang" ruyang- mangad: lao" nhang" rure nhang" ruyang dadam: phaug' ge,- airu: kad' nae" atha"- dam: tug' shaman" byid: ge,- pe"mung: ga"re ai: shaman" jeju wa Mao" So naonhaung" re khai: yu: ra" au:- naonhaung" re byid: nae" qhid' mae" dao: so: byid' to" ra" shaman" je" ju" ngad: ra" .
Jham: mugsug' mae Kaoso' daui: rure jhid' de; mung:- gai: ra" ba na yo, khyin: jham re myao nae" kao bau: ra" yaug khag' ngadqere: makhyang: mashab: ra" dao: majhau nae" we' mhug' dao: mata" nae" qhid' mae" zaui" ci qo: ra" .
Yao: wa makhyang" rure to" pye' mung: gai: ra" mau" kad' ca" ra" . Yao: wa ngaui pyo: yaug yo: ru qhid' mae" Yao" aung khug nhag' lam: alhab' we' qam: ke' ca" ra" .
Pe"mung: ga"re Asang wa din: man" ra" mo, re lhaug' caung byid: mung: yao: bam: akyu" mho' thoe jham re tae" gyo: byid' ra" . Ngadqere: makhyang" ra" mau" kad' mo, re wa Yao: ngag: thaug' pye' ra"- ga: ta" ru we' dakhyo: ngad: ra" .
Naonhaung" wa gai: ra" mau" kad' nae" kao bau: na ko" ngad: re wa naonhaung" re dae khag' qo" te' genae" i?
Ngadqere: naonhaung" wa jo: rure kad' yang: ai: mathao mae qug: khai: kham zo: yang: ngad ko" re wa- naonhaung" ngaui lho" ko" ra" . Naonhaung" khag' rere: dagyaug ge,- Pe" re: damyid: ci" ge,
Naonhaung" aung khug nhag' lam: mae Khristu re phug' myao: mung: Asang khyo" phug' te' nga: yhe' ge,- Naonhaung" qo" khae: yu: ra" myid: lao" ru khyo re li" myid' ra" yaug khag' re ngadqere: ayo, makhyin lo: ta" sho' kyo: nae" qhid' mae" jin" jin" kad' na ge, .
Ngadqere: aire nau" nhae" za: phug' myao: zo" re" sho' kyo: ge,- naonhaung" wa Khristu nho: thao cao" mo, ngad: ra" khyo" naonhaung" gai: ra" lo, mau" re ta" phoe mung: maphug' makhyad' roe" dao: ta" ra" mo, qho' geshao:- naonhaung" aung khug nhag' lam: re gyang: gyang: za: to: ge,-
amung: ce: khyo wa Mao" So: khyo ngad: re wa makhyang" ra" mau" kad' nae" tho' gai: ra" mau" kad' yang: qug: khai: kham zo: nae" ru wa je: gai: ra" .
Pe"mung: ga"re Khristu wa qobo qo" ra" mo; qhid' mae" dalhang: dae za: bin sho' shid kham: pye' ava" . Naonhaung" re Mao" So jhao" jhui" ye: byid: nae" qhid' mae" qobo jab: qe: ra" gaung tha" byugai yaug shid: kham: byid' ra" . Yao: wa gaung khyao se' pye' qhug' ngad qere: Byo mae kaoso' daui: na: ra" .
Ai: Byo khyo" yang yao:- Khristu wa thaung: laung" jo, ko" ra" byo jham re yekho" kyo: byid' ra" .
Ai: byo jham wa Noa yao" qid sang pho re zhaug' na: ra" ba na gyo: mae nhag' lam: qhang qhang za: yao: lao" na: au: Mao" So: mho dao: re matae" gyo: ko" ra" mo; byo jham ngad: ako" . Qid: yang khyad' yu qhug' ra" mo, wa qid sang pho dao mae dajhid' za: ngad mung: alhab' wa she' yaug za: ngad: ako" .
Airu wa ana" naonhaung" re khyad' yu: ra" qid nyhab' re ceim" shid' ra" ve, so: ngad: ra" . Airu: qid nyhab' kham: yu: ru wa gaung khyao mae de; ra" abe, alhau: qhid' re cid' shao: pye' ru mangad:- Aung khug nhag' lam: gyang: gyang: we' Mao" So re dao: so: to" ra" khyo ngad: ra" . Yesu Khristu shid: rumae" dam: daui: to" li" ru khyo" yang ai: qid nyhab' kham: yu: ru wa naonhaung" re khyad' yu: ra" .
Yesu Khristu wa mug: gaung khyo do, lo" byaug mung: Mao" So: lo, yo shad' mae na: jo, yang: mug: lagyo: alhab' mug: gaung: kheim: so' qo" ra" mo, we' phung qam: so' qo" mo, mae eib: na: ra" .
Khristu wa gaung khyao qug: khai: dayin dayo: kham zo" lo: ruyang- naonhaung" re: yao: myid: ru we' dakhyo: kham: yu mung: naonhaung" yao" gaung re qam: bo nhao qo: ako" . Pe"mung: ga"re gaung khyao qug: khai: dayin dayo: kham zo" ra" yaug khag' ngadqere: qobo khug mae mabo: cao: bo loyang: ngad: ra" .
Airumung: ana" mae" thoegu:- myidgaung dao mae kaoso' daui nae" dang shi" ra" ayo, mae xao su byu qe: kao bau myid: o: ra" ja" yang khang" ra" khyo re macao" lo:- Mao" So: yang khang" ra" khyo mae naonhaung" kaoso' daui qo: ako" .
Naonhaung" wa lai: lo" ra" ayo, gu: mae malam khug: ra" tarha" Taung bug byu qe we' dakhyo: kad' yang: myao" sho' na: lo: avako" . Naonhaung" kaoso' daui khyo mae ave, made, kad' ru- shab' ru- yhid shaug' yid: ru- pyo: poe kad' ru- yhid shaug' poe kad' ru we' qu" ca' taung" ra" so alho jham re goe; pa" ra" khyo jham re kad' lo: ako" .
Ana" naonhaung" wa yao: bam we' daga" kyao: ru we' nug: khyo: kaoso' daui: rumae mabo: bo gelao"- malam makhug: ra" Taung bug byu qe wa mug' gemung: yao: bam wa naonhaung" re jung" gaui: ako" .
Ngadqere: yao: bam wa kaoso' daui: ra" mo, re we' shid: ra" mo, re dao: kho' nae" jin" jin" ngad: ra" Mao" So re yao: bam yao" khyo we' sin: yang: japhin: qhu" byid: qo: li" genae" .
Ce: mathao mae Ngaui Bau: Lau Dao: wa shid: ra" mo, rere: kho" kyo: byid' ra" . Ai: shid: ra" mo, wa yao: bam: gaung khyao we' kaoso' daui: na shiko" gu:- byu yaug khao: ngo" we' dakhyo: dao: phyid' ru qhug' ako" . Ai: Ngaui Bau" Lau Dao: yao: bam re kho" kyo" ra" khyo wa yao: Byo kaoso' mae Mao" So kaoso' daui: na: ru we' dakhyo:- yao: bam kaoso' qo" daui: na nae" qhid' mae" ngad: ra" .
Cao jab alhab' qhid' mae" lo" thao" ba na jhao" li" ava" . Airumung: naonhaung" wa akyu" qo" mho' na genae" qhid' mae" naonhaung" yao" gaung re khang" mung: so: so: za: gyang" na ge,
Alhab' tho' mae je: akhyag: ra" khyo wa yao: cao: kyid za: jho" jhid' de; ge,- pe"mung: ga"re jhid' de; myid wa qobo myo: sho' re qo" nghoe' byid' ra" .
Naonhaung" wa manyhung lo:- yao: cao: bang" jho" da" byid: ge,
yaug khao: ngo" wa Mao" So: jeju jhaung qhu" aja: ja: re zam: pyo yaug we' dakhyo: Mao" So: lo, mae" yao: qo" khae: yu: to" ra" gakai: lai: ra" jeju jhaung qhu" re su gaje qenho" gai: ra" khyo qhid' mae" ci yhung: qo: ra" .
Tarha" kho" kyo" ra" yaug khag' ngadqere: Mao" So: mungdao: re kho" kyo: ca" ra" . Caung da" byid' yaug wa Mao" So yao: re byid' to" ra" qam o: we' caung da" byid: ca" ra" . Ailao" za: ja: cao jab alhab' mae Yesu Khristu khyo" yang Mao" So re qo" caung: khin" li" nae" . Yesu Khristu wa apyad ato mae phungbao we' qam: so' bo: jo; ra" . A men .
Nga" jhid' de; ra" ba nam qe we"- Ana" naonhaung" re jham" qu" ra" qug: khai: dayin dayo: xo sho' kham zo" na ko" ra" khyo re damug' ge, . Naonhaung" mae maboe" qu" ra" ja: boe" sho' ngadqere: damug' ge,-
Khristu nho: qug: khai: dayin dayo: re naonhaung" qo" bokham zo" na ko" ruyang kam" wa ngaui bau: ge,- ailao" za: Khristu nho: phungbao myao: thug' li" au: naonhaung" wa gyai ngaui bau" ru qhug' li" genae" .
Naonhaung" wa Khristu nho: thao cao" mo, ngad geyang: maphug' makhyad' kad' ru qhug' ko" ngad: re wa naonhaung" wa ngaui lho" ko" ra" . Pe"mung: ga"re Mao" So: Byo ngad: ra" phungbao byang" jo; ra" Byo wa naonhaung" dao mae na: jo; ru ngad: ra" .
Naonhaung" mae" dayaug yaug byu se' yaug mangad: lao"- khug' yaug mangad: lao"- yug: qo" yaug mangad: lao"- su gaje qe: khyo mae bocao: kaung: kag' yaug ngad: ruyang qug: khai: dayin dayo: dakham zo: nhao ge, .
Ngadqere: naonhaung" wa Khristan phung: byu qe ngad geyang: qug: khai: dayin dayo: kham: zo: ko" ngad: re wa ai: mathao mae daqho' ge,- naonhaung" wa Khristu nho: mang re vin ko" ruyang Mao" So re jeju caung: khin" ge, .
Dao: kho' nae" qhid' mae" ayo, joe" ava" . Mao" So: byu qe sao qhid' dao: kho' ru qhug' qo: ako" . Naonhaung" mae" dao: kho' qhid: ngad: re wa Mao" So mae" thug' li" ra" lau dao: gai re malam" ko" ra" mo; qhid' mae" khoru: boe" thao" nae" laug i?
Jham: mugsug' mae Din: man" ra" byu qe: qhid' mae" khyad' yu: ru qhug' nae" qug' ra"- aire Mao" So re malam: ra" qobo jab qe wa pe" boe" genae" i? ga: tung" to" ru we' dakhyo: ngad: ra" .
Airumung: Mao" So myid o: ra" khyo" yang qug: khai: dayin dayo: kham zo: ko" ra" mo, wa- yao: bam: gaung re dao: so: zaung yaug ngad: ra" . Yao: bam: phan" Asang re yao: bam yao" gaung ab byid: mung:- gai shab: ra" ave, lo,mau" re xo' kad' na vageshao: .
Ngoyao: re: phung: lau: de, dayaug ngad: ra" . Ngo wa mao: nhaung: phaung mae" phung: lau: de, qere mho' ke' ra" . Ngo wa Khristu nho: qug: khai: dayin dayo: kham zo" rure myo, myao sagse: dayaug ngad mung:- myao: thug' li" nae" ra" phungbao re bokham zo: nae" ra" yaug ngad: ra" .
Naonhaung" re Mao" So ab byid' to" ra" yao kyaung" re manug masho: myid we' mangad: lo: Mao" So o: ru we' dakhyo: kao bau taung" gun caung lhaug' zaung" genae" qhid' mae" yao zam: mo, naonhaung" re ngo mho' ke' ra" . Aphug' jhaung qhu" qhid' mae" za: mangad:- gaigai: yao: kao bau: ra" myid we' naonhaung" mau" zo" re vin vo; ge,-
Naonhaung" re ab byid' ra" mo; dao mae eib zo: nae" qam: dake' ge,- yao kyaung" qhid' mae" ve, so: gai kam" wa qhu" byid: ge,-
Yao zam: Au: jhaung Pho" thug' joe" li" lao"- bao qhui: ru khonhae" re: masham nae" ra" phungbao ba maug: re naonhaung" qo" khae: yu: li" genae" .
Ai we' dakhyo: apyad ngai: ra" mo, naonhaung" lau: de, qe: qao: mae na ge,- yao: cao: jho" caung da" byid: nae" qhid' mae" naonhaung" alhab' mo, wa nhag' lam: nyham: khyo" ru ga" ra" qhid' go pin: cug' re thab' ci ge,- pe"mung: ga"re jham: mugsug' mae Mao" So wa ngad beim" ra" mo, re tam" pye' mung:- nhag' lam: nyham: khyo" ra" mo, re kam" wa jeju byid' ra" ga: ta" to" ru we' dakhyo: ngad: ra" .
Airumung: Mao" So wa yao" ayo, gai mae naonhaung" re tau: to' byid: nae" qhid' mae" Mao" So: qam: so' bo: ra" lo, qao: mae naonhaung" yao" gaung re nyham: khyo" yang: na ge,-
Mao" So wa naonhaung" re gun caung yaug ngad: ruyang naonhaung" myid: qug: myid: ci" ru jham alhab' re yao" lo, mae qhaug' to: byid: ge,
Gyang: so: za: na ge,- lha" yang: lhaug' na ge,- naonhaung" gyevo Satan wa dayaug yaug re qo" myug: pye' nae" qhid' mae" khang khyi we' dakhyo: kyid' qho: lhang: qin" ra" .
Naonhaung" lam khug: myid re tang za: zaui" ci mung: ai: Satan re thaug' ngho' pye' ge,- pe"mung: ga"re mug: myid: dao mae" naonhaung" nho: Khristan mao: nhaung: qere: ai: qug: khai: qug: khai: khyo daja: reza: kham zo" lo ko" ru naonhaung" ba: ako" .
Ngadqere: naonhaung" wa dazab zo: qug: khai: qug: khai: rure bin: kham zo: gethao re nhag' myan" ra" jeju alhab' bo: ra" Mao" So- Khristu we' dadang: dalam: za: doe, nhao yang: apyad ato: phungbao re kham zo: nhao nae" qhid' mae" naonhaung" re khai: yu: ra" Mao" So wa naonhaung" re jab byang" nhao mung: nyhad' tang byid' ru we' qam: bo nhao yang: gang" tang: ra" apan aqao: byid' li" nae" .
Yao: wa apyad ato khonhae" re: phung qam: so' bo: jo, vashao: wo"- A men .
Ngo wa vhin tung" lang" zo: re Khristu mae mao: nhaung: dayaug khyo" ngo myid: lam: ra" Sila yang bao" thaug' byid: yaug naonhaung" re tung" vhin: ke' ru ngad: ra" . Ngo wa naonhaung" re qam: byid: nug: ru we' ceru wa dangman" ra" Mao" So: nhag' myan" jeju ngad: rure sagse: kham: kyo: nae" qhid' mae" tung" ke' ru ngad: ra" . Ai: jeju mae tang za: ye; jo, ge,-
Mao" So: yang khyin: san: yu: to" ra" Babelon vogaung: mae" phung: byu qere: naonhaung" re au" ke' ako" . Ai we' dakhyo: nga" zo: Marku re: naonhaung" re au" ke' ra" .
Naonhaung" yao: cao: dayaug we' dayaug Khristan jhid' de; myid we' bobaug jho" baug yang: jho" au" ge, . Ngaui pyo: yaug yo: ru wa Khristu yang sang: ra" mo, ngad: ra" naonhaung" alhab' we' daga" ngad: jo, vashao: wo" .
Yesu Khristu nho: daui daui yaug we' lagyo: ngad: ra" ngo Simon Petru wa- ngonhaung" Mao" So we' ngonhaung" khyad' yu: Asang Yesu Khristu nho: din: man" ra" khyo" ngonhaung" we' dakhyo: phug' de; ra" lam khug: myid qo" yu: to: ko" ra" mo, re mugsug' tung" vhin: ke' ra" .
Pho" Mao" So we' ngonhaung" Asang Yesu re ba jhao: ra" naonhaung" laba lajhao khyo" yang nhag' myan" ra" jeju we' ngaui pyo: yaug yo: ru wa byang" sho' naonhaung" qo" kham zo: vageshao: wo" .
Yao: yao" phungbao re we' gai shab: rure qo" bokham zo: nae" qhid' mae" ngonhaung" re khai: yu: ra" yaug: nho: laba lajhao khyo" yang Mao" So: phung qam: so' wa dangman" ra" caung: pa" thung" lam khug: khyo mae kaoso' daui nae" qhid' mae" ngonhaung" re qo ca" ra" ja: cao jab byid' to" ra" .
Ceru:- yao: wa dao: so: byid' to" ra" gyai qi" qhang mung: phug' de; ra" jeju jhaung qhu" dao: so: ngonhaung" re byid' to" ra" . Ai: jeju jhaung qhu" khyo" yang ce: mug: myid dao mae" byo; qeim: lo" ba: ra" gaung sho: shab' ra" khyo mae" naonhaung" phao: loe, mung: Mao" So: ve, khyao re naonhaung" qo" bokham: yu: ako" .
Ce: khyo mathao mae naonhaung" wa gai: boe" thao" mae" qam: ke' yang: naonhaung" lam khug: myid mae gai shab: ra" lo, mau"- gai shab: ra" lo, mau" mae laba lajhao-
naonhaung" laba lajhao mae yao: yao" gaung re qo" khang" ru- naonhaung" yao" gaung re qo" khang" rumae zang: qhao" ru- naonhaung" zang: qhao" rumae Mao" So: khyo re phug' cao" ru .
Naonhaung" nho: Mao" So: khyo re phug' cao" rumae mao: nhaung: jhid' kao myid- naonhaung" mao: nhaung: jhid' kao myid mae jhid' de; myid laung" ke' byid: ge,-
aijham wa naonhaung" qo" ca" ra" ja: jham ngad mung:- aijham re naonhaung" magan: mago" qo" yu: to: ko" ngad: re wa ai: gao: jham wa naonhaung" Asang Yesu Khristu re ba jhao: ra" naonhaung" laba lajhao mae naonhaung" re lo, mau" zaui" thug' li" nhao mung:- zao" sho' akyu" byid' li" nae" .
Aijham maqo" ra" yaug wa va: sho' mamyao: ra" myo, qeim myo,jid yaug ngad mung: lai: lo" ra" ayo, mae yao" qobo jham kyang" san: pye' byid: qhug' ra" khyo re to" myhid' pye' ra" .
Airumung: nga" mao: nhaung: qe we"- naonhaung" re Mao" So khai: yu: ru we' khyin: yu: rure gang" tang nhao nae" qhid' mae" je yang: qam: ke' ge,- naonhaung" airu: kad' re wa naonhaung" wa khonhae" re: naonhaung" yao" lam khug: myid re shapye' genae" mangad: .
cekhyo" yang naonhaung" wa ngonhaung" Asang we' khyad' yu: ra" Asang Yesu Khristu nho: apyad ato: mung"dan: khug khyo qo" vao ye nae" qhid' mae" akho: akhang" jab byang" sho' qo" khae: yu: li" genae" .
Airumung: naonhaung" wa ai: gu: re ba gau ngad: ru we' naonhaung" qo" khae: yu: to: vako" ra"- ai: dangman" rumae tang za: apan zaug: jo, vagesho' ngadqere: ngo wa ai: khyo jham we' sin: yang: khonhae" re: naonhaung" re ta" peim: ta" kyang: nug: ra" .
Ngo kaoso' daui: na shi" gyo: mae ai: khyo jham re naonhaung" myid: beim" na gesho' naonhaung" re lhau: zhung" ke' byid: nae" ru wa ngo kad' ang: ru ngad: ein: myid: jho: ra" .
Pe"mung: ga"re ngonhaung" Asang Yesu Khristu yang ngore de: de: za: ta" to: gau ngad: ru we' dakhyo:- ngo wa khomyhao" makyo re ce: shid ba: ra" gaung khyao re qhid' pye' co' nae" ngad: rure ngo ba: ra" .
Airumung: ngo shid thao re naonhaung" wa khonhae" re: ai: khyo jham re myid: beim" na genae" qhid' mae" gai: boe" ra" qhi" ngo bao" thaug' byid: nae" .
Phung qam so' we' ngonhaung" Asang Yesu Khristu joe" li" ra" khyo naonhaung" re ba nhao: rumae ngonhaung" wa ta" yu: ra" mhomyi: re ngha yang: ta" ru mangad:- yao" qi" qhang: ra" phung qam: so' re ngonhaung" yao" myo; yang yao: the' myao: ra" mo, ngad: ra" .
Yao: wa Pho" Mao" So: yang phug' te' nga: yhe' byid' ru qhug' mung:- Myhao: Thao" ra" Phungbao khug mae"- ceyaug wa ngo o ngaui mung: jhid' de; ra" nga" zo: ngad: ga: jhau thoe yao: jhao" joe" li" au:- ngonhaung" wa aitau mae na: lo mo, ngad: ra" .
Ngonhaung" wa yao: we' daga" ai: Gyang" Lho" ra" bam dao mae na: jo; au:- mug: gaung mae" joe" li" ra" ce: thoe re ngonhaung" yao" nokhye' yang yao: the' gyo" lo: va" .
Airumung: ngonhaung" wa Lapa qeyang ta" hau" lo" ra" mungdao: re je yang: myid: lam: ra"- ai: mungdao: re phug' cao" ge,- pe"mung: ga"re ai wa mug: bo" li" sho' mug: cad' yo mae bao byid' ra" myibaung: we' dau mung: naonhaung" aung khug nhag' lam: mae bao byid' ra" bo" myhung we' dau: ra" .
Ngadqere: alhab' tho' mae Jham: Mugsug' mae bo: ra" lapa dao: re khag' ngadqere: yao: yao" myid khyo" lajheim: maqo" phaug' ta" rure naonhaung" beim: ge,-
pe"mung: ga"re pe" lapa mungdao: re: byu myid: o: ra" khyo" yang khonhae" re: mathug' li" qu" ngad: ra" . Ngadqere: Gyang" Lho" Byo: yang jaung" ra" byu qe wa Mao" So mae" mungdao: re yao: bam ta" ako" .
Ganhae" byu qe: phaung gaung: mae lapa apyag' qe po" thug' lai: lo ko" ru we' dakhyo: naonhaung" phaung gaung: mae re: mho" pho" apyag' qe po" thug' li" li" genae" . Yao: bam wa byo; qeim: lo" nhao: ra" madangman" ra" mho" shid' khyo jham vin: li" mung: yao: bam re khyad' yu: ra" Asang re ngag: ha: pye' li" genae" . Airumung: yao: bam wa yao: bam yao" dao mae nyag din taung" byo; qeim: lo" nhao: li" genae" .
Airu: ngad sho' ngadqere: byu myo: sho' mo, wa ai bam: gaung sho" ra" gintho' mau" zo" khyo mae bocao" lo" li" genae" . Yao: bam kad' ra" lo, mau" mathao mae su gaje qe wa ai: dangman" ra" Khyo re ta" phoe: pye' li" genae" .
Ai: mho" pho" apyag' qe wa yao: bam: so' kho' o: byid: rure cao" mung: naonhaung" re mhomyi: mhug' ta" mung: gau pai: qho: yu: li" genae" . Ganhae" ayo, mae" yao: bam re dao: kho' nae" Tarha" Zug: Pho" wa jin" jin" ngad: jo; ava" . Yao: bam re Phyo' Pye' Nae" Yaug wa gyang: gyang: za: so" na: ra" .
Mao" So wa qobo shad' lhoe" ra" mug: lagyo: jham re lhao" re: matang" to: lo: yao: bam re myiqid tham: khyo pye' zaui: pye' ra" . Yao: bam wa ai: mug: cad' yo mae jao co" yang taui" to: qhug' Mung dao: Kho' ra" Ba Na re lao" na: bam nhao: ra" .
Mao" So wa ganhae" gaco' mae" mug: myid rere: matang" to: ngad: ra" . Mao" So malam: ra" mug: myid byu qere daqid shi: byid' ra"- din: man" ra" khyo re kho" kyo" ra" Noa re we' gatau nhad' yaug reza: Mao" So khyad' yu: ra" .
Mao" So wa Sodom we' Gomora shid' vo re dao: phyid' mung: yao: bam re myi" yang ngha" pye' ra" . Cekhyo" yang Mao" So re malam: ra" mo, qobo dae khoru: qhug' kham zo: genae" ngad: rure ve, so: khyo" kad' qhu" ra" .
Tarha" maci: ra" mo; nho: gaung sho: gintho' lo, mau" mathao: yang myid: qug: nhag' lam: thao" na: ra" byugai Lod re wa Mao" So khyad' yu: ra" .
Ai: byugai pho" wa yao: bam: phaung mae na mung: ba khao: ba ngo" yao: bam: magai: lo, mau" re the' myao- the' gyo: yang: yao: wa nhag' lam: myid qug: myid ci" dayin dayo: kham zo" na: ra" .
Airumung: Mao" So: khyo re phug' cao" ra" mo, re yao: bam thaung" qhug' na: ra" jham" qu" rumae" khoru: khyad' yu nae" khyo re Asang ba: ru we' yao: bam: gaung sho: shab' ra" maca' majhad' lo, mau" re cao" mung: Mao" So: kheim: so' re maphug' makhyad' kad' ko" ra" mo, rere: Dao: Kho' Ba Na qhid' mae"-
qobo byid: yang: khoru: zam" to: nae" rure yao: ba: ra" . Ai: mho" pho" apyag' qe wa vae" ru we' nhag' lam: qi: ngad beim: mung: phungbao qi" ra" mug: tho' mae" mo, re maphug' myao: lo:- ai: atha" maphug' makhyad' kad' ako" .
Ai: mho" pho" apyag' qe tho' qam: so' phung qab je: bo: ra" mug: lagyo: qe lhao" re: yao: bam re Asang: qhid' kheim: mae maphug' makhyad' dao: mata"- qobo mazhaug' ko" ngad: ra" .
Ai: byu qe wa taung" yu qhug' mung: se' pye' nae" qhid' mae" xao" li" ra" seyo: gug' nyhug' jham we' dakhyo:- azhao: mae" ba gau myid: yang jhan" ako" . Yao: bam maba: gyo" ra" ja: alhab' re gye kad' yang: jung" pye' ako" . Yao: bam wa gug' nyhug' jham we' dakhyo:- jeim" lo" li" genae" .
Yao: bam su re dayin dayo: no nhao: ru we' dakhyo:- yao: bam re: airu: dayin dayo: no kham zo" li" genae" . Na" gaung na" yao mae yao: bam: gaung sho: shab' ra" o nug: rure nhag' dag nhao nae" lo, mau" kad' ru wa yao: bam: pyo: khyo ngad: ako" . Yao: bam wa naonhaung" we' li" bozo: shaug' na yang: aqho' aqhid maphug' makhyad' kad' ako" . Yao: bam wa apyag' asham" khyo mae pyo: thoe gyo: mo, ngad: ako" .
Yao: bam wa gaung sho: gintho' mau" kad' nug: ra" myiqe: qere za: qu" ako" . Yao: bam: qobo: nho: shad' nghung" ra" myid khonhae" re: masham ko" ngad: ra" . Yao: bam wa qam: nang" ra" byu qere lha" mae myi" nhao: ako" . Yao: bam: nhag' lam: wa so' kho' obyid: ru qhid' mae" mho" zhao: yu: ci: ako" . Yao: bam wa Mao" So: nhang: kheim: zao" mo, ngad: ako" .
Yao: bam wa khyodin: re to" pye' co' geyang: khyonghung: nghung" lo" byaug: avako" . Yao: bam wa madin: maman: kad' yang: qo" ra" aphug' ngaui re jhid' de; yaug ngad: ra" Beo nho: yao: zo: Balam: nho: khyo re cao" avako" .
Balam: wa yao" qobo mathao mae qeim: ru qhug' ra" . Yao" lo ze wa byu: myan" jhau: thug' li" mung: ai: lapa: nho: adu: adae: mau" zo" re tam" pye' ra" .
Ai: byu jham wa kin" kyaug' lo" byaug: ra" qid thug'- la qam" yang hug' tao" pye' ra" jham thaui: we' dau: ako" . Mao" So wa yao: bam: qhid' mae" no; thao" ra" mug: cad' khug mae jo, qo jaung: to: byid' ra" .
Yao: bam wa ngad beim" ru we' ako" asho: dao: ta" ako" . Shad' nghung" ra" khyo" kaoso' daui: ra" mo; phaung mae" ana" za: phao: loe; thug' lo mo, re gaung sho" ra" gintho' mau" zo" re cao" qhu" yang: khyonghung: nghung: nhao: ako" .
Yao: bam yao: lhao" re: byo; qeim: jeim" lo" ba: ra" ave, lo, mau" nho: jeim doe; na geyang: yao: bam re loe; beim nhao nae" dao: so: byid' ako" . Pe"mung: ga"re byu wa yao: yao: re aung: nghoe' to" ra" ja: alhab' nho: jeim doe; na yang: ngad: ra" .
Byu qe wa ngonhaung" Asang we' khyad' yu: ra" Asang Yesu Khristu re yao: bam ba jhao: ra" khyo" yang mug: myid dao: nho: maca' majhad' ra" qam: so' mae" phao: loe, gethao re ai: maca' majhad' yang dalhang dam: myhi" ru qhug' mung: aijham: yang dam: nghoe' pye' yang: ngad: re wa airu" ra" mo; thao mae" ayaug: wa sao qhid' mae" ayaug: tho' je: xo: lo" ra" .
Din: man" ra" khyo re ba: yu thao re yao: bam qo" khae" yu: to" ra" gyang" lho" ra" amyin" dao: re to" pye' co' ru tho'- ai: din: man" rure khonhae" re: manhae" ba: ru wa yao: bam: qhid' mae" je: gai: ra" .
Lakha: wa yao: daug: phoe" pye' va" rure dam: zo: ba ra" . Amung: bin: cid' san: pye' va" vo, wa tham: bab: bam mae dam: lhau: ba: ra" ga" ra" dao: zham" dangman" rure yao: bam mae boe" ra" mau" zo" yang qhu" byid' ra" .
Nga" jhid' de; ra" ba nam qe we"- ana" ce: vhin tung" wa ngo naonhaung" re shid' lhang ein: lhang tung" vhin: ke' ra" mugsug' ngad: ra" . Vhin tung" shid' lam" geim" mae cejham: khyo we' sin: yang naonhaung" re ta" peim: byid' ra" khyo" yang naonhaung" myid mae san sin" ra" khyo" ba: myid genae" qhid' mae" ngo qam: ke' yang: ta" ru ngad: ra" .
Gyang" Lho" ra" lapa qeyang ganhae" ta" to: co' ko" ra" mungdao: jham re we' naonhaung" lagyo: qeyang byid' to: co' ra" Asang we' khyad' yu: ra" Asang: amyin" dao: re naonhaung" re ngo myid: beim: nhao nug: ra" .
Ai: lo" thao" ra" ba na mae yao: bam yao" gaung sho: shab' ra" khyo: yang khang" mung: kaoso' daui: ra" byu qe na: thug' li" genae" ngad: rure naonhaung" sao qhid' ba: to: ca" ako" . Yao: bam wa naonhaung" re jung" gaui mung:-
yao: wa dam: li" nae" ga: dao: so: byid' to: co' ra" mangad: i? Yao: khai: mae ngad: i? Ngonhaung" phug' pho" qe wa shid: byaug avako" . Ngadqere: ja: khao: ngo" wa ana" joe" sho' mug: myid re phan" to" ra" au: we' dakhyo: za: ngad: ra"- ga: naonhaung" re myid' li" genae .
Ganhae" Mao" So wa amyin" byid: mung: mug: gaung we' myid gaung re phan" to" ru we' myid gaung re qid: yang kyae yang: qid khug mae" thug' li" nhao mung:-
ganhae" mae" ai: mug: myid xug' rere: qid: yang yao: daqid shi: yang nhai" pye' ra" khyo re yao: bam wa thaug yao: maba geim kad' ako" .
Ngadqere: ana" jo; jo; ra" mug: gaung we' myid gaung re myi" yang ngha" pye' nae" qhid' mae" azhao: mae" Mao" So: amyin" dao" yang tang" to: byid' ra" . Mao" So: khyo macao" ra" mo, dao kho' qhug' ru we' phyo' pye' qhug' ra" ba na joe" sho' aijham re zam" to" ra" .
Ngadqere: nga" jhid' de; ra" mao: nhaung: qe we"- Asang: nho: qhid' kheim: mae daba wa zin na dataung we' dakhyo: zin na dataung wa daba za: ngad: rure dato" myhid' ge, .
Damyo" myid: jho ko" ru we' dakhyo:- Mao" So wa yao: dao: so: byid' to" rure kad' nae" mayam" ngad: ra"- ai: atha" yao: wa naonhaung" re nhag' lam: qhang qhang to: byid' ra" . Pe"mung: ga"re yao: wa naonhaung" dayaug rere: jeim" lo" byaug genae" rure yao: mangaui ngad: ra" . Byu alhab' mo, re yao: bam: qobo jham mae" phaug' lo genae" rure kam" wa yao: o: ra" .
Asang: Ba Na wa khug' hab' we' dakhyo: joe" li" nae" . Ai: Ba Na mae mug: gaung wa- lao thao wa shau ga: myang yang: byaug: lo" li" nae" . Mug: gaung mae" ba kyi lho" mo" jham wa nga" jeim" lo" byaug; li" genae"- mug: myid dao mae" ja: khao: ngo" wa baui" byaug; lo" li" genae" .
Ai: ja: cao jab alhab' wa cekhyo" byo; qeim: lo" li" genae" ngad mung: naonhaung" wa khoru" ra" mo, ngad ca" ko" i? Naonhaung" wa Mao" So: Ba Na re lao" na mung: ai: ba na phyad joe" li" nae" qhid' mae" gai: boe" ra" qhi" qam: ke' na ko" au:-
naonhaung" kaoso' daui khyo wa gyang" lho" ru we' Mao" So re qhaug' byid' to: qo: ako" . Ai: Ba Na mae mug: gaung wa nga" jeim" lo" byaug: li" nae"- mug: gaung mae" ba kyi lho" mo" jham wa laung so' yang kao: yhug' pye' ru qhug' li" genae" .
Ngadqere: ngonhaung" wa Mao" So: dao: so: byid' to" ra" din: man" mo, na nae" yham jo; ra" mug: gaung sag' we' myid gaung sag' re lao" na: bam: ra" .
Airumung: nga" ba nam qe we"- ai: Ba Na re naonhaung" lao" na ko" au:- Mao" So: qhid' kheim: mae gyang" san: ru we' qo mabo lo: yao: we' mang: dae yaug yo nae" qhid' mae" gai: boe" ra" qhi" qam: ke' ge,-
Ngonhaung" jhid' de; ra" mao: nhaung: pho" Polu wa Mao" So byid' ra" nyan: pha,jhi" re ci yang: naonhaung" re mugsug' tung" ke' ru we' dakhyo: ngonhaung" Asang: nhag' lam: qhang: ru wa naonhaung" khyad' yu: ru qhug' genae" qhid' mae" akho: akhang" agu byid' na: ru ngad: ra" khyo re ba: yu ge,-
Polu wa cekhyo we' sin: yang: yao: tung" vhin: ke' ra" vhin tung" alhab' mae ce: khyo" tung" to" ra" . Polu vhin tung" jham mae ba: gyo: qug' ra" khyo jham daqhae: bo mung: adu: adae: mo, we' lam khug: myid maqo" ra" mo, wa aijham re gatau: Jham: dau jham we' dakhyo: lajheim: shad' ra" khyo" ta" pye' ako" . Airumung: yao: bam wa yao: bam yao" gaung re phyo' qheim" yu: ako" .
Ngadqere: nga" ba nam qe we"- ce: khyo re naonhaung" ba gau ngad: ako" . Airumung: naonhaung" wa tarha" macao" ra" byu qe shad' ra" khyo" yang naonhaung" re majhui" nghung" lo" genae" qhid' mae" we' gang" tang: jo; rumae" magyang: lo" genae" qhid' mae" naonhaung" lha" ge, .
Ngadqere: ngonhaung" Asang we' khyad' yu: Asang Yesu Khristu nho: nhag' myan" ra" jeju we' laba lajhao mae xo' yang: qi" qhang: li" ge,- Asang wa ana" mae" apyad ato phungbao qi" qhang: jo, vashao: wo"- Amen .
Ngonhaung" wa sao qhid' maqhid mae" jo; jo; ra" kaoso' mungdao: khyo re naonhaung" re tung" vhin: ke' ra" . Aimung dao: re ngonhaung" the' gyo: va"- ngonhaung" yao" myo; yang yao: the' myao va"- ngad: va"- ai re ngonhaung" the' myao va"- ngonhaung" yao" lo; yang yao: aire the' tin: va" .
Ce: kaoso' myao: thug' li" au: ngonhaung" myao: lo: bam va" . Airumung: ai: khyo re ngonhaung" jhau mung: Pho" we' daga" na yang: ngonhaung" re qhu" byid' ra" apyad ato: kaoso' khyo we' sin: yang: naonhaung" re ta" hau" kyo: byid' ra" .
Ngonhaung" wa Pho" we' yao" Yao: Zo: Yesu Khristu we' jho" zam" khug: ra" khyo qo" yu va" rumae naonhaung" re: ngonhaung" we' daga" qo" bobo genae" qhid' mae" ngonhaung" the' myao va" ru we' ngonhaung" the' gyo" yu va" gu: re naonhaung" rere: ta" hau" kyo: byid' ra" .
Ngonhaung" nho: ngaui bau" ru jab byang" sho' boe" nae" qhid' mae" ce: vhin tung" re ngonhaung" tung" ke' ru ngad: ra" .
Mao" So wa bo" bao ngad: ru we' yao: mae mug: cad' dajhid' re: mabo ga" ra" ce: mungdao: re yao" Yao: Zo: mae" ngonhaung" the' gyo" yu mung: naonhaung" re ngonhaung" ta" hau" ra" .
Airumung: ngonhaung" wa yao: we' daga" zam" khug: na: ru ngad: ga: ta" ngadqere: mug: cad' khug mae na: jo; ngad: re wa ngonhaung" wa nhad' dao: thoe we' lo, mau" shid' ja" geim" mae mhug' na mo, ngad: ra" .
Ngadqere: yao: wa mug: bo" mae na: ru we' dakhyo: ngonhaung" wa mug: bo" mae na: bam: ngad: re ngonhaung" wa yao: cao: jho" zam" khug: na mo, ngad: ra" . Amung: yao" Yao: Zo: Yesu Khristu nho: sa" yang qobo ja: khao: ngo" mae" ngonhaung" re kyang" san: pye' byid' ra" .
Ngonhaung" qobo maqo" ein: ta" bam: ngad: re ngonhaung" wa yao: yao" gaung re mhug' pyag' mo, ngad mung: ngonhaung" khug mae dangman" ru mabo ngad: ra" .
Ngadqere: ngonhaung" nho: qobo jham re lhang: yu: bam: ngad: re kam" wa yao: wa yao" dao: so: re dang sho' kad' mung: din: vang" ra" khyo" kad' li" li" nae" . Yao: wa ngonhaung" nho: qobo jham re khyad' pye' byid: mung: ngonhaung" shad' nghung" ra" qobo jham alhab' rere: kyang" san: pye' byid' li" nae" ngad: ra" .
Ngonhaung" wa qobo makad' lai: lo ein: ta" bam: ngad: re ngonhaung" wa Mao" So re mhug' hab' khyo" toe' pye' yang: yao" dao: wa ngonhaung" khug mae mabo ngad: ra" .
Nga" zo: dau qe we"- naonhaung" qobo makad' genae" qhid' mae" ce: vhin tung" naonhaung" re tung" ke' ra" . Ngadqere: dayaug yaug qobo kad' yang: ngad: re ngonhaung" gaung tha" Pho" re bobao" goe; mho' byid' ra" byu dayaug qo: ra" . Ai: yaug wa din: man: yaug Yesu Khristu ngad: ra" .
Khristu wa Ngonhaung" qobo jham: qhid' mae" qobo jhin xe' pye' byid: mung: ngonhaung" qobo jham re khyad' pye' byid' ra" . Ngonhaung" qobo jham: qhid' mae" za: mangad:- yaug khao: ngo" qhid' mae" re: qobo jhin xe' pye' byid: yaug ngad: ra" .
Ngonhaung" wa Mao" So: amyin" dao: jham re phug' cao" ngad: re wa yao: re ngonhaung" ba se" rure ngonhaung" zhaug' za: ba: ra" .
Byu dayaug yaug wa Mao" So re ba: ga: ta" ngadqere: yao" amyin" dao: jham re maphug' cao" ngad: re wa airu" ra" yaug wa mhug' hab' ngad mung: yao" khug mae dangman" ru mabo ngad: ra" .
Mao" So: mungdao: re phug' cao" ra" yaug khag' ngadqere: yao" khug mae" Mao" So: jhid' de; myid wa gaigai: yao: jab byang" sho' qhu" byid' ava" . Ngonhaung" wa Mao" So we' dagaung dasho: za: doe; na: rure cekhyo" yang ngonhaung" ba: ra" .
Yao: wa Mao" So we' dagaung dasho: za: doe; na yaug ngad: ga: ta" ra" yaug khag' ngadqere: Yesu Khristu kaoso' daui: ru we' dakhyo:- kaoso' daui ca" ra" .
Nga" jhid' de; ra" ba nam qe we"- ngo naonhaung" re tung" vhin: ke' ra" ce: amyin" dao: wa asag' mangad:- ai: aqhid mae" naonhaung" qo" yu: to" ra" amyin" dao: axug' ngad: ra" . Ai: amyin" dao: axug' wa naonhaung" gyo" qu" vako" ra" mungdao: ngad: ra" .
Ngadqere: ngo ana" naonhaung" re tung" ke' ra" amyin" dao: wa Asag' ngad: ra" . Pe"mung: ga"re ai: amyin" dao" nho: dangman" ru wa Khristu mae the' myao mung: naonhaung" mae re: the' myao: ra" . Pe"mung: ga"re mug: cad' wa lai: lo" byaug mung: mug: bo" agyang" wa zho: bao: na: ava" .
Yao: wa mug: bo" khug mae na yaug ngad: ga: ta" ngadqere: yao: yao" mao: nhaung: pho" re nghang" ra" yaug wa ana" joe" sho' ai: mug: cad' khug mae na: jo, yaug ngad: ra" .
Yao: yao" mao: nhaung: pho" re jhid' de; ra" yaug wa mug: bo" khug mae na: ra" yaug ngad: ra" . Yao: wa khag' rere: yao" mathao mae qobo shad' nhao nae" mangad: .
Ngadqere: yao: yao" mao: nhaung: pho" re nghang" ra" yaug wa mug: cad' khug mae na: jo, yaug ngad: ra" . Yao: wa ai: mug: cad' khug mae su" na mung: yao: khai: ye" lo" na: ru maba ngad: ra" . Pe"mung: ga"re ai: mug: cad' wa yao: re myo, jid boe" nhao: ra" .
Nga" zo: dau qe we"- naonhaung" wa Khristu mathao mae naonhaung" qobo jham re khyad' pye' byid: qhug' vako" ruyang ngo naonhaung" re mugsug' tung" ke' ra" .
Pho" qe we"- naonhaung" wa sao qhid' maqhid mae" na: jo; ra" yaug re ba mo, ngad ko" ruyang ngo naonhaung" re mugsug' tung" ke' ra" . Zolau: qe we"- naonhaung" wa ai: Makhyang" ra" Yaug re aung: pye' vako" ruyang ngo naonhaung" re mugsug' tung" ke' ra" .
Nga" zo: dau qe we"- naonhaung" wa ai: Pho" re ba ko" ruyang ngo naonhaung" re mugsug' tung" ke' ra" . Pho" qe we"- naonhaung" wa sao qhid' maqhid' mae" na: jo; ra" yaug re ba ko" ruyang ngo naonhaung" re mugsug' tung" ke' ra" . Zolau: qe we"- naonhaung" wa qam: bo ko" ruyang re:- Mao" So: mungdao: wa naonhaung" khug mae kaoso' daui: na: ruyang re:- naonhaung" wa ai: makhyang" ra" yaug re aung: pye' vako" ruyang re: ngo naonhaung" re mugsug' tung" ke' ra" .
Mug: myid re dajhid' de, ge,- mangad: lao" ai: mug: myid we' sin" ra" ja: re dajhid' de, ge,- naonhaung" ai: mug: myid re jhid' de; ko" ngad: re wa Pho" re majhid' de, ko" ngad: ra" .
Gaung sho: shab' ru- myo; yang myao mung: kao bau myid: o: ru- ce: mug: myid dao: byu qe mae phug nhao: ra" ja: ru" ra" ce: myid gaung we' sin" ra" ja: daja: re: ai: Pho" mae" joe" li" ru mangad: ngad: ra" . Ai: gu: alhab' wa mug: myid mae" thug' li" ru ngad: ra" .
Mug: myid we' ai: mae na: ra" byu qe kao bau myid: o: ra" ja: alhab' wa lai: lo" na: ra" . Ngadqere: Mao" So myid o: rure phug' cao" ra" yaug wa apyad ato kaoso' daui: na: ra" .
Nga" zo: dau qe we"- lo" thao" ayo, wa jhao" va" ra" . Naonhaung" re ta" kyo" to" ra" Khristu nho: Gyevo wa joe" li" nae" ngad: ra" . Ana" yao: Khristu nho: gyevo qe myo: sho' mo, thug' joe" na: bam: avako" . Airumung: lo" thao" ayo, wa jhao" va" rure ngonhaung" ba: ra" .
Ai: byu qe wa ngonhaung" nho: phaung mae" mo, mangad: ko" rumung: yao: bam wa ngonhaung" mae" thug' lo" byaug: avako" . Yao: bam wa ngonhaung" nho: phaung mae" mo, ngad ko" re wa yao: bam ngonhaung" we' daga" na genae" ngad: ra" . Ngadqere: yao: bam mae" dayaug re: ngonhaung" nho: phaung mae" mo, mangad' rure de: de: za: myao: thug' li" nae" qhid' mae" yao: bam wa ngonhaung" mae" thug' lo" byaug: ako" .
Ngadqere: naonhaung" wa Khristu yang Gyang" Lho" Byo vhe' sheim: byid' ru qhug' avako" . Aimung: naonhaung" alhab' mo, wa ai: dangman" rure ba: ako" .
Ai rumung: ai: dangman" rure naonhaung" maba geyang: ngo naonhaung" re mugsug' tung" ke' ru mangad:- ai: atha" ai: dangman" rure naonhaung" ba ko" ru we' ai: dangman" rumae" mhug' ru khonhae" re: mathug' li" rure re: naonhaung" ba geyang: ngo naonhaung" re tung" ke' ru ngad: ra" .
Airulao"- mhug' hab' khag' ngad: ra" i? Ai: mhug' hab' wa Yesu re Meshia mangad: ga: ta" ra" yaug ngad: ra" . Airu" yaug wa Khristu nho: Gyevo ngad mung: yao: wa yao: Pho" we' yao: Zo: re ngag: ha: pye' ra" yaug ngad: ra" .
Pe"mung: ga"re yao: Zo: re ngag: ha: pye' yaug wa yao: Pho" rere: ngag: ha: pye' yaug ngad: ra" . Airumung: yao: Zo: re khae: yu: ra" yaug wa yao: Pho" rere: khae: yu: ra" yaug ngad: ra" .
Airumung: sao qhid' maqhid mae" naonhaung" the' gyo" yu ko" ra" ai: mungdao: re naonhaung" aung khug nhag' lam: mae ke' to: ge,- ai: mungdao: re naonhaung" nhag' lam: mae ke' ci ko" ngad: re wa naonhaung" wa yao: Zo: we' re: yao: Pho" we' re: dagaung dasho: za: khonhae" re: doe, yang: kaoso' daui: na: li" genae" .
Ceru wa Khristu yao: ngonhaung" re byid: nae" dao: so: byid' to" ra" apyad ato: kaoso' ngad: ra" .
Naonhaung" re mhug' pyag' yu nae" qam: ke' na ko" ra" mo; khyo we' sin: yang: ngo naonhaung" re mugsug' tung" ke' ru ngad: ra" .
Ngadqere: naonhaung" re kam" wa Khristu wa naonhaung" dao mae yao" Byo vhe' sheim: byid' ava" . Naonhaung" dao mae yao" Byo ana: jo, jo, wa naonhaung" re khag' yang re: mho" shid' byid: maqo ngad: ra" . Pe"mung: ga"re yao" Byo wa ja: khao: ngo" naonhaung" re mho" shid' byid' ra" . Ai: Byo: yang mho" shid' byid' ra" gu: wa dangman" ru ngad mung: shad' nghung" ru mabo ngad: ra" . Airumung: Byo: yang mho" shid' ra" khyo re phug' cao" mung: Khristu we' dagaung dasho: za: doe, yang: kaoso' daui: na ge, .
Ngad va"- nga" zo: dau qe we"- yao: joe" li" ra" ba na mae yao: re qho' yang: phao: vho' maqo lo: yao" qhid' kheim: mae mazag mavae qo" ye; jo, genae" qhid' mae" yao: we' dadang: dalam: za: doe; na ge,-
Khristu wa din: man: yaug ngad: rure naonhaung" ba: ako" . Airumung: jo: ra" mau" re kad' ra" yaug khag' ngadqere: yao: wa Mao" So: zo: dau ngad: rure naonhaung" ba: na nae" ngad: ra" .
Pho" wa ngonhaung" re khoqhi" sho' jhid' de; rure qu" qu" ge,- yao" jhid' de; myid wa gyai qi" qhang: jo; ruyang ngonhaung" wa Mao" So: zo: dau qe ga: mhang" ru qhug' va" . Gai gai: yao: ngonhaung" wa Mao" So: zo: dau qe ngad: ra" . Ce: khyo: mathao mae myid gaung byu qe ngonhaung" re maba ko" ru wa yao: bam Mao" So re sao qhid' maba geyang: ngad: ra" .
Nga" jhid' de; ra" ba nam qe we"- ana" ngonhaung" wa Mao" So: zo: dau qe ngad: ra" . Ngadqere: ngonhaung" pe" boe" nae" ru de: de: za: maba ngad: ra" . Ngadqere: Khristu thug' li" lao" ngonhaung" wa yao: we' dau nae" ngad: rure ngonhaung" ba: ra" . Pe"mung: ga"re ngonhaung" wa yao: re yao: the' myao nae" ngad: ra" .
Khristu mae ce: myid: lao" khyo qo" ra" yaug khao: ngo" wa Khristu wa gyang" san yaug ngad: ru we' dakhyo: yao: yao" gaung re gyang" san sho' kad' yaug ngad: ra" .
Qobo shad' lhoe" yaug khag' ngadqere: Mao" So kham" to" ra" tarha" re lhoe" ra" qobo qo" ra" . Pe"mung: ga"re tarha" re lhoe" ra" khyo wa qobo ngad: ra" .
Khristu wa qobo jham re yu: pye' byid: nae" qhid' mae" thug' li" va" rure naonhaung" ba: ako" . Yao: mae qobo made, ngad: ra" .
Airumung: Khristu we' dagaung dasho: za: doe, mung: kaoso' daui: ra" yaug wa xo' yang: qobo makad' ngad: ra" . Ngadqere: xo' yang: qobo kad' ra" yaug wa Khristu re mamyao: qu" yaug mangad: lao"- maba shi" yaug ngad: ra" .
Nga" zo: dau qe we"- khag' yang re: naonhaung" re damhug' pyag' nhao: pye' ge,- Khristu wa din: man: yaug ngad: ru we' dakhyo: din: man" ra" mau" zaui: so" ra" yaug khag' ngadqere: din: man" ra" yaug ngad: ra" .
xo' yang: qobo kad' ra" yaug khag' ngadqere: yao: wa min: yui: nho: byu ngad: ra" . Pe"mung: ga"re min: yui wa sao qhid' maqhid' mae" qobo kad' lo yaug ngad: ra" . Ai: min: yui: nho: lo, mau" re phyo' pye' nae" qhid' mae" Mao" So: yao: zo: joe" li" ru ngad: ra" .
Mao" So: zo: dau ngad: ra" yaug khag' ngadqere: xo' yang: qobo makad' ngad: ra" . Pe"mung: ga"re Mao" So: ve, khyao wa yao" khug mae bo: jo; ra" . Mao" So wa yao" yao: Pho" ngad: ruyang yao: wa xo' yang: qobo maqo" kad' ngad: ra" .
Ce wa Mao" So: zo: dau qe we' min: yui: nho: zo: dau qe: agyo: mae de: de: za: jho" shai" ra" khyo ngad: ra" . Jo: ra" mau" zo" makad' ra" yaug- mangad: lao" yao: yao" mao: nhaung: pho" re majhid' de; ra" yaug wa Mao" So: zo: dau mangad: ngad: ra" .
Sao qhid' maqhid mae" naonhaung" gyo" yu ko" ra" mungdao: wa- ngonhaung" wa yao: cao: jho" jhid' de; ca" ga" ra" mungdao: ceru ngad: ra" .
Ngonhaung" wa Ka-in: we' magai: dau ngad: ra" . Yao: wa ai: makhyang" ra" yaug we' sin" ra" yaug ngad mung: yao" yao: nhaung: Abela re se' pye' ra" . Ka-in wa pe"mung: yao: re se' ra" i? Yao" lo, mau" wa shad' mung: yao: nhaung" nho: lo, mau" wa jo: ruyang ngad: ra" .
Airumung: nga" mao: nhaung: qe we"- myid gaung byu qeyang naonhaung" re nghang: ko" re damyid: mug' ge, .
Ngonhaung" wa ngonhaung" yao" mao: nhaung: qere jhid' de; va" ruyang shid: rure to" pye' co' yang: kaoso' daui: ra" khyo lai: vao: ye: va" ra" khyo re ngonhaung" ba: ra" . Jhid' de; myid mabo: ra" yaug khag' ngadqere: shid: runho: qam: so' khug mae na: jo; ashi" .
Yao" mao: nhaung: pho" re nghang" ra" yaug khag' ngadqere: byu se' yaug ngad: ra" . Amung: byu se' yaug mae apyad ato: kaoso' mabo: rure naonhaung" ba: ako" .
Khristu wa ngonhaung" qhid' mae" yao" kaoso' re byid' pye' va" ruyang ngonhaung" wa jhid' de; myid pe" ngad: rure ba: bam va" . Airumung: ngonhaung" re: ngonhaung" nho: kaoso' re ngonhaung" mao: nhaung: qe: qhid' mae" byid' pye' ang: ra" .
Jo,nho" qo" ra" byu dayaug wa yao" mao: nhaung: pho" myaung sho" na: rure the' myao ngadqere: nhag' maqu" khyag' ra" yaug wa Mao" So re jhid' de; ga: khoru: qo" ta" nae" i?
Nga" zo: dau qe we"- ngonhaung" nho: jhid' de; myid wa nhad' dao: thoe za: magai: ngad ngad: ra" . Lo, mau" khyo" qhu" byid' ra" dangman" ra" jhid' de; myid ngad qo: ra" .
Airu: mung: ce: khyo" yang ngonhaung" wa dangman" ru we' sin" ra" mo, ngad: rure ba nae" ngad: ra" . Mao" So: qhid' kheim: mae re: lam lam za: qo" ye; li" nae" .
Ngonhaung" nho: aung khug nhag' lam" yang ngonhaung" re dao: phyid' yang: ngad: re wa Mao" So wa ngonhaung" nho: aung khug: nhag' lam: tho' je: qi: yaug ngad: ru we' ja: khao: ngo" re ba yaug ngad: rure ngonhaung" ba: ra" .
Airumung: nga" jhid' de; ra" ba nam qe we"- ngonhaung" nho: aung khug: nhag' lam" yang ngonhaung" re dao: maphyid' yang: ngad: re wa ngonhaung" wa Mao" So: qhid' kheim: mae mazag mavae: myid qo" li" nae" ngad: ra" .
Ngonhaung" wa yao" amyin" dao: jham re phug' cao" mung: yao" nga: ye; ra" mau" zo" re kad' mo, ngad: ruyang ngonhaung" mho' yao: ra" ja: pe" ngadqere: yao" lo, mae" qo" khae: yu nae" ngad: ra" .
Mao" So: amyin" dao: jham wa Yao" yao: Zo: Yesu Khristu re ngonhaung" lam" mung: Khristu yao: ngonhaung" re amyin" byid' to: co' ru we' dakhyo: yao: cao: jho" jhid' de; qo: ra" ga" ru ngad: ra" .
Mao" So: amyin" dao: jham re phug' cao" ra" yaug wa Mao" So we' dagaung dasho: doe, yang: kaoso' daui yaug ngad mung: Mao" So re: yao: we' dagaung dasho: za: doe, yang: na: ra" . Mao" So: yang ngonhaung" re byid' to" ra" khyo" yang Mao" So wa ngonhaung" we' dagaung dasho: za: doe; na: rure ngonhaung" ba: ra" .
Nga" Jhid' de; ra" ba nam qe we"- Byo re qo" khae: yu yang: ngad: ga: ta" ra" mo, alhab' re dalam" ge,- ngadqere: yao: bam qo" khae: yu: to" ra" byo wa Mao" So mae" joe" li" ru ngad mangad: rure jham" qu" ge,- pe"mung: ga"re lapa pyag' qe myo: sho' wa khyi" khao: ngo" khyo thug' ye" lo" byaug: avako" .
Mao" So: byo ngad mangad: rure naonhaung" ba genae" ra" khyo wa ceru: ngad: ra" . Yesu Khristu wa xao su byu ve, vin yang: joe" li" yaug ngad: ra" khyo re lhang: yu: ra" Byo wa Mao" So mae" joe" li" ra" Byo ngad: ra" .
Ngadqere: ceru re ha: pye' ra" yaug wa Mao" So mae" joe" li" ra" Byo re qo" khae: yu: ra" yaug mangad: ngad: ra" . Yao: qo" yu: to" ra" byo wa Khristu nho: Gyevo pho" mae" joe" li" ra" byo ngad: ra" . Ai: byo joe" li" nae" rure naonhaung" the' gyo" to: gau ngad: ako" . Ai: byo wa ana" ce: mug: myid dao mae joe" na: ava" .
Nga" zo: dau qe we"- naonhaung" wa Mao" So: byu qe ngad gemung: lapa apyag' qere aung: pye' avako" . Pe"mung: ga"re naonhaung" khug mae na: ra" Byo wa ai: mug: myid byu qe: khug mae na: ra" byo tho' qam: so' je: bo yaug ngad: ra" .
Lapa apyag' qe wa mug: myid we' sin" ra" khyo re ta" ako" . Mug: myid wa yao: bam re tae" gyo: byid' ra" . Pe"mung: ga"re yao: bam wa mug: myid byu qe ngad: ako" .
Ngadqere: ngonhaung" wa Mao" So: byu qe ngad: ra" . Mao" So re ba: ra" yaug khag' ngadqere: ngonhaung" ta" ra" dao: re tae" gyo" ra"- Mao" So: byu mangad: ra" yaug khag' ngadqere: ngonhaung" nho: dao: re matae" gyo: ngad: ra" . Airumung: ceru re qu" yang: dangman" runho: Byo we' shad' runho: byo khoru: jho" shai" rure ngonhaung" qo" ba: kho' ta" ra" .
Jhid' de; ra" ba nam qe we"- ngonhaung" yao: cao: jho" jhid' de; gelang:- pe"mung: ga"re jhid' de; myid wa Mao" So mae" joe" li" ru ngad: ra" . Jhid' de; myid bo: ra" yaug khag' ngadqere: Mao" So: zo: dau ngad mung: yao: wa Mao" So re ba yaug ngad: ra" .
Jhid' de, myid mabo: ra" yaug wa Mao" So re maba ngad: ra" . Pe"mung: ga"re Mao" So wa jhid' de; myid ngad: ra" .
Ngonhaung" wa yao: Zo: khyo" yang kaoso' qo" yu nae" qhid' mae" Mao" So wa yao" zote: Zo: re mug: myid khyo nhao: ke' byid' ra" khyo" yang yao" jhid' de; myid ngonhaung" re qhu" byid' ava" .
Jhid' de; myid ga" ru wa ceru ngad: ra" . Ngonhaung" wa Mao" So re sao qhid' jhid' de; ru mangad:- Mao" So wa ngonhaung" re jhid' de; mung: ngonhaung" qobo jham re khyad' pye' byid: nae" qhid' mae" yao" yao: Zo: re nhao: ke' byid' ru ngad: ra" .
Jhid' de; ra" ba nam qe we"- Mao" So wa ngonhaung" re ceqhi" jhid' de; yang: ngad: re wa ngonhaung" re: yao: cao: jho" jhid' de; nae" ngad: ra" .
Mao" So re khag' khonhae" re: mamyao: qu" ngad: ra" . Ngadqere: ngonhaung" wa yao: cao: jho" jhid' de; ngad: re wa Mao" So wa ngonhaung" we' dagaung dasho: za: kaoso' daui mung: yao" jhid' de; myid wa ngonhaung" khug mae jab byang" nhao: ra" .
Mao" So wa ngonhaung" re yao" Byo byid' to: va" ruyang ngonhaung" wa Mao" So we' dagaung dasho: za: kaoso' daui: na: rure we' yao: re: ngonhaung" we' dadang: dalam: za: kaoso' daui: na: rure ngonhaung" jhaug' za: ba: ra" .
Yao: Pho" wa yao" yao: Zo: re mug: myid byu qenho: Khyad' Yu: Asang boe" nhao nae" qhid' mae" nhao: ke' ra" khyo re ngonhaung" the' myao yang: ai: khyo re su gaje qere re: ngonhaung" ta" kyo: byid' ra" .
Yesu wa Mao" So: yao: Zo: ngad: ra" ga: ta" lhang: yu: ra" yaug khag' ngadqere: yao: wa Mao" So we' dagaung dasho: za: kaoso' daui yaug ngad mung: Mao" So re: yao: we' dagaung dasho: za: kaoso' daui: ra" .
Mao" So: yang ngonhaung" re byid' to" ra" jhid' de; myid re ngonhaung" yao: ngonhaung" ba mung: lam: ra" . Mao" So wa jhid' de; myid ngad: ra" . Jhid' de; myid khug mae kaoso' daui: ra" yaug khag' ngadqere: yao: wa Mao" So we' dagaung dasho: za: na mung: Mao" So re: yao: we' dagaung dasho: za: na: ra" .
Ai: dao: kho' ra" Ba Na mae ngonhaung" mazag mavae ngad nae" qhid' mae" jhid' de; myid wa ngonhaung" khug mae jab byang" nhao: ra" . Pe"mung: ga"re ce: mug: myid dao mae ngonhaung" kaoso' daui: ra" khyo wa Khristu nho: kaoso' daui khyo we' dakhyo: za: ngad: ruyang ai: vae" ra" myid re ngonhaung" qo" yu: li" nae" .
Jhid' de; myid mae gyaug: ru mabo ngad: ra" . Jab byang" ra" jhid' de; myid wa gyaug ci" ru alhab' re khe' thug' pye' ra" . Airumung: gyaug: ra" yaug khag' mae re: jhid' de; myid majab byang" ngad: ra" . Pe"mung: ga"re gyaug myid wa qobo dae byid' ru we' sin" ru ngad: ra" .
Mao" So wa ngonhaung" re sao qhid' jhid' de; yang: ngonhaung" jhid' de; ru ngad: ra" .
Byu dayaug yaug- yao: wa Mao" So re jhid' de; yaug ngad: ga: ta" ngadqere: yao: yao" mao: nhaung: pho" re nghang" ngad: re wa yao: wa mhug' hab' ngad: ra" . Pe"mung: ga"re yao: myao: ra" yao" mao: nhaung: pho" re yao: majhid' de, ngad: re wa yao: mamyao: qu" ra" Mao" So re yao: khoru: magai: jhid' de; ngad: ra" .
Khristu ngonhaung" re byid' to" ra" amyin" dao: wa- Mao" So re jhid' de; ra" yaug khag' ngadqere: yao: yao" mao: nhaung: pho" rere: jhid' de; ca" ga" ru ngad: ra" .
Yesu re Meshia ngad: ga: lam" ra" yaug khag' ngad qere: Mao" So: yao: zo: ngad: ra" . Yao: pho" re jhid' de; ra" yaug khag' ngad qere: ai: yao: Zo: rere: jhid' de; ra" .
Mao" So re jhid' de; mung: yao" amyin" dao: jham re phug' cao" ra" khyo" yang ngonhaung" wa Mao" So: zo: dau qere jhid' de; ra" khyo re ngonhaung" ba: ra" .
Pe"mung: ga"re ngonhaung" Mao" So re jhid' de; ga" ru wa yao" amyin" dao: jham re phug' cao" ru ngad: ra" . Yao" amyin" dao: jham wa ngonhaung" qhid' mae" gyai mataung" qug: ngad: ra" .
Pe"mung: ga"re Mao" So: zo: dau yaug khao: ngo" wa mug: myid re qo" aung: pye' ra" . Ngonhaung" wa ai: mug: myid re ngonhaung" nho: lam khug: myid khyo" yang aung: pye' ra" .
Ai: mug: myid re khag' qo" aung: pye' ra" i? Yesu wa Mao" So: yao: Zo: ngad: ga: lam" ra" yaug za: qo" aung: pye' ra" .
Yesu Khristu wa yao" nho: Qid nyhab' kham: yu ra" qid we' yao" nho: shid: ra" sa: we' joe" li" ra" yaug ngad: ra" . Yao: wa qid khyo" yang za: joe" li" ru mangad:- qid we' sa: shid' ja: geim" we' joe" li" yaug ngad: ra" . Ce: ra" khyo dangman" rure Byo yao: yao: sagse: kham byid' ra" . Pe"mung: ga"re ai: Byo wa dangman" ru ngad: ra" .
Sagse: sam ja: jo; ra" .
Ai jham wa Byo- Qid we' Sa: jham ngad: ako" . Ai: sagse: sam ja: gu: alhab' wa sagse: daja: re za: kham: ako" .
Byu: nho: sagse: dao: re ngonhaung" lam" ra" . Ngad qere: Mao" So: sagse: dao: wa je yang: lam ga" ra" . Mao" So: sagse: kham: ra" khyo wa yao" yao: Zo" nho: khyo we' sin: yang: ngad: ra" .
Airumung: Mao" So: yao: Zo: re lam" ra" yaug khag' ngad qere: yao: yao" nhag' lam: khug mae ce: sagse: kham: ru bo: jo; ra" . Ngad qere: Mao" So re malam: ra" yaug wa Mao" So re mhug' hab' ga: jho: ra" . Pe"mung: ga" re yao: wa yao: Zo" nho: khyo we' sin: yang: Mao" So ta" to" ra" dao: re malam" yang: ngad; ra" .
Ai: sagse: dao: wa Mao" So wa ngonhaung" re apyad ato: kaoso' byid' to: mung:- Yao" nho: yao: Zo: wa ai: kaoso' nho: ajhaung ngad: ra" .
Yao: Zo: re qo" yaug khag' ngad qere: kaoso' re qo" yaug ngad: ra" . Mao" So: yao: Zo: re maqo" ra" yaug wa kaoso' maqo" ngad: ra" .
Mao" So: yao: Zo: re lam" ko" ra" mo, naonhaung" wa apyad ato: kaoso' re qo" yu vako" ra" khyo re naonhaung" ba genae" qhid' mae" ngo wa naonhaung" re ce: mugsug' tung" vhin: ke' ru ngad: ra" .
Yao" myid o: rure cao" yang: ngonhaung" wa yao: re daja: ja: mho' yang: ngad: re yao: ngonhaung" re tae" gyo: byid: nae" ngad: rure ngonhaung" jhaug' za: ba: ruyang ngonhaung" wa Mao" So: qhid' kheim: mae mazag mavae qo" vao ye" ra" .
Ngonhaung" yao: re khonhae" mho' ngad qere: yao: tae" gyo: byid' ra" . Cera" khyo dang: rure ngonhaung" ba: ruyang yao: mae" ngonhaung" mho' ra" ja: ngonhaung" re byid' li" nae" rure re: ngonhaung" ba: ra" .
Mao: nhaung: dayaug shid man" ra" qobo mangad' ra" qobo shad' rure nao myao: re nao wa yao" qhid' mae" Mao" So re akyu" bao" mho' byid: qo: ra" . Mao" So wa yao: re kaoso' byid' li" nae" . Ceru wa shid man" ra" qobo mangad: lo: qobo shad' ra" mo; qhid' mae" za: ngad: ra" . Ngad qere: shid man" ra" qobo ga" ru jo; ra" . Shid man" ra" qobo shad' ra" mo; qhid' mae" akyu" bao" mho' byid: ca" ein: ta" ru mangad:-
Shad' nghung" ra" lo, mau" alhab' wa qobo ngad: ra" . Ngad qere: shid man" ra" qobo mangad: ra" qobo ga" ru jo; ra" .
Mao" So: zo: dau ngad yaug wa xo' yang: qobo makad' rure ngonhaung" ba: ra" . Pe"mung: ga"re Mao" So: yao: Zo: wa yao: re gug: gam byid: yang: makhyang" ra" yaug wa yao: re dae maqo" te' ngad: ra" .
Mug: myid geim" wa ai: makhyang" yaug: yang eib: ra" qao: mae ngad: jo, sho' ngad qere: ngonhaung" wa Mao" So: byu qe ngad: rure ngonhaung" ba: ra" .
Dang man" ra" Mao" So re ngonhaung" ba nae" qhid' mae" Mao" So: yao: Zo: wa joe" li" mung: ba: gyo" ra" laba lajhao re byid: yaug ngad: rure ngonhaung" ba: ra" . Ngonhaung" wa dangman" ra" Mao" So we' dagaung dasho: doe; na: ra" . Ai wa Yao" yao: Zo: Yesu Khristu we' ngonhaung" dagaung dasho: za: doe; na: ru ngad: ra" . Ceru wa dangman" ra" Mao" So ngad mung: ce wa apyad ato kaoso' ngad: ra" .
Nga" zo: dau qe we"- so apyag' jham re jao" pye' ge, .
Lau: de, pho" ngo wa ngo dang dang jhid' de; mung:- jhid' de; ra" myiqe: myhi" re we' yao" zo: dau qere mugsug' tung" ke' ra" . Nao re ngo dayaug za: jhid' de; ru mangad:- ai: dangman" rure ba: ra" mo, alhab' yang nao re jhid' de; ako" .
Pe"mung: ga"re ai: dangman" ru wa ngonhaung" khug mae bo: jo, mung: ngonhaung" we' khonhae" re: ngad: jo; li" nae" ru ngad: ra" .
Pho" Mao" So we' Pho" nho: yao: Zo: Yesu Khristu wa ai: dangman" ra" khyo re ba mung: yao: cao: jho" jhid' de; ra" nhag' myan" ra" jeju- nhag' khyag' shogu: ru we' ngaui pyo: yaug yo: ra" shaman" jeju byid: vashao: wo" .
Ni" zo: dau qemae" damyo" wa Pho" Mao" So: yang ngonhaung" re amyin" byid' to" ru we' dakhyo: ai: dangman" rumae kaoso' daui: na ko" rure ngo the' myao yang: ngo ngaui bau" ra" .
Airumung: jhid' de; ra" myiqe: myhi" we"- ngo naonhaung" re tung" vhin: ke' ra" amyin" dao: wa asag' mangad:- sao qhid' maqhid mae" ngonhaung" qo" yu: to" ra" amyin" dao: ngad: ra" .
Ngo ta" ra" ce: jhid' de; myid wa Mao" So: amyin" dao: jham re ngonhaung" phug' cao" yang: kaoso' daui: ru ga" ru ngad: ra" . Sao qhid' maqhid mae" naonhaung" alhab' mo, the' gyo" yu ko" ra" amyin" dao: wa naonhaung" alhab' wa jhid' de; myid mae kaoso' daui ca" ga" ru ngad: ra" .
Yesu Khristu wa xao su byu: gaung khyao ve, vin yang: joe" li" ru ngad: ra" khyo re makhae: yu: ra" mo, ngad: ra" mhug' pyag' zo: mo, myo: sho' wa mug: myid geim" khyo thug' ye" lo" byaug: avako" . Airu" ra" yaug wa mhug' pyag' zo: yaug ngad mung: Khristu nho: gyevo ngad: ra" .
Airumung: naonhaung" wa lha" yang: na ge,- airu: lao" naonhaung" qhid' mae" ngonhaung" zaui: so: byid' lo: ra" lo, mau" akyu" re aseim" maboe" nhao lo:- ai: aphug' jhaung qhu" re jab byang" sho' naonhaung" qo" khae: yu: li" genae" .
Khristu nho: mho" shid' ra" khyo mae kaoso' madaui lo:- ai: mho" shid' khyo re lhoe" yang: kaoso' daui: ra" yaug khag' ngadqere: Mao" So maqo" yaug ngad: ra" . Ai: mho" shid' khyo mae kaoso' daui: ra" yaug khag' ngad qere: Yao: Pho" we' Yao: Zo: re qo" yaug ngad: ra" .
Airumung: ce: mho" shid' khyo re mavin lo:- naonhaung" jhao" dayaug yaug joe" li" ngad: re naonhaung" yham mae yao: re bang" dalham: tug: yu ge,- bang" se" dao: lhao" re: dalham: jhau ge, .
Pe"mung: ga"re yao: re bang" se" dao: lham: jhau: ra" yaug wa yao: kad' ra" makhyang" ra" mau" zo" re bocao: kad' ra" yaug boe" li" ra" .
Ngo wa naonhaung" re ta" nae" khyo myo: sho' qo" ra" . Ngadqere: mugsug' khye' mae tung" cid' mhaug' yang tung" to: nug: ru mangad: Airu: tung" nae" atha"- ngonhaung" jab byang" sho' ngaui bau" ru qo" yu nae" qhid' mae" naonhaung" jhao" joe" li" yang: myo,khung: te' ngonhaung" jho" qo" jhau nae" rure ngo myid: lao" ra" .
Nao jhid' de; ra" ni" nhaung" nho: zo: dau qe wa nao re au" ke' ako" .
Ngo lau: de, pho" wa- dang za: jhid' de; ra" nga" jhid' de; ra" Gaiu re mugsug' tung" ke' ra" .
Nga" jhid' de; ra" ba nam pho" we"- ja: khao: ngo" mae nao na gai ye; gai nae" qhid' mae" we' gaung dau: qao" zin" nae" qhid' mae" ngo akyu" mho' byid' ra" . Nao wa Byo mae qao" zin" rure ngo ba: .
Nao wa khonhae" re: ai: dangman" rumae kaoso' daui: ru we' dakhyo: Khristan mao: nhaung: qe damyo" ngojhao" joe" li" ko" au: nao wa dangman" rumae khoqhi" sho' kyid: ra" khyo ngore li" ta" kyo: geyang: ngo gyai ngaui bau" ra" .
Nga" zo: dau qe wa ai: dangman" ra" khyo mae kaoso' daui: na ko" ra" ga" rure the' gyo: yang: ngo ngaui bau" ra" tho' je yang: ngore ngaui bau: nhao: ru pe" majo, lo: ngad: ra" .
Nga" jhid' de; ra" ba nam pho" we"- nao wa Khristan mao: nhaung: qe: qhid' mae" mau" zaui: byid' rumae nao yao: maba mase" ra" Khristan mao: nhaung: qere lhao" re: gyai kyid kyid za: zaui: so: byid: yaug ngad: ra" .
Yao: bam wa ni" jhid' de; ra" gyaung: khyo mae xo' yang: qo" ye" lo" genae" qhid' mae" yao: bam re bao" thaug' byid' ke' wa,-
pe"mung: ga"re yao: bam wa malam khug: ra" mo, mae" bao" thaug' ru daja: re: makhae: yu lo:- Khristu nho: mau" zo" zaui: so: nae" qhid' mae" gyaung: su" lo" mo, ngad: ako" .
Airumung: ngonhaung" Khristan phung: byu qe wa byu cebam re bao" thaug' byid: ca" ra" . Airulao" ngonhaung" wa dangman" ra" khyo qhid' mae" mau" zaui" ra" mo; mau" zaui: cao: qe qo" boboe" nae" ngad: ra" .
Ngo wa Phung: re vhin tung" alang" dakhye' tung" ke' ra" . Ngadqere: ai: phung: au: jhaung kad' nug: ra" Diotrephe wa ngo ta" ke' ra" dao: re pe" matae" gyo: ngad: ra" .
Airumung: ngo joe" li" lao" yao: kad' lai: lo: ra" lo, mau" ja: khao: ngo" re ngo ta" thug' nae" . Yao: wa ngonhaung" khyo we' sin: yang: gyai lhaung: ra" khyo" mhug' ta" to" ra" . Ai za: malaug lo: yao: wa Khristan mao: nhaung: qe joe" li" ko" au:- yao: bam re malham: khae: yu nae" ngad: ra" . Lham: khae yu nug mo, re lhao" re: tam" pye' mung: yao: bam rere: ai: Phung: mae" khe' thug' pye' nae" qam: ke' ra" .
Nga" jhid' de; ra" ba nam pho" we"- magai: ra" ja: re ave, daqu" yu wa, gai: ra" ave, qu" yu wa,- gai: ru kad' ra" yaug wa Mao" So shad' de; ra" yaug ngad: ra" . Magai: ru kad' ra" yaug wa Mao" So re maba mamyao yaug ngad: ra" .
Byu yaug khao: ngo" Demetri re khin" ako" . Dangman" ru wa yao" khyo re sagse: kham byid' ra" . Ngonhaung" re: yao" khyo re sagse: bokham byid: mung: ngonhaung" ta" ra" dao: dang: rure naonhaung" ba: ako" .
Ngo wa naonhaung" re ta" nae" khyo myo: sho' qo" ra" . Ngadqere: mugsug' khye' mae tung" cid' mhaug' yang za: manug: tung" .
Mataung" myao" re nao we' qhug' nae" rure ngo myid: lao" na: . Ailao" nga" shid' zo: myo,khung: te' qo" jho" jhau nae" ngad: ra" .
Ngaui pyo: yaug yo: ru wa nao we' daga" ngad: jo, vashao: wo" . Ni" ba nam qe alhab' mo, nao re au" ke' ako" . Ngonhaung" nho: ba nam alhab' rere: gaung dau: nghe' yang: cao" au" byid: wa, .
Yesu Khristu nho: daui daui yaug we' Yaku nho: yao: nhaung: ngo Yuda wa- Mao" So: yang khai: yu qhug' mung: Pho" Mao" So: jhid' de; myid mae kaoso' daui: na yang: Yesu Khristu yang gug: gam byid' ra" qao: mae na ko" ra" mo, re mugsug' tung" ke' ra" .
Nhag' khyag' shogu: ru- ngaui pyo: yaug yo: ru we' jhid' de; ru wa naonhaung" mae byang" sheim: jo, vashao: wo" .
Nga" ba nam qe we"- ngonhaung" alhab' qo" kham: yu: ra" khyad' yu: ra" khyo we' sin: yang: mugsug' tung" ke' nae" qhid' mae" ngo qam: ke' na: au: re yao" byu qere Mao" So: yang dalhang: dae bin sho' byid' to" ra" lam khug: ra" khyo re gug: gam: na genae" qhid' mae" ana" yao: naonhaung" re qam: byid: dao: vhin: ke' qo: ra" ein: ngo myid: ra" .
Pe"mung: ga"re Mao" So mabo: ra" mo, damyo" wa ngonhaung" phaung khyo sae za: jhug' vao li" mung: na: jo; ako" . Ai bam wa yao: bam yao" gaung sho: gintho' mau" zo" re gai: cao" sho' ngonhaung" Pho" Mao" So: nhag' myan" ra" jeju khyo mungdao: re anai asham" kad' pye' mung: ngonhaung" nho: date: za: ngad: ra" jeim Asang we' Asang ngad: ra" Yesu Khristu re ngag: ha: pye' mo, ngad: ako" . Yao: bam wa ganhae" mae" jham: Mugsug' mae lapa pa: ta" ra" dao: phyid' rure kham zo: nae" mo, ngad: ako" .
Ai: Asang wa Israel byumyu" qere Egutu mung" mae" khoru: khyad' jhui" thug' lo mung: ai: thao re malam khug ko" ra" mo, re se' tam" pye' ra" khyo cegu: alhab' re naonhaung" ba gau ngadqere: ngo naonhaung" re dam: ta" peim: byid: nug: ra" .
Yao: bam yao: qo" ra" kheim: so' aya: re nhag' madag gelo:- yao: bam yao" jo, qo shapye' to: co' ko" ra" mug: lagyo: jham re myid: beim: ge,- Yao: bam dao: phyid' qhug' nae" ba na ngad: ra" ai: qi" qhang: ra" ba na: qhid' mae" Mao" So wa o: pyae mug: cad' yo mae yao: bam re apyad ato mabyid: ra" jao co: jham: yang taui" to" ra" .
Sodom we' Gomora vogaung: re we' ai: nhae mae" vogaung: jham re myid: beim: ge, . Ai: vogaung: jham mae" vobyu qe wa ai: mug: lagyo: qe we' dakhyo: kad' gemung: gaung sho: gin tho' mau" zo" khyo re cao" yang: shad' nghung" ra" khyo" gaung sho: jho" zam" ako" . Byu alhab' mo, re de: de: za: ta" peim: byid' ra" khyo" yao: bam wa apyad ato de; nga" na: ra" myikhyeim" mae qobo dae kham zo" ako" .
Ce: Mao" So re malam: ra" mo, re: aibam we' dakhyo: ngad gemung: yao: bam myao: ra" qhu" lho jham: yang yao: bam yao" gaung re qobo shad' lhoe" nhao: ako" . Yao: bam wa Mao" So: kheim: so' re maphug' makhyad' kad' gemung: mug: tho' mae" phungbao qi" qhang: ra" mo, re roe" pye' ako" .
Mug: Lagyo: au: jhaung Mikhae lhao" re: ceru: makad' ngad: ra" . Moshe nho: mao gaung re khag' yu ang: ra" khyo we' sin: yang: Satan we' jho" myan" myo: ko" au:- Mikhae wa ai: Satan re maphug' makhyad' dao: we' dao: mavae" phyid' lo:- Asang nao re qeim vashao: ga: za: ata" ra" .
Ngadqere: ai: byu jham wa yao: bam maba: gyo" ra" ja: alhab' re maphug' makhyad' ta" phoe: pye' ako" . Gug' nyhug' lae" jham we' dakhyo: azhao: mae" ba gau myid: yang ba: yu: ra" ja: jham: yang yao:- yao: bam re jeim" lo" nhao: ra" .
Yao: bam byuxa: vaqoe, qhug' vageshao:- yao: bam wa Ka-in nho: khyo re cao" byaug: avako" . Ngaui qhang: mathao mae yao: bam wa Balam nho: shad' lhoe" ra" qobo re boshad' lhoe" ako" . Yao: bam wa Kora we' dakhyo: geim lau to" gemung: yao: we' dakhyo: yao: bam jeim" lo" byaug: ako" .
Yao: bam wa qho' gyaug myid mabo lo:- zo: shaug' pyo" na: ru we' naonhaung" zam" khug: ra" zo: shaug' poe mae yao: bam wa maca' majhad' we' dakhyo: boe" ako" . Yao: bam wa yao: bam yao" qhid' mae" za: myid mo, ngad: ako" . Yao: bam wa la: yang hug' tao" lo" mung: mug: qid mabo: ra" nhag' qhid' thaui: we' dau: ako" . Yao: bam wa xaung: thug' qid mae lhao" re: ashi: mazaui:- agyi: mae" phan" pye' yang: jhag' shid: ra" sag' jam: gae we' dau: ako" .
Alao" yao: bam wa panglai: mae" qu" gyaug sho' ra" bang: lhung" we' dau gemung:- bang: lhung" qid nyab we' dakhyo: yao: bam: aqho' aqhid mung: ra" lo, mau" re qhu" byid' ako" . Yao: bam wa Mao" So yao: bam re no; thao" ra" mug: cad' khug mae apyad ato jo, qo jaung: to: byid' ra" su" lae" qin" ra" kyi jham we' dau: ako" .
Adam mae" khyaug' qae" ein: qae" mae" Enog wa ce: khyo we' sin: yang:- Asang wa yao" gyang" lho" ra" mug: lagyo: ajham ataung myo: sho' we' joe" li" mung:
byu alhab' mo, re dao: kho' li" nae" . Byu alhab' mo, re yao: bam zaui: so" lo: ra" Mao" So re malam: ra" lo, mau" jham: qhid' mae" we' Mao" So re malam: ra" qobo jab qe Mao" So re jhau: shad' ko" ra" gyo" gyaug gyo" lhaung sho' ra" dao: jham: qhid' mae" dao: phyid' li" nae" ga: ganhae" gaco' mae" lapa pa: to" ra" .
Ai: byu qe wa khonhae" re: nyhung mung: su gaje qere qobo vhin: ako" . Yao: bam wa yao: bam yao" makhyang" ra" gaung sho: shab' ra" khyo re cao" ra" mo, ngad: ako" . Yao: yao" gaung re phug mo, ngad: ako" . Yao: yao: o: rure qo" yu nae" qhid' mae" su gaje qere khin" zo: mo, ngad: ako" .
Ngadqere: nga" ba nam qe we"- Ngonhaung" Asang Yesu Khristu nho: lagyo: qeyang ganhae" naonhaung" re ta" kyo" to: ko" ra" dao: re myid: beim: ge,
yao: bam wa lo" thao" ra" ba na mae naonhaung" re jung" gaui: ra" mo,- yao: bam: Mao" So re malam: ra" kao bau myid: o: ra" khyo re cao" ra" mo, thug' li" genae" ga: naonhaung" re ta" to" ako" .
Ai: byu qe wa phung: jho" kho' nhao: ra" mo,- azhao: mae" yao: bam yao" gaung sho: kao bau myid: o: ruyang eib khang" ra" qao: mae na mo,- Byo re maqo" yu: ra" mo, ngad: ako" .
Naonhaung" kam" wa- nga" ba nam qe we"- naonhaung" gyang" lho" thao" ra" lam khug: ra" khyo mae naonhaung" yao" gaung re qi" qhang: li" sho' xo' yang: zao: to' na ge,- Gyang" Lho" Byo: qam: so' mae ngha mung: akyu" mho' ge,-
ngonhaung" Asang Yesu Khristu yao" nhag' khyag' shogu: ra" myid khyo" yang naonhaung" re apyad ato: kaoso' byid: nae" rure myid khyo" yang myid: lao" na zo" re" Mao" So: jhid' de; myid khug mae naonhaung" na: jo, ge, .
Aug' o: myid bo: ra" mo, re nhag' khyag' shogu: myid qhu" byid: ge,-
su gaje qere myi: mae" she: khyad' thug' yu yang: khyad' yu ge,- gaje re gyaug myid bo: ra" nhag' khyag' shogu: ra" myid qhu" byid: ge,- ngadqere: yao: bam: gaung sho: shab' ra" qobo lo, mau" yang abe, alhau: kad' pye' ra" yao: bam: mai bau: jham re ca' nghang" pye' ge, .
Naonhaung" re magyang: lang" lo" nhao lo: qo" zaui" zag: ci byid: mung: qobo made, lo: ngaui bau: ngaui yao we' yao" phungbao bao: ra" qhid' kheim: khyo qo" jhui" vao ye" ra" yaug-
date: za: ngad: ra" ngonhaung" khyad' yu: Asang Mao" So wa ngonhaung" Asang Yesu Khristu khyo" yang phungbao- eib: ra" phung: dagu"- qam: so' we' kheim: so' ganhae" gaco' mae" re:- ana" re:- apyad ato khonhae" re: bo: jo, vashao: wo" . Amen
Ce: mugsug' paug' wa Yesu Khristu re Mao" So: yang qhu" byid' ra" boe" ra" khyo jham re tung" xam" to" ra" mugsug' ngad: ra" . Mao" So yao: re ce: qhu" lho byid' ru wa mataung" myao" re boe" ca" ra" khyo jham re Mao" So: daui daui mo, re qhu" byid: nae" qhid' mae" byid' ra" qhu" lho ngad: ra" . Khristu wa yao" daui daui yaug Yohan jhao" yao" mug: lagyo: re nhao: ke' ra" khyo" yang ai: qhu" lho jham re ba nhao: ra" .
Aimung: Yohan wa yao: the' myao: ra" gu: alhab' re ce: mugsug' mae ta" to" ra" . Ceru wa Mao" So mae" joe" li" ra" mungdao: we' Khristu yang yao: re qhu" byid' ra" dangman" ra" khyo we' sin" ra" lau dao: ngad: ra" .
Ce: mugsug' paug' re nghe' ra" yaug wa ngaui lho" ra" . Amung: ce: lapa: mungdao: jham re tae" gyo: mung: ce: mugsug' paug' mae tung" to" ra" mungdao: re phug' cao" ra" mo, wa ngaui lho" ko" ra" wo" . Pe"mung: ga"re ai: khyo jham alhab' boe" li" nae" yo, khyin: wa jhao" li" ava" .
Ngo Yohan wa Asia mung" mae" phung: nhad' lam: khyo mugsug' tung" ke' ra" . Ana" pyad- lai: lo: ra" pyad- joe" lo nae" pyad mae na: jo; ra" Mao" So mae" re:- yao" kho: kham tao" qhid' au: mae na: jo; ra" byo nhad' yaug mae" re:-
Amung: jhaug' zaug: ra" sagse: kham yaug- shid: rumae" sao qhid' daui: to" li" ra" yaug- mug: myid dao mae" kho: kham jham re eib: ra" yaug re:- ngad: ra" Yesu Khristu mae" re:- nhag' myan" ra" jeju we' ngaui pyo: yaug yo: ru wa naonhaung" we' daga" ngad: jo, vashao: wo" . Yao: wa ngonhaung" re jhid' de; yang: yao: shid kham: byid' ra" khyo" yang ngonhaung" nho: qobo jham mae" loe, beim nhao mung:-
Yao: yao" Pho" Mao" So re caung da" byid: nae" ra" mung"dan: nho: khinjaung ngonhaung" re toe' yu: ra" . Yesu Khristu mae phungbao we' qam: so' apyad ato byang" jo, vashao: wo"- Amen .
Qu" ge, Yao: wa jham thaui: dao mae zaung yang: joe" li" na: ra" . Yao: re thug' kyao" ra" mo, bobo mung: yaug khao: ngo" wa yao: re qhug' myao: li" genae" . Mug: myid dao mae" byumyu" alhab' wa yao" mathao mae kaug' qhui: li" genae" . Airu: boe" li" vashao: wo"-
Ngo wa sao qhid' we' lo" thao" yaug ngad: ga:- ana" pyad- lai: lo: ra" pyad- joe" lo nae" pyad mae na: jo, yaug ngad: ra" qam: bo: thao" ra" Asang Mao" So ta" ra" .
Ngo wa yao" Mung"dan: byu qe kham zo" ra" qug: khai: khyag' qhui: rure zang: qhao" kham zo" rumae Yesu thao cao" yaug khyo" naonhaung" we' daga" bokham zo: yaug naonhaung" mao: nhaung: pho" Yohan ngad: ra" . Ngo wa Mao" So: mungdao: re we' Yesu yang qhu" byid' ra" dangman" ra" khyo re ta" hau" kyo: byid' ra" mau" mathao mae Pad Mu gagyo: kao" mae dai" nha: to" ru qhug' ra" .
Asang: ba na mae ai: Byo: yang ngore jaung" mung:- labo" thoe we' dau: ra" thoe qi: nga" nhaung thao" mae jhau: na: rure ngo the' gyo" .
Ai: thoe qi: wa Nao the' myao: rure tung" mung:- ai: mugsug' re Ephesu- Samurna- Pergamum- Thuatira- Sardi- Philadelphia- Ladoki we' ce: vogaung: jham mae" phung: nhad' lam: khyo vhin: ke' wa,- ga: ta" ra" .
Ngo re jhau: na: ra" yaug khag' ngad: rure qu" nae" qhid' mae" ngo lhang: qu" ke' re qhang myikaug' tao" nhad' lam: re we' aijham: agaung: mae xao su byu we' dau: ru dayaug re ngo the' myao:-
Yao: wa khyid vo: joe" ra" bau: qhang re ve; ci mung:- yao" qao gao mae qhang pye: phyid' cui: cui" ci: ra" .
Yao" xae wa sug' gug we' dakhyo:- mangad: lao" gyu: we' dakhyo: phyu: ra" . Amung: yao" myo, jid' wa myi: we' dakhyo: de; ra" .
Yao" khyid wa kyang" pye' mung: boe; jhad' to" ra" gyid: ne we' dakhyo: bao mung:- yao" thoe wa qid coe: gyo" thoe we' dakhyo: ngad: ra" .
Yao: wa yao" lo,yo shad' mae kyi nhad' ce' re zaui" ci mung:- yao" nhad' mae" shid' shad' geim" tho' ra" shae thug' li" ra" . Yao" myo,khung: wa ba khaung tau: au: mae" ba we' dakhyo: zho: jo; ra" .
Yao: re ngo myao lao"- yao" khyid qao: mae sushid we' dakhyo:- gyang: lang" jo; byaug: ra" . Ailao" yao" lo,yo lo, nga" dao mae kai: byid: mung:- Dagyaug wa,- ngo wa sao qhid' yaug we' lo" thao" yaug ngad:- ga: ta" ra" .
Ngo wa kao so' daui: na yaug ngad:- ngo wa shid va"- ngadqere: ana" wa apyad ato kao so' daui: na yaug ngad va" . Ngo wa shid: rure we' movo: mug: re eib: ra" kheim: so' qo" yaug ngad: ra" .
Airumung:- nao myao: ra" ja: jham rere:- ana" jo; ra" ja: jham we' thao re boe" li" nae" ra" ja: jham alhab' khyo re tung" to: wa,-
Nga" lo,yo lo, mae nao myao: ra" kyi nhad' ce' we' qhang myikaug' tao" nhad' lam" nho: no; thao" ra" lajheim: wa ceru: ngad: ra" . Ai: kyi nhad' ce' wa phung: nhad' lam" nho: mug: lagyo: jham ngad: ako" . Amung: ai: qhang myikaug' tao" nhad' lam: wa Phung: nhad' lam: ngad: ako" .
Ephesu vogaung: phung" nho: mug: lagyo: re ceru: tung" ke' wa,- ce: mungdao: wa yao" lo,yo lo, mae kyi nhad' ce' re zaui" ci: ra" yaug- qhang myikaug' tao" nhad' lam" agaung: mae su" lhau: ra" yaug mae" mungdao: ngad: ra" .
Nao kad' ra" ave, lo,mau" re ngo ba: . Nao khoqhi" qam: ke' yang: mau" zaui" lo: rure re:- nao khoqhi" sho' nhag' lam: qhang zang: kham: lo: rure re:- ngo ba: . Makhyang" ra" byu qere nao maqo" zang: kham: rure re:- lagyo: mangad' ra" mo, lagyo: ga: ta" ko" rure ca: qu" mung:- yao: bam mhug' ra" khyo myao: thug' li" nhao: ra" khyo rere: ngo ba: .
Nao wa zang: qhao" mung: nga" mathao mae qug: khai: kham zo: va" ru we' nao qam: magyug: ngad: ra" .
Ngadqere: nao wa sao qhid' ngore jhid' de; ru we' dakhyo:- ana" nao ngore majhid' de, lo" ruyang qobo ceru ngo nao re vhin: ra" .
Amung: nao khovha" va: sho' gyo" lo" byaug va" rure myid: qu" wa,- ni" qobo jham mae" phaug' lo mung: nao sao qhid' kad' ru we' dakhyo: kad' wa,- ni" qobo jham mae" nao madam: phaug' lo re wa ngo nao jhao" li" mung:- ni" myikaug' tao" re yao" jo, qo mae" yu: pye' byid: nae" .
Ngadqere: Nikola thao cao" mo, re ngo nghang" ra" qhi" nao yao: bam re nghang" pye' ruyang khin" nae" khyo dalam: de; ra" .
Airumung: nao no: de; ngad: re wa Byo: yang phung: jham re ta" ra" dao: re tae" gyo: vashao:- Ngo wa aung doe; ra" mo, re Mao" So: khyae mae yaug: ra" kao so' sag' gae mae" ashi: re zo: nae" akhang" byid: nae" .
Samurna vogaung: phung" nho: mug: lagyo: re ceru: tung" ke' wa,- Ce: mungdao: wa sao qhid' we' lo" thao" yaug- shid mung: dam: daui: to" li" ra" yaug mae" ngad: ra" .
Ni" nho: qug: khai: jham re ngo ba: . Nao wa myaung sho: ngadqere: gaigai: yao: wa nao qo" rure ngo ba: . Yuda byu qe mangad: mo,- Yuda byu qe ngad: ga: ta" ra" mo; yang magai: ra" khyo" naonhaung" re ta" phoe: pye' byid' na ko" rure ngo ba: . Yao: bam wa Satan nho: phung: mae bobo mo, ngad: ako" .
Nao qhug' kham zo: nae" ra" qug: khai: jham: qhid' mae" dagyaug daci" wa, . Tae" gyo: ge,- Min: yui wa naonhaung" mae" damyo" re thaung: taung" lhaung" pye' ra" khyo" naonhaung" re jham" qu" li" nae" . Ni" nho: qug: khai: wa daxe ba myao" li" nae" . Shid sho' jhaug' zaug wa,- ailao" aung doe; aphug' jhaung qhu" khyo" nao re ngo kao so' byid: nae" .
Airumung: nao no: de; ngad: re wa Byo: yang phung: jham re ta" ra" dao: re tae" gyo: wa,- Aung doe; ra" mo, re shid' lhang ein: lhang shid: ruyang qo" zao" genae" mangad: .
Pergamum vogaung: phung" nho: mug: lagyo: re ceru: tung" ke' wa,- Ce: mungdao: wa shae su: shid' shad' geim" tho' ra" shae ci: ra" yaug mae" mungdao: ngad: ra" .
Nao khai: mae na: jo; rure ngo ba:- nao wa Satan" nho: tao" khau" jo; ra" jo, qo mae na: jo; ra" . Nga" nho: jhaug' zaug: ra" sagse: pho" Antipa wa Satan na: ra" jo, qo mae se' pye' qhug' ra" ayo, gyo: mae lhao" re:- nao ngore jhaug' zaug mung:- ngore lam khug: ra" myid re nao mashapye' ngad: ra" .
Ngadqere: nao re qobo vhin nae" khyo dajhid' zo: bo: ra" . Israel byu qere sulho re qhaug' byid' to" ra" zo: ve re zo: nhao nae" we' gaung sho: shab' ra" gintho' mau" zo" khyo re cao" nae" ju" phyo' ra" khyo" yang yao: bam re qobo shad' lhoe" sho' khoru: au: jhui" she nae" khyo Balag re mho" shid' byid' ra" Balam nho: mho" shid' khyo re phug' cao" ra" mo, damyo" naonhaung" phaung mae bo: ako" .
Ai we' dakhyo:- naonhaung" phaung mae Nikola nho: mho"zo: qe: mho" shid' ra" khyo re cao" ra" mo, bobo: ako" .
Ana" ni" qobo jham mae" dam: phaug' lo wa,- Airu: mangad: re wa nao jhao" ngo phyad phyad li" mung:- nga" nhad' mae" thug' ra" shae: yang ai: byu qere gye kad' li" nae" .
Airumung: nao no: de; ngad: re wa Byo: yang phung: jham re ta" ra" dao: jham re tae" gyo: wa, Aung doe; ra" mo, re nyham" to" ra" mana mug daqhae: ngo byid' nae" . Ngo wa yao: bam mae" yaug khao: ngo" re qo" khae: yu: ra" yaug mae" je yang: khag' re: maba: ra" mang sag' re tung" te' to" ra" ai: laug baui aphyu rere: byid: nae" .
Thuatira vogaung: phung" nho: mug: lagyo: re ceru: tung" ke' wa,- Ce: mungdao: wa yao" myo,jid' wa myi: we' dakhyo: de, mung:- yao" khyid wa boe; qhui: to" ra" gyid: ne we' dakhyo: bao: ra" Mao" So: Yao: Zo: mae" mungdao: ngad: ra" .
Nao pe" kad' rure ngo ba: . Ngo wa ni" jhid' de; myid- ni" nho: jhaug' zaug: ra" myid- ni" nho: mau" zo" we' ni" nho: zang: qhao" ra" myid re ngo ba: . Ana" nao zaui: so" na: ru wa nao sao qhid' re zaui: so" lo: ra" tho' je: rure ngo ba: .
Ngadqere: nao re qobo vhin nae" khyo ceru bo: ra" . Yao: yao" gaung re Mao" So: lagyo: ngad: ga: mhang" ra" ai: myiqe: Yezebe re nao zang: byid' ra" . Yao" nho: mho" shid' khyo khyo" yang nga" daui daui mo, re sulho re qhaug' byid' to" ra" zo: ve re zo: nae" gaung sho: shab' ra" gintho' mau" zo" re kad' genae" qhid' mae" khyonghung: nghung: nhao: ra" .
Yao" qobo jham mae" myid tha" lo nae" ayo, re ngo byid' to: ngadqere: yao: wa yao" gaung sho: shab' ra" gintho' mau" zo" mae" myid matha" lo nug ngad: ra" .
Airumung: ngo wa yao: re yab jaung: dao mae shapye' to: nae"- Aimae yao: we' daga" myi: shad' lao shad' ra" mo, qug: khai: khyag' qhui: ru qu" gyaug qu" lhaung: ru qhug' kham zo" li" genae" . Yao: bam wa yao: we' daga" kad' ra" makhyang" ra" lo, mau" jham mae" myid matha" lo ko" re wa ce: qug: khai: khyag' qhui: rure kham zo: nhao nae" .
Yao" mho"zo: qere re: ngo se' pye' byid: nae" . Airumung: ngo wa yaug khao: ngo" nho: myid: o: ra" khyo re we' kao bau myid o: ra" khyo jham re ba yaug ngad: rure phung: jham alhab' ba: li" genae" . Ngo wa naonhaung" mae" yaug khao: ngo" re yao: yao: zaui: so" lo: ra" lo,mau" re cao" yang: dam: tug' byid: nae" .
Ngadqere: Thuatira vogaung: mae dang: ra" mo, naonhaung" wa ai: makhyang" ra" mho" shid' khyo re macao" ko" ngad: ra" . Naonhaung" wa Satan" nho: no; thao" ra" nyham" to" ra" khyo ga: su gaje qeyang mhang" ra" khyo re mazhao: yu ko" ngad: ra" . Ngo naonhaung" re ta" ru wa naonhaung" dao mae qola: pe" ja: re: ngo makai: byid: nae" .
Ngadqere: ngo joe" li" sho' naonhaung" mho" zhao: yu: ra" khyo jham re tang za: naonhaung" zaui" zag: ci qo: ra" .
Aung doe; ra" mo, re we' ngo o ngaui: ra" mau" re xo' yang: kyab' sho' zaui: byid: nae" . Ngo wa yao: bam re byumyu" alhab' re eib nae" kheim: so' byid: mung:- ai: kheim: so' wa ai: mung"dan: jham re jo,to' zaung: bao" yang eib nae" we' zhogam: ug' jham re we' dakhyo:- aje, aman" be; kho' sin" pye' nae" kheim: so' yao: bam re ngo byid: nae" . Bo" myhung rere: ngo yao: bam re byid: nae" .
Airu: mung: no: de; ngad: re wa Byo: yang phung: jham re ta" ra" dao: re tae" gyo: wa,
Sardi vogaung: phung" nho: mug: lagyo: re ceru: tung" ke' wa,- ce: mungdao: wa Mao" So: byo nhad' yaug we' kyi nhad' ce' qo" ra" yaug mae" mungdao: ngad: ra" . Nao pe" kad' na: rure ngo ba:- nao wa shid: jo, sho' ngadqere: daui: na: ga: mang qi" na: rure ngo ba:-
Airumung: beim: so" lo wa,- nao mae qo" jo, shi" ra" qam: so' bin sho' mathao" byaug shire qam: dam: pyang" yu wa,- pe"mung: ga"re nga" Mao" So: qhid' kheim: mae nao zaui: so" lo: ra" lo, mau" majab byang" shi" rure ngo qhug' myao: .
Aimung:- nao zhao: yu va" ru we' the' gyo" yu va" ja: re myid: beim: wa,- aire phug' cao" mung:- ni" qobo jham mae" dam: phaug' lo wa,- nao mabeim: so" lo ngad: re wa- khug' hab' we' dakhyo: ngo nao jhao" joe" li" nae"- ngo joe" li" nae" ayo, re lhao" re: nao maba nae" .
Ngadqere: Sardi vogaung: mae na: ra" mo, mae" damyo" wa naonhaung" yao" mai bau: jham re san san za: zam" ci: avako" . Naonhaung" wa mai bau: phyu ve; ci yang: ngo we' daga" su" li" genae" . Pe"mung: ga"re naonhaung" wa airu: kad' nae" man: qi" ra" mo, ngad: ako" .
Aung doe; ra" mo, wa ce we' dakhyo: mai bau: phyu qhug' ve; li" genae" . Amung: ngo wa yao: bam: mang jham re kao so' mugsug' paug' mae" mayu: pye' nae" . Nga" pho" we' yao" mug: lagyo: qe: qhid' kheim: mae yao: bam nga" byu qe ngad: rure de: de: za: ta" nae" .
Airumung: no: de; ngad: re wa Byo: yang phung: jham re ta" ra" dao: re tae" gyo: wa,
Philadelphia vogaung: phung" nho: mug: lagyo: re ceru: tung" ke' wa, . Ce: mungdao: wa gyang" lho" ru we' dangman" ra" yaug mae" mungdao: ngad: ra" . Yao: wa Davi kham: thug' re sang yaug ngad mung:- ai: kham: re yao: phung" lao" khag' maqo" pyid' ngad: ra" . Amung: aire yao: pyid' pye' lao" re: khag' maqo" phung" ngad: ra" .
Nao pe" kad' rure ngo ba: . nao mae qam: so' dajhid' za: bo: rure ngo ba:- nao wa nga" mho" shid' khyo re cao" mung:- jhaug' zaug: rure Ngo ba:- ngo wa khag' re: maqo" pyid' ra" kham: ni" qhid' kheim: mae phung" to: va" .
Tae" gyo: wa,- Yuda byu re: mangad' ru Yuda byu qe ngad: ga: ta" ra" mo, ai: mhug' hab' qe ngad: ra" Satan" nho: byu qere re: ni" khyid qao: mae li" goe; gyo" nhao nae" . Amung: nao re ngo jhid' de; ra" khyo re yao: bam alhab' ba: li" genae" .
Pe"mung: ga"re nao wa nga" amyin" dao: re zang: qhao" yang: zaui" zag: ci: ava" . Amung: myidgaung dao mae" byumyu" alhab' re jham" qu" nae" mug: myid dao khyo joe" li" na: ra" qug: khai: ra" yo, khyin: mae" re: lhaug' zaung" gug: gam byid: nae" .
Ngo wa mataung" myao" lo: joe" li" nae" . Nao qo" rure gug: gug: za: zam" ci wa,- airulao" za: ni" nho: aung doe, jhaung qhu" re khag' re: maqo" lhad' yu genae" ngad: ra" .
Ngo wa aung doe; ra" yaug re nga" Mao" So: yham mae zang baung: boe" nhao nae"- amung: yao: wa khonhae" re: aimae" mathug' lo nae" . Nga" nho: Mao" So: mang we' mug: gaung: dao mae" nga" Mao" So mae" gyo" li" ra" Yerusalem asag' ga" ra" Mao" So: vomo" mang re yao" dao mae ngo tung" te' to: nae" . Nga" mang asag' rere: yao" dao mae ngo tung" te' to: nae" .
Nao no: de; ngad: re wa Byo: yang phung: jham re ta" ra" dao: re tae" gyo: wa,-
Ladoki vogaung: phung" nho: mug: lagyo: re ceru: tung" ke' wa,- Ce: mung dao: wa jhaug' zaug mung: dangman" ra" sagse: ngad mung:- Mao" So: yang phan" to" ra" ja: alhab' nho: ajhaung ngad: ra" . Amen ga" ra" yaug mae" mung dao: ngad: ra" .
Nao pe" kad' lo va" rure Ngo ba:- nao wa angin" re: mangad:- alaung re: mangad: rure ngo ba:- nao wa angin"- mangad: lao"- alaung ngad: qa: we" .
Nao wa alaung re: mangad:- angin" re: mangad:- lam ai" ngad: ruyang nga" nhad' mae" nao re ngo phoe" pye' nae va" .
Nao wa jo,nho" qo"- na gai ye, gai:- ngo pe" maqo lo:- ga: ta" ra" . Ngadqere: nao wa sho: jhin mung: nhag' khyag' tho' ra" yaug ngad: rure nao maba ngad: ra" . Nao wa myaung sho: yaug- gaung pyad' yaug- myo, jid yaug ngad: ra" .
Airumung: nao jo, nho" qo" nae" qhid' mae" ngo mae" qhang gyang" vai: yu nae" qhid' mae" nao re ngo pha,jhi" byid: li" . Amung: ni" aqho' aqhid ngad: ra" gaung pyad' re go nae" qhid' mae" mai bau: phyu rere: naoyao" gaung re vai ve; wa,- nao myo, myao nae" qhid' mae" myo, mocid' xau rere: ni" myo, mae vai: gyad wa,-
Ngo jhid' de; ra" mo, alhab' re ngo wa qeim mung: qobo dae byid' ra" . Airumung: nhag' lam: to" wa,- ni" qobo jham mae" dam: phaug' lo wa,-
Tae" gyo: wa,- Ngo wa kham: mae ye; jo, yang: kham: ko' na: . Dayaug yaug nga" thoe re the' gyo: yang: kham: phung" byid' re wa Ngo wa yao" yham khug khyo vao ye: mung:- yao: we' daga" zo: shaug' nae"- yao: re: ngo we' daga" zo: shaug' li" nae" .
Ngo wa aung doe, va" rumung:- ana" nga" pho" nho: yao" zaung tao" mae ngo zaung: jo, va" ru we' dakhyo:- aung doe; ra" mo, re nga" zaung tao" nhae mae zaung nae" akhang" Ngo byid: nae" .
Nao no: de; ngad: re wa Byo: yang ai: phung: jham re ta" ra" dao: re tae" gyo: wa, .
Ai: thao qhu" lho dalam: mae mug: gaung: mung"dan: kham: dung: bung" jo; rure ngo myao: ra" . Qhid' phyao: ngo the' gyo" qu" ra" labo" myang thoe we' dau: ra" thoe wa Cekhyo do, lo wa,- thao phyao: boe" ca" ra" khyo Ngo nao re qhu" byid: nae"- ga: ngo re ta" ra" .
Dalhang: dae Byo wa ngo re vao: jaung" ra" . Mug: gaung: dao mae tao" khau" dalam: jo, mung:- ai: dao mae byu dayaug zaung: jo; ra" .
Yao" myo,khung: wa phug' de; ra" dan: lung we' Patamya laug we' dakhyo: bao mung: tao" khau" lhang" gam: mae Mya laugsin" anyhug sang yhao lhang" to" ra" .
Amung: ai: tao" khau" lhang" gam: yang: gatau tao" khau" shid' xe: byid lam: mae mai bau: phyu ve; ci yang: qhang ba maug: zhaung" ci ko" ra" lau: de, shid' xe: byid yaug zaung: jo, ko" rure re: ngo myao: .
Tao" khau" mae" lhe' cad' cad' ru- mug: dam: dam" ru- mug: gyug: gyug: thoe jham myang: thug' li" ra" . Tao" khau" qhid' au: mae Mao" So: byo ngad: ra" myidam nhad' dam de; nga" na: ra" .
Ai: tao" khau" qhid' au: mae bao tang" laug we' dakhyo:- gyang" ra" pad' tham: mo" datham: dang: jo; ra" . Ai: tao" khau" lhang" gam: yang: shad' khao: ngo" mae qhid' khyo- thao khyo myo,jid' za: ngad: ra" gug' nyhug' byid dau: na: jo; ako" .
Sao qhid' dau: wa khang khyi we' dau: ra" . Shid' dau: ein: dau: wa nung: jaung lo: we' dau: ra" . Sam dau: ein: dau" myo,khung: wa byu: myo,khung we' dau mung:- byid dau: ein: dau: wa dao" qin" ra" zeim baung: we' dau: ra" .
Gug' nyhug' byid dau" geim" dau: khao: ngo" mae daung khyaug' lam: lam: de; ako" . Yao: bam: gaung akhug taung gaung shad' myo,jid' za: byang" sho' de; ako" . Yao: bam wa myi" na" mathang mano: lo:- lai: lo" ra" pyad- ana" pyad joe" lo nae" ra" pyad mae qam: bo: thao" ra" Asang Pho" Mao" So wa Gyang" Lho"- Gyang" Lho"- Gyang" Lho" yaug ngad: ra" wo"- ga: nghaui"caung: na: ako" .
Ai: gug' nyhug' byid dau: wa tao" khau" mae zaung: jo, mung:- apyad ato khonhae" re: daui: na: ra" yaug: nho: phungbao nga: we' jeju re caung: khin" ako" . Yao: bam ai ru: caung: khin" byid' au:-
Lau: de, shid' xe: byid yaug wa tao" khau" dao mae zaung: jo, mung:- apyad ato khonhae" re: daui: na yaug: qhid' kheim: mae goe; gyo" yang: yao: re goe; pa" ako" . Yao: bam wa Yao: bam yao" ba maug: re tao" khau" qhid' au: mae khyad' khyo" to: mung:-
Ngonhaung" Asang we' Mao" So we"- Nao wa phungbao- nga:- qam: so' re khae: yu nae" man: qi" ra" yaug ngad: ra" wo"- Pe"mung: ga"re Nao wa cao jab alhab' re phan" to: yaug ngad mung:- Ni" myid o: ra" khyo" yang ai jham wa kao so' daui: na: jo, nae" akhang" qo" ako"- ga: ta" ako" .
Tao" khau" dao mae zaung: jo; ra" yaug: nho: lo,yo shad' mae mugsug' dang: dalam: ci: rure ngo myao: . Ai: mug sug' dang: wa shid' shad' geim" byang" sho' tung" to: mung:- dazid nhad' lam" yang thaung" to" ra" .
Amung:- qam: bo: thao" ra" mug: lagyo: dayaug wa dazid jham re qhid' pye' mung:- mugsug' dang: jham re phung" nae" khoyaug man: qi" ra" i?- ga: thoe qi: we' hug' ta" rure ngo myao: ra" .
Ngadqere: mug: gaung- myidgaung we' mug: myid o mae ai: mugsug' dang: re phung" yang: qo" qu" yaug dayaug re: mana ngad: ra" .
Ai: mugsug' dang: re phung" nae"- mangad: lao" aire nghe' nae" man: qi" ru dayaug re: mamyao: ruyang ngo wa kyid kyid ein: ngug:-
Ailao"- lau: de, qemae" dayaug wa ngo re- Dangug wa,- qu" wa,- Yuda kaung mae" Khangkhyi ngad: ra" qi" qhang: ra" Davi myid: zo: yaug wa aung doe; pye' ava" . Yao: wa ai: dazid nhad' lam: re qhid' pye' mung: mug sug' dang: re qo" phung" ra"- ga: ta" ra" .
Ai: thao- Yao Nau" wa daui: na: ra" gug' nyhug' byid dau: we' lau: de, qeyang lhang" gam" to" ra" tao" khau" agaung: mae ye; jo; rure ngo myao: ra" . Ai: Yao Nau" wa se' pye' qhug' va" ru we' dau: ra" . Ai: Yao Nau" mae khyug nhad' khe' yaug mung:- myo,jid' nhad' jid' de; ra" . Ai: myo,jid' nhad' jid' wa myidgaung geim" khyo jao: sho' nhao: ke' ra" Mao" So: byo nhad' yaug ngad: ako" .
Yao Nau" wa ye: mung: tao" khau" dao mae zaung: jo; ra" yaug: lo,yo lo, mae" mug sug' dang: re yu: yu: ra" . Yao: airu: yu: yu: ra" au:- daui: na: ra" gug' nyhug' byid dau: we' lau: de, shid' xe: byid yaug wa ai: Yao Nau" qhid' kheim: mae goe; gyo" ako" .
Yao: bam yaug khao: ngo" wa tang: nge, sho' we' Mao" So: byu qenho: akyu" mho' thoe ngad: ra" sheim nae pyo" ra" ja: byang" sho' bo: ra" qhang ban jarung: nge, sho' ci: ako" .
Yao: bam wa Nao wa- mugsug' dang: re yu mung:- Ai: dazid jham re qhid' pye' yang: phung" nae" man: qi" ra" yaug ngad: ra" . Pe"mung: ga" re nao wa se' pye' qhug' mung:- ni" shid kham: byid' ra" khyo" yang mung"dan: khao: ngo" mae" myan" cao jab jhau: ra" byumyu" alhab' mae" byu jham re Mao" So: qhid' mae" vai: yu: ra" .
Nao wa yao: bam re ngonhaung" nho: Mao" So re caung da" byid: nae" mung"dan: nho: khinjaung jham kad' nhao: ra" . Amung: yao: bam wa myid gaung re eib: li" genae"- ga: nghaui" caung: ako" .
Ngo dam: qu" ke' re- mug: lagyo: jham: thoe re the' gyo"- yao: bam wa matho' nghe' losho' ajham ataung ngad: ako" . Yao: bam wa ai: tao" khau: lhang" gam: mae re:- daui: na: ra" gug' nyhug' byid dau" nho: lhang" gam: mae re:- lau: de, qe: lhang" gam: mae re:- ye; jo, mung: thoe qi: we'-
Se' pye' qhug' ra" Yao Nau" wa phung qam: so'- sudgan zai yo pha,jhi" qam: o:- nga:- phungbao we' khin" byid' rure khae: yu man: qi" ra" yaug ngad: ra" wo"- ga: nghaui"caung: ako" .
Amung: mug: gaung dao- myidgaung dao- mug: myid o mae" panglai: khug mae- mug: we' myid gyo: mae daui: na: ra" ja: alhab' wa tao" khau" mae zaung: jo; ra" yaug we' Yao Nau" wa apyad ato khonhae" re: caung: khin" ru- nga: yhe' ru- phungbao qam: so' bo: jo, vashao: ga:- Nghaui"caung: na ko" ra" thoe re ngo the' gyo" .
Ai: daui: na: ra" gug' nyhug' byid dau: wa A men" ga: phaug' tau" ako" . Amung: lau: de, qere: goe; gyo" yang: caung: pa" ako" .
Ai: thao Yao nau" wa dazid nhad' lam: mae" sao qhid' lam: re phung" rure ngo myao:- daui: na: ra" gug' nyhug' byid dau: mae" dadau: wa mug: gyug: gyug: thoe we' dau: ra" thoe qi: we' Lo ri:- ga: ta" ra" thoe re ngo the' gyo" .
Ngo qu" ke' re myao: phyu dadau: re ngo myao:- ai: dao mae jui: yaug wa lo, la: daphau: ci mung:- yao: wa ba maug: qo" zhaung" ci: ra" . Yao: wa aung doe; yaug ru:- aung doe; nae" thug' lo" ra" .
Ai: thao Yao Nau" wa dazid shid' lam: ein: lam: re phung" ke' ra" . Daui: na: ra" gug' nyhug' shid' dau: ein: dau: wa Lo ri:- ga: ta" ra" thoe re ngo the' gyo" .
Ailao" gatau myao: ne dadau: thug' li" ra" . Byu dayaug we' dayaug jho" se' genae" qhid' mae" ai: dao mae jui: ra" yaug re myid gaung dao mae gye khe' poe boe" nhao nae" qhid' mae" qam: so' byid' to" ra" . Yao" lo, mae shae zang dakhyae: byid' to: qhug' ra" .
Ai: thao Yao Nau" wa dazid sam lam: ein: lam: phung" ke' ra" . Daui: na: ra" gug' nyhug' sam dau: ein: dau: wa Lo ri:- ga: ta" rure ngo the' gyo" . Ngo qu" ke' re myao: ne dadau: na: rure myao:- aimae jui" ra" yaug wa yao" lo, mae jao dalam: ci: ra" .
Daui: na: ra" gug' nyhug' byid dau: mae" thug' li" ra" thoe we' dau: ra" thoe dathoe re ngo the' gyo" . Ai: thoe wa jung: gaug cin dakhug' re daba: okaung phug' ngad mung:- saung so cin sam khug' re daba: okaung phug' ngad: ra" . Ngadqere: zhanlun gae jham re we' sabyi khyae jham re wa dazai" qheim" ge,- ga: ta" ra" .
Ai: thao Yao Nau" wa dazid byid lam: ein: lam: re phung" ke' ra" . Daui: na: ra" gug' nyhug' byid dau: ein: dau: wa Lo ri:- ga: ta" ra" thoe re ngo the' gyo" .
Ngo qu" ke' re myao: ama" dadau: na: rure ngo myao:- aimae jui" ra" yaug re Shid Zug: Pho"- ga: mhang" byid' to" ra" . Movo: mug: wa yao" thao mae te' te' za: cao" na: ra" . Myidgaung byid bam mae" dabam gu: re gye khyo"- bao" khug' khyo"- no phyo: khyo"- gug' nyhug' lhe: jham khyo" yang se' tam" pye' nae" ra" kheim: so' yao: bam qo" yu: to" ako" .
Ai: thao- Yao Nau" wa dazid ngo" lam: ein: lam: phung" ke' ra" . Yao: bam Mao" So: mungdao: re ta" hau: yang:- kyid kyid za: sagse: kham ko" ruyang se' pye' qhug' ko" ra" mo; nho: alo zo: jham wa phan gyid' mae na: bam ko" rure ngo myao:
Yao: bam wa thoe qi: we'- Gyang" lho" dangman" ru we' qam: so' bo: thao" ra" Asang we"- Ngonhaung" re se' ra" qhid' mae" myidgaung byu qere qobo dae byid: nae" dao: makho' lo:- khomyhao" joe" sho' na nae" i? ga: zag: hug' ako" .
Yao: bam yaug khao: ngo" re bau: qhang phyu dakhye' khye' vhe' to: byid: mung:- yao: bam re" ru: se' pye' qhug' genae" ra" yao: bam: mau" vin cao: qe we' Khristan mao: nhaung: qe: aso: byang" ra" ayo, joe" sho' dazab zo: nhag' lam: qhang yang:- na genae" qhid' mae" ta" to" ra" .
Amung: Yao Nau" wa dazid khyaug' lam: ein: lam: re phung" ke' rure ngo myao:- Ailao" myid lab: xo sho' lab: li" mung: ba wa pin: no, we' dakhyo: no; lo" byaug: ra" . Amung: lho" mo" wa sa: we' dakhyo: ne: lo" byaug: ra" .
Kyi jham wa thin: ra" la qam" yang agae lodeim" lhaui: mung:- pho' ham" shi: akyid shu: gyo" lo" ko" ru we' dakhyo:- myidgaung khyo byid: gyo" lo" byaug: ako" .
Mug: gaung wa mugsug' dang: we' dakhyo:- dang" lam: mung:- byaug: lo" byaug: ra" . Amung: bam khao: ngo" we' gagyo: kao" jham wa yao: yao" jo, qo mae" qui" lo" byaug: ako" .
Ailao" myidgaung dao mae" kho: kham qe- zug: qe- jo,nho" qo" mo,- phung qam: so' bo mo, we' gatau: byu qe- jeim we' jeim mangad: mo, wa laug khyaung jham mae re:- bam mae" laug byo, jham mae yao: bam phao: vho' ako" .
Yao: bam wa bam jham we' laung: mo" baui jham re- ngonhaung" dao mae bad: gyo" gela,- Tao" khau" dao mae zaung: jo; ra" yaug; myo; yang mamyao nae" we' Yao Nau" nho: nhag' yo" ru mazao" nae" qhid' mae" ngonhaung" re nyham" to: byid: gela, wo" .
Yao: shid' yaug: nho: qu" gyaug qu" lhaung sho' nhag' yo" ra" ba na wa ana" ngad: ava"- aire khag' qo" thaug' ngag nae" i?- ga: hug' yao: ako" .
Ai: thao re mug: lagyo: byid yaug wa myid gaung byid khyug mae ye; jo, yang:- myid gaung dao mae re:- panglai: mae re:- sag' gae mae re:- la mahug' zao" nae" qhid' mae" byid khyug mae" la re taung" ci: rure ngo myao: .
Amung: kao so' daui: na: ra" Mao" So: dazid ci: ra" mug: lagyo: gatau dayaug ba thug' shad' mae" do, lo: rure ngo myao: . Yao: wa thoe qi: we' Mao" So: yang myid gaung we' panglai: re phyo' qheim" pye' nae" qam: so' byid' to" ra" mug: lagyo: byid yaug re hug' ta" ra" .
Ai: mug: lagyo: wa Ngonhaung" pho" Mao" So: daui daui mo; nho: nga: lao: re ai: dazid: yang ngonhaung" madeim" te' te' wa myid gaung rere:- panglai: rere:- sag' gae rere:- pe" dae date' ge,- ga: ta" ra" .
Yao: bam: nga: lao: mae Mao" So: dazid deim" te' qhug' ra" mo, wa 144,000 yaug ngad: ako"- ga: nghe' thoe ngo the' gyo" . Yao: bam wa Israel amyu" daxe: shid' kaung qe ngad: ako" .
Yao: bam wa Yuda amyu" daxe: shid' kaung ngad ko" ra"- Yuda- Rubin- Gad- Ashe- Nabhtali- Manashe- Simon- Levi- Isakha- Zebulun- Yoseb- Benyamin- kaung jham mae" ngad gemung:- dakaung mae" datug: shid' taung yaug ngad: ako" .
Ai: thao ngo qu" ke' re khag' re: maqo" nghe' ra" byu phung: mo" zang re ngo myao: . Mung"dan: khao: ngo" mae" myan" cao jab jhau: ra" byumyu" cao jab mae" ngad gemung:- yao: bam wa bau: qhang phyu ve; ci yang: yao: bam: lo, mae laso' kyao jham ci mung: tao" khau" we' ai: Yao Nau" qhid' au: mae ye; jo; ako" .
Yao: bam wa Khyad' yu: ru wa- tao" khau" mae zaung: jo; ra" ngonhaung" Mao" So mae" we' ai: Yao Nau" mae" joe" li" ra" wo"- ga: thoe qi: we' hug' ta" ako" .
Mug: lagyo: qe alhab' wa tao" khau" rere:- lau: de, qere re:- ai: daui: na: ra" gug' nyhug' byid dau: rere: lhang" gam" to: yang: ye; jo; ako" . Ai: thao yao: bam wa tao" khau" qhid' au: mae yao: bam yao" myo,khung: re goe; gyo" mung:-
Mao" So re goe; pa" yang: A men caung: khin" ru- phungbao pha,jhi" jeju caung" ru- nga:- phung qam: so' we' qam: o: wa apyad ato khonhae" re: ngonhaung" Mao" So mae bo: jo, vashao: wo"- A men- ga: ta" ako" .
Lau: de, qemae" dayaug wa ai: bau: qhang phyu ve; ra" mo, wa khag' bam ngad mung:- khai: mae" joe" li" mo, ngad: ako" i?- ga: ngo re myid' ra" .
Asang we" Ngo maba- Asang wa ba: ra" ein: ngo phaug' tau:- Alao" yao: wa ai: byu jham wa- qu" gyaug qu" lhaung sho' ra" yhin" rure lai: phyid' lo: ra" mo, ngad: ako" . Yao: bam wa yao: bam: bau: qhang jham re Yao Nau" sa" yang phyu sho' zab: cid' yu vako" ra" mo, ngad: ako" .
Airumung:- yao: bam wa Mao" So: tao" khau" qhid' au: mae ye; jo, yang:- yao" yham mo" mae myi" re: na" re: yao: re caung da" byid' na: ako" . Ai: tao" khau" mae zaung: jo; ra" yaug wa yao: bam we' daga" na mung:- gug: gam byid' li" nae" .
Yao: bam wa khonhae" re: vae: moe, qid madam: shab' lo: genae" . Ba lo; we' laung: ra" pe" ja" yang re: yao: bam re manga" laung lo nae" .
Pe"mung: ga"re ai: tao" khau" agaung: mae na: ra" Yao Nau" wa yao: bam: yao zam: yaug ngad: li" nae" . Amung:- yao: wa kao so' byid' ra" qid thug' khyo yao: bam re jhui" au: she: ye" li" nae" ngad: ra" . Amung: Mao" So wa yao: bam: myo, mae" ngug byid alhab' re sad' pye' byid' li" nae"- ga: ta" ra" .
Yao Nau" wa ai: dazid nhad' lam: re phung" ke' lao"- mug: gaung dao mae yo,qug agaung: daqi" ko cae: tae" lo" byaug: ra" .
Ai: thao Mao" So: qhid' kheim: mae ye; jo, ko" ra" mug: lagyo: nhad' yaug re ngo myao: . Yao: bam re labo" nhad' lam: byid' to" ra" .
Sheim nae pyo" ra" ja: phad' ngha" ra" qhang khug' ci: ra" mug: lagyo: gatau dayaug phan nhae mae li" ye; jo; ra" . Tao" khau" qhid' kheim: mae ye; jo; ra" qhang phan dao mae Mao" So: byu qe alhab' mo; akyu" mho' thoe we' daga" ngaui" byid: nae" sheim nae pyo" ra" ja:- myo: sho' yao: re byid' to" ra" .
Mao" So: qhid' kheim: mae ye; jo; ra" mug: lagyo" nho: lo, mae" ai: sheim nae pyo" ra" ja: nga" ra" myikhug' wa Mao" So: byu qe: akyu" mho' thoe we' daga" do, lo" ra" .
Ai: thao re mug: lagyo: wa ai: sheim nae pyo" ra" ja: ngha" ra" khug' re yu: yu mung:- aire phan dao mae" myi: ke' pyang" yang: myid gaung khyo pye' khyo" ke' ra" . Ailao" mug: dam: dam: thoe- mug: gyug: gyug: thoe we' daga" lhe' cad' cad' mung: myid lab: lab' li" ra" .
Ai: thao re mug: lagyo: nhad' yaug wa labo" nhad' lam: re ci yang: mad nae" seim" na: ako" .
Mug: lagyo: sao qhid' yaug wa yao" labo" re mad: ke' ra" . Ailao"- sa: we' lhag' to" ra" myi: we' lag qu jham myid gaung khyo qu: gyo" lo" ako" . Myid gaung sam bam mae" dabam- sag' gae sam bam mae" dabam we' mhin: nyug alhab' nga" lo" byaug: ra" .
Ai: thao mug: lagyo: shid' yaug ein: yaug wa yao" labo" re mad: ke' ra" . Ailao" myi: nga" na: ra" bam qi: zang we' dau: ru daja: panglai: khyo gyo" lo" ra" . Pang: lai: qid sam bam mae" dabam wa sa: boe" lo" mung:-
panglai: mae daui: na: ra" ja: cao jab sam bam mae" dabam shid: lo" ru we' qid sang pho sam bam mae" dabam wa byo; qeim: lo" byaug: ako" .
Ai: thao mug: lagyo: sam yaug ein: yaug wa yao" labo" re mad: ke' ra" . Ailao" myidam we' dakhyo:- myishae de; ra" kyi qi: dace' wa mug: gaung mae" byid: gyo" lo" mung:- qid gyaung: sam bam mae" dabam mae we' qid thug' jham mae gyo" lo" ra" .
( Ai: kyi mang wa akho: ga" ru ngad: ra" ) Qid sam bam mae" dabam wa kho" lo" byaug mung: ai: qid kho: shaug' ra"- mo,byu myo: sho' shid: lo" ako" .
Ai: thao mug: lagyo: byid yaug ein: yaug wa yao" labo" re mad: ke' ra" . Ailao" ba sam bam mae" dabam- lho" sam bam mae" dabam- kyi sam bam mae" dabam wa byo; qeim: lo" mung:- yao: bam bao: ra" bo" bao sam bam mae" dabam sham: lo" yang: na" sam bam mae" dabam we' myi" sam bam mae" dabam gyo: mae bo" bao majo, ngad: ra" .
Ai: thao ngo qu" ke' re zeim baung: dadau: wa gyai myhao: ra" mug: le; phyo: mae dao" qin" mung:- thoe qi: we' ai: mug: lagyo: gatau sam yaug mad genae" ra" labo" jham: thoe thug' li" lao"- Byuxa: vaqoe,- Byuxa: vaqoe,- myid gaung dao mae na: ra" mo; qhid' mae" byuxa: vaqoe, ngad: li" nae" wo"- ga" ra" thoe qi: re ngo the' gyo" .
Ai: thao re mug: lagyo: ngo" yaug ein: yaug wa yao" labo" re mad: ke' ra" . Ailao"- kyi dace' myid gaung dao khyo byid: gyo" lo" rure ngo myao: . Ai: kyi re dung: khung: no, kham: thug' byid: to: byid' ra" .
Ai: kyi wa dung: khung: no, re phung" ke' ra" . Ai mae" myikhug' thaui: wa myikhyeim" mo" zang mae" myikhug' thaui: we' dakhyo: thug' li" ra" . Ai: dung: khung: no, mae" thug' li" ra" myikhug' thaui" yang ba we' mug: le; phyo: wa cad' no; lo" byaug: ra" .
Ai: myikhug' thaui: mae" khyag' phaung" jham thug' li" mung:- myid gaung khyo gyo" lo" ako" . Ai: khyag' phaung" jham re gung gug' jham qo" ra" daug, qam: byid' to" ra" .
Mhin:- sag' gae jham we' pe" agae jham rere: dae mate' genae" qhid' mae" yao: bam re ta" to" ra" . Yao: bam: nga: lao: mae Mao" So: dazid madae; ra" byu qere za: dae te' nae" yao: bam re ta" to" ra" .
Khyag' phaung" jham wa ai: byu qere se' pye' nae" akhang" maqo" ko" ngad: ra" . Lho" ngo" khye' yhin" nae" akhang" za: qo" ako" . Ai: yhin" ruyang khai" no nhao: ru wa gung gug' yang pe' yang: khai" no: ru we' dau: ra" .
Ai: lho" ngo" khye' gyo: mae yao: bam wa shid khyo qho: li" genae" . Ngadqere: maqhug' genae" . Yao: bam wa shid nug: li" genae" . Ngadqere: shid zug: wa yao: bam mae" phao: byaug: li" nae" .
Khyag' phaung" jham wa gye khe' nae" jin" jin" ngad: ra" myao: jham we' dau: ako" . Yao: bam: au: mae qhang ba maug: ru" ru zhaung" ci: ako" . Yao: bam: myo,khung: jham wa byu: myo,khung: jham we' dau: ako" .
Yao: bam: xae wa myiqe: qe: xae we' dau mung:- yao: bam: zaui jham wa khang khyi zaui jham we' dau: ako" .
Yao: bam: qao gao jham wa jo,to' qao nghoe' nghoe' ci: ru we' dau: ako" . Amung: yao: bam: daung dao" myhang" thoe wa gye khe' poe khyo myao: myo: sho' dau" yang myao: lhin" re she: tao" ye" lo" ra" thoe we' dau: ra" .
Yao: bam wa gung gug' jham we' dakhyo:- shomyi: mae nyhan: de; ako" . Amung: yao: bam: shomyi: wa byu qere lho" ngo" khye' no nhao nae" daug qam: bo: ako" .
Yao: bam re eib: ra" kho: kham wa ai: dung: khung: no, re eib: ra" mug: lagyo: ngad: ra" . Yao" mang re Hebre myan" khyo" Abaddon ga: mhang" mung: Greeg myan" khyo" wa Apolion ga: mhang" ako" . ( Lajheim: wa Phyo' Pye' Yaug ga" ru ngad: ra" . )
Sao qhid' mae" byuxa: vaqoe, wa lai: lo" va" ra" . Thao mae joe" lo nae" byuxa: vaqoe, shid' lam: jo, shi" ra" .
Ai: thao mug: lagyo: khyaug' yaug ein: yaug wa yao" labo" re mad: ke' ra" . Ailao" Mao" So: qhid' kheim: mae ye; jo; ra" qhang phan byid khyug mae" thug' li" ra" thoe dathoe re ngo the' gyo" .
Ai: thoe wa mug: lagyo: khyaug' yaug ein: yaug re Uphrad qid gyaung: nhae mae taui" to" ra" mug: lagyo: byid yaug re pheim: ke' wa,- ga: ta" ra" .
Mug: lagyo: byid yaug wa pheim: ke' ru qhug' ako" . Pe"mung: ga" re yao: bam wa ce: zin na lho" khye'- ba na- yo,qug mae yao: xao su byu sam bam mae" dabam re se' pye' nae" qhid' mae" jin" jin" jaung: to: qhug' mo, ngad: ako" .
Myao: jui: gyezo: qe wa tig shid' yo ngad: ga: nghe' thoe re ngo the' gyo" .
Amung: ngo wa qhu"lho mae myao: jham re we' myao: jui: mo, re ngo the' myao: . Yao: bam wa myi: we' dakhyo: ne: ra" qao nghoe' Nila anyhug we' dakhyo: dau: ra" qao nghoe'- vhang we' dakhyo: dau: ra" mhin cao: nyug qao nghoe' jham re nghoe' ci: ako" . Myao: jham: au: wa khang khyi au: we' dau mung:- yao: bam: nhad' mae" myishae myikhug'- vhang jham thug' li" ako" .
Xao su byu sam bam mae" dabam wa ai: myao: jham: nhad' mae" thug' li" ra" myishae- myikhug we' vhang myicid'- ce: qam" sam lam" yang se' pye' qhug' ako" .
Pe"mung: ga" re myao: jham: nho: qam: so' wa yao: bam: nhad' mae we' shomyi: mae bo: ako" . Yao: bam: shomyi: jham wa lhao maui we' dau mung:- au: jham de, yang: byu qere ai: yang dae te' ako" .
Ai: qam" jham: yang mazao" lo: dang: na: ra" byu alhab' mo, wa yao: bam yao: kad' ra" lo, mau" mae" myid matha" ko" ngad: ra" . Yao: bam wa min: yui rere:- myo, mamyao no: magyo: maqo" su" ra" qhang- ngaui- gyid: ne- laug baui we' sag' yang kad' ra" sulho jham re goe; pa" rure mathang: pye' ko" ngad: ra" .
Byu se' ru- vha" ru- yao: bam: gaung sho: shab' ra" gintho' mau" zo"- su: zai khug' ra" lo, mau" mae" re: myid matha" lo gengad: ra" .
Ai: thao qam: bo: thao" ra" mug: lagyo: gatau dayaug mug: gaung mae" gyo" li" rure ngo myao:- yao: wa jham thaui" yang- yang" ci mung: yao" au: mae sang yhao lhang" kham" to" ra" . Yao" myo,khung: wa ba we' dau mung:- Yao" khyid wa myi: zang baung: we' dau: ra" .
Yao" lo, mae mug sug' dang: ngai dalam: phung" ci: ra"- Yao" lo,yo khyid wa panglai: dao mae zab: ci: ra" .
Amung: khang khyi jham myang: ra" thoe we' dau: ra" thoe qi: we' hug' ke' ra" . Yao: airu: hug' ke' thao re mug: gyug: thoe nhad' lhang myang: thug' li" ako" .
Yao: bam jhau: thug' li" we' ngo wa tung" nae" seim" ra" . Ngadqere: mug: gaung mae" thoe dathoe wa datung" . Ai: mug: gyug: thoe nhad' lhang jhau thoe re zug' to: wa,- ga: jhau: thug' li" rure ngo the' gyo" .
Ai: thoe re panglai: dao mae we' myid gaung dao mae zab yang: ye; jo; ra" mug: lagyo wa yao" lo,yo lo, re mug: gaung khyo to' ke' mung:-
mug: gaung- myidgaung- panglai: re we' ai jham: dao mae jo; ra"- na: ra" ja: alhab' re phan" to: yaug ngad mung:- apyad ato khonhae" re: daui: na: ra" Mao" So: mang re lao: yang: jham tang" ra" . Ai: mug: lagyo: wa myao" lo nae" mangad:-
mug: lagyo: nhad' yaug ein: yaug yao" labo" re mad: ke' lao"- Mao" So wa yao" daui daui mo, ngad: ra" lapa qere ta" lo: ru we' dakhyo: yao" nho: no; thao" ra" myid: yaung: to" ra" khyo re zaui" pin" li" nae"- ga: ta" ra" .
Ai: thao- mug: gaung mae" ngo the' gyo" qu" ra" jhau thoe wa Pang: lai:: dao mae we' myid gaung dao mae na yang: ye; jo; ra" mug: lagyo" lo, mae phung" ci: ra" mugsug' dang: ngai re yeyu: yu wa,- ga: ngo re dam: ta" ra" .
Ai: thao ngo wa mug: lagyo: jhao" ye: mung:- ai: mugsug' dang: ngai ngo re byid: nae" qhid' mae" yao: re yemho' . Mug: lagyo: wa Aire yu: yu yang: zo" pye' wa,- ai: mugsug' dang: ngai wa ni" vae: dug; mae wa jhin: li" nae"- Ngadqere: nhad' mae wa byoyhid we' dakhyo: cug: li" nae"- ga: ta" ra" .
Ngo wa ai: mugsug' dang: ngai re yao" lo, mae" yu: yu yang: zo" ke' va" . Ai wa nga" nhad' mae byoyhid we' dakhyo: cug: ra" . Ngad qere: aire myug: ke' thao nga" vae: dug: mae wa jhin: byaug: ra" .
Ai: thao- mug: lagyo: wa nao wa Mao" So: mung dao: khyo re mung"dan: myo: sho'- myan" cao jab jhau: ra" byumyu" alhab' re we' kho: kham qe we' sin" ra" Mao" So: mungdao: re dalhang dam: ta" hau" kyo: ca" ra"- ga: ta" ra" .
Ai: thao- qu" re ka" rumae ci: ra" gyang: yao: we' dau: ra" gyang: yao: dayao: ngo re byid: mung: caung: pa" yham we' phan re yeka" wa,- amung: caung: pa" yham mae caung: pa" ra" mo, re yenghe' wa,-
Ngadqere: ai: Caung: pa" Yham taung gaung shad' vang" mae wa daka" wa,- Pe"mung: ga"re ai re wa Mao" So re malam ko" ra" mo, re byid: to: va" ru ngad mung:- yao: bam wa gyang" lho" vomo" re lho" mo" byid xe: shid' khye' lam: lam: zab: nhae" pye' li" genae" .
Jid: mo" bau: ve; ra" nga" sagse: shid' yaug ngo nhao: ke' nae" . Yao: shid' zo: wa ba na 1 , 260 gyo: mae Mao" So: mung dao: re ta" hau" kyo" li" genae"- ga: ngo re ta" ra" .
Ai: sagse: shid' yaug wa myid gaung: nho: Asang: qhid' kheim: mae ye; jo, ko" ra" zhanlun shid' gae we' myikaug' shid' lam: ngad: ako" .
Yao: shid' zo: re dae te' nae" qam: ke' yaug khag' ngad qere: yao: shid' zo" nhad' mae" myishae thug' li" mung:- yao: shid' zo" gyevo qere ngha" pye' li" genae" . Yao: shid' zo: re dae te' nae" qam: ke' ra" yaug khag' ngad qere: ce: khyo" se' pye' ru qhug' li" genae" .
Yao: shid' zo: Mao" So: mungdao: ta" hau" kyo" ra" yo, khyin: gyo: mae mug: maqu nae" qhid' mae" mug: gaung re pyid' pye' nae" kheim: so' yao: shid' yaug qo" ako" . Yao: shid' yaug wa qid thug' qid jham re sa: boe" lo" nhao: ra" kheim: so' rere:- yao: shid' yaug nug: ra" au: myidgaung re qam" aja: ja: gyo" nhao nae" kheim: so' re:- yao: shid' yaug qo" ako" .
Yao: shid' yaug: nho: mungdao: ta" hau" kyo" ra" mau" bin gelao"- ai: dung: khung: no, mae" thug' li" ra" gug' nyhug' lhe: wa yao: shid' yaug re gye kad' li" nae" . Ai: gug' nyhug' lhe: wa yao: shid' yaug re aung: pye' ru we' yao: shid' yaug re se' pye' mung:-
yao: shid' yaug: mao gaung wa yao: shid' yaug: nho: Asang re pyao: zang dao mae jin" se' pye' ra" vomo" mae" hau" mo" khyodang mae lang" jo; li" genae" . Ave, aso: khyo" ai: vomo" mang wa Sodom mangad: lao"- Egutu ngad: ra" .
Mung"dan: khao: ngo" mae" myan" cao jab jhau: ra" byumyu" alhab' wa yao: shid' yaug: mao gaung re sam ba: dakhyug' li" qu" li" genae" . Amung: yao: shid' yaug: mao gaung re nyhab' shaung: pye' nae" akhang" mabyid' li" genae" .
Myid gaung byu qe wa ai shid' yaug shid: ruyang ngaui bau" li" genae" . Yao: bam wa poe kad' yang: yao: bam yao: cao: jhaung qhu" jho" byid' li" genae" . Pe"mung: ga"re ai: lapa shid' yaug wa xao su byu qere qug: khai: qug: khai: myo: sho' boe" nhao geyang: ngad: ra" .
Sam ba: dakhyug' thao re Mao" So mae" kao so' wa yao: shid' yaug: khug khyo joe" vao li" mung:- to" ye; li" ako" . Yao: shid' yaug re myao: ra" mo, alhab' wa gyaug: din: pye' ako" .
Ai: thao- ai: lapa shid' yaug wa cekhyo do, lo geri:- ga: mug: gaung mae" thoe qi: we' yao: shid' yaug re ta" rure the' gyo" ako" . Yao: shid' yaug: nho: gyevo qe lhaug' qu" na shiko" au: yao:- yao: shid' yaug wa jham thaui: khug mae mug: gaung khyo do, lo" ako" .
Ai: au: reyao: gyai thin sho' myid lab: lab' li" ra" . Vomo" nho: daxe bam mae" dabam wa byo; qeim: lo" gemung:- byu nhad' taung se' pye' qhug' ako" . Dang: ra" mo, wa gyaug: din: pye' geyang: mug: gaung mae" Mao" So: qi" qhang: rure caung: khin" byid' ako" .
Byuxa: vaqoe, shid' lam: ein: lam: wa thao" lo" byaug va" . Ngadqere: byuxa: voqoe, sam lam: ein: lam wa mamyao" re joe" li" li" nae" ngad: ra" .
Ai: thao re mug: lagyo: nhad' yaug ein: yaug wa yao" labo" re mad: ke' ra" . Mug: gaung dao mae thoe qi: we' Ana"- mug: myid re eib nae" phung qam: so' wa naonhaung" we' yao" Meshia nho: lo, khug mae ngad mung: yao: wa apyad ato khonhae" re: eib: na: li" nae"- ga: ta" ra" .
Ai: thao Mao" So: qhid' kheim: mae yao: bam yao" tao" khau" mae zaung: jo, ko" ra" lau: de, shid' xe: byid yaug wa goe; gyo" mung: Mao" So re goe; pa" zo" re"-
Ana" pyad- lai: lo: ra" pyad mae na: jo; ra" qam: bo: thao" ra" Asang Mao" So we"- Nao wa qi" qhang: ra" phung qam: so' re ci yang:- eib: na va" ruyang ngonhaung" wa Mao" So re jeju caung: khin" ra" .
Mao" So re malam: ra" mo, wa nhag' yo" ako" . Pe"mung: ga"re ni" nhag' yo" ra" yo, khyin: joe" li" mung:- shid: ra" mo, re dao: kho' ra" yo,khyin: joe" li" ru we' ni" daui daui mo, ngad: ra" lapa qe- ni" byu qe alhab' we' nao re caung: pa" ra" mo, aqi: angai alhab' mo, re aphug' jhaung qhu" byid: nae" yo,khyin: joe" li" ava" . Myid gaung re phyo' pye' ra" mo, re phyo' pye' nae" yo,khyin: joe" li"ava" wo"- ga: ta" ako" .
Mug: gaung dao mae" caung: pa" yham wa bung" jo, mung:- ai: khug mae" dao: thang" ban" re the' myao: ra" . Ai: thao lhe' cad' cad' mung:- mug: gyug: thoe we' daga" myid lab: lab' li" yang: lag qu myo: sho' gyo" li" ra" .
Ai: thao- mug: gaung mae mug' pho: aqi: dalam: myao: thug' li" ra" . Myiqe: dayaug wa ba re ve; ci mung:- lho" dao mae yao" khyid zab: ci yang: yao" au: mae kyi daxe: shid' ce' de; ra" ba maug: zhaung" ci: ra" .
Yao: wa zo: khau nae" za: ngad mung: zo: khau no no yang: gyi: ngug: na: ra" .
Mug: gaung mae gatau mug' pho: dalam: dam: myao: thug' li" ra" . Au: nhad' au: khyug daxe khe' de; ra" mao jaung: ne aqi: dadau: wa yao" au: jham mae ba maug: nge, sho' zhaung" ci: ra" .
Mug: gaung mae" kyi sam bam mae" dabam re yao" shomyi" yang she: khyad' yu mung:- aijham re myid gaung khyo pye' khyo" ke' ra" . Zonau" khau: ke' we' yao" zonau" re zo" pye' nae" qhid' mae" ai: mao jaung: wa myiqe: myhi" qhid' au: mae ye; jo; ra" .
Ai: thao- myiqe: myhi" wa byumyu" alhab' re jo, to' zaung: bao" yang eib nae" qhid' mae" yauggai zo: dayaug re khau: ke' ra" . Ngadqere: ai: zonau" wa Mao" So we' yao" tao" khau" khyo lao" thin: lhad' jhui" yu: lo" ru qhug' ra" .
Myiqe: myhi" wa yao" qhid' mae" Mao" So jaung: to: byid' ra" jo, qo din"pyad' yo khyo phao: ye" lo" ra" . Ai: jo, qo mae yao: wa ba na 1 , 260 geim" gun caung byid' ru qhug' ra" .
Ai: thao mug: gaung mae gye khe' poe boe" thug' li" ra" . Mikhae we' yao" mug: lagyo: qe wa ai: mao jaung: we' gye jho" khe' ako" .
Ngadqere: mao jaung: wa seim" byaug: ra" . Amung: yao: we' yao" mug: lagyo: qe wa mug: gaung mae na: jo, nae" akhang" maqo" loko" ngad: ra" .
Mug: myid geim" re mhug' pyag' yaug Min: yui mangad: lao"- Satan ga: mang: ra" ganhae" mae" lhao maui- mao jaung: qi: wa khe' thug' pye' ru qhug' ra" . Yao: wa yao" mug: lagyo: qe alhab' mo, we' daga" myid gaung khyo pye' khyo" pye' ru qhug' ako" .
Ai: thao- mug: gaung dao mae thoe qi: dathoe wa- Ana" Mao" So: khyad' yu: ru joe" li" ava" . Mao" So wa kho: kham khyo" yao" phung qam: so' re qhu" byid' ava" . Ana"- yao" Meshia wa yao" nho: kheim: so' re qhu" byid' ava" . Pe" mung: ga" re ngonhaung" Mao" So: qhid' kheim: mae ye; jo, yang:- lam khug: ra" mo, re myi" re: na" re: qobo zhaug' na: ra" yaug wa mug: gaung: mung"dan: mae" khe' thug' pye' ru qhug' ava" .
Yao: bam wa Yao Nau" nho: sa" yang re:- yao: bam ta" hau" ra" dangman" ra" khyo" yang re:- yao: re aung: pye' avako" . Yao: bam wa shid sho' yao: bam yao" kao so' re byid' pye' nug: ako" .
Airumung: mug: gaung: mung"dan: we' aimae na: ra" mo, alhab' we"- Ngaui bau: ge,- Ngadqere: myid gaung we' panglai: qhid' mae" wa byuxa: vaqoe, ngad: ra" . Pe"mung: ga" re Min: yui wa yao" ayo, dajhid' za: dang lo" rure yao: ba: ruyang nhag' gyai yo" ru we' ni" shid' yaug jhao" joe" li" va"- ga: ta" na: rure ngo the' gyo" .
Mao jaung: wa yao: re myid gaung khyo pye' khyo" pye' va" rure beim: lao"- yauggai zo: khau: ra" myiqe: myhi" re cao" khe' taung" ra" .
Ai: myiqe: wa yao" jo, qo din"pyad' yo khyo qo" dao" ye" lo" nae" qhid' mae" zeim baung: daung shid' lam: qo" yu: ci: to" ra" . Aimae mao jaung" nho: gye mae" loe; beim mung:- sam zin: dakhyae: gun caung byid' ru qhug' li" nae" ngad: ra" .
Ai: myiqe: myung: lo" nae" qhid' mae" mao jaung: wa yao" nhad' mae" myiqe: myhi" thao khyo qid gyui gyui: thug' ke' ra" .
Ngadqere: myid gaung wa ai: myiqe: re bao" thaug' byid' ra" . Mao jaung" nho: nhad' mae" thug' li" ra" qid re myug: pye' ra" .
Ailao"- mao jaung: wa ai: myiqe: re nhag' yo: mung:- dang: na shiko" ra" yao" myid: zo: qe ngad ko" ra" Mao" So: amyin" dao: jham re phug' cao" mung:- Yesu yang qhu" byid' ra" ai: dangman" rure jhaug' zaug za: zaui" zag: ci mo, alhab' re gye kad' nae" qhid' mae" thug' ye" lo" ra" .
Amung: mao jaung: wa panglai: qid yae mae ye; jo; ra" .
Ai: thao- panglai: mae" gug' nyhug' lhe: dadau: thug' li" rure ngo myao: . Ai: gug' nyhug' lhe: wa au: nhad' lam: we' khyug daxe khe' yaug mung:- khyug khe' khao: ngo" mae ba maug: zhaung" ci: ra" . Amung: au: lam: khao: ngo" mae re: Mao" So re roe" ra" mang jham tung" te' to" ra" .
Ai: gug' nyhug' lhe: wa myang kha: nin tin we' dau: ra" . Khyid wa vae khyid we' dau mung:- nhad' wa khang khyi nhad' we' dau: ra" . Mao jaung: wa yao: yao" phung qam: so'- yao" tao" khau"- yao" nho: qi" qhang: ra" kheim: so' ai: gug' nyhug' lhe: re ab byid' to" ra" .
Yao" au: dalam: wa shid naeqhi" dae de' qu" va" ru: ngad qere:- ai: dae wa gai: lo" byaug: ava" . Myid gaung byu qe wa mug' hao" byaug gemung:- ai: gug' nyhug' lhe: thao cao" ye" ako" .
Mao jaung: wa yao: yao" kheim: so' re ai: gug' nyhug' lhe: re ab byid' to: va" yaug ngad: ruyang yaug khao: ngo" wa mao jaung: re goe; pa" ako" . Yao: bam wa ai: gug' nyhug' lhe: rere: goe; pa" zo" re"- gug' nyhug' lhe: we' khag' dau: i?- Yao: we' gye khag' qo" kad' i?- ga: ta" ako" .
Ai: gug' nyhug' lhe: wa Mao" So re shad' lhoe" ra"- ngad beim: phug: ra" dao: jhau nae" akhang" byid' to: byid: qhug' mung:- lho" mo" byid xe: shid' khye' qhid' mae" kheim: so' yao: re byid' to: byid' ra" .
Yao: wa Mao" So rere:- yao" mang rere: yao" na jo, qo rere:- mug: gaung: mung"dan: mae na ko" ra" mo, alhab' rere:- nhang" ra" .
Mao" So: byu qere gye khe' aung: pye' nae" akhang" yao: re byid' to: byid' ra" . Amung: mung"dan: khao: ngo" mae" myan" cao jab jhau: ra" byumyu" alhab' re eib nae" kheim: so' re: yao: re byid' to: byid' ra" .
Se' pye' qhug' ra" Yao nau" nho: kao so' mugsug' paug' mae mug: myid re maphan" shimae" mang tung" te' to: qhug' ra" mo, mae" je: ra" myid gaung byu qe alhab' wa yao: re goe; pa" li" genae" .
Airumung:- naonhaung" no: de, ko" re wa gyo" yu ge,-
Taung" ru qhug' nae" yaug wa gai gai: yao: taung" yu qhug' li" genae" . Amung: shae: yang se' pye' qhug' nae" yaug wa gai gai: yao: shae: yang se' pye' qhug' li" nae" ngad: ra" . Ceru: mung: Mao" So: byu qe wa zang: qhao" ru we' lam khug: myid mae kyid kyid za: tang tang ye; jo, ca" ra" .
Ai: thao myid gaung mae" thug' li" ra" gug' nyhug' lhe: gatau dadau: re ngo myao:- Yao: wa yao nau" khyug we' dau: ra" khyug shid' khe' yaug: ra" . Yao: wa mao jaung: we' dakhyo: jhau: ra" .
Yao: wa sao qhid' mae" gug' nyhug' lhe" nho: qi" qhang: ra" kheim: so' re ai: gug' nyhug' lhe" nho: qhid' kheim: mae ci: ra" . Yao: wa myid gaung we' aimae na: ra" mo, re dae gai byid: va" ra" . Sao qhid' mae" gug' nyhug' lhe: re maqad maqui" deim" zag yang: goe; pa" nhao: ra" .
Ce: gug' nyhug' lhe: shid' dau: ein: dau: wa mug: pho: ve,lho jham kad' qhu" ra" . Yaug khao: ngo" myao jao: mae mug: gaung mae" myid gaung khyo myi: gyo" li" nhao: ra" .
Yao: wa gug' nyhug' lhe: sao qhid' dau" qhid' kheim: mae kad' qhu" nae" akhang" qo" ra" ai: mug' pho: ve, lho jham khyo" yang myid gaung dao mae" byu alhab' re mhug' pyag' yu: ra" . Ai: gug' nyhug' lhe: wa shae dae de; ngad qere: daui: na shi" ra" gug' nyhug' lhe: re phug' te' nga: yhe' byid' ra" khyo"- khyao dau sulho dalam: kad' nae" qhid' mae" myid gaung byu qere ta" ra" .
Ai: khyao dau sulho wa dao: qo" jhau nae" we' yao: re magoe; pa" ko" ra" mo, alhab' re se' pye' nae" qhid' mae" gug' nyhug' lhe: shid' dau: ein: dau: wa sao qhid' mae" gug' nyhug' lhe: khyao dau sulho khug khyo so' mad: zaui byid: nae" akhang" qo" yu: to" ra" .
Ai: gug' nyhug' lhe: wa qi" qhang yaug we' ngai nyham yaug- jo,nho" qo" yaug we' myaung sho: yaug- jeim we' jeim mangad: yaug- byu alhab' mo, re yao: bam: lo,yo lo, mae mangad: lao"- yao: bam: nga: lao: mae axam: dazid deim" te' byid: nae" maqad maqui" deim" zag: nhao: ra" .
Gug' nyhug' lhe" nho: mang mangad: lao"- ai: mang re vin: ra" aso: xam: dazid made; ra" yaug khag' re:- zai vai zai aung: gau pai: maqo" kad' ngad: ako" .
Ceru qhid' mae" pha,jhi" bo qo: ra" . Nyan pha,jhi" suzo: du" ra" yaug wa ai: gug' nyhug' lhe" nho: aso: lajheim: re qo" sun" yu: ra" . Pe"mung: ga" re ai: aso: wa byu dayaug: nho: mang ngad: ra" . Ai wa 666 ngad: ra" .
Ai: thao- ngo qu" ke' re- Yao Nau" wa Ziun bam dao mae ye; jo; rure ngo myao: . Yao" mang we' yao: Pho" mang re yao: bam: nga: lao: mae tung" te' to" ra" byu 144,000 yaug wa yao: we' daga" na: jo; ako" .
Qid coe: myang thoe- mug: gyug: gyug: thoe we' dau: ra" thoe dathoe mug: gaung mae" myang: thug' li" rure ngo the' gyo" . Ai: thoe wa tang: be, mo; yang be; myhang" ke' ra" tang: thoe we' dau: ra" .
Ai: byu 144,000 yaug wa tao" khau" qhid' kheim:- daui: na: ra" gug' nyhug' byid dau" qhid' kheim:- lau: de, qe: qhid' kheim: mae ye; jo; ako" . Yao: bam wa yao: bam za: qo" zhao: yu: ra" nghaui" caung: asag' re caung" na: ako" . Byumyu" alhab' mae" khyad' yu qhug' ra" mo, wa yao: bam za: ngad: ako" .
Yao: bam wa myiqe: qe we' gaung sho: majho" zam" lo:- yao: bam yao" gaung re gyang" lho" sho' zang: qhao" mo, ngad gemung:- zolau: agyang" qe ngad: ako" . Yao: bam wa ai: Yao Nau" khai: ye: khai: cao" lhau: ako" . Yao: bam wa dang: ra" byumyu" alhab' mae" khyad' yu qhug' ra" mo, ngad mung:- Mao" So we' Yao Nau" re sao qhid' qhaug' byid: qhug' ra" mo, ngad: ako" .
Yao: bam wa khonhae" re: mhug' dao: mata" mo,- qobo vhin khyo mabo mo, ngad: ako" .
Ai: thao- mug: lagyo: gatau dayaug wa myid gaung mung"dan: khao: ngo" mae" myan" cao jab jhau: ra" byumyu" alhab' re ta" hau" kyo: byid: nae" apyad ato: Lau Dao: Gai re ci yang:- myhao: ra" mug: le; phyo: mae dao" lhau: rure ngo myao: .
Yao: wa thoe qi: we'- Mao" So re gyaug phug' mung:- yao" qi" qhang: ra" khyo re caung: khin" ge,- Pe"mung: ga"re byumyu" alhab' re dao: kho' nae" yo, khyin: joe" ava" . Mug: gaung myid gaung panglai: we' qid thug' alhab' re phan" to" ra" yaug re caung: pa" ge,- ga: ta" ra" .
Mug: lagyo: shid' yaug ein: yaug wa sao qhid' yaug: thao cao: thug' li" mung:- Qi" qhang: ra" Babelon wa byo; qeim: lo" va" . Ai: vogaung: wa yao" nho: gaung sho: shab' ra" gintho' mau" ngad: ra" . yao" nho: yid: ra" sabyi qang: re byu alhab' mo, re jhaug' ava"- ga: ta" ra" .
Mug: lagyo: sam yaug ein: yaug wa sao qhid' shid' yaug: thao cao" mung:- thoe qi: we'- gug' nyhug' lhe: we' ai: nho: khyao dau sulho re caung: pa" mung:- yao" nga: lao: mae mangad: lao"- lo, mae axam: dazid re kham: yu: ra" yaug wa-
Mao" So: nhag' yo" ru byang" sho' vhe' zaui: to" ra" keim ngad: ra" Mao" So: nhag' yo" ra" sabyi qang: re qhug' shaug' li" nae" . Ceru: kad' ra" yaug wa Gyang" Lho" mug: lagyo: qe we' Yao Nau" qhid' kheim: mae myi: we' vhang khug mae yhin" ru qhug' li" nae" .
Aibam re yhin" ra" myi: mae" myikhug' wa apyad ato thaui" do, lo" na: ra" . Ai: gug' nyhug' lhe: re we' yao" khyao dau sulho re goe; pa" mung:- yao" mang axam: dazid de; ra" mo, wa myi" re: na" re: na myan genae" mangad:- ga: ta" ra" .
Mao" So: amyin" dao: jham re phug' cao" mo, we' Yesu re jhaug' zaug za: lam: ra" Mao" So: byu qe wa zang: qhao" ca" ra" .
Ai: thao- mug: gaung mae" thoe qi: dathoe wa ceru re tung" to: wa,- ana" mae" thoegu: Asang: mau" mae shid: ra" mo, wa ngaui lho" ko" ra" wo"- ga: ta" ra" thoe re ngo the' gyo" . Byo ta" ru wa Ngad va"- Yao: bam wa yao: bam: dug myaung: sho' zaui: so" ra" mau" zo" mae" ngaui bau: za: dugno" na: li" genae" . Pe"mung: ga"re yao: bam: lo, mau" phug' wa yao: bam we' daga" ngad: ra"- ga: phaug' tau" ra" .
Ana" ngo qu" ke' re- jham phyu dathaui: re ngo myao: . Ai: jham thaui: mae xao su byu we' dau: ru dayaug zaung: jo; ra" . Yao" au: mae qhang ba maug: zhaung" ci mung:- yao" lo, mae tho' ra" lagam: zhab' ci: ra" .
Ai: thao- mug: lagyo: gatau dayaug wa caung: pa" yham mae" thug' li" mung:- ai: jham thaui: mae zaung: jo; ra" yaug re thoe qi: we'- ni" lagam: re ci yang: gaug yad: yu wa,- Pe"mung: ga" re ayo, joe" va" ra"- myid gaung wa yad: yu nae" mhang" sheim: jo; ava"- ga: ta" ra" .
Ailao" jham thaui: mae zaung: jo; ra" yaug wa yao" lagam: re myidgaung khyo vha: ke' mung: gaug jham re yad: yu: ra" .
Ai: thao- mug: lagyo: gatau dayaug wa mug: gaung mae jo; ra" caung: pa" yham mae" thug' li" rure ngo myao: . Yao: re: tho' ra" lagam: dalam: ci: ra" .
Alao"- myi: re eib: ra" mug: lagyo: gatau dayaug wa phan mae" thug' li" ra" . Yao: wa ai: tho' ra" lagam: re ci: ra" mug: lagyo: re thoe qi: we'- Ni" lagam: re ci yang: myid gaung: nho: sabyi khyae mae" sabyi shi: jham re lhai" phyo' yu wa,- Pe"mung: ga"re sabyi shi: jham wa mhang" sheim: jo; ava"- ga: ta" ra" .
Airumung:- mug: lagyo: wa yao" lagam: re myid gaung khyo vha: ke' mung:- sabyi shi: jham re xe" yu yang: Mao" So: nhag' yo" ru byang" jo; ra" sabyi nao: jao: khyo pye' zaui: ke' ra" .
sabyi shi: jham re vomo" taung gaung shad' mae" sabyi nao: jao: mae nao: mung:- ai: sabyi nao: jao: mae" sa: qid yug: thug' li" ru wa qhang phyao: khyoman: shid' xe yo man:- no, phyao: daye, ko no; ra" .
Ai: thao ngo wa mug: gaung mae gyai qi" qhang: ru we' mug' pho: myao jao: gatau dalam: the' myao:- aimae lo" thao" mae" qam" ngad: ra" qam" nhad' lam: re boe" nhao: ra" mug: lagyo: nhad' yaug re the' myao: . Pe"mung: ga"re ai jham wa lo" thao" mae Mao" So: nhag' yo" rure qhu" byid' ra" ve, so: jham ngad: ako" .
Ai: thao myi: we' lhag' to" ra" bao tang" tham: mo" we' dau: ra" ja: re ngo myao:- ai: gug' nyhug' lhe: re we' yao" khyao dau sulho rere:- aso" yang axam: deim" te' to: qhug' ra" mo, rere:- aung doe; pye' ra" mo, rere:- ngo myao:- bao tang" tham: mo" nhae mae ye; jo; ako" . Yao: bam wa Mao" So: yang byid' to" ra" tang: jham ci yang:- Mao" So: daui daui yaug Moshe nho: nghaui" caung: dao: re we' Yao Nau" nho: nghaui" caung: dao: re caung: mung:-
Qam: bo: thao" ra" Asang Mao" So we"- Ni" lo,mau" jham wa gyai yao: qi" qhang: ru we' mug' pho: ngad: ra" . Byumyu" alhab' nho: kho: kham we"- Ni" khyo qid jham wa gyai yao: din: nyang: ru we' dangman" ra" .
Asang we"- Nao re magyaug lo: khag' na nae" i?- Ni" nho: qi" qhang: ra" khyo re ta" thug' nae" rure khoyaug ngag: pye' nae" i?- Nao dayaug za: gyang" lho" yaug ngad: ra" . Byumyu" alhab' wa nao re li" goe; pa" li" genae"- ga: Mao" So: daui daui yaug ngad: ra"- Moshe nho: nghaui" caung: re we' Yao Nau" nho: nghaui" caung: re caung" na: bam: ako" .
Ai: thao re mug: gaung dao mae" Mao" So: Dao: Thang" Zaung bo: ra" caung: pa" yham wa bung" jo; rure ngo myao: .
Ai: qam" nhad' ja: re boe" nhao ko" ra" mug: lagyo: nhad' yaug wa qhui qhui mung: bao: ra" jid; mo" pin: re ve, mung:- yao: bam: qao gao mae qhang phyid' cui: cui" ci yang: caung: pa" yham mae" thug' li" ako" .
Gug' nyhug' byid dau: mae" dadau: wa apyad ato kao so' daui: na yaug ngad: ra"- Mao" So: nhag' yo" ru byang" sheim: jo; ra" qhang khug' nhad' lam: re: mug: lagyo: nhad' yaug re byid' ke' ra" .
Caung: pa" yham wa Mao" So: phung qam: so' we' byang" jo; ra" . Ai: mug: lagyo: nhad' yaug: yang vin: li" ra" qam" nhad' ja: mathao" thao" wa caung: pa" yham khyo khag' re: maqo" vao ye: ko" ngad: ra" .
Ai: thao caung: pa" yham mae" thoe qi: we'- Mao" So nhag' yo" ru bo: ra" keim nhad' lam: re myid gaung khyo vhe' khyo" ke' ge,- ga: mug: lagyo: nhad' yaug re ta" thoe ngo the' gyo" .
Mug: lagyo: sao qhid' yaug ein: yaug wa yao" keim re myid gaung khyo vhe' khyo" ke' ra" . Ailao"- gug' nyhug' lhe: aso: de; ra" mo, we' yao" khyao dau sulho re goe; pa" ko" ra" mo, mae qu" gyaug qu" lhaung sho' no: ra" byang jham to" li" ako" .
Mug: lagyo: shid' yaug ein: yaug wa yao" keim re panglai: khug khyo vhe' khyo" ke' ra" . Ailao"- panglai: qid wa byushid sa: we' dau: lo" byaug: ra" . Pang: lai:: khug mae daui: na ko" ra" ja: alhab' wa shid: byaug: ako" .
Ai: thao mug: lagyo: sam yaug ein: yaug wa yao" keim re qid gyaung: jham we' qid thug' jham khyo vhe' khyo" ke' ra" . Ailao"- qid jham wa sa: boe" lo" byaug: ako" .
Qid re eib: ra" mug: lagyo: wa- ana" pyad lai: lo" ra" pyad mae na: jo; ra" Gyang" Lho" Yaug we"- Nao kad' ra" dao: kho' ru wa din: nyang: ra" wo"-
Yao: bam wa Mao" So: byu qe we' lapa qere sa: sheim: gyo" nhao mo, ngad mung:- nao wa yao: bam re sa: byid: jhaug' ava" . Man: qi" ru we' dakhyo:- yao: bam qo" kham zo" na: avako"- ga: ta" rure ngo the' gyo: va" .
Ai: phan mae" thoe dathoe wa Qam: bo: thao" ra" Asang Mao" So we"- Ni" dao: kho' ru jham wa gai gai: yao: dangman" ru we' din: nyang: ra" wo"- ga: ta" rure ngo the' gyo" .
Ai: thao mug: lagyo: byid yaug ein: yaug wa yao" keim re ba dao khyo vhe' khyo" ke' ra" . Ailao"- byu jham re gyai thin: ra" ba lhe' nae" akhang" qo" yu: ra" .
Yao: bam wa gyai thin: ra" ba lo; yang lhe' mhai: ru qhug' geyang:- ai: qam" jham re boe" nhao nae" kheim: so' qo" ra" Mao" So: mang re nhang: myan" nhang: thoe ta" ako" . Ngadqere: yao: bam wa yao: bam: qobo jham mae" madam: phaug' lo ko" ru we' yao" qi" qhang: ra" khyo re macaung: khin" ko" ngad: ra" .
Ai: thao mug: lagyo: ngo" yaug ein: yaug wa yao" keim re ai: gug' nyhug' lhe" nho: tao" khau" dao mae vhe' khyo" ke' ra" . Ailao" ai: gug' nyhug' lhe" nho: mung"dan: wa no, sang: kyid cad' no; lo" mung:- ai: mung"dan: byu qe wa khai" no geyang: yao: bam yao" sho re bin" zag: ci: ako" .
Amung: yao: bam: khai" no: ru we' byang myaug: ra" dae mathao mae mug: gaung: mung"dan: nho: Mao" So re nhang: myan" nhang: thoe ta" ako" . Ngadqere: yao: bam wa yao: bam yao" makhyang" ra" khyo jham mae" madam: phaug' lo ko" ngad: ra" .
Ai: thao mug: lagyo: khyaug' yaug ein: yaug wa yao" keim re Uphrad qid gyaung: mo" khug khyo vhe' khyo" ke' ra" . Ailao" ai: qid gyaung: mo" wa kin" lo" byaug mung: ba thug' shad' mae" joe" li" ra" kho: kham qere khyo phung" byid' ra" .
Ai: thao pohaung we' dau: ra" masan masin" ra" byo sam dau: re ngo myao: . Yao: bam wa mao jaung:- gug' nyhug' lhe:- lapa apyag' qenho: nhad' jham mae" thug' li" ako" .
Yao: bam wa mug' pho: ve,lho jham re kad' qhu" ko" ra" min: yui jham: nho: byo jham ngad: ako" . Ai: byo sam dau: wa Qam: Bo: Thao" ra" Mao" So: ba na qi: gye khe' poe khyo mug: myid dao mae" kho: kham qe alhab' re zhang: phaung: yu nae" qhid' mae" thug' ye" lo" ako" .
Tae" gyo: ge,- Ngo wa khug' hab' we' dakhyo: joe" li" nae" . Khag' ngadqere: gaung pyad' su" qin" yang: su: qhid' kheim: mae qho' maphau: nae" qhid' mae" gyang" na mung:- yao" mai bau: jham re lhaug' na: ra" yaug wa- ngaui lho" ra" wo" .
Ai: thao- ai: byo jham wa kho: kham qere Hebre myan" khyo" Amagedon ga: mhang" ra" jo, qo mae zhang: phaung: yu: to" ako" .
Ai: thao mug: lagyo: nhad' yaug ein: yaug wa yao" keim re la mae vhe' khyo" ke' ra" . Ailao"- caung: pa" yham mae jo; ra" tao" khau" mae" thoe qi: dathoe wa Bin va"- ga: ta" ra" .
Lhe' cad' cad' mung:- mug: dam: dam:- mug: gyug: gyug: mung:- myid lab: qu" gyaug qu" lhaung lab' li" ra" . Xao su byu qere phan" ra" ba na mae" khonhae" re: airu: myid lab: malab: qu" ngad: ra" . Ce: myid lab: wa alhab' tho' mae thin: thao" ru ngad: ra" .
Qi" qhang: ra" vomo" wa sam gao go; lo" byaug: ra" . Mung"dan: khao: ngo" mae" vomo" jham wa byo; qeim: lo" byaug: ako" . Mao" So wa Babelon vogaung: re myid: beim: mung:- yao" nhag' yo" ra" sabyi qang: ngad: ra" yao" keim mae" sabyi qang: yao: re jhaug' ra" .
Gagyo: kao" jham alhab'- bam jham alhab' byaug: lo" byaug: ako" .
Dace' re sam joe" dakyin: kyin: ko bo: ra" lag qu mo" jham wa mug: gaung mae" byu jham: dao mae qu: zag byid' ra" . Byu qe wa qu" gyaug qu" lhaung sho' ra" lag qu mo" qu: gyo" ra" qam" mathao mae Mao" So re nhang: myan" nhang: thoe ta" ako" .
Ai: thao keim nhad' lam: ci ko" ra" mug: lagyo: jham nhad' yaug mae" dayaug wa ngo jhao" li" mung:- Lo ri:- qid gyaung: mo" myo: sho' nhae mae te" to" ra" qi" qhang: ra" vomo" ngad: ra" mang qi" ra" shava myhi" qobo dae kham zo: qhug' ra" khyo ngo nao re qhu" li" .
Myidgaung dao mae" kho: kham qe wa yao: we' gaung sho: jho" zam" ako" . Mug: myid byu qe wa yao" nho: gaung sho: gintho' mau" zo" ngad: ra" sabyi qang: re shaug' yid: ako" .
Ai: Byo wa ngo re jaung" mung:- mug: lagyo: wa ngo re din"pyad' yo khyo jhui" ye" lo" ra" . Mao" So re ta" phoe: ra" mang jham gaung geim" byang" sho' tung" te' to" ra" gug' nyhug' lhe: ane dadau" nho: dao mae myiqe: dayaug zaung: jo; rure ngo myao: . Ai: gug' nyhug' lhe: wa au: nhad' lam: de,mung: khyug daxe khe' yaug: ra" .
Ai: myiqe: wa mai bau: ane we' amo; yang shaung: ve; ci mung:- qhang- phug' de; ra" laug- palhe" laug jham: yang shaung: ci: ra" . Yao" lo, mae gaung sho" nho: gintho' mau" zo" ngad: ra" maca' majhad' lo, mau" byang" jo; ra" qhang keim dakeim zhab' ci: ra" .
Yao" nga: lao: mae Shava myhi" qe alhab' mo; nho: yao: myhi" we' mug: myid mae" maca' majhad' ra" yao: myhi"- Qi" qhang: ra" Babelon ga" ra" lajheim: anyham: bo: ra" mang tung" te' to" ra" .
Ai: myiqe: wa Mao" So: byu qenho: sa: rere:- Yesu qhid' mae" jhaug' zaug geyang: se' pye' qhug' ko" ra" mo; nho: sa: rere: shaug' mung:- Yid: jo; rure ngo the' myao: ra" . Yao: re ngo myao lao" gyai mug' hao" byaug: ra" .
Mug: lagyo: wa Nao pe" mung: mug' i?- ga: ngo re myid' ra" . Ai: myiqe: ga" ra" mang anyham: lajheim: re we' yao: zaung: ci: ra" au: nhad' au: de, mung: khyug daxe khe' yaug: ra" gug' nyhug' lhe" nho: lajheim: re ngo nao re ta" kyo: li" .
Ai: gug' nyhug' lhe: wa ganhae" daui: na: qu" ngad qere: ana" wa madaui: na lo: ngad: ra" . Yao: wa dung: khung: no, mae" thug' li" na mung: phyo' pye' qhug' nae" khyo ye" lo" li" nae" . Mug: myid re maphan" shimae" kao so' mugsug' mae mang mabo: ra" mo, mug: myid byu qe wa ai: gug' nyhug' lhe: re yao: bam the' myao gelao"- mug' hao" byaug: li" genae" . Yao: wa ganhae" daui: na: qu" ra" . Ana" wa madaui: na lo: ngad: ra" . Ngadqere: dalhang dam: na: thug' li" li" nae" .
Nyan pha,jhi" laba lajhao bo: ra" yaug khag' re: ceru re qo" ba: yu: ako" . Ai: au: nhad' au: wa ai: myiqe: zaung: ra" buggaung nhad' lam: ngad: ra" . Ai jham wa kho: kham nhad' yaug re: ngad: ako" .
Ai mae" ngo" yaug wa gyo" lo" byaug: avako" . Dayaug wa ana" eib: na: ashi"- Amung: gatau dayaug wa mana: li" shi: ngad: ra" . Yao: joe" li" lao"- yao: wa dazab za: qo" eib: li" nae" .
Ai: gug' nyhug' lhe: wa ganhae" daui: na: qu" ngad qere: ana" wa madaui: na lo: ngad: ra" . Yao: wa she' yaug ein: yaug kho: kham ngad mung: ai: kho: kham nhad' yaug mae" dayaug ngad: ra" . Amung: yao: wa phyo' pye' qhug' nae" khyo ye" lo" na: ra" .
Nao myao: ra" ai khyug daxe wa eib nae" kheim: so' maqo" shiko" ra" kho: kham daxe yaug ngad: ako" . Ngadqere: yao: bam wa kho: kham khyo" ai: gug' nyhug' lhe: we' daga" dayo, qug ko eib nae" kheim: so' byid' to: qhug' mo, ngad: li" genae" .
Ai: daxe gu: alhab' wa myid: qang: to" ru dakhe' za: ngad: ako" . Amung: yao: bam wa yao: bam: qam: so' we' kheim: so' ai: gug' nyhug' lhe: re qhaug' byid' ako" .
Yao: bam wa Yao Nau" re gye kad' li" genae" . Ngadqere: Yao Nau" we' yao" yang khai: yu: to: mo,- kyid: ra" thao cao" mo, wa ai bam re khe' aung: pye' li" genae" . Pe"mung: ga"re yao: wa asang qe: Asang- kho: kham qe: kho: kham ngad: ruyang ngad: ra" .
Mug: lagyo: wa nao myao: ra" shava myhi" zaung: jo; ra" qid wa mung"dan: jham- mung" byu qe- myan" cao jab jhau: ra" byumyu" qe ngad: ako" .
Nao myao: ra" khyug daxe khe' we' gug' nyhug' lhe: wa ai: shava myhi" re nghang" li" genae" . Yao: bam wa yao: qo" ra" ja: alhab' re khyad' yu: pye' mung:- yao: re gaung pyad' khyad' shao: to" li" genae" . Yao: bam wa yao" sho: re zo: mung: myi" yang yao: re ngha" jheim" pye' li" genae" .
Pe"mung: ga"re Mao" So: mungdao: jham jab byang" li" ra" ayo, joe" sho' yao: bam myid jho" vang" mung:- yao: bam yao: eib: ra" kheim: so' re ai: gug' nyhug' lhe: re qhaug' byid' ra" khyo" yang Mao" So yao" myid: qang: to" ra" khyo re kad' boe" nae" qhid' mae" lo, joe" zaui" thug' ke' nae" myid re Mao" So wa yao: bam: nhag' lam: aung khug mae ke' to: byid' ra" .
Nao myao: ra" ai: myiqe: wa myid gaung dao mae" kho: kham jham re eib: ra" qi" qhang" ra" vomo" ngad: ra"- ga: ngo re ta" ra" .
Ai: thao re mug: gaung mae" mug: lagyo: dayaug gyo" li" rure ngo myao:- Yao: wa qi" qhang: ra" kheim: so' qo" ru we' yao" nho: phung qab bao wa myidgaung geim" mae bo" bao byid' ra" .
Yao: wa thoe qi: we' Yao: wa byo; qeim: lo" ava"- Qi" qhang: ra" Babelon: vogaung: wa byo; qeim: lo" byaug: ava" . Ana" ai: vogaung: wa min: yui jham we' masan: ra" byo jham: yang kyaug' rure qhug' mung:- maca' majhad' jab sho' we' nghang" thao" ra" ngho' jham na: ra" jo, qo boe" jo; ava" .
Pe"mung: ga"re byumyu" cao jab alhab' wa yao" nho: gaung sho: shab' mhin: ru ngad: ra"- gyai thin: ra" sabyi re shaug' avako" . Myidgaung mae" kho: kham qe wa gaung sho" nho: gintho' mau" zo" mae yao: we' jho" zam" mung:- mug: myid dao mae" phaga: pho" qe wa ai: vogaung" nho: maqo" khang" ra" gaung sho: shab' ra" mau" zo" mathao mae jo,nho" qo" li" ako"- ga: zag: hug' ako" .
Ai: thao re mug: gaung mae" thoe gatau dathoe wa- Nga" byu qe we"- Phao: thug' lo geri:- Yao" lo, mae" phao: thug' lo geri:- Yao" qobo jham mae naonhaung" dabocao: bo ge,- Yao" qobo dae mae dabocao: kham ge,-
Pe"mung: ga"re yao" qobo jham wa mug: gaung loe" sho' bam: jo; ra" . Mao" So wa yao" nho: makhyang" ra" khyo jham re myid: beim" ra" .
Yao: naonhaung" re kad' ru we' dakhyo:- naonhaung" yao: re khyag' kad' ge,- Yao: naonhaung" re kad' lo: ra" gu: alhab' qhid' mae" shid' zhao" yao: re dam: tug' byid: ge,- Naonhaung" qhid' mae" yao: phaung byid' lo: ra" shaug' ja: re shid' zhao" thin sho' phaung yang: yao" keim re vhe' pyang" byid: ge,-
Yao: yao" gaung re phungbao we' gaung sho: pyo: khyo kad' yu: ra" qhi" yao: re qug: khai: we' nhag' kaug' nhag' qhui: ru boe" nhao ge,- Pe"mung: ga"re yao: wa yao" gaung re kho: kham myhi" ngo cemae kho" zaung: jo;- Ngo wa cug' mo" mangad:- Ngo wa nhag' kaug' nhag' qhui: rure khonhae" re: ba nae" mangad:- ga: ta" ra" .
Ce: mathao mae no phyo: nhag' kaug' nhag' qhui: ru- bao" khug' khug' ru- qam" jham yao" dao mae daba mae joe" li" nae" . Pe"mung: ga"re myi" yang ngha" jheim" pye' ru qhug' li" nae" . Pe"mung: ga"re yao: re dao: kho' ra" Asang Mao" So wa qam: bo: thao" yaug ngad: ra"- ga: ta" rure ngo the' gyo" .
Yao: we' gaung sho: shab' mhin: ra" gintho' mau" zo" mae bokad' ko" ra" myid gaung dao mae" kho: kham qe wa yao: re nga" jeim" lo" na: ra" myi: mae" myikhug' re yao: bam myao gelao"- ai: vomo" qhid' mae" kaug' gyi: ngug: li" genae" .
Yao: bam wa yao: kham zo" ra" qug: khai: dae re qu" gyaug ko" ruyang va: mae ye; jo, geyang:- Qi" qhang: ru we' qam: bo: thao" ra" Babelon vomo" we"- Nao yahau" we"- Nao yahau" we"- Nao wa dayo, qug khug mae za: qobo dae byid' rure qhug' kham zo: vanhaung- ga: ta" ako" .
Myidgaung dao mae" phaga: byu qere: yao" qhid' mae" kaug' ngug: ako" . Pe"mung: ga"re yao: bam: aung: xan: jham re vai: yu nae" khag' mana lo: geyang: ngad: ra" .
Yao: bam: qhang zai jham- ngaui bau:- phug' de; ra" laug zai jham- palhe" zai jham- jid: mo" pin: zai jham- zin yung pin: ne- bathaung khyang pin:- pin: ne jham- myaung: ra" sag' aja: ja:- xao zaui: yang kad' ra" zai aja: ja:- phug' de; ra" sag'- gyid: ne jo, to' we' laug phyu-
sag' hau:- zoxeim: sheim nae cid'- sheim nae pyo: ja:- Mura- Loban- sabyi qang:- xau cin man" phaui:- jung: cin- nung:- myao: jham- myao: lhin" jham- jeim qe we' byu: kao so' alhab' re lhao" vai nae" byu khag' mana lo: .
Phaga: byu qe wa Nao sang nug nhag' nghae" ra" zai gai alhab' wa byaug; lo" byaug: avako"- Amung: ni" jo, nho" we' phung qab bao jham alhab' baui" byaug; ava" . Ai jham re nao khonhae" re: dam: the' yu lo nae" mangad: lo: ngad: ra"- ga: yao: re ta" ako" .
Ai: vogaung: mae phaga: kad' yang: jo, nho" qo" lo ko" ra" phaga: byu qe wa yao: kham zo" ra" qug: khai: dae re boleim zo: nae" gyaug geyang: va: mae ye; jo; li" genae" . Yao: wa kaug' ngug zo" re"-
Qi" qhang: ra" vomo" yao: we"- Yahau" re wo"- Yao: wa jid: mo" pin: jhad'- zin yung pin: mo,- pin: ne- ve, yang: qhang zai- phug' de; ra" laug zai- palhe" zai jham: yang lhaung" shaung: ci: ru wo" .
Dayo, qug mae za: ce: jo,nho" alhab' re yao: cephyaug' pye' vanhaung wo"- ga: ta" ako" . Qid sang pho keim: au: jhaung qe- zaung mo,- kau: mo,- qid panglai: mae kao so' khau mo, gatau alhab' mo, wa va: mae ye; jo, gemung:-
Ai: vomo" re nga" jeim" pye' lo" ra" myi: mae" myikhug' re myao lao"- Ce: vomo" we' dau: ra" vomo" gatau khonhae" re" majo; qu"- ga: hug' ako" .
Yao: bam wa yao: bam: au: dao mae phalhug gag: gyan" yu mung:- vomo" yao: we"- Yahau" re wo"- Yao: wa qid sang pho qo" ra" mo, alhab' re jo, nho" qo" nhao: ra" vomo" ngad" ra" . Dayo, qug mae za: yao: qo" ra" gu: alhab' baui" lo" byaug: avako"- ga: kaug' gyi: ngug: ako" .
Mug: gaung we"- Ai: vomo" byo; qeim: lo" va" ruyang ngaui bau: wa,- Mao" So: byu qe- lagyo: qe- lapa qe we"- Ngaui bau: ge,- Pe"mung: ga"re ai: vomo" yang naonhaung" re kad' ra" gu: qhid' mae" Mao" So wa yao: re dao: phyid' ava" .
Ai: thao qam: bo: ra" mug: lagyo: dayaug wa laug lhang qi: qhi" qi" ra" laug baui dabaui re gaug: yu yang: panglai: khyo pye' zaui: ke' zo" re"- Qi" qhang: ra" Babelon vomo" wa ceru: atug' akhyug pye' khyo" pye' ru qhug' li" nae" . Amung: yao: re khonhae" re: dam: myao lo nae" mangad:- ga: ta" ra" .
Nao mae tang: thoe- byu thoe- khalhao: mad: myhang" thoe- labo" thoe- khonhae" re: the' gyo: lo nae" mangad:- Nao mae lo, mau" kad' ra" mo, khonhae" re: madam: myao lo nae"- Laug lhang myang thoe magyo: lo nae" .
Nao mae myibaung: bao khonhae" re: mamyao lo nae"- Myhi" sag' pho" sag' qe: thoe nao mae mathe' gyo: lo nae" . Ni" nho: gau pai: byu qe wa mug: myid alhab' geim" mae qam: so' bo: thao" ra" mo, ngad: ako" . Ni" nho: vha" ra" pha,jhi" apyag' yang mug: myid byu qe alhab' re mhug' pyag' yu: lo: ra"- ga: ta" ra" .
Babelon qobo dae qhug' kham zo" ru wa lapa qe: sa:- Mao" So: byu qe: sa:- ai: vomo" khug mae the' myao yang:- ngad: ra" . Ngad va"- ai wa myid gaung dao mae se' pye' qhug' ra" mo, alhab' mo; nho: sa: ngad: ra" .
Ai: thao- mug: gaung dao mae" byu ajham ataung: thoe we' dau: ra" thoe re ngo the' gyo" . Ai: thoe wa Mao" So re caung: khin" ge,- Ngonhaung" nho: Mao" So wa khyad' yu: ra" khyo- phungbao we' qam: so' qo" yaug ngad: ra" .
Yao" nho: dao: kho' ra" khyo jham wa dangman" ru we' din: nyang: ra" . Yao: wa myidgaung byu qere yao" nho: gaung sho" nho: gintho' mau" zo" yang shad' nghung: nhao: ra" ai: shava myhi" re dao: phyid' ava" . Yao" daui daui mo, re ai: shava myhi" yang se' pye' yang:- Mao" So wa yao: re qobo dae byid' ava"- ga: ta: ako" .
Ailao"- yao: bam wa Mao" So re caung: khin" ge,- Ai: qi" qhang: ra" vomo" re nga" jeim" pye' ra" myi: mae" myikhug' wa apyad ato khonhae" re: thaui" do, lo" ra"- ga: hug' ako" .
Lau: de, shid' xe: byid yaug we' kao so' daui: ra" gug' nyhug' byid dau: wa tao" khau" dao mae zaung: jo; ra" Mao" So re goe; pa" ako" . Yao: bam wa Amen- Mao" So re caung: khin: ge,- ga: ta" ako" .
Ai: thao- tao" khau" mae" thoe wa yao" nho: daui daui mo, we' yao" byu qe ngad ko"ra" yao: re phug' myao: ko" ra" mo, aqi: angai qe we"- Ngonhaung" nho: Mao" So re caung: khin" ge,- ga: ta" ra" thoe thug' li" ra" .
Ai: thao- byu ajham ataung: thoe ru" ru- qid coe: myang thoe ru" ru- mug: gyug: thoe ru" ru re ngo the' gyo" ra" . Ai: thoe jham wa Mao" So re caung: khin" byid: ge,- Pe"mung: ga"re- qam: Bo: Thao" ra" ngonhaung" Asang Mao" So wa kho: kham ngad: ra" .
Ngonhaung" ngaui bau: ngaui lho" mung:- yao" qi" qhang: ra" khyo re caung: khin" gelang:- Pe"mung: ga"re Yao Nau" nho: lo, xo' poe ayo,wa joe" mung:- yao" myhi" sag' wa yao: yao" gaung re ai: poe qhid' mae" seim" nyhang" to" ava" .
Yao" gaung re shaung: ve, nae" bao qhui: ra" jid: mo" pin: jhad' mai bau: qo" ava" . ( Ai: jid: mo" pin: jhad' wa Mao"so: byu qenho: gai shab: ra" ave, lo,mau" ngad: ra" )
Ai: thao- mug: lagyo: wa Yao Nau" nho: lo, xo' poe khyo li" nae" khai qhug' ra" yaug wa ngaui lho" ra"- Ceru re tung" to: wa,- amung: mug: lagyo: dam: laung: yang: ta" ru wa- Cejham wa Mao" So: dangman" ra" dao: jham ngad: ra"-ga: ngo re ta" ra" .
Ngo wa yao: re goe; pa" nae" ein:- yao" khyid qao: khyo goe; gyo" lo" . Ngadqere: yao: wa- Airu: dakad' wa,- Ngo wa Yesu qhu" byid' ra" dangman" ra" khyo re zaui" zag: ci: ra" mo, ngad ko" ra" nao we' ni" mao: nhaung: qe: daui daui byin cao: dayaug za: angad:- Mao" So re goe; pa" wa,- ga: ngo re ta" ra"- pe"mung: ga"re Yesu qhu" byid' ra" dangman" ra" khyo wa lapa qere jaung" byid' ra" .
Ai: thao mug: gaung wa bung" jo, mung: myao: phyu dadau: na: jo; rure ngo myao:- Ai: myao: phyu jui: yaug wa Jhaug' zaug yaug we' Dang man" yaug ga: mang yaug ngad: ra" . Yao: wa tarha" din: nyang: ra" khyo" dao: kho' mung: yao" gye khe' poe jham re gye zin" na: ra" .
Yao" myo,jid' wa myishae we' dau mung:- yao" au: mae ba maug: myo: sho' zhaung" ci: ra" . Yao" gaung mae mang tung" te' ci: ra" . Ngadqere: ai: mang re yao: mae" je yang: khag' re: maba ngad: ako" .
Yao: ve; ci: ra" bau: qhang wa sa: za: dag: jo; ru ngad: ra" . Yao" mang wa Mao" So: Mungdao: ga" ru ngad: ra" .
Mug: gaung mae" gyezo: qe wa san: yaung" ra" jid: mo" pin: phyu ve,- myao: phyu jham: dao mae jui: yang: yao" thao cao" ako" .
Yao" nhad' mae" byumyu" cao jab re aung: pye' nae" ngad: ra"- tho' ra" shae pyang: thug' li" ra" . Yao: wa ai bam re jo,to' zaung: bao" yang eib mung:- yao: wa qam: bo: thao" ra" Mao" So: nhag' yo" runho: sabyi nao: xam mae sabyi qang: re nao" jhab' ke' li" nae" .
Yao" bau: qhang mae we' yao" paung daung: dao mae kho: kham qe: kho: kham asang qe: nho: Asang ga" ra" mang tung" te' to" ra" .
Ai: thao- mug: lagyo: dayaug wa ba mae ye; jo; rure ngo myao: . Yao: wa mug: le; phyo: mae dao" lhau ko" ra" ngho' jham re thoe qi: we' Lo geri:- Mao" So: zo: shaug' poe mo" khyo zang" li" geri:-
kho: kham qenho: sho:- gyezug: mo" qenho: sho:- gyezo: qenho: sho:- myao: jham: nho: sho: we' ai jham: dao mae jui" ra" mo; sho:- byu alhab' mo; nho: sho:- jeim qe we' jeim mangad: mo; nho: sho:- byu angai aqi: qenho: sho: li" zo: geri:- ga: hug' ra" .
Ai: thao re ai: gug' nyhug' lhe: we' myid gaung dao mae" kho: kham qe wa myao: dao mae jui" ra" yaug re we' yao" gyezo: qere gye khe' nae" qhid' mae" yao: bam: gyezo: qe we' zang" ham: na ko" rure ngo myao: .
Gug' nyhug' lhe: wa yao" qhid' kheim: mae mug' pho: ve, lho kad' qhu" ko" ra" lapa apyag' qe we' daga" za: taung" lhaung" pye' ru qhug' ako" . ( Yao: wa ai: gug' nyhug' lhe" nho: aso: de; ra" mo, re we' ai: gug' nyhug' lhe" nho: khyao dau sulho re goe; pa" ra" mo, re ai: mug' pho: ve, lho jham kad' qhu" yang: mhug' pyag' yu: ra" yaug ngad: ra" . ) Ai: gug' nyhug' lhe: we' lapa apyag' wa myi: nga" na: ra" vhang myiqid tham: khug khyo adaui phe, phe, daga" za: pye' zaui: ke' ru qhug' ako" .
Yao: bam: gyezo: qe wa ai: myao: dao mae jui" ra" yaug: nho: nhad' mae" thug' li" ra" shae pyang: jham: yang se' tam" pye' ru qhug' ako" . Ngho' jham alhab' wa ai bam: sho: re yao: bam ga" nho" zo" ako" .
Ai: thao- mug: lagyo: dayaug wa yao" lo, mae ai: dung: khung: no; nho: kham: thug' we' jao co: qi: ci yang: mug: gaung mae" gyo" li" rure ngo myao: .
Yao: wa ai: Min: yui Satan- ganhae" mae" lhao maui ngad: ra" mao jaung: re taung: mung:- jao co" yang taui: mung: zin na dataung taui" to" ra" .
Byumyu" cao jab re yao: maqo" mhug' pyag' nae" qhid' mae" zin na dataung gan: lo" sho' mug: lagyo: wa dung: khung: no, khug khyo yao: re pye' zaui: pye' mung:- kham: thug' thug' yang: ai re dazid thaung" te' ra" . Ai: thao re yao: re dazab zo: pheim: nhao: to: ca" nae" ngad" ra" .
Ai: thao ngo wa kho: kham tao" khau: jham re the' myao: . Ai: tao" khau" jham: dao mae zaung: jo; ra" mo, wa dao: kho' nae" qam: so' byid' to: qhug' mo, ngad: ako" . Alao"- Yesu yang qhu" byid' ra" dangman" rure we' Mao" So: dao: re ta" hau" kyo: geyang: se' pye' qhug' ko" ra" mo; nho: subyo jham rere: ngo the' myao:- Yao: bam wa ai: gug' nyhug' lhe: rere:- yao" khyao dau sulho rere: magoe; pa" ngad: ako" . Amung: yao: bam: nga: lao: mae- mangad: lao"- yao: bam: lo, mae re: ai: gug' nyhug' lhe" nho: aso: makham: yu: to: ngad: ako" . Yao: bam wa kao so' dam: daui: li" gemung:- Yesu we' daga" kho: kham khyo" zin na dataung eib: ako" .
( Dang: ra" shid: jo, mo, wa zin na dataung gan: lo" sho' kao so' madaui: li" ko" ngad: ra" . ) Ceru wa shid: ra" mo, mae" sao qhid' lhang daui: to" li" nhao: ra" khyo ngad: ra" .
Shid: ra" mo, mae" ce: sao qhid' lhang daui: to" li" nhao: ru mae bobo: ra" mo, wa qi: sho' ngaui lho" ra" mo, ngad: ako" . Shid' lhang ein: lhang shid: ru wa yao: bam re eib nae" qam: so' maqo" lo: ngad: ra" . Yao: bam wa Mao" So we' Khristu nho: khinjaung qe ngad: li" genae" . Yao: bam wa yao: we' daga" zin na dataung eib: li" genae" .
Zin na dataung gan: lo" thao re Satan wa taui" lhaung" to" rumae" pheim: ke' ru qhug' mung:-
Gog we' Magog ga" ra" mug: myid geim" mae byo: sin" na: ra" byumyu" cao jab re mhug' pyag' yu nae" qhid' mae" thug' ye" lo" li" nae" . Satan wa panglai: ma dam: mae" ma coe nho" myo: sho' byu qere gye khe' poe qhid' mae" zhang" to" li" nae" .
Yao: bam wa myid gaung geim" khyo byo: sin" lo" gemung:- Mao" So: byu qenho: gyetab re we' yao" yang jhid' de; ra" vomo" re vang" to" ako" . Ngadqere: mug: gaung mae" myi: gyo" li" mung:- yao: bam re nga" jeim" pye' ra" .
Ai: thao- yao: bam re mhug' pyag' ra" Min: yui wa ai: gug' nyhug' lhe: we' lapa apyag' re pye' zaui: to: gau ngad: ra" myi: nga" na: ra" vhang myiqid tham: khyo pye' zaui: pye' ru qhug' ra" . Yao: bam ai: jo, qo mae apyad ato myi" re: na" re: yhin" ru qhug' li" genae" .
Ai: thao- qi" qhang: ra" tao" khau" phyu re we' ai: dao mae zaung: jo; ra" yaug re ngo myao: . Myidgaung we' mug: gaung wa yao" qhid' kheim: mae" phao: lo" byaug gemung:- madam: myao lo: ngad: ra" .
Ailao"- shid: lo" va" mo, aqi: angai wa kho: kham tao" khau" qhid' au: mae ye; jo, ko" rure ngo the' myao:- Mugsug' paug' jham phung" to: mung:- kao so' daui mo; mugsug' paug' ngad: ra" mugsug' paug' gatau rere: phung" to" ra" . Ai: shid: lo" va" mo, wa mugsug' paug' jham mae tung" xam" to" ru we' dakhyo:- yao: bam: lo, mau" re cao" yang: dao: kho' ru qhug' ako" .
Pang: lai:: wa yao: yao" khug mae" sushid qere nhao: ke' byid' ra" . Shid: ru we' movo: mug: re: yao: yao" khug mae" sushid re ab byid' ako" . Alhab' mo, wa yao: bam kad' lai: lo: ra" yao: bam: lo, mau" re cao" yang: dao: kho' ru qhug' ako" .
Ai: thao- shid: ru we' movo: mug: wa myiqid tham: khyo pye' zaui: pye' ru qhug' ako" . ( Ce: myiqid tham: wa shid' lhang ein: lhang shid: ru ngad: ra" . )
Kao so' daui mo; mugsug' paug' mae mang mabo: ra" yaug khag' ngad qere: myiqid tham: khyo pye' zaui: pye' ru qhug' ra" .
Ai: thao re mug: gaung sag' we' myid gaung sag' re ngo myao: . Sao qhid' mae" mug: gaung we' myid gaung wa baui" lo" byaug mung:- panglai: wa byaug: byaug: ra" .
Ai: Gyang" Lho" Vomo" ngad: ra" Yerusalem vosag' wa yao" yham sang pho" we' qhug' na nae" qhid' mae" shaung: yaung" ci: ra" myhi" sag' we' dakhyo:- jin" jin" nyhang" seim" ci yang: Mao" So mae" mug: gaung khyo" gyo" li" rure ngo myao: .
kho: kham tao" khau" mae" thoe qi: dathoe khyo"- Ana" Mao" So: yham wa yao" byu qe we' daga" ngad: ra" . Yao: wa yao: bam we' daga" na: li" nae"- Yao: bam wa yao" byu qe ngad: li" genae" . Mao" So yao:- yao: bam we' daga" na: li" nae" . Yao: wa yao: bam: Mao" So ngad: li" nae" .
Yao: bam: myo,jid' jham mae" ngug byid alhab' re yao: sad' pye' byid' li" nae"- shid: ru majo, lo nae"- kaug' qhui: ru- mangad: lao"- gyi: ngug: ru- mangad: lao"- khai" no: ru majo, lo nae" . Qhid' phyao: boe" ru jham alhab' gu: wa baui" lo" byaug: ava"- ga: jhau: rure ngo the' gyo" .
Ai: thao- tao" khau" mae zaung: jo; ra" yaug wa Ana" ngo wa cao jab alhab' re asag' kad' pye' va"- ga: ta" ra" . Yao: wa Ceru: tung" to: wa,- Pe"mung: ga"re ce: dao: jham wa dangman" ru we' lam ga" ra" dao: jham ngad: ra" ga: re:- ngo re ta" ra" .
Amung: yao: wa Bin va"- Ngo wa sao qhid' we' lo" thao"- aqhid we' athao" yaug ngad: . Qid shab' ra" yaug khag' ngad qere: kao so' qid thug' mae" qid re aphug' mabyid: ca" lo: shaug' nae" akhang" ngo byid: nae" .
Aung doe; ra" yaug khag' ngad qere: ce: qid re ngo mae" qo" khae: yu: li" nae"- Ngo wa yao" Mao" So ngad: li" nae"- Amung: yao: wa nga" zo: ngad: li" nae" .
Ngadqere: gyaug mo,- dao: so: mazaung mo,- khyonghung: nghung: mo,- byu se' mo,- gaung sho" nho: gintho' mau" zaui: mo,- vha" mo,- sulho re goe; pa" mo,- mhug' mo, alhab' mo; qhid' mae" jo, qo wa myi: nga" na: ra" vhang myiqid tham: ngad: ra" . Ai: ru wa shid' lhang ein: lhang shid: ru ngad: ra"- ga: ta" ra" .
Lo" thao" aqam" jham nhad' ja: byang" sho' bo: jo; ra" keim nhad' lam: ci: ra" mug: lagyo: nhad' yaug mae" dayaug wa ngo jhao" li" mung:- Lo ri:- Yao Nau" nho: Yham Sang Myhi" ngad: ra" ai: myhi" sag' re ngo nao re qhu" byid: nae"- ga: ta" ra" .
Ai: Byo wa ngo re jaung" mung:- mug: lagyo: wa gyai myhao: ra" bam au: khyo ngo re jhui" lo" ra" . Mug: gaung dao Mao" So mae" gyo" li" ra" Gyang" Lho" Vogaung: ngad: ra" Yerusalem vogaung: re yao: ngo re qhu" byid' ra" .
Ai: vomo" wa Mao" So: phungbao we' bao: qhui: jo; ra" . Ai: vomo" wa phug' de; ra" laug sin" jham- dan: lung we' laug gyang" we' dakhyo: bao qhui: ra" .
Ai: vomo" wa gyai myhao: ra" vang we' ngad mung:- kham: daxe: shid' dung: de; ra" . Ai: kham: daxe: shid' dung: re mug: lagyo: daxe: shid' yaug zaung" na: ako" . Kham: jham mae Israel byumyu" daxe: shid' kaung: nho: mang jham re tung" te' to" ako" .
Dashad' mae kham: sam dung: dung: de; ra" . Ba thug' shad' kham: sam dung:- Mug: thao shad' kham: sam dung:- Mug: am: shad' kham: sam dung:- Ba vao shad' kham: sam dung:- ngad: ra" .
Vomo" vang wa apan aqao: laug zang daxe: shid' zang: dao mae zao: to" ru ngad mung:- ai: laug zang jham: dao mae Yao Nau" nho: lagyo: daxe: shid' yaug: nho: mang re tung" te' to" ra" .
Ngo re dao: jhau: ra" mug: lagyo: wa vomo" rere:- kham: rere:- vang rere:- ka" nae" qhid' mae" ka" zai qhang gyang: yao: dayao: ci: ra" .
Ai: vomo" wa byid khyug ngad mung:- lae phyao: qhang phyao: daqi" za: ngad: ra" . Mug: lagyo: wa ka" zai yao" gyang: yao" yang ai: vomo" re ka" ra" . Qhang phyao: lae phyao: myhao phyao: khyoman: dataung: ngo" yo yo bo: ako" .
Ai: mug: lagyo: wa vang rere: ka" ra" . Mug: lagyo: wa byu ci: ra" aka" we' dau: ra" aka" ci yang: ka" ke' re dayo: byid xe: byid daung" bo: ra" .
Vang re dan: lung laug we' zao: to: mung:- Vomo" re wa pad' we' dakhyo: san: ra" qhang gyang" yang kad' to" ra" .
Apan aqao: laug zang jham wa phug' de; ra" laug cao jab sho' yang shaung: te' to" ra" . Sao qhid' mae" apan aqao: laug zang wa dan: lung laug- shid' lam: ein: lam: wa Nila laug- sam lam: ein: lam: wa Mahoya laug sin"- byid lam: ein: lam: wa Mya laug-
Ngo" lam: ein: lam: wa Jhaung: laug- khyaug' lam: ein: lam: wa patamya laug- nhad" lam: ein: lam: wa laug ma"- she' lam: ein: lam: wa myed yoe laug- gug lam: ein: lam: wa Utaphya laug- daxe lam: ein: lam: wa mahoya laug nyug- daxe: dalam: ein: lam: wa Laug Nyug- daxe: shid' lam: ein: lam: wa gomug laug jham ngad: ako" .
Kham: daxe: shid' dung: wa Palhe" daxe: shid' ce' yang kad' to" ra" . Kham: dalam: re Palhe" dace' yang kad' to" ra" . Vomo" mae" hau" mo" khyodang re pad' we' dakhyo:- myao: kyao" ra" qhang gyang" yang myhung" to" ra" .
Ai: vomo" khug mae Caung: pa" Yham re ngo mathe' myao- pe"mung: ga"re caung: pa" yham wa Qam: Bo: Thao" ra" Asang Mao" So we' Yao Nau: ngad: ako" .
Ai: vomo" wa ba bao- lho" bao zho byid: maqo ngad: ra" . Pe"mung: ga"re Mao" So: phungbao wa vomo" dao mae zho byid: mung:- Yao Nau" wa ai: vomo" nho: myibaung: ngad: ra" .
Mug: myid dao mae" byumyu" cao jab wa ai: bo" bao re ngha yang: khyo su" li" genae" . Amung: myid gaung dao mae" kho: kham qe wa yao: bam: jo,nho" jham re ai: vomo" khug khyo yu: vao lo" li" genae" .
Ai: vomo" mae" kham: wa ba geim" phung" to" li" nae" . Aimae myi" majo; ruyang khonhae" re: kham: pyid' to: nae" mangad:-
Byumyu" cao jab wa yao: bam yao" qi" qhang: ru we' jo,nho" jham re ai: vomo" khug khyo civao lo: li" genae" .
Ngadqere: masan masin" ra" ja: pe" re: ai: vomo" khug khyo qo" vao ye: nae" mangad:- Aqho' aqhid mau" jham re kad' mo,- mhug' dao: jhau mo,- khag' re: qo" vao ye: genae" mangad:- Yao Nau" nho: kao so' mugsug' paug' mae yao: bam: mang botung" to" ra" mo, za: ai: vomo" khug khyo qo" vao ye" li" genae" .
Mug: lagyo: wa Mao" So we' Yao Nau" tao" khau" mae" thug' li" mung"- ai: vomo" hau" mo" khyodang agaung: cao" yang: yug: gyo" lo" ra" pad' we' dakhyo: bao: ra" kao so' qid gyaung: mo" rere: ngo re qhu" byid' ra" .
Ai: qid gyaung: mo" qid yae shid' shad' geim" mae lho" dakhye' dalhang ashi: zaui: mung:- dazin re daxe: shid' lhang ashi: zaui" ra" kao so' sag' gae yaug: ra" . Avho' jham wa byumyu" cao jab re no gai byid: nae" qhid' mae" ngad: ra" .
Ai: vomo" khug mae Mao" So: nhang: kheim: zao" ra" ja: pe" re: jo, nae" mangad:- Mao" So we' Yao Nau" nho: tao" khau" wa ai: vomo" mae jo, mung:- yao" nho: daui daui mo, wa yao: re goe; pa" li" genae" .
Yao: bam wa yao" myo,khung: re the' myao: li" genae" . Yao: bam: nga: lao: mae yao" mang tung" te' to: byid' li" nae" .
Ai: mae myi" majo, lo nae"- Yao: bam wa myibaung:- mangad: lao"- ba bao qo logenae" mangad:- Pe"mung: ga"re Mao" So wa yao: bam: bo" bao ngad: li" nae" . Yao: bam wa kho: kham qe boe" mung: apyad ato eib: na: li" genae" .
Ai: thao mug: lagyo: wa- Ce: dao: jham wa dangman" ru ngad mung:- lam ga" ra" dao: jham ngad: ra" . Lapa qere yao" Byo jaung" byid' ra" Asang Mao" So wa mataung" myao" re boe" li" ca" ra" khyo jham re yao" daui daui mo, re qhu" byid: nae" qhid' mae" yao" mug: lagyo: re nhao: ke' ava"- ga: ngo re ta" ra" .
Yesu wa Tae" gyo: ge,- Ngo wa mamyao" re joe" li" nae" ngad:- Ce: mugsug' paug' mae bo: ra" lapa dao: jham re phug' cao" ko" ra" mo, wa ngaui lho" ko" ra"- ga: ta" ra" .
Ngo- Yohan wa cegu: alhab' re myao yaug we' the' gyo: va" yaug ngad: ra" . Ngo wa ai jham re bin: gyo: bin: the' myao thao re ngo re cejham qhu" byid' lo: ra" mug: lagyo: re goe; pa" nae" ein: seim" yang: mug: lagyo" nho: khyid qao: khyo gyang: goe; lo" .
Ngadqere: yao: wa- airu: dakad' wa,- Ngo wa ni" daui daui cao: ngad mung:- ni" nho: mao: nhaung: lapa qe we' ce: mugsug' paug' mae bo: ra" mungdao: jham re phug' cao" ko" ra" mo, alhab' nho: daui daui cao: angad:- Mao" So re goe; pa" wa, ga: ngo re ta" ra" .
Amung: yao: wa ce: mugsug' paug' mae bo: ra" lapa dao: jham re danyham: dazug' to: wa,- Pe"mung: ga"re cejham alhab' boe" li" nae" yo, khyin: wa jhao" li" ava" .
Makhyang: yaug khag' ngad qere: makhyang" ra" lo, mau" xo' kad' na ca" ra" . Masan masin" yaug khag' ngad qere: masan masin" lo, mau" xo' yang: kad' na ca" ra" . Gai shab: ra" yaug khag' ngad qere: gai shab: ra" mau" xo' yang kad' na ca" ra" . Gyang" Lho" yaug wa xo' yang: gyang" lho" na ca" ra"- ga: ngo re ta" ra" .
Yesu wa Tae" gyo: wa,- Ngo wa mamyao" re joe" li" nae" ngad:- Yao: yao: kad' lo: ra" lo, mau" re cao" yang: byu yaug khao: ngo" re aphug' jhaung qhu" byid: nae" qhid' mae" ngo wa aphug' jhaung qhu" jham ci yang: joe" li" nae" .
Ngo wa sao qhid' we' lo" thao" athao" yaug ngad mung:- aqhid we' athao" yaug ngad: .
Yao: bam yao" bau: qhang jham re cid' san: pye' mung: kao so' sag' gae mae" ashi: re qo" zo: nae" we' ai: kham: jham khyo" vomo" khug khyo vao ye: nae" akhang" qo" yu: ra" mo, wa ngaui lho" ko" ra" .
Ngadqere: ai: vomo" taung gaung shad' mae wa lakha: byu qe- vha" mo,- gaung sho" nho: gintho' mau" zo" kad' mo,- byu se' mo,- sulho re goe; pa" mo,- nhad' dao: thoe lo, mau" mae mhug' mo, na: bam: ako" .
Ngo Yesu wa phung: khug mae" naonhaung" re cegu: ta" hau" kyo: byid: nae" qhid' mae" nga" mug: lagyo: re nhao: ke' ra" . Ngo wa Davi kaung mae" myhung: li" yaug ngad:- Ngo wa bao qhui: ra" bo" myhung kyi ngad: .
Byo we' Myhi" Sag' wa Lo ri:- ga: ta" ra" . Ceru re the' gyo: yaug khag' ngad qere: Lo ri:- ga: ta" vashao:- Qid shab' ra" yaug khag' ngad qere: li" ri:- O: ra" yaug khag' ngad qere: kao so' qid re jhaung qhu" khyo" khae: yu vashao:-
Ngo Yohan wa ce: mugsug' paug' mae bo: ra" lapa dao: jham re gyo" yu: ra" mo, yaug khao: ngo" re jhaug' za: ta" peim" ke' ra" . Dayaug yaug ce: dao: jham mae daja: ja: laung" ke' yang: ngad: re Mao" So wa ce: mugsug' paug' mae ta" to" ra" aqam" jham re yao" qobo dae mae laung: byid' li" nae" .
Dayaug yaug ce: lapa dao: jham mae" daja: ja: re phoe' pye' yang: ngad: re Mao" So wa ce: mugsug' paug' mae tung" to" ra" kao so' sag' gae mae" ashi: we' Gyang" Lho" ra" Vomo" yao: bam qo" khae: yu nae" gae bam re yu: pye' byid' li" nae" .
Cegu: alhab' re sagse: kham: kyo" ra" yaug wa Ngad va"- Ngo wa gaigai: yao: mamyao" re joe" li" nae" ngad:- ga: ta" ra" . Airu: boe" vashao:- Asang Yesu we"- Joe" li" ri:-
Asang Yesu nho: nhag' myan" ra" jeju wa yaug khao: ngo" we' ngad: jo, vashao: wo" .
