Uu ndio mulolongo wa akare a Jeso . Jeso K'irisito wàkala ni mut'u wa murere wa Daudi , na Daudi naye wàkala ni wa murere wa Burahimu .
Burahimu wàkala ni abaye Isaka , Isaka wàkala ni abaye Jakobo , na Jakobo naye wàkala ni abaye Juda na nduguze .
Juda wàkala ni abaye P'eresi na Zera , ( na ao ameyao wàkala ni T'amari ) ; P'eresi wàkala ni abaye Hesironi , Hesironi wàkala ni abaye Aramu ,
Aramu wàkala ni abaye Aminadabu , na Aminadabu wàkala ni abaye Nashoni . Nashoni wàkala ni abaye Salimoni .
Salimoni wàkala ni abaye Boazi , ( na ameye Boazi wàkala ni Rahabu ) . Boazi wàala ni abaye Obedi , ( na ameye Obedi wàkala ni Rutu ) . Obedi wàkala ni abaye Jese ,
na Jese naye wàkala ni abaye mufalume Daudi . Daudi wàkala ni abaye Selemani , ( na ameye Selemani pho mwanzo wàkala ni mukaza mufadzi Uriya ) .
Selemani wàkala ni abaye Rehoboamu , na Rehoboamu wàkala ni abaye Abiya . Abiya wàkala ni abaye Asa ,
Asa wàkala ni abaye Jehoshafati , Jehoshafati wàkala ni abaye Joramu , Joramu wàkala ni abaye Uziya ,
Uziya wàkala ni abaye Jotamu , Jotamu wàkala ni abaye Ahazi , na Ahazi naye wàkala ni abaye Hezekiya .
Hezekiya wàkala ni abaye Manase , Manase wàkala ni abaye Amoni , na Amoni wàkala ni abaye Josiya .
Josiya naye wàkala ni abaye Jekonia na nduguze , na ao àvyalwa ukati urio Ayahudi àkala anahwalwa mateka kuphirikwa its'i ya Babuloni .
Ayahudi ariphohwalwa mateka ta ko Babuloni , Jekonia wàkwendavyala mwana aihiwaye Shealitiyeli , na Shealitiyeli achimuvyala Zerubabeli . Zerubabeli ariphokula , wàtsamira Judea ,
na kuko achendamuvyala Abiudi , Abiudi achimuvyala Eliakimu , na Eliakimu naye achimuvyala Azori .
Azori achimuvyala Sadoki , Sadoki achimuvyala Akimu , na Akimu achimuvyala Eliyudi .
Eliyudi achimuvyala Eleyazari , Eleyazari achimuvyala Matani , na Matani naye achimuvyala Jakobo .
Jakobo ndiyekala ni abaye Jesefu , na Jesefu ndiye mulumengwa wa Maryamu ameye Jeso aihiwaye K'irisito .
Ndo kuna vivyazi kumi na vine ( 14 ) kulaa Burahimu ta Daudi , kumi na vine vinjine kulaa Daudi ta ukati urio Ayahudi àhwalwa mateka ta Babuloni , na kuna vivyazi kumi na vine kahiri kulaa ukati Ayahudi ariphohwalwa mateka , ta ukati ye K'irisito ariphovyalwa .
Vivi ndivyo Jeso K'irisito arivyoinjizwa : Ameye Maryamu wàkala unalolwa ni Jesefu , ela phokala k'aadzangwe kuhwalana , Maryamu achidzona una t'umbo , na t'umbo yiyo yàinjiziswa ni widimi wa Roho wa Mulungu .
Jesefu wendengwa wa Maryamu , wàkala ni mut'u ahendaye haki . Kwa vivyo , ariphomuuhuka wendewe una t'umbo , k'ahenzere kumutiya waibu jamani , ta ye wàamula kumutsamula , ela chisiri .
Jesefu ariphoamula vivyo , malaika wa Bwana wàmulairira ndosoni na achimwamba , " Jesefu mut'u wa murere wa Daudi , ts'ihende chisoi kumuhwala wendeo Maryamu , maana , t'umbo ariyo nayo bee yàinjiziswa ni widimi wa Roho wa Mulungu .
Yiye undavyala mwanalume , nawe undamuhats'a Jeso . Undamuhats'a dzina riro kwakukala , yiye undaativya at'ue kwa kwausira madambi gao . "
Gago gosi gàlairira kwa ta gachimize garat'u maneno ga Mulungu gogombwa ni mugomviwe kukala ,
" Musichana ariye k'adzangwe kukala na mulume undainjiza , na avyale mwanalume , na mwana yiye undahats'wa ' Manueli ' ( yaani , Mulungu u phamwenga naswi ) . "
Ndo Jesefu aripholamuka , wàhenda garat'u gokala udzambwa ni ye malaika wa Mulungu . Yiye wàmuhwala Maryamu ,
ela k'alalire naye kamare ta Maryamu achidzivugula mwanawe mwanalume . Na Jesefu achimuhats'a Jeso .
Jeso wàvyalwa mudzi wa Betelehemu urio u jimbo ra Judea , ukati Herode ariphokala ndiye mufalume . Ariphovyalwa , at'u osomera ilimu ya nyenyezi kulaa mulairo wa dzuwa , àkwenda mudzi wa Jerusalemu . Ao àkwendazunguluka na kuno anaamba ,
" Siswi hudzona nyenyezi kulaa mulairo wa dzuwa yodzohumanyisa kukala , kuvyalwa mwana yendekala mufalume wa Ayahudi . Ndo mukale asena , munamumanya kodzovyalwa ? Kwani sino vyo hudzikudza , huchimona humit'e mavindi mbereze humwabudu . "
Mufalume Herode na at'u osi okala anasagala Jerusalemu , àbabaika muno ariphosikira kukala kwàvyalwa mwana , na undakala mufalume wa Ayahudi .
Ndo Herode achiika monano wa makuhani abomu na alimu a shariya maruru , na achidzaauza kokala kundavyalwa ye K'irisito .
O achimuudzidza kukala , " Ye K'irisito undavyalwa riri jimbo rehu ra Judea ko mudzi wa Betelehemu . Mba ta mugomvi wa Mulungu wàandika vivyo mo Maandikoni ga Mulungu kukala ,
' Mudzi wa Betelehemu urio Juda , u kati ya midzi mibomu ya its'i ya Juda . Maana , phapho ndipho phondolaa mutawali yendealongoza Aiziraeli at'u angu . ' "
Phapho Herode achiaiha njama ao at'u osomera ilimu ya nyenyezi , achendaauza saa yoonera yo nyenyezi , naye achambirwa .
Chisha , Herode achiahuma ende Betelehemu na malagizo gaga , " Endani mukamupembelele ta mumone ye mwana yevyalwa . Na muchimona , uyani mudze munambire , kwa nende nikamit'e mavindi mbereze nimwabudu nami . "
Ao at'u osomera ilimu ya nyenyezi ariphomala kugomba na ye mufalume , àanza charo , na phokala anenda , yiyat'u nyenyezi yokala adziyona kulaa mulairo wa dzuwa , àyona kahiri , na yichenda vivi ta yichendaima kwerekeza phokala phàvyalwa ye mwana .
Ariphoyona yo nyenyezi , àhamirwa muno yenye .
Ndo nao achituwa yo nyenyezi ta achifika phokala phàvyalwa ye mwana . Achiphenya mo nyumbani , achimona ye mwana phamwenga na ameye Maryamu ; achimit'a mavindi mbereze , achimwabudu . Chisha , achivugula mabindo gao , achilavya dahabu , uvumba na udi wa gali kumunosa ye mwana .
Ela Mulungu wàakanya ndosoni ats'iuye na kwa Herode . Kwa vivyo , achiuya kwao na njira yinjine .
Ariphouka ao ajeni , malaika wa Bwana wàmulairira Jesefu ndosoni na achimwamba , " Jesefu , lamuka muuke na mucheo na mwana wenu muchimbirire its'i ya Misiri , na mukasagale kuko ta phondomwamba mimi mukulae , maana , Herode undalagiza aulagwe yuyu mwana . "
Ndo Jesefu wàlamuka , achimulamusa muchewe , naye achereka mwanawe , na ao achiuka na usiku kwenda Misiri .
Achendasagala kuko ta phoferera Herode . Neno riro ràhendeka kwa ta neno ra Mulungu rogombwa ni mugomviwe richimire . Mulungu wàamba , " Nàmwiha mwanangu achilaa Misiri . "
Herode ariphomanya kukala , arat'u at'u osomera ilimu ya nyenyezi àkala adzimulemba , wàtsukirwa muno ta achilagiza anache osi a chilume a mudzi wa Betelehemu , na midzi ya phephi-phephi okala ana myaka miiri kuuya ts'ini , bee aulagwe . Herode wàlagiza aulagwe anache ao , kwakukala , yàkala yifika myaka miiri hangu nyenyezi phokala yidzonewa ni arat'u at'u osomera ilimu ya nyenyezi .
Phapho maneno gogombwa ni mugomvi wa Mulungu Jeremia gachichimira :
" K'ululu zàsikirwa kulaa ko mudzi wa Rama , k'ululu zizo zàkala ni ndiro , na shenene bomu . Raheli wàkala unaaririra anae , na ta k'angolekerengolekere , kwakukala , anae osi àkala adziulagwa . "
Herode ariphofa , malaika wa Bwana wàmulairira Jesefu ndosoni ko Misiri ,
na achimwamba , " Jesefu , lamuka muuke na mucheo na mwana wenu muuye its'i ya Iziraeli . Maana , arat'u okala anahenza amuulage mwanao , bee vivi àfa . "
Ndo chiramukoche , Jesefu na muchewe achihwala mwana wao , na achanza charo cha kuuya Iziraeli .
Ela phokala acheri njirani anauya , Jesefu wàsikira kukala , Arikelao mwanangwa wa Herode , wàkala uhwala chihi cha abaye cha ufalume , na wàkala unatawala jimbo ra Judea . Nguma zizo ariphozisikira , zàmuhenda akale moga na kuuya kuko . Ndo achikanywa ni Mulungu ndosoni kukala , ats'iuye Judea , na achifyukira kwenda jimbo ra Galilaya .
Kuko achendasagala mudzi wihiwao Nazareti , na mwana wao Jeso achikulira kuko . Phapho , neno rogombwa ni agomvi a Mulungu richichimira . Agomvi a Mulungu àamba , ye K'irisito undaihiwa muchina Nazareti .
Gariphochira gago , myaka yàchira , ndipho Johana Mubatizi achilairira , na achanza kusumurira neno ra Mulungu ko Judea k'anda za nyika .
Johana wàamba , " Atyani kwakukala , Ufalume wa Mulungu u phephi . "
Johana yuyu ndiye yehadzwa ni mugomvi wa Mulungu Isaya phoamba , " Kuna mut'u unagomba kwa laka ra dzulu ko nyika unaamba , ' Mutsengereni Bwana njiraye , yiikeni tititi mikondoye ! ' "
Johana wàkala uvala valo rofumwa na nyoga za ngamia , na wàkala ufunga ukanda wa ch'ingo mwakwe chununi . Chakuryache chàkala ni nzije , na nyuchi .
Na at'u kulaa Jerusalemu yosi , kulaa jimbo rosi ra Judea na upande wosini wa k'anda-k'anda ya muho wa Jorodani àkala achenda kwakwe ,
na kusema madambi gao gokala adzigahenda , naye achiabatiza phapho muho wa Jorodani .
Ndo achidza Afarisayo anji na Asadukayo kwa abatizwe , na Johana ariphoaona wà-aamba , " Mwi chivyazi chii dza nyoka ! Ni ani yemutsunira kukala , munaidima kuchimbira kutiywa akili kwa Mulungu kudzako ?
H'a vivi bee onyesani kwa mahendo kukala , mwàtya .
Ts'oneni munaidima kuchimbira kutiywa akili ni Mulungu kudzako kwa kwamba , ' Abayehu ni Burahimu ! ' Maana , ninamwambira mino , Mulungu unaidima kugagaluza mawe gaga gakakala anangwa a Burahimu .
Tsoka ridziunulwa kare vivi . Kwa vivyo , chila muhi ots'ovyala t'ude mbidzo za kuriwa , undatemwa wochwe .
Mimi ninamubatiza na madzi tu konyesa kukala , mudzetya . Ela mut'u wa widimi muno kuriko mimi undakudza nyuma zangu , ariye ts'iwirya ta kukala muhendikaziwe wa kumutsukulira virahuvye . Yiye undakudzamubatiza na Roho wa Mulungu , na moho .
Yiye unga dza mut'u yedzegwira lungo mwakwe mikononi , aphet'e nganu ayitiye chitsagani , na mak'oya akagaoche na moho ots'ofisika . "
Ukati uo wa Johana , Jeso wàlaa jimbo ra Galilaya achidza muho wa Jorodani kwa Johana , kwa ta abatizwe naye .
Ela Johana achiheza kurema kumubatiza kwa kumwamba , " Unaidimadze kudza kwangu nikubatize we ? Mimi ndimi wa kubatizwa ni uwe ! "
Ela Jeso ye achimuudzidza achimwamba , " Johana , nibatiza tu we vivi huchimize mahenzo gosi ga Mulungu . " Phapho Johana achimubatiza .
Jeso ariphobatizwa tu , wàlaa mo madzini na phapho kare mbingu zichifunuka , na achimona Roho wa Mulungu unatserera na umbo dza ngiya , na achidzamudulama .
Laka kulaa mulunguni richisikirika richamba , " Yuyu ni Mwanangu nimuhenzaye , na unanihamira . "
Ye Roho wa Mulungu chidzakoche wàmulongoza Jeso kwenda nyika kwa akajezwe ni Shetani .
Jeso kuko wàfunga ts'iku mirongo mine ( 40 ) usiku na mutsana , na ariphomala ts'iku zizo wàkala unasikira nzala muno .
Shetani mujezi wa at'u achimutuwa achendamwamba , " Kwahivira uwe u Mwana wa Mulungu , gaambe mawe gano gakale mikahe . "
Ela Jeso achimuudzidza achimwamba , " Gàandikwa Maandikoni ga Mulungu kukala , ' Mukahe hicheye ts'io umuhendao mut'u akale na uzima , ela niatuwe ta chila neno ra Mulungu . ' "
Shetani achimuhwala Jeso ta mudzi utakatifu wa Jerusalemu , na achimuphirika ta dzulu ya chitsuri cha hekalu
na achimwamba , " Kwahivira uwe u Mwana wa Mulungu , dzitsuphe phots'i . Mba gàandikwa ta Maandikoni ga Mulungu kukala , ' Mulungu undakulagizira malaikae , ' na chisha , gàandikwa kahiri kukala , ' Ao andakuunula mwao mikononi , kwa ta uts'idze ukakwala mawe . ' "
Ela ye Jeso achimuudzidza achimwamba , " Ni gago , ela gàandikwa vivyo mo Maandikoni ga Mulungu kukala , ' Uts'imuheze Bwana Mulunguo . ' "
Shetani achimuhwala kahiri ta dzulu ya chirima chire muno , achimonyesa its'i zosi za duniani na utajiri wao .
Chisha achimwamba , " Nindakup'a vivi vyosi chikala undamit'a mavindi mbere zangu , unaabudu . "
Phapho Jeso achimwamba , " Enda vyako Shetani ! Maana , gàandikwa Maandikoni ga Mulungu kukala , ' Mwabudu Bwana Mulunguo , na umuhikirehikire yiye hicheye tu . ' "
Phapho Shetani achimuricha achenda vyakwe , na malaika a Mulungu achidza , kudzamuhikirahikira Jeso .
Jeso ariphosikira kukala Johana Mubatizi wàfungwa , wàuya jimbo ra Galilaya .
Jeso kuko k'enderesagala mudzi wa Nazareti , its'iphokala wàkwendasagala maboma ga Zabuloni na Nafutali , ko mudzi wa Kaparinaumu odzophakana na ziya ra Galilaya .
Phapho Jeso achichimiza maneno gogombwa ni mugomvi wa Mulungu Isaya gaambago kukala ,
" Maboma ga Zabuloni na Nafutali garigo ng'ambo ya muho wa Jorodani , kwerekeza bahari ni kut'u kusagalako at'u a makabila manjine .
At'u okala achisagala dzizani , vivi adzona mwanga unji . At'u okala achisagala its'i yiriyo yi ts'ini ya dziza ra chifo , vivi mwanga unji udziamwirikira ! "
Jeso ariphofika kuko tu , achanza kusumurira neno ra Mulungu kwamba , " Atyani , kwakukala , Ufalume wa Mulungu u phephi . "
Ts'iku mwenga , Jeso wàkala unaenenda na k'anda-k'anda ya ziya ra Galilaya . Ndo achona ndugu airi a chilume , Simoni ( aihiwaye P'etero kwa dzina rinjine ) , na nduguye Andireya . Ao àkala ni avuwi , na àkala anavuwa mabeshe na chimia pho ziyani .
Jeso achiaamba , " Nituwani , nami mwimwi nindamuhenda mukale avuwi a at'u . "
Phapho kare Simoni na Andireya achiviricha vimia vyao , achimutuwa Jeso .
Jeso achenderera kwenenda na yo k'anda-k'anda ya ziya vichache , achiaona ndugu a chilume anjine airi , anangwa a Zebedayo , Jakobo na nduguye Johana . Ao àkala a mwao mashuwani phamwenga na abayao , anafuma-fuma vimia vyao . Ndo Jeso achiaiha .
Nao phapho kare achilaa mo mashuwani achimuricha abayao mumo , o achimutuwa Jeso .
Jeso wàenenda chila phat'u ko jimbo ra Galilaya achiafunza at'u mo mwao masinagogini , achisumurira Nguma Mbidzo dzulu ya Ufalume wa Mulungu , na achiphoza makongo gosi , na uwele wa chila aina okala unaayuga o at'u .
Ndo ngumaze zichigot'a its'i yosi ya Siriya . At'u achiaphirika akongo osini kwa Jeso . At'u ao ophirikwa àkala ana makongo ga chila namuna . Anjine miiri yàkala yinaaluma ta k'aaidima , anjine achikala ana vitswa , anjine achikala ana vifofo , anjine achikala ni viswere , na ta anjine achikala ni at'u a kupholoza . Ao osi àphirikwa kwakwe , naye achiaphoza .
Maduu-maduu ga at'u kulaa majimbo ga Galilaya , Dekapoli , mudzi wa Jerusalemu , jimbo ra Judea na ng'ambo ya muho wa Jorodani , achimutuwa .
Jeso ariphoona maduu ga at'u , wàkot'a vivi ta mwangoni achendasagala . Anafunzie achimutuwa ,
naye achiafunza gaga .
Yiye wàamba , " Baha arat'u adzimanyao chiroho ni achiya , maana , ao Ufalume wa Mulungu ni wao .
Baha o ashononekao vivi , maana , Mulungu undakudzaangolangola .
Baha o arumwengu , maana , ao ndio ondohewa dunia .
Baha o ario nzala yao na ch'iru yao ni kuhenda ga haki , maana , andakudzamvunywa .
Baha o aaonerao mbazi anziao , maana , Mulungu naye undaaonera mbazi .
Baha o ario mwao myoyoni k'amuna mai , maana , ao ndio ondokwendamona Mulungu .
Baha odzodinisa kwa kukale na reri , maana , ao andaihiwa anangwa a Mulungu .
Baha o ahenderwao mauku vivi kwa anahenda ga haki , maana , ao o Ufalume wa Mulungu ni wao .
Ndo baha mwimwi chikala at'u anamuhendera mauku , amuhakane na amusingizire munahenda mai gosi , kwakukala , mu anafunzi angu .
Amuhenderapho vivyo , mwi hamirwani ta mupige njerejere , maana , manoso genu ni mabomu mulunguni . Vivyo bee ndivyoahendera ta o agomvi a Mulungu omulongolera . "
Jeso wàenderera kwafunza anafunzie achiaamba , " Mwimwi munga dza munyu wa at'u phapha duniani . Ela munyu uchikala k'aukoza , undawudzadze kukala udzo kahiri ? Uo nikukala k'awokola na rorosi , na kwa vivyo , nikutsuphwa ukayahiwa ni achizi na njira .
Mwimwi ndimwi murio dza mwanga wa at'u phapha duniani , na munga dza mudzi ojengwa chidengodengoni , kwa vivyo k'auyaya .
At'u k'a-aasha taa na akarifinik'ira na daba , ela ariika dzulu-dzulu kwa ta riamwirikire at'u osi mo nyumbani .
Ndo uricheni uo mwanga wenu wamwirikire at'u kwa ta aone mahendo genu madzo , na phapho amulike Abayenu ariye mulunguni . "
Jeso wàamba , " Muts'one nàkudzafuta Shariya ya Musa , hebu mafunzo ga agomvi a Mulungu . Mino ts'idzire kudzagafuta gago , ela , nàkudza kudzagachimiza .
Ninamwambira jeri mino , mbingu na dunia zindakala na musindikizo , ela Shariya yindasala , na k'akandafutwa ta kadona kamwenga kenye ka yo Shariya , ta gosi gachimire .
Ndo mut'u achivunza ta lagizo mwenga renye tu , na aafunze anjine kurivunza , h'aya mut'u yiye undatarwa ni wa musindikizo Ufalumeni kwa Mulungu . Ela yendegagwira na kufunza anjine agagwire nao , yiye undakala mubomu Ufalumeni kwa Mulungu .
Ndo ninamwambira mino , yigwireni Shariya kuchira o alimu a shariya enye na Afarisayo , maana , muts'iphohenda vivyo , bee k'amundaphenya kamare Ufalumeni kwa Mulungu . "
Jeso wàamba , " Mwimwi mwàsikira kukala akare enu àambwa , ' Uts'iulage , ' na ' Yeyosi aulagaye nialamulwe . '
Ela ninamwambira mino , ta yeyosi amutsukirirwaye munziwe , nialamulwe vivyo . Yeyosi yendemuphurya munziwe , niaphirikwe mbere za ngambi ya Ayahudi . Na amuhakanaye munziwe , h'aya ye undakwendatsuphwa moho wa Jahanamu .
Ndo uchikala utsuma ulavye sadakayo kwa Mulungu , ela phapho kare ukumbikire kukala munzio una undu nawe ,
anza kuyiricha yo sadakayo phapho , na wuye ukerekezane na ye munzio , ndipho wudze , udze ulavye sadakayo .
Na mulumbirio achikala unakuphirika kotini , erekezana naye maruru chimbere phots'ofiswa kuko kotini . Maana , uchifiswa kotini , ye mulumbirio bee undakulavya kwa mulamuli , mulamuli akulavye kwa shikari , na o shikari andakutiya jela .
Na ninamwambira jeri mino , uchitiywa kuko , k'undalaa ta ulavye t'at'u yosi . "
Jeso wàamba , " Mwimwi mwàsikira kukala at'u àambwa , ' Uts'izinge ! '
Ela ninamwambira mino , ta amulolaye muche hebu mulume , na kumwazira kukala naye , bee ni kukala uhenda dambi ya uzinzi kare mwakwe moyoni .
Ndo dzitsoro ra kulume richikuhenda uriche kunituwa , rishungulule uritsuphe kure . Ni baha kuyaza chilungocho chimwenga kuriko kukala na vilungovyo vyosi , na ukatsuphwe moho wa Jahanamu .
Na mukonoo wa kurya uchikuhenda uriche kunituwa vivyo , utose wutsuphe kure . Ni baha kuyaza chilungocho chimwenga kuriko kukala na vilungovyo vyosi , na ukatsuphwe moho wa Jahanamu . "
Jeso wàenderera kugomba achamba , " Chisha at'u àambwa , ' Chila amurichaye muchewe , niamup'e baruwa konyesa kukala , udzimuricha jeri . '
Ela ninamwambira mino , chila amurichaye muchewe na ta k'amugwirire na mut'u , unamuhenda ahende dambi ya uzinzi ahwalwapho kahiri . Na ta ahwalaye ye muche yerichwa , unazinga vivyo naye . "
Jeso wàenderera kugomba achamba , " Chisha , mwimwi mwàsikira vivyo kukala akare enu àambwa , ' Uchapa kwa Mulungu , h'aya uts'ichivunze chilaganecho chochiika . Uchapiracho Mulungu , niuchihende . '
Ela ninamwambira mino , vivi muts'ape kamare . Muts'ape mulunguni kwakukala , ni chihi cha ufalume cha Mulungu ;
hebu duniani kwakukala , ni chihiche cha kwikira magulu . Na muts'ape Jerusalemu kwakukala , ni mudzi wa mufalume mubomu .
Na uts'ape ta na chitswacho kwakukala , k'widima kuluhenda ludzere lumwenga lukale lweruphe , hebu lwiru .
Ndo uchikala unagomba ut'u na ndivyo , amba kare , ' Ndivyo . ' Na chikala ts'ivyo , amba kare , ' Ts'ivyo . ' Chochosi kuchira gago , galaa kwa yuyat'u Mui . "
Jeso wàenderera kugomba achamba , " Mwimwi mwàsikira kukala at'u àambwa , ' Mut'u achikuhumbula dzitso , muhumbule nawe , na achikung'ola dzino , mung'ole nawe . '
Ela ninamwambira mino , vivi muts'imuremere gakwe mut'u mui . Achikupiga ukofi k'ai ya kulume , we bee ta mugaluzire yo yinjine nayo apige .
Achikala unakuphirika kotini kwa uhenza akuphoke shatiyo , muriche ahwale ta ro kotiro naro .
Achikugaramisha kuutsukula muzigowe k'ilomita mwenga , we bee ta utsukule k'ilomita mbiiri zenye .
Achikuvoya-voya chit'u , mup'e , na achihenza kukukopa , uts'imuremere gakwe . "
Jeso wàenderera kugomba achamba , " Mwimwi mwàsikira kukala at'u àambwa , ' Muhenze munzio , na mumene mudawao . '
Ela ninamwambira mino , ahenzeni adawa enu , na avoyereni ta o amuhenderao mauku .
Hendani gago , kwa ta mukale anangwa a Abayenu ariye dzulu mulunguni . Mwimwi tuwani gakwe ahendago . Yiye alavyapho dzuwa , unarilavya riamwirikire at'u osi , adzo na ai . Mvula nayo achiyibit'a , unayibit'a yinye kwa at'u osi vivyo , adzo na ai .
Maana , muchikala mwahenza arat'u amuhenzao nao tu , bee mukale munawirya kunoswa ? Ng'o k'amuwirya , maana , ta atosi a kodi nao anagahenda gago !
Na muchikala mulamusa ndugu zenu tu , mundakala k'amuna tafauti na ataifa , maana , ta ao nao anagahenda gago .
Kwa vivyo , mwimwi bee ahenzeni at'u osi dza Abayenu Mulungu arivyo . "
Jeso wàamba , " Dzimanyirireni muts'ihende mahendo genu ga haki mbere za at'u na maazo ga kukala ni muhenza mudzonyese . Maana , muchihenda vivyo , Abayenu ariye mulunguni k'andamunosa .
Ndo ulavyapho kumup'a mut'u ariye na haja , ts'ende uchisema dza alumakwiri ahendavyo . Maana , ao akalapho ahenza aavize mut'u , ni seti asumize mo masinagogini na ta njira-njira kwa kuhenza kudzonyesa , na kuhenza kulikwa . Ndo ninamwambira mino , ao bee andaukira gago ga kulikwa ni at'u tu bahi .
Ela ukalapho uhenza ulavye kumup'a mut'u ariye na haja , ts'ambire mut'u munjine ,
kwa ta chako ulavyacho chits'imanywe , na Abayo Mulungu aonaye maneno gosi ta gahendwago chisiri , undakunosa . "
Jeso wàenderera kugomba achamba , " Na muchikala munavoya , muts'ikale dza alumakwiri . Maana , ao ahenza kwima na kuvoya masinagogini na chila p'embe ya njira , chisha kwa laka ra dzulu kwa ta at'u aaone . Ninamwambira jeri mino , ao bee andaukira uo wa kulikwa ni at'u tu bahi .
Ela ukalapho uhenza uvoye , phenya mwako chumbani , na chisha usindike luvi , h'aya uvoye kwa Abayo ariye phapho ta pho pha siri , na Abayo aonaye ta ga siri undakunosa .
Mwimwi muchikala munavoya , ts'ivoyeni mavoyo mare dza at'u ots'omumanya Mulungu . Maana , ao anaona kukala , avoyapho mavoyo mare ndipho Mulungu undaasikira .
Ndo mwimwi ts'ikaleni dza ao , maana , Abayenu Mulungu unagamanya genu gosi murigo nago haja ta mukalapho k'amudzangwe kumuvoya .
Ndo muvoyapho , voyani vivi : ' Baba uriye dzulu mulunguni , dzinaro takatifu narilikwe ,
Ufalumeo naudze ; uhenzaro narihendeke phapha duniani dza vyo vihendekavyo ko mulunguni .
Hup'e rero chakurya huricho na haja nacho chila ts'iku .
Na husamehe makosa gehu dza siswi naswi hwasamehevyo ahukosao .
Na uts'ihutiye majezoni , ela hutivye na yuyat'u Mui . " '
Chisha achenderera kwaambira kukala , " Muchiasamehe amukosao , bee ta Abayenu ariye dzulu mulunguni undamusamehe makosa genu namwi .
Ela muts'iphoasamehe amukosao , bee ta Abayenu ariye dzulu mulunguni naye , k'andamusamehe makosa genu namwi . "
Jeso wàamba , " Mufungapho , muts'ikunze nyuso dza alumakwiri ahendavyo , kwa ta adzonyese kwa at'u kukala afunga . Ninamwambira mino , ao bee andaukira uo wa kulikwa ni at'u tu bahi .
Ela muchifunga , ogani uso , na mudziphake mafuha ,
kwa ta anjine ats'idze akamanya kukala mudzifunga . Naamanye Abayenu Mulungu ye amanyaye maneno gosi ta ga siri , naye undamunosa . "
Jeso wàamba , " Ts'iikeni mbere kukala matajiri phapha duniani , pharipho utajiri wenu unaidima kwinjirwa ni myungu , ukariswa ni k'anga , hebu ukaphenyererwa ni aivi .
Ela mwimwi ikani mbere kukala mukale matajiri a mulunguni , kuriko utajiri wenu k'awidima kwinjirwa ni myungu , k'auriswa ni k'anga , hebu kuphenyererwa ni aivi .
Maana , moyo wa mut'u chila ukati waza pharat'u pharipho utajiriwe . "
Jeso wàenderera kugomba achamba , " Matsogo ndigo garigo dza taa ra mwirio . Kwa vivyo , gachikala ni mazima , mwirio wosi undakala una mwanga .
Ela matsogo gachikala ni makongo , bee ta o mwirio wosi nao ni seti ukale na dziza . Ndo mo mwako ndani murimo nimukale mwanga muchikala na dziza , dziza riro rindakala ro ra gigigi kamare . "
Jeso wàamba , " K'akuna mut'u aidimaye kwahikirahikira matajiri airi ukati umwenga . Maana , mumwenga undamutsukirirwa na munjine amuhenze , hebu undamusirikisa mumwenga , na ye munjine amuphurye . Ndo k'amwidima kumuhikirahikira Mulungu na p'esa .
Ndo ninamwambira mino , muts'ibabaikire mazagazi genu , kukala mundaryani na munweni , hebu muts'ibabaikire miiri yenu , kukala mundavalani . Maana , uzima ndio chit'u cha maana , kuchira chakurya , na mwiri nao una maana , muno kuchira nguwo .
Lolani ara nyama a kuburuka . Ao k'aarima na k'aaguwa , na hebu k'aadziikira mbeko vitsagani , ela Abayenu ariye mulunguni unaarisa vivyo . H'a kafuje mwi murio ta muna maana , muno kuchira o nyama a kuburuka ?
Na muts'ibabaike kwakukala , k'akuna aidimaye kudzonjezera ta dakika mwenga kwakwe maishani kwa kubabaika .
Na kwadze mubabaikire mavalo sambi ? Hwalani mufano wa maruwa gatsamulavyo mo mindani . Gago k'agahenda kazi , na k'agadzifumira nguwo .
Ela ninamwambira mino , ni madzo go genye , ta Selemani mwenye na utajiriwe wosi , chisha k'adzivikire nguwo mbidzo dza mwenga ra maruwa gaga .
Ndo chikala Mulungu unagamanyirira ta maruwa , garigo rero ga phapho , na machero ganang'olwa , akale yiye k'andamwidimisa mupate nguwo mwimwi ? Heka mwi ta kuluphiro renu ni dide vino ?
H'a bee muts'ibabaike kwamba , ' Hundaryani ? ' hebu ' Hundanwani ? ' hebu ' Hundavalani ? '
Maana , gago gosi bee ndigo gazungulukirwago ni at'u osi ots'omumanya Mulungu . Ela mwimwi Abayenu ariye dzulu mulunguni unamanya kukala munago haja gago gosi .
Ndo ikani mbere maneno ga Ufalume wa Mulungu mwanzo , na hakiye , na gago gosi mundaonjezwa dzuluye .
Na muts'ibabaikire ga machero kwakukala , chila ts'iku yina gakwe mai ga kutosha . Uts'ihwale ga machero ukagatsanganya na ga rero . "
Jeso wàamba , " Muts'ialamule anjine , kwa ta namwi muts'ilamulwe ni Mulungu .
Maana , vyo mwalamulavyo anzienu , vivyo ndivyo vyondolamulwa namwi . Na yo p'ishi muyihumirayo kwa anjine , ndiyo ariyo Mulungu undayihumira kwenu naye .
Kwadze unalola chidudu chiricho dzitsoni mwa munzio , ela k'uchona chikokopha chiricho mwako dzitsoni ?
Hebu unaidimadze kumwamba munzio , ' Hima nikulavye chidudu , ' na kuno we ta una chikokopha chenye mwako dzitsoni ?
U mulumakwiri uwe ! Chilavye mwanzo chikokopha chiricho mwako dzitsoni , na ndipho undaidima kona t'ot'ot'o ta widime kumulavya chidudu munzio naye .
Muts'igatsuphire madiya miyo mitakatifu , gats'idze gakamugalukira na kumuluma ; hebu muts'iatsuphire nguluwe a kufuga lulu yenu , yiriyo ni miyo ya maana , ats'idze akayiyaha-yaha . "
Jeso wàamba , " Voyani , namwi mundahewa ; tsakulani , namwi mundapata ; na pigani hodi , namwi mundasundulirwa muyango .
Maana , chila avoyaye unahewa , atsakulaye unapata , na apigaye hodi unasundulirwa muyango .
Hebu phakale phana yeyosi phano , ariye achivoywa mukahe ni mwanawe , ye undamup'a dziwe ?
Hebu mwanao achikuvoya beshe , ukale we undamup'a nyoka ?
Bee , chikala mwimwi tu ta muripho mu ai , ela munamanya kwap'a ana enu miyo midzo , akale Abayenu ariye dzulu mulunguni k'andaap'a miyo midzo muno arat'u amuvoyao ?
Bee , ahenderenit'o anjine dza virat'u muhenzavyo nao amuhendere , maana , riro ndiro funzo ra Shariya ya Musa , na ra maneno ga agomvi a Mulungu . "
Jeso wàamba , " Njira yendayo uzimani bee yinayuga , na o muyango wa kuphenyera nao ni ufufu . Ndo ni achache ondoyigwira . Ela njira yendayo Jahanamu , k'ayiyuga na o muyango wa kuphenyera nao ni walamu . Ndo at'u anji andagwira yiyo . Ela mwimwi phenyani na o muyango ufufu kwakukala , ndio ufisao uzimani . "
Jeso wàenderera kugomba achamba , " Dzimanyirireni na at'u adzambao ni agomvi a Mulungu . Ao achidza , munaaona dza kwamba ni at'u jeri , ela maroho gao ga chinyama .
Mwimwi mundaamanya kwa mahendo gao dza virat'u muumanyavyo muhi kwa t'udeze . Vi lwazu kukala , at'u k'aahunda zabibu kulaa kwa mihi ya miya , hebu k'aahunda t'ini kulaa kwa mibaruti .
Muhi udzo wa t'ude za kuriwa uvyala t'ude mbidzo za kuriwa , na muhi wa k'oma , uvyala t'ude mbii za k'oma vivyo .
Muhi udzo wa t'ude mbidzo za kuriwa k'awidima kuvyala t'ude mbii za k'oma , hebu muhi wa k'oma k'awidima kuvyala t'ude mbidzo za kuriwa .
Na chila muhi ots'ovyala t'ude mbidzo za kuriwa undatemwa wochwe .
Ndo ta ahendedze , mwi mundaamanya kwa mahendo gao .
Ts'i chila mut'u anambaye , ' Bwana , Bwana , ' kukala undaphenya Ufalumeni kwa Mulungu , ela yendephenya ni mut'u achimizaye mahenzo ga Baba ariye mulunguni tu .
Ts'iku ya musindikizo wa urumwengu yichifika , anji andanilalamira aambe , ' Bwana , Bwana ! Mba siswi hwàsumurira udzumbe wa Mulungu kwa dzinaro , na ta huchilavya p'ep'o na kuhenda vilinge vinji kwa dzinaro vivyo . '
Ela mino ninda-aambira lwazu-lwazu kukala , ' Ts'imumanyire kamare mwimwi , na ta niukirani phapha ! Mwimwi mosi bee mu at'u muhendao mai . ' "
Kufikira phapho Jeso achamba , " Kwa vivyo , chila mut'u asikiraye gaga maneno gangu na kugatuwa , unga dza mut'u wa hekima yejenga nyumbaye dzulu ya mwamba .
Ndo mvula yàkudzanya , muvo wa madzi uchidzayipiga yo nyumba , vuto bomu naro richidzayipiga vivyo , ela k'ayigwire , kwakukala , yàtsimbirwa ta mwambani .
Ela chila asikiraye gaga maneno gangu na k'agatuwa , unga dza mut'u muzuzu yejenga nyumbaye phat'u pha kuhoha .
Ndo mvula phokudzanya , muvo wa madzi wàkudzayipiga yo nyumba , vuto bomu naro richidzayipiga , na nyumba yiyo yichigwa , na yichikuluzwa ni madzi kamare ! "
Jeso ariphomarigiza kugomba maneno gago , duu ra at'u ràangalazwa ni mafunzoge ,
maana , ye k'afunzire dza o alimu ao a shariya , ela ye wàfunza na widimi .
Jeso ariphomarigiza kufunza at'u ko mwangoni , wàteremuka vivi ta ko ts'ini . Chidzako maduu-maduu ga at'u gachimutuwa ,
na phapho phàchidza mut'u mumwenga yekala una mahana . Achimit'a mavindi mbere za Jeso na achamba , " Bwana , nitakasa ! Ninamanya unaidima kunitakasa uchihenza . "
Jeso achigolosa mukonowe achimukumba , na kuno unaamba , " Ninahenza , takasika ! " Phapho kare mahana gachiyaya .
Chisha Jeso achimwamba , " Uts'imwambire mut'u yeyosi gaga godzokuhendera . Ela enda ukadzonyese kwa kuhani tu we , na ukalavye sadaka dza vihenzwavyo ni Shariya ya Musa , na yiyo yindaamanyisa at'u kukala udzitakaswa . "
Jeso aripholaa phapho , wàkwenda mudzi wa Kaparinaumu . Ariphophenya pho mudzini tu , mubomu mumwenga wa shikari a viha wa Chirumi wàmutuwa , achimulombera
achimwamba , " Bwana , muhendikazi wangu ko mudzini ni mukongo wa kupholoza ta yupwi . "
Jeso achimuudzidza achimwamba , " H'aya nidzisikira nindakudzamuphoza . "
Ye mubomu wa shikari achimwamba Jeso , " Bwana , mimi ts'iwirya kukupiga karibu uwe mwangu nyumbani . Kwa vivyo , uwe amba muhendikazi wangu aphole tu , naye undaphola .
Maana , ta mimi nami ni mut'u niriye ts'ini za widimi wa abomu anjine , na ninao shikari ts'ini zangu . Na nikumuhuma mumwenga , naye akenda . Nikamwiha munjine , naye akadza , na nikumwamba muhendikazi wangu , ' Henda rino , ' naye akahenda . "
Jeso ariphomusikira unagomba gago , wàangalala , chisha achiaamba o at'u okala a phamwenga naye , " Ninamwambira jeri mino , ts'idzangwe kona mut'u wa kuluphiro bomu dza yuyu phapha Iziraeli phosi !
Na ninamuhakikishira kukala , at'u anji kulaa mulairo wa dzuwa na mutserero wa dzuwa andarya shuhuli phamwenga na Burahimu , Isaka na Jakobo ko Ufalumeni kwa Mulungu .
Ela anji ehu siswi Ayahudi , hurio ta ndiswi oanza kwihiwa hupate Ufalume wa Mulungu , andatsuphwa ko konze dzizani , ariko andadzuta na arire ta ga milatso . "
Chisha , Jeso achimwamba ye mubomu wa shikari , " Enda vyako mudzini , na muhendikazio undaphola dza vyodzokuluphira . " Na muhendikaziwe ko mudzini achiphola ukati uo kare .
Jeso wàkwenda mudzini kwa Simoni , na kuko achendamona mutsedzangwa wa chiche wa ye Simoni , u chit'andani ni mukongo wa chiphuti .
Jeso achendamugwira mukono , na chiphuti chichimuricha . Muchet'u achiunuka , na achanza kumuhikirahikira Jeso .
Kuriphotswa , at'u achimurehera Jeso akongo anji , na okala ana mapepo . Jeso achigachemera go mapepo ta gachilaa , na achiaphoza osi okala ni akongo .
Phapho Jeso achichimiza maneno gogombwa ni mugomvi wa Mulungu Isaya , gaambago kukala , " Wàusa uwele wehu , na makongo gehu wàgaphoza . "
Jeso ariphoona at'u achimira muno phapho , wà-aamba anafunzie avuke ng'ambo ya phiri ya ziya .
Chidzako , Jeso achituwiwa ni mwalimu mumwenga wa shariya achambwa , " Mwalimu , mino nindakutuwa uwe kosi kondokwenda . "
Ela Jeso ye achimwamba , " Mbewa ana miina , na nyama a kuburuka ana nyumba , ela mimi Mut'u yelaa dzulu ts'ina phat'u pha koya . "
Chisha , mwanafunziwe munjine naye achimwamba , " Bwana , niricha nikazike baba mwanzo . "
Ela Jeso ye achimwamba , " Ga mahanga garichire ao ario chiroho àfa , ela uwe nituwa . "
Jeso wàphenya mashuwani na anafunzie .
Ariphokala anenda , vuto bomu ràanza kuvuma , na maimbi gachiyipiga yiyo mashuwa . Madzi gachanza kuphenya mo mashuwani ta yichikala yinahoha , ela Jeso ukati uo ye wàkala urere .
Ndo o anafunzi achendamulamusa Jeso na kuno anamwamba , " Bwana , hutivye hunahoha ! "
Jeso achiaudzidza achiaamba , " Kwadze mu aoga vino mwi ? Heka mwi ta kuluphiro renu ni dide vino ? " Ndo Jeso achiunuka , achirichemera ro vuto na maimbi , na kuchihurira , kuchikala zizizi kamare .
Anafunzie mumo achangalala , na achisala kwambana , " Uu ! Yuno ni mut'u wa chidzedze asena , ariye ta vuto na maimbi vinamogopha ? "
Jeso ariphofika its'i ya Agerasa , ng'ambo ya ziya ra Galilaya , at'u airi okala ana mapepo ga vitswa àlaa mabirani achenda kwakwe . At'u ao àkala ana vitswa vya moho ta yo njira ya mabirani yàkala yidziima k'ayigwirwa ni mut'u kahiri .
Ndo ariphomona Jeso tu , osi airi achanza kugomba kwa laka ra dzulu kwamba , " Unaswini we Mwana wa Mulungu ? Vidze , udzikudzahuturisa kare , na ta ukati k'audzangwe kufika ? "
Kure vichache na phat'u phapho phokala o at'u , kwàkala kuna duu ra nguluwe a kufuga okala anarisa .
Ndo ao p'ep'o achimulombera Jeso achimwamba , " Uchikala undahulavya kwa aa , bee huhenzeze hukaaphenye ara nguluwe . "
Jeso achiaamba , " H'aya endani ! " Phapho kare p'ep'o achilaa kwa arat'u at'u , achendaaphenya o nguluwe , na duu rosi ra nguluwe richivoromoka ta ziyani richihoha .
Arisa a o nguluwe ariphoona gago , àkaza mairo ta mudzini achenda-aambira at'u nguma zizo , na gokala gahenderwa ao at'u a mapepo ga vitswa nao .
At'u osi pho mudzini achilaa mairo kwendamulola Jeso . Ariphokwendamona , àmuvoya auke phapho phao .
Jeso ariphoaphoza o at'u airi a mapepo ga vitswa ko its'i ya Agerasa , wàphenya mashuwani achivuka ro ziya , achiuya mudzi wa kwao .
Kuko at'u achimurehera mut'u yekala upholoza mwiri wosi , ta àkala ahendamutsukula na luts'ats'a . Jeso ariphoona jisi at'u ao arivyokala na kuluphiro , ye mut'u wa kupholoza wàmwamba vivi , " Mwanangu , phenywa ni moyo ! Udzisamehewa dambizo . "
Phapho phàkala phana alimu a shariya , na ao achanza kare kunung'unika mwao myoyoni kwamba , " Mut'u yuyu unamukufuru Mulungu ! "
Ela Jeso wàkala unagamanya kare maazo gao , na achamba , " Heka muna maazo mai ?
Ni riphiro ririro dide , ni kumwamba yuno mut'u wa kupholoza , ' Udzisamehewa dambizo , ' hebu ni kumwamba , ' Unuka , wenende ' ?
Bee , nindamonyesa vivi kukala , mimi Mut'u yelaa dzulu nina widimi phapha duniani wa kusamehe at'u dambi zao . " Phapho Jeso achimwamba ye mut'u yekala upholoza , " Unuka uhwale luts'ats'alo , wende vyako mudzini . "
Ye mut'u achiunuka , achenda vyakwe kwao .
Duu rosi ra at'u ririphoona gago , àangalala na achogopha , na achimulika Mulungu kwa kwap'a at'u dza Jeso widimi uo .
Jeso ariphouka phapho , wàkala unaenenda na njiraze , na achimona mut'u mumwenga aihiwaye Matayo usegere ufisi ya kodi . Jeso achimwamba , " Nituwa ! " Matayo achiunuka achimutuwa .
Chidzakoche , Matayo wàmupiga karibu Jeso na anafunzie akarye chakurya kwakwe , phamwenga na atosi a kodi anzie anji , na at'u anji ots'oriwa .
Ndo Afarisayo ariphoona gago , achiauza anafunzi a Jeso kukala , " Heka mwalimu wenu unarya na atosi a kodi na at'u ots'oriwa ? "
Jeso achigasikira gago na achiaamba vivi o Afarisayo , " Azima k'aana haja muganga , ario na haja na muganga ni akongo .
Ninahenza mukarisome ta mumanye maanaye Andiko riri rambaro , ' Ninahenza mwike mbere konerana mbazi , kuriko kunilavira sadaka . ' Maana , mimi ts'idzire kudzaaiha at'u adzonao anahenda ga haki atye , ela nàkudzaaiha adambi . "
Gariphochira gago , anafunzingwa a Johana Mubatizi àkwenda kwa Jeso , achendamuuza kukala , " Heka we Jeso ano anafunzio k'aafunga , ela sino na Afarisayo hunafunga ? "
Jeso naye achiauza chit'adi vivi , " At'u oambirwa nyambura anaidimadze kushononeka , na ta bwana nyambura ucheri phamwenga nao ? K'aviidimikika vivyo . Ela ukati undafika urio bwana nyambura undauswa kati yao , na ukati uo ndipho andafunga .
Na k'akuna mut'u atiyaye chiraka chiphya demuni . Maana , mut'u achihenda vivyo , chicho chiraka chiphya chindatsonyoka , na ro demu rikaze kwahuka .
Hebu mut'u k'atiya divai mbitsi ndani ya viriba vya p'indi . Maana , mut'u achihenda vivyo , yiyo divai mbitsi yindachemuka , na vyuduke vyo viriba vibanangike , na yo divai yimwagike . Ela divai mbitsi yitiywa ndani ya viriba viphya , na phapho ndipho ta yo divai yikachemuka dzadze , k'avindauduka vyo viriba . "
Jeso ariphokala ucheri kugomba gago , mubomu mumwenga wa Ayahudi achidza . Achimit'a mavindi mbereze na achamba , " Bwana , mwanangu wa chiche udzefa sambi yenye . Ela nicheri kukuluphira kukala , uchendamwikira mikonoyo tu , undafufuka . "
Ndo Jeso na anafunzie achizuka achenda naye .
Ndo phokala anenda , muchet'u mumwenga yekala ugaya na ukongo wa muruwo myaka kumi na miiri , wàmutuwa Jeso nyuma achendakumba mutse wa valore .
Maazo ga ye muchet'u gàkala ni , " Mimi nichirikumba valore tu , nindaphola kare . "
Ndo Jeso achigaluka , achimona ye muchet'u na achimwamba , " Mayo , phenywa ni moyo ! Kuluphiroro ridzikuphoza . " Muchet'u yiye achiphola ukati uo kare .
Jeso ariphomuphoza ye muchet'u wa muruwo , wàunuriza charoche na ye mubomu mumwenga wa Ayahudi ta ko mudzini . Ariphofika ko mudzini , wàkwendaona at'u anapiga jembe , na anjine anarira .
Ndo Jeso ye achiaamba , " Fumukanani , maana , k'afire yuyu musichana , ta ni urere tu ! " Ela o at'u achimona Jeso dza kwamba ts'i muzima .
Jeso achamba okala a mo nyumbani alaviwe konze , na aripholaviwa , achiphenya , achendamugwira mukono , na ye musichana achiunuka .
Na nguma zizo zichigot'a jimbo riro rosi .
Jeso ariphouka phapho , wàkala unaenenda na njiraze , na at'u airi okala k'aaona achimutuwa , na kuno anagomba kwa laka ra dzulu kwamba , " Hwonere mbazi mut'u wa mudzungu wa Daudi ! "
Jeso achiphenya nyumbani , na o at'u airi okala k'aaona achimutuwa mumo . Ndo Jeso achiauza vivi , " Kwani mwi munakuluphira kukala , mino ninaidima kumuphoza ? " O achimuudzidza achimwamba , " Eh'e hunakuluphira Bwana . "
Phapho Jeso achigakumba matso gao , na achamba , " Nindamuhendera dza virat'u munikuluphiravyo . "
Na o at'u okala k'aaona achona . Na Jeso achiafungira kukala , " Muts'imwambire mut'u kamare neno riri . "
Ela o achiuka , na achendavumisa nguma za Jeso jimbo riro rosi .
Phokala ao alume airi anauka , at'u anjine àmurehera Jeso mut'u mumwenga yekala una p'ep'o ta udzimuhenda k'agomba .
Jeso achimuchemera ye p'ep'o , na ye mut'u yekala k'agomba achanza kugomba . At'u phapho achangalala ta achamba , " K'agadzangwe kuhendwa gaga phapha Iziraeli ! "
Ela Afarisayo o achamba , " Yuyu Jeso unaalavya p'ep'o kwa widimi ahewao ni mubomu wa p'ep'o . "
Jeso wàtsemberera midzi na vidzidzi vyosi vya jimbo riro , achifunza masinagogini mwa at'u a kuko , na achisumurira Nguma Mbidzo dzulu ya Ufalume wa Mulungu . Chisha , achiphoza makongo gosi , na uwele wa chila aina .
Jeso aripholola ro duu ra at'u , wàaonera mbazi muno , kwakukala , at'u àkala anayugika muno , na kwangaika dza magonzi gots'o murisa .
Phapho Jeso achiaamba anafunzie vivi , " Kuna nyoha , ela aguwi ni achache .
Ndo muvoyeni Mulungu mwenye munda ahume aguwi anjine mwakwe mundani akaavize kuguwa . "
Ts'iku mwenga , Jeso wàaiha arat'u ahumwae kumi na airi , achiap'a widimi dzulu ya p'ep'o kwa aalavye , na aphoze makongo gosi , na uwele wa chila aina .
Na madzina gao ao ahumwa a widimi kumi na airi ni gaga : Wa mwanzo ni Simoni ( ariye dzinare rinjine ndiye P'etero ) , Andireya nduguye ye P'etero ; Jakobo na Johana anangwa a Zebedayo ;
Filipu na Batolomayo , T'omasi na Matayo yekala mutosi wa kodi ; Jakobo wa Alifayo na Tadayo ;
Simoni mut'u wa chama cha Zelote , na Juda Isikariyoti yekudzamuguza Jeso .
Jeso ao ahumwae kumi na airi wàahuma na malagizo gaga ; " Mwimwi muts'ende kwa at'u a makabila manjine , hebu midzi ya Asamariya .
Ela endani kwa Aiziraeli tu , ario àricha kutuwa malagizo ga Mulungu ta anga dza magonzi goyaya .
Kuko , kazungulukeni na kusumurira kukala , ' Ufalume wa Mulungu u phephi . '
Kaphozeni akongo , mufufule nyufu , muphoze ta at'u a mahana , na mulavye p'ep'o . Na nidzimup'a bule uu widimi mino , kwa vivyo mwimwi namwi , muts'endeuvyalira .
Ts'itsukuleni p'esa ko kwenu charoni .
Mwimwi ts'itsukuleni ta muk'oba wa charo , valo ra k'anda , virahu , hebu ndat'a , maana , muhendikazi unawirya kuriswa .
Muchendaphenya mudzi hebu kadzidzi kokosi , uzirani mut'u akuluphirikaye phapho , na mukasagale na yiye ta phondoukira phat'u phapho .
Na muchenda ta muchifika kwakwe nyumbani , at'u ondokala a mo nyumbani alamuseni vivi , ' Enye mo k'amuna ut'u ? Mulungu naamup'e reri . '
Mudzi uo uchikala una at'u akuluphirikao jeri , reri ya Mulungu andayipata , ela chikala k'aakuluphirika , mundauka nayo enye .
Muchendaphenya mudzi hebu kadzidzi kokosi , ela enyezi a phapho areme kumupiga karibu , hebu ta kumusirikisa , h'aya mwi ta ukani , na muchikala munalaa phapho , kut'ani-kut'ani vumbi rondokala ri mwenu maguluni , kwaonyesa kukala andamanya enye .
Na ninamwambira jeri mino , ts'iku ya ulamuli yichifika , Mulungu undaatiya akili vibomu at'u a midzi yiyo kuchira yiyat'u yondohewa at'u a Sodoma na Gomora . "
Jeso wàenderera kwap'a malagizo o ahumwae a widimi . Yiye wà-aamba , " Sirikisani , mwimwi ninamuhuma vivi , ela manyani kukala , munga dza magonzi gendago kati-kati ya ts'imba . Ndo kahendeni dzuphi dza nyoka , na kakaleni at'u ots'o k'ondo na mut'u dza ngiya .
Dzimanyirireni na at'u , maana , andamugwira amuphirike mbere za ngambi , na amupige vibok'o mo masinagogini .
Mundamburutwa muphirikwe ta mbere za magavuna na afalume kwa munanikuluphira . Na uo ndio ondokala ukati wenu udzo wa kunishuhudiya kwa ao vilongozi , na ta kwa at'u a makabila manjine .
Muchigwirwa na kuphirikwa kuko , muts'itange-tange kukala mundagombadze hebu mundagombani . Uo ukati wa malau uchifika , mwi mundafunulirwa ra kugomba ,
maana , maneno gondogagomba bee gandakala ts'i genu , ta gago gandagombwa ni ye Roho wa Abayenu Mulungu kuchirira mwimwi .
At'u ko hwendako andagalukirana ta mut'u amuguze nduguye aulagwe , na mutumia naye amuguze mwanawe aulagwe . Ana nao andaagalukira avyazi ao na aaguze aulagwe ,
na at'u osi andamumena mwimwi , kwa munanikuluphira . Ela yendevumirira ta musindikizo , bee ndiye yendetivywa .
Muchihenderwa mauku mudzi hinyu , ukani mwi mwende mudzi unjine . Maana , ninamwambira jeri mino , k'amundayimala midzi yosi ya Iziraeli phots'o mimi Mut'u yelaa dzulu kudza .
Mwanafunzi ts'i mubomu kuchira mwalimuwe , na muhendikazi naye ts'i mubomu kuchira tajiriwe .
Cha kuririra mwanafunzi , niakale dza mwalimuwe , na muhendikazi naye , niaririre kukala dza tajiriwe . Ndo nichikala mimi chitswa tu nàbandikwa dzina ra Belizabuli , h'aya manyani mwi at'u angu mundabandikwa ga kuchira riro . "
Jeso wàenderera kugomba na o anafunzie achiaamba , " Ta aripho ao andamushononesa , ela mwi ts'iaogopheni vivyo . Maana , chila chofinik'irwa chindafunulwa , na chila chofitswa chindamanyikana .
Ndo nimwambirago dzizani , kuchicha mwi gasemeni , na go nimwambirago p'ore-p'ore , mwi hendanipanda dzulu za nyumba mugasumurire .
Muts'iaogophe at'u kwakukala , ao aulaga mwiri tu , ela k'aaidima kuulaga roho . Its'iphokala , mogopheni Mulungu , ariye unaidima kutsupha mwirio na rohoyo moho wa Jahanamu .
Hwalani mufano wa vinyama vidide vya kuburuka . Vivyo kala nikuguzwa , viiri vilaa shilingi mwenga tu , na ndo chisha , k'akafa ta kamwenga phots'o mahenzo ga Abayenu Mulungu .
Nichiuya upande wenu mwimwi , ta zo nyere zenu zosi mo mwenu vitswani , Mulungu unazimanya ni nyingaphi .
Ndo muts'ogophe , maana , mwimwi muna tende muno kuchira duu ra vyo vinyama vya kuburuka !
Na mut'u yeyosi ashuhudiyaye jamani kukala , yiye ni mut'u wangu , bee ta mimi nami nindakudzashuhudiya dza vivyo mbere za Baba ko mulunguni kukala , yiye ni wangu .
Ela anitinaye jamani , bee ta mimi nami nindakudzamutina dza vivyo mbere za Baba ko mulunguni . "
Jeso wàenderera kugomba achamba , " Ts'oneni dza kwamba nàkudzareha reri phapha duniani . Mimi ts'idzire kudzareha reri , ta nàkudzareha mugavikano .
Maana , mino nàkudza kwa nimuhende mwanalume agavikane na abaye , musichana agavikane na ameye , mukaza mwana agavikane na mevyalaye ,
na mut'u adawae bee andakala ni o at'ue mwenye .
Mut'u yets'enihenza mimi muno kuchira abaye , hebu ameye , mwanawe wa chiche , hebu wa chilume , k'awirya kukala mwanafunzi wangu .
Na mut'u yets'ehwala musalabawe mwenye na kunituwa , k'awirya kukala mwanafunzi wangu .
Mut'u aikaye mbere wa kulola maishage tu , k'andapata uzima , ela yendegarichira maishage mimi , undagativya . "
Jeso wàenderera kugomba achamba , " Amupigaye karibu mwimwi , unanipiga karibu ta mimi , na anipigaye karibu mimi , unamupiga karibu ta yenihuma .
Amuphokeraye mugomvi wa Mulungu , kwakukala , ni mugomvi wa Mulungu yedzemuphokera , undapata manoso dza ga ye mugomvi wa Mulungu . Amuphokeraye mut'u ahendaye ga haki , kwakukala , unahenda ga haki yedzemuphokera , bee undaphokera manoso dza ga yiye .
Na yeyosi yendemup'a mumwenga wa aa anafunzi angu ots'omanyikana ta kumba ni chikombe cha madzi ga kunwa , kwakukala , ni mwanafunzi wangu , hakika ninamwambira mino kukala , mut'u yiye k'andakosa kupata manosoge . "
Jeso ariphomarigiza kwap'a anafunzie kumi na airi malagizo gago , wàuka achendafunza , na kusumurira midzi ya phephi-phephi .
Johana Mubatizi wàkala u jela ukati uo , na ariphosikira nguma dzulu ya gokala ganahendwa ni ye K'irisito , wàmuhumira udzumbe na anafunzie
akamuuze kukala , " We ukale ndiwe yeambwa undakudza , hebu hulolere mut'u munjine ? "
Ndo achenda arat'u anafunzi , na ariphokwendamuuza , Jeso wà-aamba , " Endani mukamwambire Johana gaga mugasikirago , na mugaonago .
At'u ots'oona , anaphozwa ta anaona , vigurye anaphozwa ta anenenda t'ot'ot'o , a mahana anatakaswa , na at'u ots'osikira , anaphozwa ta anasikira . At'u a kufa nao anafufulwa , na achiya anasumurirwa Nguma Mbidzo .
Kwa vivyo , baha mut'u yets'ericha kunikuluphira ! "
Ndo phokala anafunzi a Johana anauya , Jeso wàanza kugomba na ro duu ra at'u dzulu ya Johana . Yiye wàauza vivi , " Muriphokwenda kwa Johana ko nyika , mwàkala munahenza mukaone ani ? Mwàkala munahenza mukaone mut'u wa kuyumbiswa-yumbiswa dza lunyasi lulazwavyo ni p'eho ?
H'a kwadze mwàkwenda ? Mukale mwàkala mudzikwendalola mut'u yekala udzidzivalira nguwoze mbidzo ? Sirikisani , at'u avalao nguwo mbidzo , asagala madzumbani mwa afalume !
Ndo sambi nambirani , kwadze mwàkwenda ? Mukale mwàkala mudzikwendalola mugomvi wa Mulungu ? Ni jeri , na bee ninamwambira mino kukala , ye Johana yekwendamona kuko , uchira mugomvi wa Mulungu .
Yiye Johana ndiye ahadzwaye mo Maandikoni ga Mulungu gaambago , ' Sirikisa , ninahuma mudzumbe wangu akulongolere , akakutsengere njirayo . ' "
Jeso achimarigiza na kwamba , " Ninamwambira jeri , kati ya binadamu osi , k'akuna mubomu kumurima Johana Mubatizi . Ela ta vivyo , ariye ni mudide kamare Ufalumeni kwa Mulungu , ni mubomu kumurima ye Johana .
Kulaira ukati Johana Mubatizi ariphoanza kurisumurira neno ra Mulungu na kubatiza ta vivi , Ufalume wa Mulungu unahehwa muno , na at'u ai anahenza ausise .
Maana , mafunzo gosi ga agomvi a Mulungu na Shariya ya Musa vyàsema chimbere dzulu ya kudza kwa o Ufalume wa Mulungu ta Johana achidza .
Na muchikala munakuluphira maneno gogombwa chimbere ni agomvi a Mulungu kukala , Eliya undauya amutsengere Masihi njiraye , bee mundakuluphira kukala Johana unagachimiza .
Musikizi naasikire !
Ela nindaahwalanisha at'u ano na chit'u chani ? At'u aa anga dza t'adi ya anache asegereo cheteni virundu viiri , chila chirundu chichambwa ni chinjine ,
' Hudzimupigira ngoma , ela k'amuvinire ! Hukamupigira musego , ela k'amuririre ! '
Maana , Johana wàkudza , achifunga na k'anirwe ta divai , ela ao àkala achimwamba , ' Una p'ep'o ! '
Nichidza mimi Mut'u yelaa dzulu . Mimi ts'ifungire na nichinwa ta divai , ela ao ananamba , ' Muloleni mut'u yuno , una mutsare , na ni munwadzi , na asenae ni atosi a kodi , na at'u anjine ots'oriwa ! ' Ela ta vivyo , hekima ya Mulungu yinaonyeswa kukala ni ya jeri ni mahendo ga at'u osi ayikubalio . "
Jeso ariphomala kugomba dzulu ya gago , wàanza kwalaumu at'u a midzi yiriyo , ta aripho wàhenda vilinge vinji mumo , ela o k'aatyire vivyo .
Yiye wàamba , " Mundamanya enye mwimwi achina Korazini ! Mundamanya enye mwimwi achina Betisaida ! Maana , kala vyo vilinge vyohendwa kwenu , bee vyàhendwa midzi ya Tiro na Sidoni , at'u a kuko angari àvala kare mavalo ga magunia na kusagala ivuni , konyesa kukala adzetya .
Ninamwambira mino , Mulungu undamutiya akili vikali mwimwi ts'iku ya ulamuli kuchira o achina Tiro na Sidoni .
Namwi achina Kaparinaumu , munaona enye mundaunulwa dzulu mulunguni ? Ng'o ! Mundatsuphwa kuzimu ! Maana , kala vyo vilinge vyovihenda kwenu bee , nàvihenda Sodoma , achina kuko angari àtya , na o mudzi ungari ucheriko ta rero .
Ndo ninamwambira mino , ts'iku ya ulamuli yichifika , Mulungu undamutiya akili vikali mwimwi kuchira yiyat'u yondohewa achina Sodoma . "
Jeso ariphomarigiza ga kwalaumu at'u ots'otya , wàvoya vivi , " Baba , uriye u Bwana wa mbingu na dunia , ninakulavira mumvera , kwakukala , gaga udzigafitsa at'u adzonao ana hekima na anamanya , na udzigafunulira at'u ario dza anache adide .
Ni t'ot'ot'o Baba , kwakukala , vivyo ndivyo urivyohenza . "
Chisha achiaamba at'u , " Baba wàika gosi mwangu mikononi . K'akuna animanyaye mimi Mwana ats'iphokala ye Baba Mulungu , na hebu k'akuna amumanyaye ye Baba Mulungu ats'iphokala mimi Mwanawe , na yeyosi ariye ninahenza kumung'azira yiye Baba .
Nzoni kwangu mosi odzotsoka na mumerererwao ni mizigo mibomu , nami nindamuusira mizigo yenu .
Mimi ni murumwengu , na ninavumirira chila mut'u . Ndo kubalini mafunzo gangu , na mutuwe ujeri niufunzao , namwi mundakala na reri mwenu marohoni .
Maana , mafunzo gangu nimufunzago bee ts'i makomu , na ta gaga nimwambago muhende nago , k'agayuga . "
Ts'iku mwenga ya Sabato , Jeso wàkala unachira phamwenga na anafunzie kwenye minda ya nganu . Ao anafunzie achikala anasikira nzala , na achanza kufutsula masuche ga nganu , achigafikitsa na kwafuna .
Ndo Afarisayo ariphoona gago , àmuuza Jeso achimwamba , " Hebu lola , o anafunzio anahenda neno ririro ts'i shariya kuhendwa ts'iku ya Sabato ! "
Jeso achiaudzidza achiaamba , " Vidze , k'amudzangwe kusoma dzulu ya vyohenda mufalume Daudi na anzie ukati phokala ana nzala ?
Daudi wàphenya dzumba rokala Aiziraeli achivoya Mulungu , achihewa yiyat'u mikahe yokala yidziikwa mbere za Mulungu , na achiyirya na o anzie . Phapho , Daudi na anzie àhenda neno rokala ts'i shariya kuhendwa . Maana , àkala ni makuhani hichiyao tu okala anahenzezwa kurya mikahe yiyo .
Hebu k'amudzangwe kusoma kwenye chitabu cha Shariya za Musa kukala , chila Sabato makuhani ario ni jiba rao kuhenda kazi hekaluni , anayihenda , na k'aatarwa kukala ni akosa ?
Bee ninamwambira mino , mimi niriye phapha vivi , ni mubomu kuchira hekalu .
Mwimwi ni k'amurimanya maanaye Andiko riri rambaro , ' Ninahenza mwike mbere konerana mbazi , kuriko kunilavira sadaka . ' Ela kala munarimanya , k'amungaalamulire aa , ots'o kosa .
Maana , mimi Mut'u yelaa dzulu , ni Bwana ta wa Sabato . "
Jeso aripholaa phapho , wàkwendaphenya sinagogi ra ao Afarisayo .
Mumo sinagogini mwàkala muna mut'u mumwenga yekala upholoza mukono . Ndo ao achimuuza Jeso vivi , " Vidze , ni shariya kumuphoza mudamu ts'iku ya Sabato ? " Ao àmuuza vivyo , kwa apate chausa cha kumulumbira .
Ela Jeso achiaamba , " Ni ani kati yenu , ariye gonzire rikagwa bop'oni ts'iku ya Sabato , k'arigwira akarilavya ?
Bee ninamwambira mino , mudamu una maana , muno kuchira gonzi ! Kwa vivyo , ni shariya kuhenda madzo ts'iku ya Sabato . "
Chisha , achimugalukira ye mut'u yekala upholoza mukono , na achimwamba , " Golosa mukonoo ! " Ye mut'u achiugolosa mukonowe , na uchiuya uzima kamare dza o unjine .
Ela o Afarisayo achilaa konze kwendadzila vyondomuulaga Jeso .
Jeso ariphomanya o Afarisayo adzimwimira ngewa amuulage , wàuka phapho . At'u anji achimutuwa , na achiaphoza osi okala ni akongo ,
na achiafungira ats'iaambire at'u kukala , yiye ni ani .
Phapho achichimiza maneno ga Mulungu gogombwa ni mugomviwe Isaya kukala ,
" Sirikisa , hiye muhendikazi wangu niriyemutsagula , yiye ninamuhenza , na unanihamira . Nindamuudzaza Roho wangu , na unda-aambira at'u a makabila manjine kukala , haki ya Mulungu yindatawala .
Yiye k'andahenderana k'ani na at'u , hebu kugomba kwa laka ra dzulu , na k'andagomba jamani kudzonyesa .
Yiye undakala murumwengu ta kwa o ario chiroho ni awele . Undaenderera kuhenda vivyo ta haki ya Mulungu yitawale .
Na at'u a viryomo vyosi andamulola yiye tu . "
Ts'iku mwenga , at'u àmuphirikira Jeso mut'u yekala una p'ep'o ta k'aona na k'agomba . Jeso achimuphoza ye mut'u ta achiidima kugomba , na kona .
At'u osi phapho achangalala , na achamba , " Yuyu Jeso unaidima kukala ndiye mut'u wa mudzungu wa Daudi yelagwa ni Mulungu ! "
Ela Afarisayo ariphosikira gago , àamba , " Mut'u yuyu unaalavya p'ep'o kwa widimi ahewao ni Belizabuli tu , mubomu wa p'ep'o . "
Jeso wàkala udzigamanya kare maazo gao , ndo ta achiaambira t'adi yiyi , " Chila ufalume ogavikana virundu-virundu viyuwanavyo , nikuvunzika ; na k'akuna mudzi wowosi , hebu at'u amwenga agavikanao na kuyuwana , na mudzi ukenderera .
Ndo sambi chikala Shetani unadzivuguza mwenye , vivyo vinaonyesa kukala , unadzigavya na kwa vivyo , o ufalumewe k'aundatowa .
Chikala mino ninaalavya p'ep'o kwa widimi nihewao ni Belizabuli , o at'u enu anaalavya kwa widimi wa ani ? Bee , vyo at'u enu enye alavyavyo p'ep'o , ndivyo vimuvungavyo ulongo .
Na ts'ivyo bee , ta ujeri wenye ni kukala , ninaalavya p'ep'o kwa widimi wa Roho wa Mulungu , na vivi vinaonyesa kukala , Ufalume wa Mulungu ukudza kare kwenu .
Vivi vinga dza vya mut'u ahenzaye kuphenya nyumba ya mut'u wa mukotse amunyang'anye miyoye . Yiye niaanze kumugwira ye mwenye mwanzo na amufunge , ndo aidime kumunyang'anya miyoye .
Kwa vivyo , yets'egwirikana na mimi , unanipinga , na yeyosi yets'enaaviza kwareha at'u kwangu , bee unaatsamula .
Ndo ninamwambira mino , at'u andasamehewa dambi zao zosi na makufuru gao gosi , ela yeyosi amukufuruye Roho wa Mulungu , k'andasamehewa .
Na mut'u achigomba maneno ga kunipinga mimi Mut'u yelaa dzulu , bee kusamehewa dambize unaidima . Ela yeyosi agombaye maneno ga kumupinga Roho wa Mulungu , k'andasamehewa ta kare na kare . "
Jeso wàenderera kugomba achamba , " Muhi uchikala ni udzo wa t'ude za kuriwa , nikulavya zo t'ude mbidzo za kuriwa , ela muhi uchikala ni wa k'oma , ta zo t'udeze nikukala za k'oma vivyo .
Mwi at'u ai dza nyoka ! Munaidimadze kugomba maneno madzo , na mwi enye mu ai ? Maana , mut'u ugomba garat'u garigo tele mwakwe moyoni .
Mut'u mudzo una madzo mwakwe moyoni , na kwa vivyo , ugomba go madzo galaago mo moyoni . Na mut'u mui naye una mai mwakwe moyoni , na kwa vivyo , ugomba go mai galaago mo moyoni .
Ndo ninamwambira mino , ts'iku ya ulamuli , chila mut'u undaudzidza dzulu ya chila neno rots'o njira arirogomba .
Maana , Mulungu undahumira manenogo mwenye gogomba kukulamula kumba u mulongo , hebu u mujeri . "
Ndo anjine a alimu a shariya na Afarisayo achimwamba Jeso vivi , " Mwalimu , hunahenza uhende dalili uwe ta huyone . "
Ela ye achiaudzidza achiaamba , " At'u mwimwi mu ai na k'amu aaminifu kwa Mulungu ! Mwimwi munanihenza nihende dalili ya konyesa kukala , nàlaa kwa Mulungu , ela ts'indamuhendera dalili yoyosi . Dalili yindasala dza yiyat'u yohenderwa mugomvi wa Mulungu Jona .
Maana , virat'u Jona arivyomizwa ni nyangumi ta achihenda ts'iku t'ahu , mimi Mut'u yelaa dzulu nami , nindakala mbirani ts'iku t'ahu dza vivyo .
Achina Ninewi andalairira ukati at'u mwimwi muchikala munalamulwa , na andalavya ushaidi kwamba at'u mwimwi mu alongo ! Maana , ao achina Ninewi àtya ariphosikira masumuriro ga Jona , na vivi phapha phana mubomu muno kumurima Jona !
Malikiya kulaa Sheba undalairira ukati at'u mwimwi muchikala munalamulwa , naye undakala shaidi wa kwamba , at'u mwimwi mu alongo ! Maana , yiye waenenda kulaa kwao kure , achidzasirikisa maneno ga hekima ga mufalume Selemani , na vivi ninamwambira jeri , phapha phana mubomu kumurima Selemani . "
Jeso wàenderera kufunza chit'adi achamba , " P'ep'o achilaa kwa mut'u , nikwendazunguluka nyika kutsakula phat'u pha koya . Ela achikala k'apata ,
nikwamba , ' Nindauya kwa mut'u wangu kolaa . ' Na auyapho , nikwendamona ye mut'u unga dza nyumba t'uphu yophyerwat'o , na chila mwiyo kwikwa phat'uphe .
Ndo achona vivyo , nikwendatsaka p'ep'o anzie afungahe , ai muno kuriko yiye mwenye ; na osi nikwendamuphenya ye mut'u . Na phapho mazagazige mut'u yiye nikukala mai muno kuriko pho mwanzo . Ndo vivyo ndivyo vyondokala kwa at'u mwimwi ai ! "
Phokala Jeso ucheri kugomba na ro duu ra at'u , nduguze na ameyao , àkudza , achiima konze , na achivoya agombe naye .
Ndo mut'u mumwenga achimwamba Jeso , " Ameyo na nduguzo a chilume a ko konze anahenza agombe nawe . "
Ela Jeso achimwamba ye mut'u , " Mayo na enehu ? "
Phapho achiaoloha anafunzie , na achamba , " Lolani ! Aa ndio ano mayo , na ndio enehu !
Maana , mut'u yeyosi ahendaye henzo ra Baba ariye mulunguni , bee yiye ndiye mwenehu wa chilume , wa chiche na mayo . "
Ts'iku yiyo Jeso ariphotuwiwa ni ameye na nduguze , ndiyolaa mo nyumbani achenda ta k'anda-k'anda ya ziya ra Galilaya achisagala .
Phapho at'u achiloka kuloka ta vichimuhenda Jeso aphenye mashuwani , achisagala mumo . At'u o achiima ko k'anda-k'anda ,
naye Jeso achiaambira maneno manji chit'adi . Yiye wà-aamba , " Mundimwa mumwenga wàkwendamwagira mbeyuze .
Ariphokala unamwagira zirat'u mbeyu , zinjine zàgwa njirani , na nyama a kuburuka achidzazichot'a .
Zinjine zichigwa mut'u mokala muna mawe , murimo mutsanga wàkala ni uchache , na zichimera kare maruru , kwakukala , mutsanga wa mumo wàkala ni uchache .
Ela dzuwa riripholaa , yo mimera yàfinyalala ta yichiuma , maana , yàkala k'ayimit'ire mizi .
Zinjine zo zàgwa kati-kati ya mizi ya mihi ya miya , yo mizi yichifundula na yichikula , na yichigwira yo mimera .
Ela zinjine zo zàgwa phenye mutsanga udzo , zichimera , zichikula , na kati ya zizo , zinjine zichivyala mavuno machache , zinjine zichivyala mavuno manji , na zinjine zichivyala manji muno . "
Ndo kumarigiza Jeso achamba , " Musikizi naasikire ! "
Jeso ariphomarigiza kugomba gago , wàtuwiwa ni anafunzie achiuzwa vivi , " Kwadze unaafunza chit'adi ano at'u ? "
Jeso achiaudzidza achiaamba , " Mwimwi mwàjaliwa kumanya njama za Ufalume wa Mulungu , ela ao k'aajaliwirwe .
Maana , yuyat'u amanyaye kare undakaza kung'azirwa amanye manji muno , ela yets'emanya na k'enzi kumanya , undakaza kufimbirwa .
Aa mino ninaafunza chit'adi , kwakukala , anaona , ela k'aamanya nini , na anasikira , ela k'aamanya chit'u .
Na gaga ganachimiza maneno ga mugomvi wa Mulungu Isaya . Isaya wàamba , ' Kusikira mundasikira , ela k'amundaelewa , na kulola mundalola , ela k'amundamanya nini .
Maana , myoyo yao yikala mifu , k'aahega masikiro gao t'ot'ot'o , na k'aaenzi kugalolat'o go agaonago . Kalapho ts'i vivyo , ao angari kona na matso gao , angari kusikira na masikiro gao , kumanya mwao myoyoni , na phapho angari kugaluka kwangu , nami ningari kwaphoza . '
Ela mwàjaliwa mwimwi , maana , munalola t'ot'ot'o na matso genu kwa mumanye , na munagahegera masikiro kwa mugasikire .
Ninamwambira jeri mino , agomvi anji a Mulungu na at'u anji a haki , àkala anatamani muno agaone gaga mugaonago , ela k'aagaonere . Achitamani asikire gaga mugasikirago , ela k'aagasikirire vivyo .
Kwa vivyo , mwimwi sirikisani nimung'azire t'adi ya mumwagiri .
At'u anjine anga dza murat'u mut'u njirani mogwa mbeyu zinjine . At'u dza ao anasikira neno dzulu ya Ufalume wa Mulungu , ela k'aarelewa , na ndo Shetani nikudza , akadzarilavya ro neno roaphenya mwao myoyoni .
Anjine anga dza murat'u mut'u mokala muna mawe . At'u dza ao achirisikira ro neno ra Mulungu , anariphokera kare na raha .
Ela kwakukala , ro neno k'arimit'a mizi mo mwao myoyoni , akuluphira ts'iku ch'ach'e tu , na ahenderwapho mai na mauku kwa anarikuluphira ro neno , nikuuya nyuma phapho kare .
At'u anjine nao , anga dza murat'u mut'u mokala ni kati-kati ya mizi ya mihi ya miya . At'u dza ao anasikira neno , na chidzako nikukala chimoyomoyo kwa mazagazi ga phapha duniani , akaphenywa ni chipherephere cha kupata utajiri , na phapho ro neno nikugwirwa , na rikats'avyala .
Ela at'u anjine , anga dza murat'u mut'u mokala muna mutsanga udzo . Ao achisikira riro neno anarelewa , na kurituwa jeri-jeri . Ndo ao chidzako nikukala dza yiyat'u mimera yiriyo minjine yàvyala mavuno machache , minjine yichivyala mavuno manji , na manjine yichivyala mavuno manji muno . "
Jeso ariphomarigiza kwang'azira t'adi yiyo , wà-aambira t'adi yinjine . Yiye wàamba , " Ufalume wa Mulungu unaidima kuhwalanishwa na t'adi yiyi . Ts'iku mwenga , mut'u wàkwendamwagira mbeyu ya muhama kwakwe mundani .
Ela usiku phokala chila mut'u urere , mudawawe achendamwagira nyasihama naye mokala mwenye umwagira muhama , na chisha achiuka .
Ndo o muhama wàmera na uchikula ta uchitsamula , ndipho at'u achimanya kukala , rinjine ràkala ni nyasihama .
Ahendikazi a ye mwenye munda achendamwamba vivi ye mwenye , ' Bwana , uwe wàmwagira muhama tu ko kwako mundani . Sambi vino , heka nyasihama naro ri tele ? '
Ye achiaudzidza achiaamba , ' Manyani kare kukala , mut'u ariye ni mudawa kwangu , ndiye ye kwendarimwagira kuko . ' Ndo o ahendikazie achimwamba , ' Sambi , hwende hukaring'ole sino ro nyasihama ? '
Ye achiaamba , ' H'a-a , ts'endeni , maana , muchendaanza kuring'ola tu , mundang'ola ta o muhama .
Riro riricheni rikule tu ta ukati wa kutosa muhama ufike . Phapho ndipho ninda-aamba atosi , atose muhama ta amale , chisha akautiye maguniani . Chidzako , akaritsenge ro nyasihama , na aritiye moho . ' "
Jeso ariphomarigiza kwaambira at'u t'adi yiyo , wà-aambira yinjine . Yiye wà-aamba , " Ufalume wa Mulungu unaidima kuhwalanishwa na t'adi ya mbeyu ya haradali . Mut'u mumwenga wàyihwala mbeyu yiyo achendayiphanda kwakwe mundani , na
haradali ndiyo mbeyu t'ide kamare kuriko mbeyu zosini . Ela yichiphandwa , nikumera na kukula ta ukachira muhi wa mwatsaka , na nyama a kuburuka nikudzajenga nyumba zao mo mwakwe vitaini . "
Jeso ariphomarigiza kwaambira at'u t'adi yiyo , wà-aambira t'adi yinjine . Yiye wà-aamba , " Ufalume wa Mulungu unaidima kuhwalanishwa na t'adi yiyi . Ts'iku mwenga , muchet'u wàhwala hamira , achiyitsanganya phamwenga na unga wa nganu daba mwenga , achiukanda , na yo nganu yosi yichikolea hamira . "
Maneno gago gosi , Jeso wàgafunza at'u osi chit'adi . Yiye k'aafunzire rorosi dzulu ya Ufalume wa Mulungu phots'ohumira t'adi .
Na wàgahenda gago kuchimiza maneno ga Mulungu gogombwa ni mugomviwe kukala , " Nindaafunza chit'adi , na ninda-aambira maneno gokala gafitsika hangu urumwengu wumbwe . "
Jeso wàriricha phapho ro duu ra at'u achiuya ko nyumbani kokala ulaa . Anafunzie achimutuwa achendamwamba , " Hung'azire yiya t'adi ya nyasihama . "
Jeso achiudzidza achamba , " Mumwagiri wa mbeyu ya muhama ni mimi Mut'u yelaa dzulu .
Munda ni dunia . Mbeyu ya muhama ni arat'u at'u ario ni a Ufalume wa Mulungu . Ela ro nyasihama , ni arat'u at'u ai acherio kutawalwa ni Shetani .
Na ye mudawa yekwendarimwagira ro nyasihama ni Shetani . Ukati wa kutosa ni musindikizo wa urumwengu , na atosi ni malaika a Mulungu .
Virat'u nyasihama ritsengwavyo na kutiywa moho , ndivyo vyondokala ukati wa musindikizo wa urumwengu .
Mimi Mut'u yelaa dzulu nindaahuma malaika angu akatsole-tsole at'u osi aahendao at'u ahende dambi , na osi ahendao mai aalavye kwangu Ufalumeni , na akaatsuphe moho wa Jahanamu , na kuko andadzuta na arire ta ga milatso .
Ela arat'u ario anahenda ga haki andasala Ufalumeni mwa Abayao Mulungu , na ametemete dza dzuwa . Musikizi naasikire ! "
Jeso wàamba , " Ufalume wa Mulungu bee unaidima kuhwalanishwa na t'adi yiyi . Kwàkala kadzungu ka madini kozikwa mundani . Ndo ts'iku mwenga , mut'u wàkala unarimira phapho , na achikaona , naye achikaza kukasirira . Aripholaa phapho , wàkala unahamirwa muno ta achendaguza vyosi vyokala unavyo , achidzagula o munda .
Chisha , Ufalume wa Mulungu unaidima kuhwalanishwa na t'adi yiyi ya muchuzi wa mawe ga rubi .
Yiye aonapho mut'u aguzaye rubi yenye , nikwendaguza miyoye yosi akadzayigula . "
Jeso wàenderera kugomba achamba , " Chisha , Ufalume wa Mulungu unaidima kuhwalanishwa na t'adi yiyi . Ts'iku mwenga , chimia chàtsuphwa baharini ni avuwi , na chichigwira nyama a madzini a chila namuna .
Chiriphoudzala , avuwi achivuha ta k'anda-k'anda , achisagala , na achitsagula mabeshe na kugatiya mwao vikaphuni . Ela arat'u okala ts'i mabeshe , achiatsupha .
Bee , ninamwambira mino , vivyo ndivyo vyondokala ukati wa musindikizo wa urumwengu . Malaika a Mulungu andalairira , adze aatsole-tsole at'u ai osi ta asale arat'u ahendao ga haki .
Na ao ai bee andakwendatsuphwa moho wa Jahanamu ni o malaika , kuriko andadzuta , na arire ta ga milatso . "
Jeso ariphomarigiza kugomba gago , wàauza anafunzie vivi , " Mudzigaelewa gano maneno gosi godzomwambira ? " O achimuudzidza achimwamba , " Ee hudzigaelewa . "
Ndo Jeso achiaamba , " Chila mwalimu wa shariya yefunzwa ujeri dzulu ya Ufalume wa Mulungu , unga dza mwenye chitsaga cha miyo , na mumo nikulavya miyo miphya , na ya p'indi . "
Jeso ariphomala kwaambira at'u t'adi zizo , wàphauka phapho ,
achenda kwao Nazareti , na kuko achendaafunza at'u mwao sinagogini , na osi osikira mafunzoge àangalala , ta achiuzana enye kwa enye vivi , " Chisha , samba yuno ni mwanangwa wa yuya fundi wa mbao ? Na ameye samba ni Maryamu , na nduguze a chilume ni ano Jakobo , Jesefu , Simoni , na Juda ? H'a bee wàyipataphi hekima yino , na vilinge vino ?
Na ta chisha , nduguze osi a chiche samba asagala phapha ? H'aya wàgalavyaphi maneno gano gosi yuno ? "
Na phapho achimurema tsetsetse . Ela Jeso ye achiaamba , " Mugomvi wa Mulungu ni mut'u aishimiwaye , its'iphokala k'aishimiwa kwao , na k'aishimiwa ni at'u a phao phenye . "
Na phapho Jeso k'ahendere vilinge vinji , kwakukala , k'aamukuluphirire ao .
Jeso phokala unafunza na kuhenda vilinge ko Galilaya , Herode Anitipa yekala ndiye mufalume wàsikira ngumaze .
Ndo achiaamba ahendikazie vivi , " Mut'u yiye nimusikiraye ngumaze , bee ni Johana Mubatizi . Ninaona tu wàfufulwa kulaa kuzimu , na gago ndigo gatumago ta unahenda vilinge . "
Maana , ko nyuma Herode Anitipa wàkala udzimulagizira Johana achigwirwa , na achifungwa , kwa amuhamye Herodiya , mukaza nduguye aihiwaye Filipu .
Herode wàhenda vivyo , maana , Johana wàkala achimwamba , " Ts'i shariya uwe kumuhwala mukaza nduguyo na mwenye u moyo ! "
Herode wàkala ta uhenza ahendemuulaga , ela wàogopha anats'i tu kwakukala , àkala anakuluphira kukala , Johana wàkala ni mugomvi wa Mulungu .
Ndo ts'iku mwenga , Herode Anitipa wàkala unausa shuhuli ya kuvyalwakwe , na mwanangwa wa chiche wa Herodiya achivina mbere za osi okala a phapho shuhulini , ta achimuhamya Herode Anitipa .
Phapho Herode achilapha kumup'a chochosi chondovoya ye musichana .
Naye musichana achituwa ga ameye , ndo ta achimwamba , " Ninahenza unip'e chitswa cha Johana Mubatizi ndani ya bakuli . "
Phapho ye mufalume achishononeka , ela kwakukala , wàkala udzimulaphira , chisha mbere za ajenie , achigakubali vivyo gokala uvoya .
Ndo Herode Anitipa achimulagiza mut'u achendamutosa chitswa Johana ko jela ,
na achidza nacho bakulini , achidzamup'a ye musichana , naye musichana achimuphirikira ameye .
Anafunzi a Johana ariphogasikira gago , àkwendaluhwala lufulwe achendaluzika . Chisha achendamwambira Jeso naye .
Jeso ariphokwendaambirwa kukala Johana wàkala udziulagwa , wàphenya mashuwani achiuka na anafunzie , achenda kut'u kots'o at'u kwa ta akale hicheye . Ela at'u ariphomanya kukala yiye wàkala udziuka , àlaa midzini achitsegatsega ro ziya nao kumutuwa , na ta achifika na chimbere kuko .
Ndo Jeso naye unafika kuko na yo mashuwaye , wàlaa na achona duu bomu ra at'u ta achirigwizira mbazi , naye achiaphozera akongo ao .
Dzuwa phokala riphenduka , anafunzie àmwendera achimwamba , " Vivi bee kunatswa , na phapha huripho k'aphana mudzi wa mut'u phephi . Ndo ela ts'i baha walage ano at'u ende vidzidzini akadzigulire vyakurya ? "
Ela Jeso ye achiaamba , " Ao k'aatakiya kuuka , ta nimwap'e chakurya mwimwi arye . "
O achimuudzidza achimwamba , " Bee naswi huriyo nayo phapha ni mikahe mitsano , na mabeshe mairi tu . "
Jeso achiaamba , " Rehani phano yo mikahe na go mabeshe . "
Chisha , achiaamba o at'u asagale nyasini ahewe chakurya . Ndo ariphohwala yiyat'u mikahe mitsano na garat'u mabeshe mairi , wàlola dzulu mulunguni achilavya mumvera kwa Mulungu , chisha achanza kuyimega-mega yiyo mikahe , na achiap'a anafunzie aap'e at'u agavyane .
Phapho at'u osi achirya ta achimvuna . Anafunzi a Jeso achitsola-tsola visiku vya mikahe na vya go mabeshe vyokala visala , na achiudzaza vikaphu kumi na viiri .
Alume hichiyao orya phots'oatara achet'u na anache , àkala anapata helufu ts'ano ( 5,000 ) .
Chisha , Jeso achiaamba anafunzie aphenye mashuwani , amulongolere kwenda ng'ambo ya ziya , ukati ye unalagana na ro duu ra at'u .
Na ariphomala kulagana na o at'u , wàambuka dzulu mwangoni hicheye , achendavoya na achikala kuko ta usiku .
O usiku uriphofika , ao anafunzie àkala afika kure na yiyat'u mashuwa , na maimbi gàkala ganayipiga yo mashuwa , maana , vuto ràkala rinapiga voro .
Ndo kunamba kunahendawewe , Jeso achenenda dzulu-dzulu ya madzi kwatuwa .
Ela o anafunzi ariphomona unaenenda dzulu-dzulu ya madzi , àogofyerwa muno ta achipiga k'ululu achamba , " Ni tunusi ! "
Phapho Jeso achiaamba , " Phenywani ni moyo ndimi , muts'ogophe ! "
P'etero achimwamba , " Bwana , chikala ni uwe jeri , amba nenende dzulu-dzulu ya madzi nidze ko kwako . "
Jeso achimwamba , " H'aya nzo . " Ndo P'etero achilaa mo mashuwani , achenenda dzulu-dzulu ya madzi kwenda ko kwa Jeso .
Ela ariphoona maimbi gapigavyo , wàahukwa ni moyo , na phapho achanza kuhoha . Ndo achipiga k'ululu achamba , " Bwana , nitivya ! "
Phapho Jeso achigolosa mukonowe , achimugwira na achimwamba , " Heka we ta kuluphiroro ni dide vino ! Kwadze udzikala na shaka moyoni ? "
Ndo osi airi achiphenya mo mashuwani , na vuto richiricha .
Na osi okala a mo mashuwani achimwabudu , na chisha achimwamba , " Uwe u Mwana wa Mulungu jeri ! "
Ariphovuka ziya , àfika phat'u phaihiwapho Genesareti ,
na achina kuko àmukumbikira Jeso . Ndo phachilaa at'u achenda achisema boma riro rosi kukala Jeso wàkudza . At'u nao achihwala akongo ao achimuphirikira .
Akongo achimuvoya akumbe tu ta kumba ni mutse wa valore ; nao osi ariomukumba , àphola kamare .
Ts'iku mwenga , Afarisayo na alimu a shariya kulaa Jerusalemu àkwenda kwa Jeso achendamuuza vivi ,
" Heka ano anafunzio anavunza jadi za akare ? H'aya heka ta achikala anarya anavunza jadi yehu kwa kuts'aoga mikono ! ? "
Jeso naye achiauza vivi , " Heka mwi namwi munavunza malagizo ga Mulungu kwa mutuwe jadi zenu ?
Maana , Mulungu wàamba , ' Aishime abayo na ameyo , ' na ' Amulaphizaye muvyaziwe bee , unawirya kunyongwa . '
Ela mwi vino , munaafunza at'u kukala , k'aatakiya kwaogopha avyazi ao kwa kwamanya gao arigo nago haja , ta mut'u achikala una mwiyo wa kumokolera muvyaziwe , ela achamba , ' Mwiyo uu mino nàulaga Mulungu , ' h'aya ye ni kukala udzigamala .
Bee manyani kukala , mwimwi munaphurya neno ra Mulungu kwa mutuwe jadi zenu enye .
Mwimwi mu alumakwiri ! Na ta maneno gogombwa chimbere dzulu yenu ni mugomvi wa Mulungu Isaya ni ga jeri . Mulungu kuchirira ye Isaya wàamba , ' At'u aa anaamba phapha mulomoni ananihenza , ela myoyoni k'aanenzi .
Na ta ko kunabudu kwao , ts'ikona dza chit'u . Maana , o ahwala shariya zotungwa ni at'u , akazifunza kuno achamba ni zangu ! ' "
Ndo Jeso achisumiza ro duu ra at'u , na achamba , " Gahegereni masikiro mugamanye gaga nimwambirago !
Chakurya k'achimutiya mut'u najisi , ela mut'u utiywa najisi ni manenoge mwenye agagombago . "
Phapho anafunzie achimusengerera achimwamba , " Mwalimu , unamanya kukala gano godzogomba gadziakosa Afarisayo muno ? "
Jeso ye achiaudzidza achiaamba , " Chila muhi urio k'auphandirwe ni Baba ariye mulunguni , undang'olwa .
Kwa vivyo , ao aricheni , maana , ni vilongozi ots'oona , na analongoza ots'oona ! Na mut'u yets'ona achimulongoza munziwe yets'ona vivyo , osi airi andavoromoka bop'oni . "
Ela P'etero ye achimwamba , " Mwalimu , hung'azire yo t'adi . "
Jeso achamba , " Yaani ta mwimwi namwi k'amudzangwe kumanya ?
Vino bee k'amumanya kukala , chiriwacho chenda uhumboni , na chidzako nikunyewa ?
Ela maneno agombago mut'u galaa moyoni , na ndigo gamutiyago najisi .
Maana , maazo mai , kuulaga , uzinzi , udiya , wivi , kutsuna na kulavya ushaidi wa ulongo , gosi gago galaa moyoni mwa mut'u ,
na ndigo gamutiyago mut'u najisi . Ela kurya chakurya phots'ooga mikono , bee k'akumutiya mut'u najisi . "
Jeso ariphouka phapho , wàkwenda p'ande za Tiro na Sidoni .
Ndo kuko muchet'u mumwenga muvyalwa wa Kanani , achimutuwa na achigomba kwa laka ra dzulu achamba , " Nonera mbazi Bwana , mut'u wa mudzungu wa Daudi ! Mwanangu wa chiche una p'ep'o ta k'adzimanya kahiri . "
Ela Jeso ye k'amuudzidzire ut'u . Ndo phapho anafunzie achimusengerera achimwamba , " Mwalimu , mwambe auke ye muchet'u . H'a unahutuwa-tuwa tu , na kuhupigira k'ululu . "
Jeso phapho achiudzidza achamba , " Mino nàhumwa kwa Aiziraeli hichiyao tu , ario àricha kutuwa malagizo ga Mulungu ta anga dza magonzi goyaya . "
Jeso ariphoamba vivyo , ye muchet'u ta achendahendamit'a mavindi mbereze , na achimwamba , " Bwana , nokolera mwanangu ! "
Jeso achimuudzidza vivi , " Ts'i vidzo kuhwala chakurya cha anache , na kuchitsuphira madiya . "
Ye muchet'u naye achimuudzidza achimwamba , " Ni gago jeri Bwana , ela o enye madiya achibit'a p'ukup'uku , go madiya nago ni paka galambe . "
Phapho Jeso achimwamba , " Mayo , kuluphiroro ni bomu , na nagahendeke vivi go uhenzago . " Ndo ye mwanawe wa chiche achirichirwa ukati uo kare .
Jeso aripholaa phapho , wàtsegatsega ziya ra Galilaya achambuka ta mwangoni achisagala kuko .
Maduu-maduu ga at'u achiphirika akongo ao kuko . Anjine àkala ana virema , anjine achikala k'aaona , anjine achikala ni viswere , mabubu , na anjine anji okala ni akongo , achendalazwa mbere za Jeso , naye achiaphoza .
Phapho duu riro ra at'u achangalala muno , phoona mabubu anagomba , okala ana virema adziuyat'o , viswere anenenda , at'u ots'oona anaona , na osi achimulika Mulungu wa Aiziraeli .
Jeso ariphomala kwaphoza akongo osi , wàaiha anafunzie , achenda kwakwe na achiaamba , " Ninaaonera mbazi aa at'u , kwakukala , hudzikala hosini ts'iku t'ahu , na vino k'aana chakurya . Sambi ts'enzi kwausa na nzala , kwakukala , anaidima akendairika njirani . "
Anafunzie achimuuza vivi , " Bee naswi phano ta hu nyika , chakurya cha kwamvunya at'u ano osi hundachipataphi ? "
Jeso naye achiauza vivyo achiaamba , " Kwani mwi muna mikahe mingaphi ? " O achimuudzidza achimwamba , " Huriyo nayo sino , ni mikahe mifungahe na mabeshe machache . "
Ndo Jeso phapho achiaamba o at'u asagale phots'i .
Achihwala yiyat'u mikahe mifungahe na vyo vibeshe , achilavya mumvera kwa Mulungu . Chisha , achanza kuyimega-mega na kuvivunza-vunza vyo vibeshe , na achiap'a anafunzie , na ao achiap'a at'u agavyane .
Osi phapho achirya ta achimvuna . Na anafunzi a Jeso achitsola-tsola visiku vya mikahe na vya vyo vibeshe vyokala visala , na achiudzaza vikaphu vifungahe .
Alume hichiyao orya , àkala ni helufu ne ( 4,000 ) phots'oatara achet'u na anache .
Ndo Jeso achialaga at'u , ye achiphenya mashuwani achenda boma ra Magadani .
Ts'iku mwenga , Afarisayo na Asadukayo àkwenda kwa Jeso achendamuheza kwa kumwamba ahende dalili ya konyesa kukala , widimiwe ulaa kwa Mulungu .
Jeso achiaudzidza achiaamba , " Dzuwa richikala rinatoka na kudoo , ni seti mwambe , ' Machero kundasindat'o ! '
Kuchicha na kuchikala ku kut'ukut'u , munaamba , ' Rero ni seti kunye mvula ! ' Ndo muchikala munaidima kulola dzulu mainguni na mukamanya kukala kundakalani , heka sambi k'amwidima kuzimanya zino dalili zihendekazo ukati uno ?
At'u mwimwi mu ai na k'amu aaminifu kwa Mulungu ! Mwimwi munanihenza nihende dalili ya konyesa kukala , nàlaa kwa Mulungu , ela ts'indamuhendera dalili yoyosi . Dalili yindasala dza yiyat'u tu yohenderwa mugomvi wa Mulungu Jona . " Ariphomarigiza kwaambira gago , achiaricha phapho ye achiphauka .
Jeso na anafunzie ariphovuka ziya , o anafunzie ndiphomanya ànyala kutsukula mikahe .
Jeso achiaamba , " Mwimwi dzimanyirireni na kukolea kwa hamira ya Afarisayo , na Asadukayo ! "
Ndo o anafunzi achanza kuuzana-uzana enye , " Akale unagomba vivyo kwa k'ahutsukulire mikahe ? "
Jeso achigamanya garat'u gokala anagomba na achiaamba , " Heka munauzana-uzana dzulu ya kuts'akala na mikahe ? Mwimwi kuluphiro renu ni dide muno !
Yaani mwi k'amudzangwe kunimanya mino nina widimi ? Vino bee mukale mudzinyala ni vikaphu vingaphi vyoudzaza mwi vya visiku vyokala visala , phara niriphoamegera mikahe mitsano at'u helufu ts'ano ( 5,000 ) ?
Na mukale mudzinyala ni vikaphu vingaphi vyoudzaza mwi vya visiku vyokala visala , phara niriphoamegera mikahe mifungahe at'u helufu ne ( 4,000 ) ?
K'amumanyadze mwi kukala , nidzikala ts'igomba dzulu ya mikahe ? Bee dzimanyirireni na kukolea kwa hamira ya Afarisayo na Asadukayo ! "
Phapho ndo anafunzi achimanya kukala , àkala anaambwa adzimanyirire na mafunzo ga Afarisayo na Asadukayo , ela ts'i hamira yipigirwayo mikahe .
Jeso na anafunzie aripholaa phapho , àkwenda boma ririro phephi na mudzi wa Kaisariya-Filipi . Kuko Jeso achiauza anafunzie achiaamba , " At'u anaamba mino Mut'u yelaa dzulu ni ani ? "
O achimuudzidza achimwamba , " At'u anaamba uwe u Johana Mubatizi . Anjine anaamba u Eliya , na ta anjine o anaamba kukala , uwe u Jeremia , hebu mumwenga wa agomvi a Mulungu anjine . "
Jeso achiauza kahiri achiaamba , " Hanga mwi , munaamba mino ni ani ? "
Simoni P'etero achimuudzidza vivi , " Uwe ndiwe ye K'irisito , Mwana wa Mulungu ariye moyo . "
Jeso achimwamba , " Baha uwe Simoni mwanangwa wa Jona ! Maana , kumanyako kukala mimi ndimi ye K'irisito , bee k'wambirirwe ni mut'u , ta we ni wàfunulirwa ni Baba ariye mulunguni .
Na chisha , dzinaro ni P'etero , nawe ninakwambira mino kukala , nindajenga kanisa rangu dzulu ya mwamba uo , na ta chifo k'achindaidima kuririma .
Mino uwe nindakup'a funguwo za Ufalume wa Mulungu , na rorosi rondorikahaza phapha duniani , ndiro rondokahazwa ta ko mulunguni , na rondorihenzeza phapha duniani , bee rindahenzezwa ta ko dzulu mulunguni nako . "
Chisha , Jeso achiafungira o anafunzie kukala ats'imwambire mut'u yeyosi kukala , yiye ndiye ye K'irisito .
Kulaira phapho , Jeso wàanza kwaambira lwazu-lwazu anafunzie kukala , " Ni seti mimi nende Jerusalemu nikaturiswe muno ni atumia , makuhani abomu na alimu a shariya . Na ta nindaulagwa , ela ts'iku ya hahu nindafufuka . "
Phapho P'etero achimuusa k'anda , na achanza kumugombera vivi , " Mulungu naagazize gago ! Gago k'agandakugwira kamare ! "
Ela Jeso ye achimulozera mongo na achimwamba , " Uwe bee una Shetani ta niukira phapha ! Maazogo uwe ni ga chidamu ts'i ga chimulungu , na uhenza unizize nits'ichimize go nihenzwago nihende . "
Chisha , Jeso achiaamba anafunzie vivi , " Mut'u yeyosi ahenzaye kukala mwanafunzi wangu , ni seti ariche njiraze mwenye , atsukule musalabawe , na anituwe .
Maana , ahenzaye kutivya maishage mwenye , bee k'andapata uzima . Ela alavyaye maishage kwa dzulu yangu , undapata uzima .
Na vina faida yani mut'u kuupata utajiri wosi wa dunia , ela ye mwenye ats'ipate uzima ? K'aphana ! Maana , k'akuna chit'u chiricho na maana , kuriko uzima uo .
Mimi Mut'u yelaa dzulu nindakudza na widimi wa Baba Mulungu na malaika angu , na phapho ndipho nindamunosa chila mut'u kutuwirizana na mahendoge .
Ninamwambira jeri , phana anjine phapha ario k'aandafa phots'onona mimi Mut'u yelaa dzulu ni mwangu Ufalumeni . "
Jeso ariphogomba dzulu ya chifoche , wàkala vivi ta zichichira ts'iku t'andahu , ndo achiahwala ano P'etero , Jakobo na nduguye Johana , achenda nao vivi ta dzulu ya mwango ure ao tu hichiyao .
Ariphofika kuko , achanza kugaluka chivinjine mbere za o anafunzie . Usowe wàng'ala dza dzuwa , na mavaloge nago gachigaluka meruphe tsetsetse .
Phapho kare agomvi a Mulungu , Musa na Eliya achialairira o anafunzie , na àkala anagomba na ye Jeso .
P'etero achimwamba Jeso , " Bwana , ni vidzo vivi vya kukala naswi hu phapha ! Ndo , uchihenza , nindajenga vibanda vihahu ; chimwenga chako , chimwenga cha Musa na chinjine cha Eliya . "
P'etero phokala unagomba gago , phapho kare ingu dzeruphe richilairira , richiima dzulu yao kwaerekeza , na laka kulaa ko inguni richamba , " Yuyu ni Mwanangu nimuhenzaye , na unanihamira , musirikiseni . "
Ao anafunzi ariphosikira gago , àphenywa ni woga muno ta achifinik'irika vifunefune .
Jeso phapho achiasengerera , achiapiga-piga achiaamba , " H'aya unukani unukani muts'ogophe ! "
Ndo achiunula vitswa vyao , na achona Jeso hicheye tu phapho .
Ndo Jeso na o anafunzi ariphokala anateremuka kulaa pho mwangoni , achiafungira achiaamba , " Muts'imwambire mut'u yeyosi dzulu ya rirat'u ono rodzorona ta phondokala Mulungu udzinifufula mimi Mut'u yelaa dzulu . "
Ndo o anafunzie achimuuza vivi , " Bee heka alimu a shariya anaamba kukala , Eliya ndiye yendemulongolera ye K'irisito ? "
Jeso achiudzidza achamba , " Eliya undakudza mwanzo jeri , adze agaudzet'o maneno gosi .
Ela ninamwambira mino , vivi Eliya wàkudza kare ta ni at'u k'aamumanyire , na ndo ta achimuhendera mai . Na vivyo vyomuhendera Eliya , ndivyo vyondonihendera mimi Mut'u yelaa dzulu . "
Phapho ao anafunzi ndipho achimanya kukala , wàkala una-aambira dzulu ya Johana Mubatizi .
Jeso na o anafunzi ahahu ariphogwirikana na duu ra at'u , mut'u mumwenga wàmwendera Jeso , achimit'a mavindi mbereze na
achimwamba , " Bwana , monere mbazi mwanangu , maana , una chifofo na chinamuyuga muno . Chicho ukati unjine chinamubit'a chisichisi mohoni , na ukati unjine chinamubit'a chisichisi madzini .
Na nidzimureha kwa anafunzio , ela k'aaidimire kumuphoza . "
Jeso achiaamba anafunzie , " At'u mwimwi k'amuna kuluphiro , na mu adambi ! Nindakala namwi ta rini ? Na nindamuvumirira ta rini ? H'a mureheni phano bee ye mwanache ! " Mwanache achiphirikwa , na
Jeso achimuchemera ye p'ep'o yekala udzimupagaa ta achilaa , na ye mwanache achiphola phapho kare .
Ndo chidzakoche , o anafunzie achimutuwa Jeso hicheye achimuuza vivi , " Kwadze sino k'ahwidimire kumulavya ye p'ep'o ? "
Jeso achiaudzidza achiaamba , " Ni kwakukala , k'amuna kuluphiro . Ninamwambira jeri mino , kala ngawa muna kakuluphiro ta kumba ni kadide dza mbeyu ya haradali tu , mungari kwidima kuchamba chichi chirima , ' Ng'oka phano wende phara , ' na chingari kung'oka chikenda , na k'akuna chiricho chingari kumurima . "
Ukati umwenga , Jeso na anafunzie àkala a phamwenga ko jimbo ra Galilaya . Ndo Jeso achiaamba , " Mimi Mut'u yelaa dzulu nindalaviwa kwa at'u ario
andaniulaga , ela ts'iku ya hahu nindafufulwa . " Na phapho anafunzie achishononeka muno .
Jeso na anafunzie ariphofika Kaparinaumu , atosi a kodi ra hekalu àmutuwa P'etero achimuuza vivi , " Vidze , yuno mwalimu wenu unaripha kodi ra hekalu ? "
P'etero achiudzidza achamba , " Eh'e , unalavya . " Na P'etero ariphokwendaphenya nyumba yokala Jeso achisagala tu , achilokera kare kuuzwa ni Jeso vivi , " Simoni , o afalume a phano duniani akale anavoya kodi ta ana ao , hebu aavoya o at'u anjine hichiyao tu ? "
P'etero achiudzidza achamba , " Aavoya o at'u anjine tu . " Phapho Jeso achamba , " Kwa vivyo , anangwa a afalume k'aaripha .
Ela ta vivyo , k'ahwenzi kwakosa sino ao a phapha . Ndo enda vyako ukalowe ziyani , na beshe rondorigwira mwanzo rifunule ko kwa mulomo , na undaona p'esa zirizo zinatosha kuhuriphira kodi ra hekalu siswi airi . Uchizona , zihwale ukariphe kodi rehu . "
Jeso ariphomala kugomba na P'etero dzulu ya kuripha kodi ra hekalu , anafunzie anjine àkudzamuuza vivi , " Ni ani ariye mubomu kuriko anzie osi Ufalumeni kwa Mulungu ? "
Jeso achimwiha mwanache mudide , achimwimisa kati-kati yao .
Chisha achamba , " Ninamwambira jeri , muts'iphogaluza menenzi genu na kukala dza anache , k'amundaphenya Ufalumeni kwa Mulungu .
Mut'u yets'edziunula dza mwanache , bee ndiye mubomu Ufalumeni kwa Mulungu .
Na yeyosi amuphokeraye mwanache dza yuyu kwa dzina rangu , bee unaniphokera mimi . "
Phapho Jeso wàenderera kugomba achamba , " Ela mut'u yeyosi yendemuhenda mumwenga wa aa ario chiroho ni atsanga ariche kukuluphira , vingekalat'o muno kala mut'u yiye ni kufungwa lwala lubomu lwa ts'ingo , na akendatsuphwa kati-kati ya bahari .
At'u phapha duniani a maengaengani , kwakukala , phana maneno manji ga kwahenda ahende dambi . Gago ni seti galairire , ela undamanya mwenye yiye yendegareha .
Mukonoo , hebu lwayolo luchikuhenda uriche kunikuluphira , lutose ulutsuphe kure . Ni baha kuhenda chirema cha mukono , hebu cha gulu , ela ukaphenye uzimani , kuriko kukala na mikonoyo yosi miiri , hebu magulugo gosi mairi , na ukatsuphwe moho wa kare na kare .
Na dzitsoro richikuhenda uriche kunikuluphira vivyo , rishungulule uritsuphe kure . Ni baha kuhenda ch'ongo , ela ukaphenye uzimani , kuriko kukala na matsogo gosi mairi , na ukatsuphwe moho wa Jahanamu . "
Jeso wàamba , " Dzimanyirireni muts'idze mukaphurya ta mumwenga wa aa anache adide . Ninamwambira mino , malaika ao ko mulunguni ukati wosi a mbere za Baba ariye ko mulunguni .
Mut'u achikala una magonzi gana mwenga ( 100 ) , ela mwenga tu riyaye , munaona ye undahendadze ? K'amona ye undagaricha garat'u mirongo chenda na chenda ( 99 ) phat'u phenye nyasi , na ende akaritsakule rirat'u mwenga rodzoyaya !
Na ninamwambira jeri , achirona nikuhamirwa muno kwa riro kuchira vyo ahamirwavyo kwa go mirongo chenda na chenda garigo k'agayayire .
Na vivyo vyenye bee ndo arivyo Abayenu ariye mulunguni , yiye k'enzi ta mumwenga wa aa anache adide ayaye . "
Jeso wàamba , " Mukuluphiri munzio achikukosa , muvuhe k'anda umwambire makosage muchikala ni uwe na yiye tu . Na achikusikiza , undakala udzimukanya , na udzimuudza ye nduguyo .
Ela ats'iphokusikiza , mugwirire ndugu wa chijeso mumwenga , hebu airi . Henda vivyo kutuwa Andiko rambaro , ' Chila neno narihakikishwe ni ushaidi wa at'u airi , hebu kwenderera . '
Ao nao achirema kwasikiza , enda ukamuseme kanisani . Ko kanisani nako achirema kusikiza vivyo , muhwalire dza mutaifa , hebu dza mutosi wa kodi . "
Jeso wàenderera kugomba achamba , " Ninamwambira jeri , rondorikahaza phapha duniani , bee ndiro rondokahazwa ta ko mulunguni , na rondorihenzeza phapha duniani , bee rindahenzezwa ta ko dzulu mulunguni nako .
Chisha ninamwambira mino , airi enu phapha duniani acherekezana kuvoyera ut'u wowosi , Baba ariye dzulu mulunguni undaachimizira .
Maana , at'u airi hebu kwenderera , aonanapho na kuno ananikuluphira , bee nindakala phamwenga nao . "
Jeso ariphomala kugomba gago , P'etero wàmutuwa achendamuuza vivi , " Bwana , musena achikala unanikosa kwenda-kwenda , ninimusamehe k'ano ngaphi ? Kale ninimusamehe k'ano fungahe ? "
Jeso achimuudzidza achimwamba , " Ts'i k'ano fungahe tu , ela ta musamehe k'ano mirongo mifungahe mara fungahe zenye ( 490 ) .
Kwa gago phapho dzulu , Ufalume wa Mulungu unaidima kuhwalanishwa na t'adi yiyi ya mufalume mumwenga yelamula kutara madeni ga ahendikazie .
Ariphoanza kutara , phàrehewa muhendikaziwe mumwenga yekala una deni ra mamiliyoni .
Mut'u yiye chakwe chokala unacho , chàkala k'achitosha ta kwanza kuripha deni riro . Ndo tajiriwe achamba , yiye , muchewe na anae aguzwe na ta miyoye yokala unayo , kwa ta denire ririphike .
Ela yiye muhendikazi wàmit'a mavindi mbereze kumulalamira , na achamba , ' Bwana , uwe nivumirira tu , nami nindakuripha deniro rosi . '
Ye tajiri achimonera mbazi , achimusamehe rirat'u deni , na achimuricha ende vyakwe .
Ela muhendikazi yiye ariphouka phapho , wàkwendamona muhendikazi munziwe yekala unamwisa mirongo mifungahe na ts'ano tu . Ndo achimupamba kare , chisha achimugwira p'anga za umiro na achimwamba , ' Niripha p'esa zangu zosi nikwisazo phapha ! '
Yiye muhendikazi munziwe achimit'a mavindi kumulalamira , na achimwamba , ' Musena , uwe nivumirira tu , nami nindakuripha deniro . '
Ela ye ta k'agasirikisire kamare gago . Ye wàmuhwala guu kwa guu ta polisi achendaamba afungwe ta phondoriphirwa .
Ndo ahendikazi anzie ariphogasikira gago , àshononeka muno ta achendamwambira tajiri wao gosi gokala galairira .
Phapho ye tajiri achimwiha ye muhendikazi yiye na achimwamba , ' Uwe u muhendikazi mui muno ! Mino uriphonilalamira , nàkusamehe deniro rosi .
Kwadze sambi we k'umonerere mbazi muhendikazi munzio dza nirivyokonera mbazi ? '
Phapho ye tajiri achitsukirwa muno ta achimwamba naye aphirikwe jela , na asuguwe ta phondoriripha deni rosi . "
Ndo kumarigiza Jeso achamba , " Ta mwimwi namwi muts'iphoasamehe anzienu moyo kutsuka , Baba ariye mulunguni undamuhendera dza vivyo namwi . "
Jeso ariphomala kwafunza at'u , wàuka Galilaya achenda jimbo ra Judea , ng'ambo ya muho wa Jorodani .
Duu ra at'u richimutuwa , naye achiaphoza okala ni akongo .
Ndo Afarisayo anjine achimutuwa achendamuheza kwa kumuuza vivi , " Vidze , kutuwirizana na Shariya yehu , akale mut'u unaidima kumuricha muchewe akosapho kosa rorosi ? "
Jeso achiaudzidza achiaamba , " Mukale mwimwi k'amudzangwe kusoma kukala , Mulungu pho mwanzo unaumba at'u , wàaumba mulume na muche ,
na achamba , ' Gago ndigo gatumago ta mulume achihwala , undaatelephuka avyazie , agwirikane na muchewe , na ao airi bee andakala dza kwamba ni mut'u mumwenga ' ?
Ndo ao andakala ts'i airi kahiri , ela andakala dza kwamba ni mut'u mumwenga . Kwa vivyo , Mulungu chochigwizanya , mudamu niats'ichitsamule . "
O Afarisayo achimuuza kahiri vivi , " Kwadze sambi Shariya ya Musa yinaamba , mut'u achihenza kuricha muchewe , niamwandikire baruwa konyesa kukala udzimuricha , na amwambe ende vyakwe ? "
Jeso achiaudzidza achamba , " Mulungu hangu pho mwanzo , wàumba mulume na muche ats'irichane , ta Musa ye wàmuhenzeza kwaricha ache enu tu , kwakukala , k'amugagwira gago ga Mulungu .
Ndo ninamwambira mino , yeyosi amurichaye muchewe na ta k'amugwirire na mut'u , unazinga tu ahwalapho muche munjine . "
Anafunzie ariphosikira gago , àmwamba , " Bee k'ona go maneno ga muche na mulume gachikala ga vivyo , ni baha kuts'ahwala kamare . "
Jeso naye achiaudzidza achiaamba , " Ts'i alume osi aidimao kusagala andaka , its'iphokala arat'u tu oajaliwa ni Mulungu .
Maana , kuna visa vya namuna nyinji virichavyo mut'u akats'ahwala . Kuna anjine àvyalwa k'aaokola kare , anjine o àhendatulwa , na anjine k'aahwala kwa ahenza amuhikirehikire Mulungu tu bahi . Kwa vivyo , aidimaye kurigwira funzo riro , naarigwire . "
At'u anjine àmurehera Jeso anache adide , kwa ta aabandikire mikonoye aavoyere . Ela anafunzie achiagombera o at'u oareha .
Jeso ariphoona gago wàamba , " Muts'iazize ao anache , aricheni adze kwangu , maana , Ufalume wa Mulungu ni wa at'u ario dza aa anache . "
Ndo Jeso achiabandikira mikono achiahats'a , chisha achiphauka phapho .
Ts'iku mwenga , mutana mumwenga wàkwenda kwa Jeso achendamuuza vivi , " Mwalimu , ni riphiro idzo ra kuhenda mino ta ndo niupate uzima uphya wa kare na kare ? "
Jeso naye achimuuza achimwamba , " Kwadze unaniuza mino , idzo ra kuhenda ? Mulungu hicheye tu ndiye ariye mudzo . Kwa vivyo , uchihenza kuphenya uzimani , h'aya tuwa malagizo ga Mulungu . "
Ye mut'u achimuuza Jeso kahiri , " Malagizo ga Mulungu gaphigo ? " Jeso achimuudzidza achimwamba , " Malagizo ga Mulungu gaambago , ' Uts'iulage , uts'izinge , uts'iiye , uts'ilavye ushaidi wa ulongo ,
aishime abayo na ameyo , na muhenze munzio dza vyo udzihenzavyo mwenye . ' "
Ye mutana achamba , " Gago gosi bee ndigo nihendago mino . Sambi , ni riphiro ririro ts'irihenda ? "
Jeso achimwamba , " Uchikala unahenza uts'ikale na ila yoyosi , h'aya enda ukaguze miyoyo uriyo nayo , na p'esa zondopata wap'e achiya . Uchihenda vivyo , undakala udzidziikira mbeko mulunguni , h'aya chidzako udze unituwe . "
Ela ye mutana ariphosikira gago , wàuka na kushononeka , maana , wàkala ni tajiri muno .
Phapho Jeso achiaamba anafunzie , " Ninamwambira jeri , ni vikomu kwa matajiri kuphenya Ufalumeni kwa Mulungu .
Na dzulu ya gago , k'aviidimikika ngamia kuchira na t'undu ya ts'inzano , na k'aviidimikika muno yenye tajiri kuphenya Ufalumeni kwa Mulungu ! "
Anafunzie ariphosikira gago , àangalala muno ta achimuuza vivi , " Bee ni ani sambi aidimaye kutivywa ? "
Ela Jeso achialola , chisha achiaamba , " Mudamu k'agaidima gago , ela kwa Mulungu k'akuna rishindaro . "
P'etero achimwamba Jeso , " Hanga sino swi , hundapatani ? Kwani vyo hwàricha gosi huchikutuwa ! "
Jeso achiaamba , " Ninamwambira jeri , mimi Mut'u yelaa dzulu nichisagala phangu chihini cha ubomu kutawala kwenye urumwengu uphya , ta mwimwi anafunzi angu kumi na airi onituwa namwi , mundasagala vihini vya utawali mutawale makabila kumi na mairi ga Iziraeli .
Na yeyosi yericha mudzi wao , nduguze , avyazie , anae hebu mindaye kwa dzulu yangu , Mulungu undamup'a mara gana ya gogaricha , na chisha apate uzima uphya wa kare na kare .
Elako , anji ario ni a mwanzo vivi , andakudzakala a musindikizo , na anji ario ni a musindikizo vivi , andakudzakala a mwanzo . "
Jeso wàenderera kugomba achamba , " Ndo hunaidima kuuhwalanisha Ufalume wa Mulungu na t'adi yiyi . Mut'u mumwenga wàkala una munda wa mizabibu , na ts'iku mwenga , wàrauka danidani achendagwira at'u adze ahende kazi mwakwe mundani .
Acherekezana nao kwaripha kawaida ya dididi , chisha achiaphirika ko kwakwe mundani .
Ziriphofika saa t'ahu , achilaa kahiri achendaaona anjine aimire cheteni k'aana kazi .
Ao nao achiaamba , ' Endani kwangu mundani mukahende kazi , na mino nindamuripha kawaida ya dididi ! '
Ndo o at'u hinyo achenda . Dzuwa ririphoima na vitswa , mwenye munda wàhenda vivyo , na saa chenda napho achihenda dza vivyo .
Ziriphofika saa kumi na mwenga za dziloni , wàkwenda ko cheteni kahiri , na achendaaona at'u anjine acheri kwima phapho . Ndo ye achiauza vivi , ' Heka ta kunatswa phapha na k'amuna kazi ? '
O achimuudzidza , ' K'ahuna mut'u yedzehugwira vibaruwa . ' Ndo ye mwenye munda wa mizabibu achiaamba , ' Bee , endani kwangu mundani mukahende kazi namwi . '
Dziloni saa ya kufunga kazi yiriphofika , mwenye munda wàmwamba ye mwimiriziwe wa o ahendikazi , ' Aihe ahendikazi wariphe . Chisha , anza na odzanza kazi kusindikiza , na umarigize na odzanza kazi mwanzo . '
Ndo achidza okala adzanza kazi saa kumi na mwenga , na achiriphwa kawaida ya dididi .
Arat'u okala adzanza kazi na chimbere ariphofika , àona andariphwa nyinji , ela ta ao nao achihewa yo kawaida ya dididi .
Ao a kwanza kazi mwanzo àriphoriphwa p'esa zao , àanza kumunung'unikira ye mwenye munda kwamba ,
' Heka ta ano odzohenda kazi saa mwenga tu , nao ariphwa sawa na siswi odzosinda dii na dzuwa kuhenda kazi ? '
Ela ye mwenye munda achimuudzidza mumwenga wao achimwamba , ' Ni vivyo baye , ela mimi ts'ikuzulumire . Maana , hudzerekezana nikuriphe kawaida ya dididi , nami vivyo ndivyo vyodzohenda .
Kwa vivyo , uwe hwala hakiyo wende . Mimi nidzamula mwenye kwaripha sawa na mwimwi aa odzanza kazi kusindikiza .
Na nina haki ya kuhumira p'esa zangu vyangu nihenzavyo . Hebu unalumwa ni moyo kwakukala , mino ni mut'u wa mbazi ? ' "
Ndo kumarigiza Jeso achamba , " Ario ni a mwanzo vivi , andakudzakala a musindikizo na ario ni a musindikizo vivi , andakudzakala a mwanzo . "
Jeso na anafunzie ariphokala a charoni anakot'a kwenda Jerusalemu , wàaiha njama arat'u ahumwae a widimi kumi na airi tu hichiyao , na achiaamba vivi ,
" Sirikisani ! Vivi hunakot'a kwenda Jerusalemu , na kuko mimi Mut'u yelaa dzulu , nindakwendalaviwa kwa makuhani abomu na alimu a shariya , na ao andanilamula ninyongwe .
Chisha , andanilavya kwa at'u a makabila manjine , ario andanihenda chinyago , anichape na aniulage kwa kunikot'a misumari musalabani . Ela ts'iku ya hahu yichifika , nindafufulwa . "
Jeso ariphomarigiza kugomba na o ahumwae kumi na airi a widimi , mukaza Zebedayo na anae airi a chilume àmwendera Jeso . Ye muchet'u achimit'a mavindi mbere za Jeso chiishima kwa alavye voyore .
Jeso achimuuza achimwamba , " Unani ? " Ye muchet'u achimwamba , " Mimi ninakuvoya uwe kukala , uchikala usegere kwako Ufalumeni unatawala , wambe aa anangu airi , mumwenga asagale mukonoo wa kulume , na ye munjine asagale mukonoo wa kots'o mutawale phamwenga . "
Ela Jeso achiudzidza achamba , " K'amumanya muvoyaro mwimwi . Mukale mwimwi munaidima kushononeswa dza mimi vyondoshononeswa ? " O achimuudzidza achimwamba , " Eh'e hunaidima . "
Jeso achiaamba , " Mwimwi mundashononeswa dza mimi vyondoshononeswa , ela mimi ts'imi mulamuli yendelamula kukala , ni yuphiye yendesagala mukono wangu wa kulume , hebu mukono wangu wa kots'o . Baba Mulungu nafasi zizo wàaikira arat'u oatsagula azihwale . "
Arat'u anafunzi anjine kumi ariphogasikira gago , àatsukirirwa ao mut'u na nduguye .
Ndo phapho Jeso achiaiha osi phamwenga na achiaamba vivi , " Mwimwi munamanya kukala , atawali na vilongozi a mataifa bee , anaatawala at'u na chiguvuguvu .
Ela mwi kwenu navits'ikale hivyo . Ahenzaye kukala chilongozi kati yenu , ni seti aahikirehikire anzie osi .
Na yeyosi kati yenu yendehenza kukala wa mwanzo , ni seti akale dza mugulwa muhumiki wenu ,
dza virat'u nirivyo mimi Mut'u yelaa dzulu nàkudzaahikirahikira at'u , na nidzilavire kufa kwa niativye anji . Ela ts'idzire kudzahikirwahikirwa . "
Jeso na anafunzie ariphokala anauka mudzi wa Jeriko , duu bomu ra at'u ràmutuwa .
Ndo at'u airi ots'oona àkala asegere k'anda-k'anda ya yo njira bomu , na ariphosikira kukala Jeso wàkala unachira na phat'u phapho , àanza kugomba kwa laka ra dzulu achamba , " Hwonere mbazi mut'u wa mudzungu wa Daudi ! "
Ro duu ra at'u richiagombera , na achiaamba anyamale . Ela o ta achikaza kugomba kwa laka ra dzulu kwamba , " Hwonere mbazi mut'u wa mudzungu wa Daudi ! "
Jeso phapho achiima , na achiaiha . Chisha achidzaauza vivi , " Munahenza nimuhenderedze ? "
O at'u ots'oona achimuudzidza achimwamba , " Bwana , hunakuvoya uhuphoze matso gehu hwone . "
Jeso achiaonera mbazi , achigakumba matso gao , na phapho kare achona , na achimutuwa .
Jeso na anafunzie ariphokala anatapira Jerusalemu , àfika kadzidzi ka Betifage , k'anda-k'anda ya mulima wa Mizeituni . Phapho Jeso achiahuma anafunzie airi
achiaamba , " Endani kadzidzi kara kodzokalozera mbavu , na muchendaphenya tu mo kadzidzini , mundamona p'unda mwenye mwana ufungwa . Muchimona , muvuguleni na mwanawe mwarehe phapha .
Na mut'u yeyosi achimuuza mwambeni , ' Bwana unaye haja , ' na ye mut'u undamuhenzeza mwahwale phapho kare . "
Neno riro ràhendeka kwa ta maneno ga Mulungu gogombwa ni mugomviwe Zakariya gachimire . Mulungu wàamba ,
" Aambireni achina Jerusalemu kukala , lolani , mutawali wenu unadza ! Yiye ni murumwengu , na upanda p'unda mwenye mwana . "
Ndo o anafunzi hinyo , achendahenda dza vyokala adzambwa ni Jeso .
Achimurehera Jeso ye p'unda na mwanawe , achiika mavalo gao dzulu-dzulu ya o p'unda kwa Jeso asagalire , na achipanda achiuka .
At'u anji kati ya ro duu achichachasa mavalo gao yiyo njira bomu , na anjine o achitema vitai vya mihi na kuvitandaza mo njirani vivyo .
At'u osi okala a mbere za Jeso , na okala a nyumaze , achanza kugomba k'ululu kwamba , " Naalikwe mut'u wa mudzungu wa Daudi ! Wàajaliwa ni Mulungu yiye adzaye kwa dzina ra Bwana ! Naalikwe Mulungu ariye u dzulu mulunguni ! "
Jeso ariphophenya mudzi wa Jerusalemu , chila mut'u pho mudzini wàkala u ch'enich'eni ta phachikala k'aphasikizika . At'u àkala anauza , " Ni ani yuno ? "
Duu ra at'u rokala rikudza na Jeso richiudzidza vivi , " Yuyu ni mugomvi wa Mulungu Jeso , kulaa Nazareti jimbo ra Galilaya . "
Phapho Jeso achendaphenya boma ra hekalu , na achiavuguza osi alae konze okala anaguza , na kugula miyo mumo . Chisha , achizipetula-petula meza za okala anavunzirana p'esa , na mabao ga arat'u okala anaguza ngiya manga .
Ndo achiaamba , " Gàandikwa Maandikoni ga Mulungu kukala , ' Hekalu rangu bee rindakala ra mavoyo tu . ' Ela mwi , ninaona mudzirihenda ni p'anga ya aivi ! "
At'u ots'oona , na a virema achimutuwa ko hekaluni , naye Jeso achiaphoza .
Ela makuhani abomu na alimu a shariya àtsukirwa muno ariphoona go maut'u-maut'u ga kwangalaza gokala unagahenda , na anache anapiga k'ululu mo boma ra hekalu kwamba , " Naalikwe mut'u wa mudzungu wa Daudi ! "
Ndo ao achimwamba Jeso vivi , " Unasikira vyo aambavyo o anache ? " Jeso achiaudzidza achiaamba , " Ee , ninaasikira ! " Chisha achiauza vivi , " Kwani mwi k'amudzangwe kurisoma rino Andiko rambaro , ' Mulungu wàafunza anache adide , na ana a mwao kumulika phots'o ila ? ' "
Chisha Jeso achiaricha o at'u , achiuka phapho Jerusalemu , achenda kadzidzi ka Betania kwendalala .
Chiramukoche , Jeso phokala unauya Jerusalemu , wàkala unasikira nzala .
Achona muhi wa mutini k'anda-k'anda ya yo njira , na achenda ta pho koloni , ela wàwona k'auna t'ude zozosi , ta ni makodza maphuphu . Ndo achiulaphiza achiwamba , " Ts'ivyale t'ude kahiri ! " Phapho kare uo mutini uchifinyalala makodza .
O anafunzi ariphoona gago àangalala muno ta achamba , " Aa ! Asena , uno muhi wa mutini ufinyalaladze makodza maruru vino ? "
Jeso achiudzidza achamba , " Ninamwambira jeri mino , muchikala munakuluphira jeri na k'amuna shaka mwenu myoyoni , mundaidima kugahenda gaga godzouhendera uu mutini . Na chisha ts'i gago hicheye bee , ela mundaidima kuwamba ta mulima uu , ' Ng'oka ukadzitiye baharini , ' na vivyo vihendeke .
Chochosi mumuvoyacho Mulungu kwa njira ya mavoyo , mundapata muchikala munakuluphira kukala , Mulungu undamuhendera . "
Jeso ariphouka pho muhi wa mutini , wàenderera na charoche ta Jerusalemu , na achendaphenya boma ra hekalu achisagala , na achanza kufunza . Ndo makuhani abomu na atumia achimutuwa achendamuuza vivi , " We Jeso , gano ga kuvuguza at'u muno boma ra hekalu , unagahenda kwa widimi wani ? Na ni ani yekup'a widimi uno ? "
Jeso naye achiaudzidza achiaamba , " Mimi nami nindamuuza swali mwenga , na muchiudzidzat'o , h'aya nami nindamwambira ninahenda maneno gaga kwa widimi wani .
Johana Mubatizi ariphobatiza at'u , o widimiwe wàkala ulaa kwa Mulungu , hebu wàkala ulaa kwa at'u ? " Ela ao achanza kuuzana-uzana ao enye kwa enye vivi , " Aa ! Hwambedze asena ? Huchamba widimiwe wàlaa kwa Mulungu , undahwuza yiye ahwambe , ' Bee heka k'amumukuluphirire ? '
Na huchamba , ' Widimiwe wàlaa kwa at'u , ' h'aya manyani hu maengaengani . Maana , at'u osi anakuluphira kukala , Johana wàkala ni mugomvi wa Mulungu . "
Ndo achimuudzidza Jeso achimwamba , " K'ahumanya sino . " Ndo Jeso naye achiaamba , " H'aya bee ta mimi nami ts'indamwambira yenip'a widimi wa kuhenda maneno gaga . "
Jeso wàenderera kugomba na o makuhani abomu na atumia . Yiye wà-aamba , " Hebu sirikisani t'adi yino , na chidzako munambire maazo genu . P'indi kwàkala mut'u mumwenga na anae airi a chilume . Ts'iku mwenga , achimwamba ye muvyere , ' Baba , rero enda ukahende kazi ko munda wa mizabibu . '
Ye mwana achimwamba abaye , ' Ts'indakwenda mino ! ' Ela chidzakoche , wàtya mwenye na achenda .
Aripholaa phapho , ye mutumia wàkwendamwambira ye muvaha , naye achikubali kare kukala undakwenda , ela k'endere .
H'aya nambirani sambi , ni yuphiye kati ya o airi yehenda gara gokala alagizwa ni abayao ? " O achiudzidza achamba , " Ni ye muvyere . " Phapho Jeso achiaamba , " H'aya bee ninamwambira jeri mino , vivi atosi a kodi na mahawa anamulongolera kwenda Ufalumeni kwa Mulungu .
Maana , Johana Mubatizi wàkudza , achidzamwambira njira ya kuhendera ga haki , na mwi makuhani abomu na alimu a shariya k'amumukuluphirire . Ela atosi a kodi na mahawa o achimukuluphira , na ta muriphoona ao akuluphira , chisha mwi k'amutyire na kukuluphira vivyo . "
Jeso wàenderera kugomba na o makuhani na alimu a shariya . Yiye wà-aamba , " Sirikisani yino t'adi yinjine nayo . Mut'u mumwenga wàrima mundawe , na achiphanda mizabibu . Ariphomala gago achiulinga uchigo , achitsonga phat'u pha kubundira zabibu mwambani , na achimut'a uringo wa kurindira . Chisha , acherekezana na at'u anjine aurorome o munda , ela zabibu zichiiva adze agavye , chidzako ye mwenye achitsamira its'i yinjine .
Musimu wa zabibu kwiva uriphofika phephi , mwenye munda wàahuma ahendikazie kwa arat'u aroromi , kwa ta akamuhwalire fungure ra mavuno ga zabibu .
Ela arat'u aroromi achendaagwira ao ahendikazie . Mumwenga àmupiga , munjine achimupiga mawe , na munjine achihendamuulaga .
Mwenye munda achiahuma kahiri ahendikazi anjine , anji kuchira o a charo cha mwanzo , ela ao aroromi achendaahendera dza o a mwanzo .
Musindikizowe , achimuhuma mwanawe na maazo ga kukala , ' Andakwendamogopha yuyu mwanangu . '
Ela o aroromi ariphomona tu ye mwanawe , àambana vivi , ' Yuyu abaye achifa ndiye yendehwala ufa . Ndo nahumuulageni kwa ta abaye achidzafa , ufawe ukale wehu ! '
Ndo achimugwira kare achimulavya ta konze ya urat'u munda wa mizabibu , achendamuulaga . "
Ndo Jeso achiuza vivi , " H'aya munaona ye mwenye munda achidza , undakudzaahendadze o aroromi ? "
O achimuudzidza achimwamba , " Yiye achidza , undakudzaaulaga voro-voro naye arat'u aroromi ai , na urat'u munda wa mizabibu aerekezane na aroromi anjine , ario andamup'a fungure ukati wa mavuno . "
Phapho Jeso achiaamba , " Mukale mwi k'amudzangwe kugasoma Maandiko gano ga Mulungu gaambago : ' Dziwe riro roremwa ni ajengi , vivi ndiro rodzokala dziwe ra tende muno ! Bwana ndiye ariyehenda neno riro , naro ni neno ra kuhwangalaza muno ' ? "
Ndo kumarigiza Jeso achamba , " Bee ninamwambira mino , mwimwi mundakulaviwa Ufalumeni kwa Mulungu , na kuphirikwe anjine ondovyala t'ude za o Ufalume wa Mulungu . "
Makuhani abomu na Afarisayo ariphosikira zo t'adize àmanya kukala , Jeso wàkala unagomba dzulu yao .
Kwa vivyo , achikala anahenza amugwire Jeso , ela ni àogopha ro duu ra at'u tu , kwakukala , ao osi àkala anakuluphira kukala , Jeso ni mugomvi wa Mulungu .
Jeso wàenderera kwafunza ao at'u chit'adi . Yiye wàamba ,
" Hunaidima kuuhwalanisha Ufalume wa Mulungu na t'adi yiyi . Mufalume mumwenga wàmwikira mwanawe nyambura .
Ts'iku ya nyambura yiriphofika , yiye wàahuma ahendikazie akaaihe at'u okala adzambirwa , ela k'aahenzere kudza .
Achihuma ahendikazie anjine achiaamba , ' Kaambireni o at'u oambira yiyi nyambura kukala , mimi nidzitsinza kare nzao na ndama ya kunona , na vivi chakurya chidziiva , na chila chit'u chikamilika . Kwa vivyo , hindeni hukayiuseni yo nyambura . '
Ela ao okala adzambirwa , k'aagatuwire mijali gago . Chila mut'u wàtuwa gakwe mwenye . Mumwenga wàkwenda kwakwe mundani , munjine achenda kwakwe uchuzini ,
na o anjine achiagwira o ahendikazi okala àhumwa , achiapiga ta achiaulaga .
Ye mufalume phapho achitsukirwa muno ta achialagiza shikarie achendaaulaga okala adziulaga o ahendikazie , na o mudzi wao achiutiya moho .
Chisha , mufalume achiaiha ahendikazie anjine achiaamba , ' Nyambura ya mwanangu ni rero , ela o at'u oambira àkala k'aawirya .
Ndo vivi , endani matanyiko ga njira bomu , na osi ondoaona , aambeni adze nyamburani . '
Ndo ahendikazi hinyo achenda ko matanyikoni ga njira bomu , achenda-aambira at'u anji adzo na ai , chisha achiareha ko nyamburani kwa ye mufalume , na ro dzidzumba rokala nyambura yinauswa mumo , richiudzala .
Ela ye mufalume ariphokwenda ko dzumbani kwendalola o ajenie , wàmona mut'u mumwenga yekala k'avalire nguwo za kwendera nyamburani ,
na achimuuza vivi , ' Abaye , udziphenyadze muno we phots'o nguwo za kwendera nyamburani ? ' Phapho , ye mut'u k'apatire ra kugomba kamare .
Ndo ye mufalume achiaamba ahendikazie , ' Mugwireni yuya mumufunge mikono na magulu , chisha mukamutsuphe ko konze dzizani , ariko undadzuta , na arire ta ga milatso . ' "
Ndo kumarigiza Jeso achamba , " Mulungu unaaiha at'u anji kwakwe Ufalumeni , ela ni achache o atsagulwao . "
Ndo phapho o Afarisayo àkwendadzila kwa akamuhege Jeso kwa kumuuza maswali .
Ariphomala , achiahuma anafunzi ao na at'u a chama cha Herode . Ao achendamuuza Jeso vivi , " Mwalimu , hunamanya kukala uwe u mujeri , unafunza ujeri dzulu ya njira ya Mulungu , na k'ogopha , hebu kumupendeleya mut'u , maana , we k'ulola cheo cha mut'u .
Ndo sambi uwe hwambire maazogo . Yikale yino Shariya yehu yinahuhenzeza kuripha kodi kwa Kaisari , hebu k'ayihuhenzeza ? "
Ela Jeso ye achikala udzigamanya kare go maazo gao mai . Ndo ta achiaamba , " Mwi alumakwiri , kwadze munaheza kunihega ?
Hebu mwenye p'esa za kodi naalavye . " Mumwenga aripholavya dinari ,
Jeso achiauza vivi , " Sura rino na dzina rino ni vya ani ? "
O achimuudzidza achimwamba , " Ni vya Kaisari . " Phapho Jeso achiaamba , " H'aya vya Kaisari mup'eni mwenye , na vya Mulungu navyo mup'eni Mulungu mwenye vivyo . "
Ao at'u okala àhumwa ni Afarisayo ariphosikira gago , àangalazwa muno ni go maudzidzige na achiuka , ye achimuricha phapho .
Ts'iku yiyo mwenga , Asadukayo aambao kukala afadzi k'aafufuka , àkwenda kwa Jeso achendamwamba ,
" Mwalimu , Shariya ya Musa yinahwamba , ' Mut'u achihwala na afe achikala muchewe k'adzangwe kuvyala , nduguye yiye mufadzi ni seti amuhwale ye gungu amuvyalire ana nduguye . '
Ndo sambi , p'indi phapha phàsagala ndugu mwenga , alume afungahe . Yuyat'u muvyere wàhwala , ela achifa phots'ovyala naye ye muche . Kwa vivyo , ye muchewe achimusiyira yuyat'u muvahawe yedzetuwirizana .
Muvahawe achimuhwala yuyat'u gungu , ela yuyu naye , k'avyalire naye achifa vivyo . Wa hahu naye dza vyo , na bee vichenderera vivyo ta osi afungahe .
Ariphosira kufa ao ndugu osi afungahe , yuyat'u muchet'u naye achidzafa .
Ndo sambi , ts'iku at'u phondofufulwa , muchet'u ye undakala mukaza ani ? Kwani osi afungahe amuhwala vyo ! "
Ela Jeso ye achiaamba vivi , " Mu alongo mwimwi , maana , k'amugaelewa Maandiko ga Mulungu , hebu widimi wa Mulungu !
Maana , at'u phondofufuka k'aandahwala hebu kuhwalwa , ela andakala dza malaika a mulunguni .
Na dzulu ya gano maneno ga at'u kufufuka kulaa kuzimu , mwi Asadukayo mukale k'amudzangwe kusoma dzuluye vyoambwa ni Mulungu mwimwi ,
phara phoamba , ' Mimi ndimi Mulungu wa ano Burahimu , Isaka , na Jakobo ! ' Na bee , yiye ts'i Mulungu wa afadzi , ela ni Mulungu wa arat'u ario moyo . "
Ro duu ra at'u ririphosikira gago , ràangalazwa muno ni go mafunzoge .
Ela Afarisayo ariphosikira kukala , Jeso wàkala udziakomesa Asadukayo , àonana ,
chisha mumwenga wao yekala ni mwalimu wa shariya , achendamuhega Jeso kwa kumuuza swali . Yiye wàmuuza vivi ,
" Mwalimu , kati ya malagizo gosi garigo Shariyani , ni riphiro ra halahala ? "
Jeso achiudzidza achamba , " Ni rirat'u rambaro , ' Muhenze Bwana Mulunguo na moyoo wosi , rohoyo yosi na kwa akilizo zosi . '
Riri ndiro lagizo ra kwanza , na ra halahala .
Na ra phiri , ririro ringa riro , ni rirat'u rambaro , ' Muhenze munzio dza vyo udzihenzavyo uwe mwenye ! '
Shariya yosi ya Musa na mafunzo ga agomvi a Mulungu , gagwiririra malagizo gaga mairi . "
O Afarisayo ariphokala acheri phamwenga , Jeso wàauza vivi ,
" Chivyenu mwi , munaona ye K'irisito ni mut'u wa mudzungu wa ani ? " O achiudzidza achamba , " Siswi hunaona ni mut'u wa mudzungu wa Daudi . "
Jeso achiaamba , " Chikala ni vyo sambi , ni kwadze Daudi wàmwiha Bwana phokala udziudzalwa ni Roho wa Mulungu ? Maana , Daudi wàamba ,
' Bwana Mulungu wàmwamba Bwana wangu : " Sagala upande wangu wa kulume hutawale phamwenga , ta phondoarimira adawao , na niaike ts'ini za ufalumeo . " '
Ye Daudi mwenye tu unamwiha ye K'irisito , ' Bwana , ' sambi ye K'irisito unaidimadze kukala mut'u wa mudzunguwe kahiri ? "
Jeso ariphogomba gago , k'aphana mut'u yeidima kumuudzidza . Na kulaa ts'iku yiyo , k'aasubutire kumuuza kahiri maswali manjine .
Jeso ariphomarigiza kugomba dzulu ya K'irisito ni mut'u wa murere wa ani , wàgomba na duu ra at'u na o anafunzie .
Yiye wà-aamba , " Alimu a shariya na Afarisayo ndiohewa widimi wa kuying'aza Shariya ya Musa .
Kwa vivyo , gatuwirizeni jeri-jeri go gao gosi amwambago muhende , its'iphokala muts'iaige gao ahendago . Maana , o garat'u agasumurirago at'u , o enye k'aagatuwa .
Ao mo Shariyani mwa Musa àonjeza gao genye , bee chisha makomu-makomu ta k'agatuwika , na ta ngawa k'aagahendera chiphoziphozi at'u akaidima kugatuwa .
Gao gosi ahendago bee , anagahenda kudzonyesa . Hwalani mufano wa vyo vit'u adzifungavyo viranguni na mikononi ukati achikala anavoya . Vivyo avitengeza vibomu kudzonyesa kukala , anatuwa dini yao jeri . Chisha , lolani ta mavalo gao nago vyo garivyo na mitse mire-mire . Gago gosi anagahenda kudzonyesa .
Na chisha , ahenza kusagala mut'u mwa abomu shuhulini , na kusagala mbere-mbere mo masinagogini .
Na ahenza kulamuswa ni at'u chiishima ko vyeteni , na ahenza aihiwe , ' Alimu ' ni chila mut'u .
Ela mwimwi , at'u naats'imwihe ' Alimu ' kamare , maana , mwalimu wenu ni mumwenga tu , na mwimwi mosi mu ndugu .
Na chisha , muts'imwihe mukuluphiri munziwenu yeyosi ' Baba ' phapha duniani , maana , Abayenu ni mumwenga tu ye ariye mulunguni .
Hebu muts'iihiwe ' Vilongozi , ' maana , chilongozi wenu ni mimi K'irisito tu bahi .
Ahenzaye akale chilongozi kati yenu , ni seti akale muhendikazi wa anzie .
Adziunulaye undaudzwa nyuma , na adziudzaye nyuma undaunulwa .
Ela mundamanya enye mwimwi alimu a shariya na Afarisayo , maana , mu alumakwiri ! Mwimwi munaaziza at'u ats'iphenye Ufalumeni kwa Mulungu . Maana , mwimwi enye kuphenya k'amuphenya , na k'amwaphisa o ahenzao aphenye .
Mundamanya enye mwimwi alimu a shariya na Afarisayo , maana , mu alumakwiri ! Mwimwi munazunguluka chila phat'u ta baharini kwa mupate ta ngawa mut'u mumwenga tu atuwe dini yenu , na mumupatapho , nikumuhenda akakala mui muno ta kutiywakwe akili kukachira ko kwenu .
Mundamanya enye mwimwi vilongozi ots'oona , mufunzao at'u kukala , ' Mut'u achilapha hekalu , ta akats'achichimiza chilaganeche bee k'ana neno . Ela achilapha yo dahabu yiriyo mo hekaluni , niats'ichivunze chilaganeche chochiika . '
Mwimwi k'amona , na mu azuzu ! Maana , hekalu ndo takatifu , ela ts'i dahabu . Dahabu yikala takatifu tu yilaviwapho kwa Mulungu mo hekaluni .
Chisha , munaafunza at'u kukala , ' Mut'u achilapha chijaja cha kochera sadaka mo hekaluni , bee ta akachivunza chilaganeche k'ana neno . Ela achilapha yo sadaka ayilavyayo pho chijajani , niats'ichivunze chilaganeche chochiika . '
Mwimwi k'amona ! Maana , chijaja cha kochera sadaka mo hekaluni ndicho chitakatifu , ela ts'i sadaka . Sadaka zikala takatifu zocherwapho Mulungu pho chijajani .
Ndo alaphaye chijaja cha kochera sadaka , unalapha ta zo sadaka zodzolaviwa phapho .
Na alaphaye hekalu , bee unalapha ta Mulungu ariye unasagala mumo hekaluni .
Alaphaye mulunguni , unalapha chihi cha chifalume cha Mulungu , na ye Mulungu mwenye achisagaliraye .
Mundamanya enye mwimwi alimu a shariya na Afarisayo , maana , mu alumakwiri ! Mwimwi munamulavira Mulungu fungu ra kumi ta kwa vilungiro vya mbogani , ela munaricha kutuwa mafunzo ga halahala ga Shariya . Mafunzo ga halahala ga yo Shariya ni kuhenda ga haki , konerana mbazi , na kukala at'u a kukuluphirika kwa anzienu . Bee , malagizo gaga munahenzwa mugatuwe jeri-jeri . Na ta go manjine nago muts'igariche , nimwenderere kugahenda vivyo .
Ndo mwimwi mu vilongozi ots'oona , murio mutuwa t'ot'ot'o go malagizo madide-madide , ela munavunza malagizo ga Mulungu ga halahala .
Mundamanya enye mwimwi alimu a shariya na Afarisayo , maana , mu alumakwiri ! Mwimwi kuku konze munadziikat'o dza mut'u atsukutsaye vikombe na masahani konze hicheye , ela mwenu ndani , mu tele ukora na ui .
Mwi Afarisayo ots'oona ! Vikombe vyenu anzani kuvitsukutsa ko ndani , ndo ta konze nako kundatsuka .
Mundamanya enye mwimwi alimu a shariya na Afarisayo , maana , mu alumakwiri ! Mwimwi munga dza mbira zopigwa ch'ok'aa , konze zinang'alang'ala , ela mo ndani mu tele misoza ya at'u a kufa na uchafu wosi .
Ndo dza mwimwi namwi , kuku konze munaoneka munahenda ga haki , ela mo mwenu ndani mu tele ulumakwiri na ui .
Mundamanya enye mwimwi alimu a shariya na Afarisayo , maana , mu alumakwiri ! Mwimwi munagajengera vikuta mabira ga agomvi a Mulungu , na kuzitiya maleleo mbira za at'u okala achihenda ga haki .
Na munaamba , ' Kala siswi ukati uo wa akare ehu hwàkala hudzivyalwa kare , hungari k'ahugwirikanire nao kwaulaga o agomvi a Mulungu ! '
Kwa vivyo , munakubali enye kukala , mu at'u a mudzungu a o at'u oulaga agomvi a Mulungu .
Akare enu ndio oanza kwaulaga agomvi a Mulungu . H'a bee yimarigizeni kamare yo kazi yoanzwa ni akare enu !
Mwimwi mu chivyazi chii dza cha nyoka . Kwa vivyo , k'amwidima kuchimbira kutiywa akili ni Mulungu kwa kutsuphwa mohoni .
Ninamwambira mino , vivi ninaahuma kwenu agomvi a Mulungu , at'u a hekima na alimu , na anjine mundaaulaga , anjine mwaulage kwa kwakot'a misumari musalabani , anjine mundaachapa milanga masinagogini mwenu , na anjine mundaahendera mauku chila mudzi ondokwenda .
Kwa vivyo , mwimwi mundatiywa akili kwa kuulagwa kwa at'u osi okala anahenda ga haki phapha duniani , kwanzira Abeli ariye wàulagwa na k'ana kosa , ta kuulagwa kwa Zakariya mwanangwa wa Barakiya , ariye mwimwi mwàmuulaga kati-kati ya chijaja cha kulavira makafara , na hekalu mo bomani .
Ninamwambira jeri mino , mwimwi at'u a chivyazi chichi ndimwi ondotiywa akili kwa kuulagwa kwa at'u ao osi .
At'u a Jerusalemu ! Mwi achina Jerusalemu , mwimwi munaaulaga agomvi a Mulungu , na kwapiga mawe arat'u adzumbe ario Mulungu unaahuma kwenu ! Ni k'ano ngaphi mino zohenza kwaudza phamwenga at'u enu , dza kolo ra k'uk'u riakuyakuyavyo anae mwakwe makwaphani , ela mwi k'amukubalire vivyo .
Bee , vivi Mulungu ta k'andaulola kahiri mudzi wenu , na ni seti ukale anzo .
Maana , ninamwambira mino kukala , k'amundanona kahiri ta mwambe , ' Wàajaliwa ni Mulungu yiye adzaye kwa dzina ra Bwana ! ' "
Jeso wàuka pho hekaluni , na mwenye phokala unenda vyakwe , anafunzie àmolohera ro hekalu .
Ela Jeso ye achiaamba , " Riri hekalu ràjengwat'o dza muronavyo , ela ninamwambira jeri mino , riri bee , rindavunzwa , na gaga mawe gosi mugaonago , bee k'arindasala ta dziwe mwenga renye dzulu ya rinjine . "
Jeso ariphofika mulima wa Mizeituni wàsagala , na anafunzie achimutuwa ao hichiyao tu achimwamba , " Hwambire , rira hekalu rindavunzwa rini ? Na ni dalili yani yondoonyesa kuuyako , na ts'iku za phephi na musindikizo wa urumwengu ? "
Jeso achiaudzidza achiaamba , " Dzimanyirireni muts'idze mukalembwa ni mut'u yeyosi .
Maana , at'u anji andalairira na ahumire dzina rangu aambe , ' Mimi ndimi yiye K'irisito , ' na andaalemba at'u anji .
Na mundasikira kuna viha , na nziyenziye ya viha , ela gago gachilairira , mwi ts'ibabaikeni . Maana , gago ni seti galairire mwanzo , ela vivyo ts'i kwamba gandakala ganaonyesa ts'iku ya musindikizo wa urumwengu yindakala yifika .
Its'i mwenga yindaheha na its'i yinjine , na ufalume umwenga undaheha na ufalume unjine . Kundakala na nzala , na its'i yindasumba kut'u mbali-mbali .
Maneno gago gosi gandakala ni mwanzo wa yo riki tu , dza muchet'u yedzanza kulumwa ni ndani ya uvyazi .
Na chisha , at'u andamugwira na amufunge kwa amushononese , na amuulage , na at'u a viryomo vyosi andamumena kwakukala , munanikuluphira .
Ndo phapho at'u anji anikuluphirao vivi andauya nyuma , andamenana na andaguzana .
Na agomvi anji a ulongo nao andalairira , na aalembe at'u anji .
Ukati uo , at'u ai andakala anji muno ta kuhenzana kwa at'u anji kusire .
Ela yendevumirira ta musindikizo , bee ndiye yendetivywa .
Na yiyi Nguma Mbidzo dzulu ya Ufalume wa Mulungu , yindasumurirwa duniani kosi , kwa ta at'u a its'i zosi ayisikire , na ndo ts'iku ya musindikizo wa urumwengu yifike . "
Jeso wàenderera kugomba achamba , " Muchona mulungu wa chinyago yehadzwa ni mugomvi wa Mulungu Danieli kukala undabananga hekalu , umut'wa mut'u mutakatifu mo hekaluni , " ( musomi naamanye maanaye ) ,
" phapho ondokala a Judea , naakazire virimani .
Mut'u yendekala u dzulu ya nyumba , achitserera naats'iphenye nyumbani kuhwala miyoye , its'iphokala naachimbire tu .
Yendekala u kwakwe mundani naats'iuye mudzini kwendahwala nguwoze , its'iphokala naachimbire tu naye .
Andamanya enye achet'u ondokala ana t'umbo na ondokala anaamwisa ts'iku zizo !
Muvoyeni Mulungu maneno gago gats'ilairire ukati wa mvula , hebu ts'iku ya Sabato !
Maana , riki yondolairira ukati uo , bee yindakala bomu muno ta k'ayidzangwe kulairira hangu urumwengu uriphoumbwa ta rero , na ta k'ayindakudzalairira kahiri .
Na kala ts'iku zizo za riki k'aziphunguzirwe , k'akuna binadamu yeyosi ariye angari kutiya . Ela vino ts'iku zizo zindaphunguzwa kwa dzulu ya at'u otsagulwa .
Ukati uo , mut'u achidzamwamba , ' Ye K'irisito hiyu phano ! ' hebu ' Hiyuya kura ! ' mwimwi muts'imukuluphire kamare .
Maana , andalairira K'irisito a ulongo , na at'u adzambao ni a Mulungu a ulongo , na ao andakudzahenda dalili za kwangalaza na maut'u-maut'u ga kwangalaza , kuheza kwalemba vichiidimikika ta o at'u otsagulwa ni Mulungu .
Bee mino nidzimwambira chimbere gago , kwa ta gachidzalairira , muts'idze mukalembwa .
Kwa vivyo , achidzamwamba , ' K'irisito u nyika , ' mwimwi ts'ikubalini , na ta ts'endeni kamare kwendalola . Hebu achimwamba , ' K'irisito uzama nyumbani , ' mwimwi gago muts'igakuluphire kamare .
Maana , mimi Mut'u yelaa dzulu , nichikala ninadza nindaonewa lwazu dza virat'u mufyu umetavyo kulaa mulairo wa dzuwa , ta mutserero wa dzuwa .
Kudza kwangu kundakala lwazu , dza virat'u mumanyavyo phat'u phana chimba kwa kona nderi anji arundikana phapho . "
Jeso wàenderera kugomba achamba , " Riki zizo za ts'iku zizo zichichira tu ; ' Dzuwa rindagwirwa , mwezi k'aundaala , nyenyezi zindagwa kulaa mbinguni , na nguvu za dzulu zindasumbiswa . '
Ndo chidzako kulairire dalili ko mbinguni konyesa kukala , mimi Mut'u yelaa dzulu ninauya , na phapho at'u a viryomo vyosi phapha duniani arire , na ndo anone mimi Mut'u yelaa dzulu ni mainguni ninadza na widimi na mung'alo unji wa Mulungu .
Chisha , kundapigwa gunda kwahuma malaika angu ende urumwenguni kosi , akaatsole-tsole at'u angu osi oatsagula kulaa chila p'embe . "
Jeso wàenderera kugomba na anafunzie achiaamba , " Nahuhwaleni mufano wa muhi wa mutini , nimufunzire gaga . Vitaivye vichanza kulavya makodza matsanga tu , munamanya kukala , ukati wa kazikazi ufika .
Ndo dza gago gosi godzomwambira nago , muchigaona ganahendeka tu , mundamanya kukala , mimi Mut'u yelaa dzulu ni phephi muno na kuuya .
Ninamwambira jeri mino , at'u angu oatsagula k'aandafa akasira , ta garipho maneno gago gosi gandahendeka .
Mbingu na dunia zindakala na musindikizo , ela maneno gangu k'agandasika . Gago gandakwenderera ta kare na kare . "
Jeso wàenderera kugomba achamba , " Ela ta vivyo , k'akuna mut'u amanyaye yo ts'iku , hebu saa ya musindikizo wa urumwengu yindakala rini , ta mimi Mwana na malaika a Mulungu . Amanyaye ni Baba Mulungu tu hicheye .
Virat'u at'u arivyokala ukati wa Nuhu , ndivyo vyondokala ukati nichikala ni phephi na kuuya mimi Mut'u yelaa dzulu .
Ukati uo wa Nuhu , muvo wa madzi phokala u phephi na kudza , at'u àenderera kurya na kunwa , kuhwala na kuhwalwa ta ukati Nuhu ariphophenya safinani ,
chisha at'u o k'aamanyire vivyo rokala rindahendeka ta muvo wa madzi uchidzaahosa osi . Ndo vivyo vyenye bee , ndivyo vyondokala ukati mimi Mut'u yelaa dzulu nichikala ninauya .
Ukati uo , alume airi andakala a mundani anarima , na mumwenga undahwalwa , na ye munjine arichwe .
Achet'u airi andakala anasukumana lwala , na mumwenga undahwalwa , na ye munjine arichwe .
Ndo dzimanyirireni , kwakukala , k'amumanya nindauya ts'iku yani mimi Bwana wenu .
Ela kalani muchimanya kukala , kala mwenye nyumba nikumanya ni usiku wa saa ngaphi urio mwivi undakudza , angari kuchesa kwa kuts'ahenza nyumbaye yivunzwe na kuphenywa .
Ndo ta mwimwi namwi , kalani kwete ukati wosi , maana , mimi Mut'u yelaa dzulu nindakudza ukati urio mundakala k'amunilolera . "
Jeso wàamba , " Hebu nimwambire muhendikazi wa kukuluphirika na mwenye hekima arivyo . Muhendikazi wa kukuluphirika ni yuyat'u ariye tajiriwe undamwika mwimirizi wa ahendikazi anzie , kwa ta aap'e chakurya ukati uwiryao .
Ndo baha ye muhendikazi wa kukuluphirika , ariye tajiriwe achiuya , undakudzamona unahenda godzomulagiza .
Ninamwambira jeri mino , tajiri achona vivyo , undamwika muhendikazi yiye mwimirizi wa miyoye yosi .
Ela ye muhendikazi achikala ni mui , na aanze kwaza mwakwe moyoni aambe , ' Aa , tajiri wangu undachelewa kuuya , '
ndo ta ye aaphenyerere kwapiga o ahendikazi anzie , arye na anwe na anwadzi anjine ta akole .
Ndo tajiriwe nikudza ts'iku yiriyo undakala k'amulolera , na saa ariyo k'ayimanya .
Phapho ndipho tajiriwe undamutiya akili vikali , na amutiye kut'u kumwenga na alumakwiri , na kuko andadzuta , na arire ta ga milatso . "
Jeso wàenderera kugomba achamba , " Ukati uo nichikala ninauya mimi Mut'u yelaa dzulu , Ufalume wa Mulungu undahwalanishwa na t'adi yiyi . Ts'iku mwenga , asichana kumi àasha mataa gao achendamurana bwana nyambura .
Ela atsano kati yao àkala ni azuzu , na o anjine atsano achikala ni elevu .
Maana , aa atsano azuzu àtsukula mataa gao , ela k'aatsukulire mafuha ga k'anda .
Ela o anjine atsano elevu , achitsukula mataa gao na mafuha manjine ga k'anda .
Ndo ao asichana achendatariza ta achidzitariza , maana , bwana nyambura wàchelewa kuloka . Phapho achinyekererwa ni usingizi na achilala .
Ela kuriphofika usiku wa manane , njerejere zàanza kupigwa kukala , ' Bwana nyambura unaloka ; nzoni mudze mumurane . '
Phapho o asichana osi achilamuka , achanza kufanya-fanya mataa gao .
Mataa ga arat'u atsano azuzu gàkala gadziuma mafuha , na ndo achiaamba o anziao , ' Hulwamisireni utambi mataa gehu asena , maana , gadziuma mafuha . '
Ela o atsano elevu achamba , ' Go hurigo nago , bee gatosha siswi bahi ! Kwa vivyo , mwimwi ni baha mwende dukani mukagule genu ! '
Ndo arat'u asichana azuzu ariphokala acheri ko kugulani mafuha , bwana nyambura kuno nyuma achidzachira , na o asichana okala mataa gao ganaaka ta a kwete , achigwirikana naye achendaphenya ro dzumba rokala rinauswa nyambura , chisha lo luvi luchisindikwa .
Ndo chidzakoche , arat'u asichana azuzu nao achidza , na achipiga hodi vivi , ' Bwana , Bwana , husundulire ! '
Ela ye bwana nyambura achiaamba , ' Ts'imumanya kamare mwimwi ! ' "
Ndo kumarigiza Jeso achamba , " Dzimanyirireni bee , kwakukala , k'amumanya nindauya ts'iku yani , hebu saa ngaphi . "
Jeso wàgomba vivyo achamba , " Ukati wangu wa kuuya , Ufalume wa Mulungu undahwalanishwa na t'adi yiyi . Mut'u mumwenga wàkala ufikirwa ni charo , na phokala k'adzangwe kuuka , wàaiha ahendikazie achidzaap'a p'esaze zosi azimanyirire ,
na chila mumwenga wàmup'a kutuwirizana na vyakwe aidimavyo . Mumwenga wàmup'a miliyoni mbiiri na nusu ( 2,500,000 ) , munjine achimup'a miliyoni mwenga ( 1,000,000 ) , na ye wa hahu achimup'a laki ts'ano ( 500,000 ) , ndo hiye achiuka .
Yuyat'u yehewa miliyoni mbiiri na nusu , achanza kuzichuzira kare zizo p'esa , na achipata faida ya miliyoni mbiiri na nusu vivyo .
Yehewa miliyoni mwenga naye , achihenda dza vivyo vya munziwe , na achipata faida ya miliyoni mwenga .
Ela yehewa laki ts'ano ye , wàkwendazitsimbira bop'o achizifitsa zo p'esa za tajiriwe .
Tajiri wao wàkwendasagala myaka minji kokala ukwenda , ela achiuya . Na ariphouya , achihenza kumanya chila muhendikaziwe chopata kulairirana na p'esa zokala udziarichira .
Ndo muhendikazi yehewa miliyoni mbiiri na nusu , wàkudza , achilavya miliyoni mbiiri na nusu za faida , na miliyoni mbiiri na nusu zokala uhewa achuzire . Phapho achimwamba tajiriwe vivi , ' Mutumia , wànip'a miliyoni mbiiri na nusu uwe , ela mino nàzichuzira ta zichivyala miliyoni mbiiri na nusu kahiri . '
Tajiriwe achimwamba , ' Vyohenda uwe ni vidzo muno , na uwe u muhendikazi mudzo na wa kukuluphirika . Na kwakukala , udzikala mwaminifu na neno dide , vivi nindakwika mwimirizi wa mabomu . Ndo ta phenya kuno niriko , udze uhamirwe dza vyo nihamirwavyo mimi . '
Muhendikazi yehewa miliyoni mwenga naye , achidza achimwamba , ' Mutumia , wànip'a miliyoni mwenga uwe , ela mino nàzichuzira ta zichivyala miliyoni mwenga kahiri . Kwa vivyo , zosi miliyoni mbiiri hizi . '
Tajiriwe achimwamba , ' Vyohenda uwe ni vidzo muno , na uwe u muhendikazi mudzo na wa kukuluphirika . Na kwakukala , udzikala mwaminifu na neno dide , vivi nindakwika mwimirizi wa mabomu . Ndo ta phenya kuno niriko , udze uhamirwe dza vyo nihamirwavyo mimi . '
Ela yehewa laki ts'ano phokudza , wàmwamba , ' Mutumia , ninakumanya uwe u musiru muno , na u mut'u uhenzaye kudzipatira faida ya bule yots'oyihendera kazi .
Kwa vivyo , gago mino gànogofyera ta p'esazo nichendazitsimbira bop'o nichizifitsa . Ndo sambi , p'esazo zonip'a hizi . '
Ela tajiriwe achimuudzidza achimwamba , ' Uwe u muhendikazi mui , na mukaha ! H'aya nawe wàmanya kukala mino ni mut'u nihenzaye kudzipatira faida ya bule phots'oyihendera kazi ,
kwadze sambi k'wendereziika bengi p'esa zangu zikatsuma , ta vino vyouya nikazihwala na faidaye ? '
Ndo phapho ye tajiriwe achiaamba ahendikazie anjine , ' Muphokeni yuno zo p'esa , mukamup'e yepata faida ya miliyoni mbiiri na nusu .
Maana , ahumiraye cho aricho nacho , undaonjezwa akale na vinji , ela yuyat'u yets'echihumira , undaphokwa ta cho aricho nacho .
Na yuyu muhendikazi yets'e ganjira kamutsupheni ko konze dzizani , kuriko undadzuta na arire ta ga milatso ! ' "
Jeso wàamba , " Ukati mimi Mut'u yelaa dzulu nichidzatawala phamwenga na malaika osi a Mulungu , nindasagala phangu chihini cha chifalume ,
na at'u a viryomo vyosi phapha duniani arehewe mbere zangu . Nami phapho nindaagavya maduu mairi dza virat'u murisa atanyavyo magonzi na mbuzi .
Rirat'u duu ra at'u ahendao ga haki , nindariika mukono wangu wa kulume , na rira ra adambi , niriike mukono wangu wa kumots'o .
Nichimala kuhenda gago , mimi mufalume ninda-aamba ondokala a mukono wangu wa kulume , ' Mwimwi ndimwi àajaliwa ni Baba . Kwa vivyo , phenyani kuno kwakwe Ufalumeni , urio wàmwikira hangu urumwengu k'audzangwe kuumbwa .
Maana , mwimwi ndimwi onip'a chakurya ukati niriphokala nina nzala , ndimwi onip'a madzi ukati niriphokala nina ch'iru , ndimwi onipiga karibu mwenu midzini ta niriphokala ni mujeni ,
ndimwi onip'a nguwo ukati niriphokala nidzimala , ndimwi onirarisa ukati niriphokala ni mukongo , na ndimwi okala muchidza muchinilola phokala nidzifungwa . '
Phapho ao ahendao ga haki andaniuza mimi mufalume anaambe , ' Bwana , ni rini sino phokona una nzala ta huchikup'a chakurya , hebu phokona una ch'iru ta huchikup'a madzi ?
Ni rini phokona u mujeni ta huchikupiga karibu kwehu midzini , hebu phokona udzimala nguwo ta huchikup'a ?
Ni rini phokona u mukongo ta huchikurarisa , hebu phokona udzifungwa ta huchidza huchikulola ? '
Ela mino mufalume niaambe , ' Ninamwambira jeri , phokala muchiahendera gago o ndugu zangu ta ye mudide yets'emanyikana , bee mwàkala munanihendera mimi . '
Chisha , mimi mufalume niagalukire ondokala a mukono wangu wa kots'o niambe , ' Niukirani phano mwi at'u ario Mulungu wàlamula kare kumutiya akili ! Endani kura moho wa kare na kare , urio wàikirwa Shetani na malaikae .
Na phaukeni bee , maana , ukati niriphokala nina nzala k'amunip'ire chakurya , ukati niriphokala nina ch'iru k'amunip'ire madzi .
Mimi nàkala ni mujeni , namwi k'amunipigire karibu kwenu midzini ; nichimala nguwo , namwi k'amunip'ire ta demu , nichikala mukongo , namwi k'amunirarisire , na nichifungwa , namwi k'amudzire ta kudzanilola . '
Phapho nao andauza aambe , ' Bwana , ni rini sino phokona una nzala , una ch'iru , phokala u mujeni , phokala udzimala nguwo , phokala u mukongo hebu phokala udzifungwa na sino k'ahukwavizire kamare ? '
Ela mino mufalume niaudzidze niaambe , ' Ninamwambira jeri , mwimwi phorema kumuhendera gago ta ye mudide yekala k'amanyikana , bee mwàkala munarema kunihendera mimi . '
Ndo phapho ao andasukumwa kut'u kondotiywa akili ta kare na kare . Ela ohenda ga haki , aphenye uzimani uphya wa kare na kare . "
Jeso ariphomarigiza kufunza maneno gago , wà-aamba anafunzie vivi ,
" Ts'ikuk'uu ya P'asaka ni muhondo dza vyo mumanyavyo kare , na mimi Mut'u yelaa dzulu nindalaviwa kwa at'u ai aniulage kwa kunikot'a misumari musalabani . "
Ukati uo , makuhani abomu na atumia a Chiyahudi nao , àkala adzonana phamwenga dzumbani ra utawali kwa Kayafa , yekala ndiye kuhani mubomu .
Ao àkala anadzila vyondomugwira Jeso chelevu , na amuulage .
Ela ko kwao kudzilani àambana vivi , " Nahuts'imugwireni uu ukati wa ts'ikuk'uu , ats'idze at'u akamanya , na akabit'a muyuwano . "
Jeso ariphokwenda Betania , wàkwendaphenya nyumbani mwa mut'u mumwenga aihiwaye Simoni wa mahana .
Ndo ariphokala unarya chakurya , muchet'u mumwenga wàphenya na t'upa ya alabasita yokala yina mafuha ga gali , ga kunuk'at'o , na achanza kumumwagira Jeso mafuha gago chitswani .
Ela anafunzie ariphoona gago , àtsukirwa muno ta achambana , " Heka unagabananga gano mafuha yuno muchet'u ?
Maana , mafuha gaga gangari kuguzwa na gakalaa p'esa nyinji zenye , zirizo zingari kuhewa achiya . "
Ela Jeso ye achikala udzigamanya go gao gokala anagagomba , na ndo ta achiaamba , " Kwadze munamuyuga yuno muchet'u ? Yiye godzonihendera ni madzo .
Achiya mundakala nao ts'iku zosi . Kwa vivyo , ahenzaye kwaaviza , unda-aaviza , ela mimi bee k'amundakala nami ts'iku zosi .
Yuyu muchet'u udzinimwagira go mafuha kuubambanya chimbere mwiri wangu kwa maziko .
Ninamwambira jeri mino , duniani kosi kondosumurirwa Nguma Mbidzo , gaga godzohendwa ni yuyu muchet'u nago ni seti gahadzwe kumukumbikira . "
Juda Isikariyoti , mumwenga wa arat'u ahumwa a Jeso kumi na airi a widimi , wàkwenda kwa makuhani abomu
achendaauza vivi , " Nichendamonyesa Jeso mwi , mundanip'ani ? " Makuhani abomu achimup'a phapho kare vipande mirongo mihahu ( 30 ) vya p'esa .
Ndo kulaira ukati uo , Juda achanza kutsakula nafasi mbidzo ya kwaonyesa Jeso amugwire .
Ts'iku ya kwanza ya ts'ikuk'uu ya mikahe yots'otiywa hamira , Jeso wàtuwiwa ni anafunzie achiuzwa vivi , " Vyakurya vya ts'ikuk'uu , unahenza hukavibambanyephi sino ? "
Jeso achiaamba , " Endani mudzini , kura kwa mut'u wehu mukamwambe , ' Mwalimu wehu udzihuhuma hudze hukwambire kukala , ukatiwe u phephi . Kwa vivyo , unahenza adze arye P'asaka phamwenga na siswi anafunzie mumu mwako nyumbani . ' "
Ndo o anafunzi hinyo achendahenda dza vyokala adzambwa , na achanza kujit'a chakurya cha ts'ikuk'uu .
Dziloniye , Jeso na arat'u ahumwae a widimi kumi na airi , àsagala phamwenga achirya chakurya .
Na ariphokala anarya , Jeso wàamba , " Ninamwambira jeri , mumwenga wenu mwimwi phapha undaniguza . "
Phapho anafunzie achishononeka muno , ta achigomba mumwenga mumwenga kwamba , " Bee nami mimi ts'imi Bwana , hebu ndimi ? "
Jeso ye achamba vivi , " Ye ats'ats'aye mukahe bakuli mwenga na mimi ndiye yendeniguza .
Mimi Mut'u yelaa dzulu nindakwendaulagwa dza Maandiko ga Mulungu gaambavyo dzulu yangu , ela undamanya mwenye yiye mut'u yendeniguza ! Yiye ta ni baha kala k'avyalirwe ! "
Juda yekala ndiye yendemuguza Jeso achigomba naye achamba , " Akale ni mimi Bwana ? " Jeso achimuudzidza achamba , " Udzigamala . "
Jeso na anafunzie vyokala anaenderera kurya chakurya , Jeso wàhwala mukahe achilavya mumvera kwa Mulungu , chisha achiumega-mega achiap'a anafunzie na achamba , " Uu ni mwiri wangu , hwalani murye . "
Chisha , Jeso achihwala chikombe cha divai , achilavya mumvera kwa Mulungu achiap'a na achiaamba , " Anwani na kusazirana ta mosi .
Maana , yiyi ni milatso yangu yihakikishayo Lagano ra Mulungu na at'u , maana , milatso yangu yindamwagwa yiuse dambi za at'u anji .
Ninamwambira mino , ts'indanwa divai kahiri ta hudze hunweni hosini divai mbiphya ko Ufalumeni kwa Baba . "
Musindikizowe osi achiimba p'ambiyo na achiuka , achenda mulima wa Mizeituni .
Jeso na anafunzie ariphokala anenda vyao ko mulima wa Mizeituni , yiye wà-aamba vivi , " Usiku uu wa rero mwimwi mosi mundachimbira muniriche . Maana , Maandiko ga Mulungu ganaamba , ' Nindamubanda murisa ta agwe , nago magonzige gandatsamukana . '
Ela nichifufuka , nindamulongolera kwenda Galilaya . "
P'etero achimwamba , " Aa asena ta akakuchimbira osi , ela mimi ts'indakuricha kamare ! "
Jeso achimuudzidza achimwamba , " Ninakwambira jeri mino uwe P'etero , usiku wa rero jogolo richiika , undakala udzinitina k'ano t'ahu . "
P'etero naye achimwamba , " Ta kumba ni kufa mimi ni kwete nife nawe , ela ts'indakutina kamare ! " Phapho ta o anafunzi anzie osi nao achamba vivyo .
Yiye Jeso na anafunzie àkwenda ta phat'u phaihiwapho Getisemane , na achiaamba vivi o anafunzie , " Sagalani phapha mino ninenda pharat'u mbere nikavoye . "
Na achiuka na ano P'etero , Jakobo na Johana anangwa a Zebedayo , na kuko Jeso achigwirwa ni shenene na achiyugika muno .
Phapho achiaamba ano P'etero , " Shenene yihenda muno mwangu moyoni ta yindanirya . Kwa vivyo , sagalani phapha muchese matso nami . "
Ndo achisengera mbere vichache achifinik'irika vifunefune , na achivoya vivi , " Baba , vichikala vinaidimikika , niusira yiyi shenene yonipangira . Ela ta vivyo , henda vyo uhenzavyo uwe , ts'i mimi nihenzavyo . "
Chisha , Jeso achizuka achiuya kurat'u kwa anafunzie ahahu , na achendaaona aphotserwa . Achimulamusa P'etero achimwamba , " Kwadze murere ? K'amwidimiredze kukala matso nami ta kumba ni saa mwenga tu ?
Bee ts'ilaleni mwimwi , na voyani kwa ta muchijezwa , muts'igwe dambini . Ninamanya mino munagahenza na moyo , ta ni munashindwa tu . "
Ariphomala kugomba gago , achenda k'anda kahiri hicheye na achivoya vivi , " Baba , chikala kuniusira yiyi shenene yonipangira k'aviidimikika ta yo ni seti yinipate , h'a bee uhenzaro narikale . "
Jeso achizuka achiauyira kahiri arat'u anafunzie ahahu , na achendaaona arere , maana , àkala ashindwa ni usingizi .
Jeso achiaricha kahiri achendavoya lwa hahu mavoyo gago ga mwanzo na phiriye .
Chisha , achizuka achiauyira o anafunzie ahahu achendaalamusa na kuno una-aamba , " Mwi mucheri kudzigolosa ta vivi ? Lamukani bee kwakukala , saa yangu ya konyeswa kwa at'u ai anigwire mimi Mut'u yelaa dzulu , yifika .
Zukani hwendeni vyehu . Mut'u yendeaonyesa at'u mimi anigwire , hiyuno unadza . "
Ndo Jeso ariphokala ucheri kugomba gago , Juda mumwenga wa arat'u anafunzie kumi na airi achidza . Yiye wàkala ulongoza duu bomu ra at'u okala ana p'anga na magundu . At'u ao àkala àhumwa ni makuhani abomu , na atumia a Chiyahudi .
Juda yekala undaaonyesa ao at'u Jeso amugwire , wàkala udziaambira chimbere vyokala undahenda kwamanyisa ni yuphiye Jeso . Yiye wàkala udziaamba , " Yendekwendamubusu tu , manyani ndiye mut'u wenu mumuhenzaye , h'a phapho mumugwire . "
Ndo phapho Juda achimusengerera kare Jeso achimwamba , " K'amuna ut'u , mwalimu ? " Chisha achimubusu .
Jeso ye achimwamba , " Henda godzokufisa baye . " Phapho kare arat'u at'u okala àkudza na ye Juda , achidzamulinga Jeso achimugwira .
Mwanafunzi wa Jeso mumwenga phapho achitsomola upangawe achimutema muhendikazi wa kuhani mubomu ta achimutosa sikiro .
Ela Jeso achimwamba , " H'ai , h'ai , h'ai ! Wudze upangao mwakwe chowani , maana , osi apigao k'ondo na upanga , andaulagwa na upanga vivyo nao .
Kala mimi ninahenza wavizi , k'amona ningari kumuvoya Baba , naye angari kuhuma maruru malaika helufu mirongo mifungahe na mbiiri ( 72,000 ) !
Ela mino ts'imuvoyere Baba Mulungu wavizi , kwa ta garat'u Maandiko goamba kukala , gaga gahendekago vivi ni seti galairire , gachimire . "
Chisha , Jeso achiramba ro duu ra at'u okala adzimugwira , " Aa ! Mudzikudza na p'anga na magundu munigwire dza kwamba mimi nàkala ninahenza nipinduwe sirikali ? Samba chila ts'iku nàkala nichifunza at'u mo boma ra hekalu ? Heka k'amunigwirire ko ?
Ela gaga gosi vivi ganahendeka , kwa ta maneno ga Mulungu goandikwa ni agomvie gachimire . " Phapho anafunzie osi achimuricha achichimbira .
Ao at'u okala adzimugwira Jeso , àuka naye ta kwa nyumba ya Kayafa yekala ndiye kuhani mubomu , kuriko atumia a Chiyahudi na alimu a shariya àkala arundikana .
P'etero achiatuwa , ela wàkala u nyuma kure vichache . Na achenda ta achiphenya mo bomani mwa kuhani mubomu achisagala phamwenga na o arinzi , kulolera gondolairira .
Ndo makuhani abomu na ngambi yosi achitsakula chisingwa cha kumusingizira Jeso , kwa amunyonge .
Ela k'aapatire kamare ta aripho at'u anji àkudza achilavya ushaidi wao wa ulongo . Musindikizowe , alume airi àlaa pho mbere na
achamba vivi , " Mut'u yuyu wàamba , ' Ninaidima kuribit'a hekalu ra Mulungu , na nikarijenga kahiri kwa ts'iku t'ahu . ' "
Kuhani mubomu achiunuka na achimwamba Jeso vivi , " Udzigasikira mba godzokwamba ano alume airi ? H'aya uchikala una ra kuudzidza , udzidza . "
Ela Jeso ye achinyamala tu zii . Phapho kuhani mubomu achimwamba , " Sema ujeri mbere za Mulungu ariye moyo ! Hwambire chikala uwe ndiwe ye K'irisito , Mwana wa Mulungu ! "
Jeso achimuudzidza achimwamba , " Uwe udzigomba . Ela ninamwambira mosi mino kukala , gachisira gaga mundanona mimi Mut'u yelaa dzulu , nisegere mukono wa kulume wa Mwenyezi Mulungu , na nonewe ni mainguni ninauya . "
Kuhani mubomu ariphosikira gago , wàahula valore , chisha achamba , " Yuyu Jeso unamukufuru Mulungu ! Kwa vivyo k'ahutakiya ushaidi unjine kahiri ! Mwimwi mosi mudzigasikira makufuruge .
Sambi mwi munaambadze ? " O achimuudzidza achamba , " Yiye unawirya kunyongwa ! "
Phapho o at'u achimulats'ira mahe ga uso , chisha achimupiga ngumi . Anjine achimupiga makofi na kuno
anamuuza vivi , " Hwambire we K'irisito , ni ani yedzekupiga ? "
Ukati uo , P'etero wàkala ucheri kusagala mo bomani . Ndo mumwenga wa ahendikazi a chiche a kuhani mubomu achimusengerera achimwamba , " Ta uwe udzikala u phamwenga na Jeso muchina Galilaya ! "
Ela P'etero achitina mbere zao osi phapho achamba , " Ts'irimanya ro urigombaro ! "
Chisha , achiunuka achenda k'anda , phephi na ko muyango wa ro boma . Muhendikazi munjine wa chiche achimona , na achiaamba okala aimire phapho , " Mut'u yuyu ukala u phamwenga na Jeso muchina Nazareti . "
P'etero achitina kahiri achamba , " Haki ya Mulungu , mut'u yiye ts'imumanya . "
Kwimaima vichache , arat'u at'u okala aimire phapho achimusengerera P'etero na achimwamba , " Hakika uwe u mumwenga wa anafunzi a Jeso , kwakukala , ta o ugomvio chisha unahumanyisa kukala , u mumwenga wao . "
Phapho P'etero achilapha achamba , " Haki ya Mulungu mimi kuulagwa ni phapha , mut'u yiye ts'imumanya ! Nichikala ninalemba , Mulungu naanone ! " P'etero ariphogomba vivyo tu , jogolo richiika kare .
Phapho P'etero achikumbikira garat'u maneno gokala udzambirwa ni Jeso kukala , " Usiku wa rero jogolo richiika , undakala udzinitina k'ano t'ahu uwe P'etero , " phapho achilaa konze ya ro boma , achendarira muno .
Kunadzachakwe dzuwa rinaamba rinaahula ingu , makuhani abomu osi na atumia a Chiyahudi àchiza kukala , Jeso anyongwe .
Ndo àmuhwala Jeso achimufunga mikowa , na achimuphirika kwa Pilato , gavuna wa Chirumi .
Juda yemuguza Jeso ariphomanya kukala , Jeso wàkala ulamulwa kunyongwa , wàdzuta muno na achiaudzira o makuhani abomu na atumia a Chiyahudi vyo vipande mirongo mihahu ( 30 ) vya p'esa vyokala adzimup'a .
Juda wà-aamba , " Nàhenda dambi mimi kumuguza mut'u yets'e kosa . " Ela o achimuudzidza achimwamba , " Gago bee ts'i gehu ta ni gako genye . "
Juda ariphosikira gago , wàzihwala zo p'esa achizitsupha mo hekaluni , achilaa konze na achilongoza achendadzifunga lugwe .
Ela o makuhani abomu achizitsola zo p'esa , na achamba , " P'esa zizi zàulaga . Kwa vivyo , Shariya yehu k'ayihuhenzeza kuziika phat'u phaikwapho p'esa za hekalu . "
Ndo achiuzana-uzana ta musindikizowe , acherekezana p'esa zizo akazigule chiwanja chiihiwacho Chiwanja cha Aumbi a Nyungu , phakale phat'u pha kuzika ajeni .
Gago ndigo gatumago ta chiwanja chicho chinaihiwa Chiwanja cha Milatso ta rero .
Phapho maneno ga mugomvi wa Mulungu Jeremia gachichimira . Jeremia wàamba , " `Avihwala vyo vipande mirongo mihahu ( 30 ) vya p'esa , na vivyo ndivyo beiye yiriyo Aiziraeli àlamula kumuriphira ,
na ao àkudzagula chiwanja chiihiwacho Chiwanja cha Aumbi a Nyungu na vivyo vipande vya p'esa , dza Bwana Mulungu vyokala udzinaamba . "
Jeso wàkwendaimiswa mbere za Pilato , gavuna wa Chirumi . Ndo ye gavuna achimuuza Jeso vivi , " We ndiwe mufalume wa Ayahudi ? " Jeso achiudzidza achamba , " Vinahwalana na vyo wambavyo . "
Phapho makuhani abomu na atumia a Chiyahudi achilumba kukala Jeso una makosa , ela ye k'audzidzire chit'u .
Ndo Pilato achimwamba , " K'wasikira ano vyo akulumbiravyo ? "
Ela Jeso ye k'audzidzire ta mwenga , na gago gachimwangalaza muno ye gavuna .
Chila ukati wa ts'ikuk'uu ya P'asaka , gavuna wa Chirumi wàkala una ada ya kwavugulira at'u mufungwa mumwenga , yendekala uhadzwa ni duu ra Ayahudi .
Ndo ukati wa ts'ikuk'uu yiyo , kwàkala kuna mufungwa mumwenga yekala unamanyikana muno kwa mai gogahenda , aihiwaye Baraba .
Ndo at'u anji ariphorundikana phamwenga , Pilato wàauza vivi , " Munahenza nimuvugulire mufungwa yuphiye , Baraba , hebu Jeso aihiwaye K'irisito ? "
Pilato wàgomba vivyo , maana , wàkala unamanya lwazu-lwazu kukala , makuhani abomu àmuphirika Jeso kwakwe , kwakukala , àkala anamonera chidzitso .
Pilato ariphokala ucheri kusagala pho chihini cha chifalume , muchewe wàmuhumira udzumbe uu , " Muriche yiye mut'ungwa k'ana makosa , maana , mimi usiku bee nidziloha k'oma mbii-mbii kwa yiye . "
Ela makuhani abomu na atumia a Chiyahudi achiakalata at'u amuvoye Pilato amulavye jela Baraba , ela Jeso ye alamulwe kunyongwa .
Ndo Pilato achiauza kahiri , " Ni yuphiye kati ya ano airi mumuhenzaye nimuvugulire ? " O achiudzidza achamba , " Huvugulire Baraba sino ! "
Pilato achiauza vivi , " Hanga yuno Jeso aihiwaye K'irisito ye , munahenza nimuhendedze ? " Osi achiudzidza phapho achamba , " Naaulagwe kwa kukot'wa misumari musalabani ! "
Pilato achiauza kahiri achiaamba , " Bee kwadze ? Kwani wàhenda ii rani yuno mut'ungwa ? " Ela o achikaza kupiga k'ululu kwamba , " Naaulagwe kwa kukot'wa misumari musalabani ! "
Pilato ariphoona kukala ta aka-aambira dzadze k'aandasikira , ta o ni andabit'a muyuwano tu , wàhwala madzi , achoga mikono mbere za ro duu ra at'u na achamba vivi , " Mino ts'imo mut'u yuyu achiulagwa ! Ta riro bee ni renu renye ! "
O at'u osi okala a phapho achamba , " Kuulagwakwe mut'u yiye , nakukale dzulu yehu siswi , na at'u a midzungu yehu ! "
Phapho Pilato achiavugulira Baraba kulaa jela , na Jeso naye ariphopigwa vibok'o , achimulavya akaulagwe kwa kukot'wa misumari musalabani .
Ndo shikari a Chirumi àmuhwala Jeso achenda naye ko ndani ya boma ra ye gavuna wao , na gingi yosi ya shikari yichimuzangila .
O shikari phapho achimuvula nguwo , na achimuvika zurungi ra rangi ya k'undu .
Chisha , achilinga chiremba cha vitai vya miya , achimuvika chitswani , na achimup'a chidat'a mukonowe wa kulume dza kwamba ni mufalume . Achimumit'ira mavindi mbereze , achimuzomorera kwa kumwamba , " H'a k'amuna ut'u baba mufalume wa Ayahudi ? "
Achimulats'ira mahe , chisha , achimuphoka cho chidat'a , achimupiga nacho cha chitswa kwenda-kwenda .
Ariphomala kumuhenda chinyago , àmuvula ro zurungi , achimuvika nguwoze , chisha achimulongoza kwendamuulaga kwa kumukot'a misumari musalabani .
Ariphokala analaa pho mudzi wa Jerusalemu , àonana na mut'u mumwenga aihiwaye Simoni muchina Kurene , na o shikari achimugaramisha autsukule urat'u musalaba wa Jeso .
Ndo achenda ta achifika phat'u phaihiwapho Goligota kwa Chiburania , na maanaye ni , " Muma wa Chitswa . "
Achimup'a Jeso divai yokala yitsanganywa na dawa ya kuusa matsungu anwe , ela Jeso ariphoyitata , yichimushinda .
Shikari achimukot'a misumari musalabani phapho , chisha achigavyana mavaloge kwa kupiga k'ura ya k'amari ,
na achisagala phapho kumurinda .
Na dzulu ya musalaba wa Jeso , achikot'a chibao chokala chidzandikwa gotuma ta aulagwe . Nago gàkala ni , " YUYU NI JESO MUFALUME WA AYAHUDI . "
Chisha , o shikari achikot'a at'u anjine airi okala ni anyang'anyi , mumwenga mukonowe wa kulume , munjine mukonowe wa kumots'o , na Jeso ye achikala adzimwika kati-kati na musalabawe .
At'u ochira na phat'u phapho ariphomona , àmuhakana na achitukusa vitswa vyao kumuzomorera Jeso achimwamba ,
" H'aya , samba we wàamba unaidima kurivomola hekalu , na ukarijenga kwa ts'iku t'ahu tu ? Amba vino dzitivye ! Na kumba u Mwana wa Mulungu , amba vino tserera pho musalabani ! "
Makuhani abomu , alimu a shariya na atumia a Chiyahudi nao , àmuhenda Jeso chinyago vivyo . Ao àamba ,
" Wàativya at'u anjine , ela ye mwenye heka k'adzitivya ? Amba ye mufalume wa Aiziraeli , vino rero naatserere kulaa phara musalabani kwa ta humukuluphire .
Amba ye ukuluphira Mulungu ! Ndo mba Mulungu naamutivye chikala unamumanyirira jeri , maana , yiye wàamba , ' Mimi ndimi Mwanangwa wa Mulungu . ' "
Phapho ta o anyang'anyi okala akot'wa misumari misalabani dza yiye nao , àmwamba dza gago .
Dzuwa ririphofika vitswani ràanza kugwirwa , na its'i yiyo yosi kuchikala na dziza masaa mahahu .
Ziriphofika kama saa chenda za mutsana , Jeso wàrira kwa laka ra dzulu achamba , " Eloi , Eloi lema sabakitani ? " Na maanaye ni , " Mulungu wangu , Mulungu wangu , heka udziniricha ? "
Ela anjine okala aimire pho phephi ariphosikira vivyo k'aaelewere , na kwa vivyo achamba , " Sirikisani , unamwiha Eliya ! "
Ndo phapho mumwenga wao achimusengerera maruru , achits'ats'a kasiku ka godoro ndani ya divai ya ngwadu , achikadunga na mudat'a wa mwanzi achimulambisa .
Ela anjine o achamba , " Nahumuloleni yiye kumba Eliya undakudzamutivya . "
Jeso achirira kahiri kwa laka ra dzulu , na achitosa rohoye .
Ndo phapho p'aziya ya hekalu yichahuka kati-kati , kulaa dzulu ta phots'i . Its'i yichisumba , myamba ya mawe yichivunzika ,
mbira zichifunuka , na at'u anji a Mulungu achifufulwa ,
achilaa mbirani . Na Jeso ariphokudzafufuka kulaa kuzimu , ao àkwendaphenya mudzi utakatifu wa Jerusalemu , na achonewa ni at'u anji .
Ndo ye mubomu wa shikari a viha , na shikarie okala anamurinda Jeso ariphoona its'i vyosumba na go maneno manjine golairira , àogopha muno , na achamba , " Mut'u yuyu wàkala ni Mwana wa Mulungu jeri ! "
Phapho phàkala phana achet'u anji okala aimire kure analolera . Achet'u ao ndio okala achimuhikirahikira Jeso , na àkala àkudza osini kulaa Galilaya .
Kati yao wàkala ni Maryamu muchina Magidala , Maryamu ameye ano Jakobo na Jesefu , na ameye Jakobo na Johana anangwa a Zebedayo .
Kuriphotswa , mut'u mumwenga aihiwaye Jesefu muchina Arimataya yekala ni tajiri , wàkudza . Yiye naye wàkala ni mwanafunzi wa Jeso .
Ndo achenda ta kwa Pilato , achendavoya ahewe lufu lwa Jeso . Pilato achilagizira akahewe lo lufu lwa Jeso .
Jesefu achendalutsereza kulaa pho musalabani , achiluvika sanza mbiphya ya kitani , na
achendaluzika mwakwe mbirani yokala udziyitsonga mwambani , kwa achifa adze azikwe mumo . Chisha , achiphimbilisa dziwe bomu achiyibinik'iza ko muyangoni , na achiuka .
Maryamu muchina Magidala , na ye Maryamu munjine àkala asegere analola yo mbira .
Kunadzachakwe , yàkala ni Sabato . Ndo makuhani abomu na Afarisayo achenda kwa Pilato
achendamwamba , " Bwana Pilato , hunakumbikira kukala yuyat'u Jeso , ariye ni mulembi phokala k'adzangwe kunyongwa , wàamba , ' Nichifa , nindafufuka ts'iku ya hahu . '
Kwa vivyo , lagizira mbiraye yirindwe ta pho machero , yiriyo ndo ts'iku ya hahu , kwa ta anafunzie ats'idze akadzalwiya lufulwe , na akakwatya kwalemba at'u kwamba , ' Ufufuka kulaa kuzimu ! ' Anafunzie achihenda vivyo , andakala anakaza kulemba at'u muno kuchira garat'u ga mwanzo ga kwambwa yiye ni K'irisito . "
Phapho Pilato achiaamba , " Hinyo shikari , na kahakikisheni yiyo mbiraye yinarindwa vyenye . "
Ndo achenda ta pho mbirani , achenda phakongomera pho mulomo wa mbira phokala phabinik'izwa rirat'u dziwe bomu , na achiaamba o shikari ayirinde yo mbira .
Sabato yiriphosira , ts'iku yotuwiriza yàkala ni ya mwanzo wa juma ra Ayahudi , na ts'iku yiyo na chiramuko danidani , Maryamu muchina Magidala na ye Maryamu munjine , àkwendalola mbira ya Jeso . Ndo ao ariphofika kuko ,
its'i yàsumba muno , maana , malaika wa Mulungu wàtserera kulaa mulunguni , achidzariusa ro dziwe rokala ribinik'izwa pho mbirani , chisha achirisagalira .
Yiye wàkala unametameta dza mufyu wa chikwakwara , na mavaloge gakala ni meruphe tsetsetse .
O shikari okala anarinda yo mbira achogofyerwa muno , na achigwirwa ni mbuluka .
Ela ye malaika achiaamba o achet'u , " Ts'ogofyerweni ! Ninamanya kukala munamutsakula Jeso yekot'wa misumari musalabani .
Yiye k'amo mumu , ufufuka dza arivyomwamba . Nzoni mulole phano phokala ulazwa .
Chisha , vivi endani maruru muka-aambire anafunzie kukala , ' Jeso ufufuka kulaa kuzimu , na vivi unamulongolera kwenda Galilaya . Kuko muchenda , mundakwendamona . ' Na bee , muts'iganyale gago godzomwambira . "
Ndo achet'u achiuka mairo pho mbirani na woga na kuno anahamirwa , kwenda-aambira anafunzi a Jeso .
Vyokala a mairo anenda , achihendamona Jeso hiyu kare , na achiaamba , " Mudzilamukadze ano mayo ? " Ao achet'u achimusengerera achimit'a mavindi mbereze na kuno agwira maguluge , na achimwabudu .
Jeso achiaamba , " Ts'ogofyerweni ! Endani muka-aambire anafunzi angu , ario ta anga enehu adze Galilaya , na andakudzanona kuko . "
Arat'u achet'u phokala anenda kwa anafunzi a Jeso , anjine a arat'u shikari okala anarinda yiyat'u mbira , àkwenda mudzi wa Jerusalemu achenda-aambira makuhani abomu dzulu ya maneno gosi gokala galairira .
Ndo o makuhani abomu achonana phamwenga na atumia a Chiyahudi kudzila , na achichiza kwahonga p'esa nyinji o shikari .
Ao àahonga na achiaamba , " Ambani kukala , ' Usiku phodzokala hurere , anafunzi a Jeso àkudzalwiya lufulwe . '
Na ta Pilato achigasikira naye gaga , sino hundamwambira yiye naye ta akubali kukala k'amuna makosa . "
Ndo shikari achizihwala zo p'esa , na achihenda dza vyokala adzambwa . Na kulaa ukati uo ta rero , gago ndigo gavumiswago ni Ayahudi .
Arat'u ahumwa a Jeso a widimi kumi na mumwenga àkwenda Galilaya , na achenda ta ko mulimani kokala àlagizirwa ni Jeso .
Ariphomona , àmwabudu , ela anjine àkala k'aana uhakika kukala ndiye .
Jeso achiasengerera achiaamba , " Nidzihewa widimi wosi wa mulunguni , na wa phapha duniani .
Ndo mwimwi endani kwa at'u a viryomo vyosi , mukaahende akale anafunzi angu , na mwabatize kwa dzina ra Baba , ra Mwana na ra Roho wa Mulungu .
Na afunzeni agatuwe malagizo gosi godzomup'a . Na mimi nindakala phamwenga namwi ts'iku zosi ta musindikizo wa urumwengu . "
Nguma Mbidzo dzulu ya Jeso K'irisito , ye Mwana wa Mulungu ,
yàanza dza vyoandikwa chitabuni mwa mugomvi wa Mulungu Isaya . Go Maandiko ga Mulungu ganaamba vivi , " Sirikisa , ninahuma mudzumbe wangu akulongolere , akakutsengere njirayo . "
Manjine ganaamba , " Kuna mut'u unagomba kwa laka ra dzulu ko nyika unaamba , ' Mutsengereni Bwana njiraye , yiikeni tititi mikondoye ! ' "
Vivyo , ndivyo Johana Mubatizi arivyokudza . Yiye wàlairira nyika , achisumurira kukala , ni seti at'u atye na abatizwe , kwa ta Mulungu aasamehe dambi zao .
Ndo at'u kulaa jimbo rosi ra Judea , na ta Jerusalemu yosi , àkala achenda kwakwe , na kusema madambi gao gokala adzigahenda , naye achiabatiza phapho muho wa Jorodani .
Johana wàkala uvala valo rofumwa na nyoga za ngamia , na wàkala ufunga ukanda wa ch'ingo mwakwe chununi . Chakuryache chàkala ni nzije , na nyuchi .
Johana wàsumurira achamba , " Mut'u mumwenga wa widimi muno kuriko mimi , undakudza nyuma zangu . Mimi ts'iwirya ta kukala muhendikaziwe wa kuvumbama na kumuvula virahu .
Mimi ninamubatiza na madzi tu ! Ela yiye undamubatiza na Roho wa Mulungu . "
Ukati uo , Jeso wàlaa mudzi wa Nazareti ko jimbo ra Galilaya , achidzabatizwa muho wa Jorodani ni Johana .
Ariphokala unalaa mo madzini tu , wàona mbingu zifunuka , na Roho wa Mulungu unamutsererera na umbo dza ra ngiya .
Phapho , laka kulaa mulunguni richisikirika richamba , " Uwe u Mwanangu nikuhenzaye , na uwe mimi unanihamira . "
Ndo phapho kare , Roho wa Mulungu achimulongoza Jeso kwenda nyika .
Kuko nyika , wàkwendakala ts'iku mirongo mine ( 40 ) na nyama a weruni tu . Musindikizowe , achijezwa ni Shetani , na gariphosira gago , malaika achimuhikirahikira .
Johana ariphofungwa jela , Jeso wàkwenda Galilaya , achendasumurira Nguma Mbidzo kulaa kwa Mulungu . Yiye wàamba ,
" Ukati ufika , na Ufalume wa Mulungu u phephi . Ndo atyani , na muyikuluphire Nguma Mbidzo ! "
Jeso ariphokala unaenenda na k'anda-k'anda ya ziya ra Galilaya , wàona Simoni na nduguye Andireya anavuwa mabeshe na chimia pho ziyani .
Jeso achiaamba , " Nituwani , nami mwimwi nindamuhenda mukale avuwi a at'u . "
Phapho kare Simoni na Andireya achiricha vimia vyao , na achimutuwa Jeso .
Ariphokwenda mbere vichache , wàona anangwa a Zebedayo , Jakobo na nduguye Johana . Ao àkala a mashuwani mwao anafuma-fuma vimia vyao .
Jeso achiaiha phapho kare , nao achimuricha abayao Zebedayo mo mashuwani phamwenga na ahendikazie , o achimutuwa Jeso .
Jeso na o anafunzie achendaphenya mudzi wa Kaparinaumu , na yiriphofika ts'iku ya Sabato , Jeso wàkwendaphenya sinagogini achanza kufunza .
At'u ariphomusikira , àangalazwa ni mafunzoge , maana , ye wàfunza na widimi , ela k'afunzire dza vyokala achifunza alimu a shariya .
Ndo mut'u mumwenga mo sinagogini wàkala una p'ep'o ,
na achigomba kwa laka ra dzulu phapho kare achamba , " Unaswini we Jeso muchina Nazareti ? Vidze , udzikudzahuhangamiza ? Ninakumanya uwe u ani . Uwe u Mutakatifu wa Mulungu ! "
Ela Jeso achimuchemera ye p'ep'o achamba , " Nyamala ! Mulae mut'u yuyu ! "
Phapho yiye p'ep'o achimutetemesa ye mut'u , achirira k'ululu , na achimulaa .
At'u osi achangalala , achikala anauzana-uzana vivi , " Ni maneno gani gano asena ? Mut'u yuyu unafunza mafunzo maphya , na una widimi wa kwachemera p'ep'o , na ao anamogopha ! "
Nguma za Jeso zichigot'a maruru chila phat'u ko jimbo ra Galilaya .
Jeso aripholaa mo sinagogini tu , wàkwenda mwenga kwa mwenga phamwenga na o ano Jakobo na Johana ta mudzini kwa ano Simoni na Andireya .
Kuko , mutsedzangwa wa chiche wa Simoni , wàkala u chit'andani una chiphuti , na Jeso ariphofika tu , achambirwa kare gago .
Ndo Jeso achendamulola ye muchet'u , na achimugwira mukono achimuunula . Chirat'u chiphuti chichimuricha , naye achanza kwahikirahikira .
Dziloni dzuwa ririphotoka , at'u àmuphirikira Jeso akongo osi , na at'u okala ana mapepo , maana , Sabato yàkala yisira .
Mudzi uo wosi wàkwendarundikana muhala wa nyumba yokala Jeso ,
na achiaphoza at'u anji okala ana makongo aina-aina . Chisha , achilavya p'ep'o at'u anji , ela k'aahenzezere o p'ep'o agombe rorosi , kwakukala , àkala anamumanya yiye ni ani .
Kunadzachakwe na danidani , Jeso wàuka , achenda phat'u k'anda hicheye phots'o at'u , achendavoya .
Chidzako , Simoni na anzie achendamutsakula ,
na ariphomona , àmwamba , " Chila mut'u unakutsakula . "
Jeso achiaudzidza achiaamba , " Mimi nàrehewa ni kusumurira neno ra Mulungu . Kwa vivyo , hindeni midzi minjine yiriyo phephi na phapha , nikasumurire nako . "
Ndo achenda chila phat'u ko Galilaya , achiasumurira at'u neno ra Mulungu mo mwao masinagogini , na achialavya p'ep'o .
Mut'u mumwenga wa mahana wàkwenda kwa Jeso , achimit'a mavindi na achimuvoya achimwamba , " Bwana , nitakasa . Ninamanya unaidima kunitakasa uchihenza ! "
Jeso achimonera mbazi , na achigolosa mukonowe achimukumba , na achimwamba , " Ninahenza , takasika ! "
Mahana gachimuricha phapho kare , na mut'u yiye achikala utakaswa .
Jeso achimwamba auke maruru , na achimukanya achimwamba ,
" Uts'imwambire mut'u yeyosi gaga godzokuhendera . Ela enda ukadzonyese kwa kuhani tu we , na ukalavye sadaka dza vihenzwavyo ni Shariya ya Musa , na yiyo yindaamanyisa at'u kukala , udzitakaswa . "
Ela yiye mut'u aripholaa phapho , wàkwendaambira chila mut'u yemona , kukala , uphozwa ni Jeso . Na nguma za Jeso zichigot'a chila phat'u . Gago gachimuhenda Jeso ats'iphenye mudzi wowosi ching'ang'a . Yiye wàkala konze ya midzi kut'u kots'o at'u , ela at'u kulaa chila upande , achimutuwa kuko vivyo .
Ziriphochira ts'iku fulani , Jeso wàuya mudzi wa Kaparinaumu , na at'u achisikira kukala , wàkala u ko kwakwe asagalako .
Ndo at'u anji muno àkwendaphenya yo nyumba yokala Jeso , na yichiudzala ta pho muyangoni phachikala k'aphana mwanya wowosi . Jeso mumo wàkala unaasumurira neno ra Mulungu ,
na phapho phàchidza at'u ane okala atsukula mut'u wa kupholoza na luts'ats'a , anamureha kwa ye Jeso .
Ela kwahivira at'u àkala ni anji ta phachikala k'aphana mwanya , ao k'aaidimire kumufisa phephi na Jeso . Ndo achikot'a na ngazi ta dzulu ya nyumba , achitsamula ta achipata mwanya kwerekeza phat'u phokala Jeso , na achimutsereza yiye mut'u wa kupholoza na lo luts'ats'a lokala utsukulirwa .
Jeso ariphoona jisi at'u ao arivyokala na kuluphiro , wàmwamba vivi ye mut'u wa kupholoza , " Mwanangu , udzisamehewa dambizo . "
Phapho phàkala phasegere alimu a shariya anjine , na ao achidziuza vivi mwao myoyoni ,
" Ugombadze vino yuno baye ? Yuyu unamukufuru Mulungu ! K'akuna mut'u aidimaye kusamehe dambi , ta its'iphokala Mulungu hicheye tu ! "
Jeso achigamanya phapho kare go maazo gao gokala anaaza , na achiaamba vivi , " Kwadze munaazavyo mwenu myoyoni ?
Ni riphiro ririro dide , ni kumwamba yuno mut'u wa kupholoza , ' Udzisamehewa dambizo , ' hebu ni kumwamba , ' Unuka uhwale luts'ats'alo wenende ? '
Bee , vivi nindamonyesa kukala , mimi Mut'u yelaa dzulu , nina widimi phapha duniani wa kusamehe at'u dambi zao . " Phapho Jeso , ye mut'u wa kupholoza achimwamba vivi ,
" Unuka uhwale luts'ats'alo wende vyako mudzini . "
Phapho ye mut'u achiunuka , achihwala luts'ats'alwe , na achilaa na kuno at'u osi okala a phapho anamulola . At'u osi phapho achangalala na achimulika Mulungu achamba , " K'ahudzangwe kugaona maneno dza gaga ! "
Ts'iku mwenga , Jeso wàkwenda kahiri k'anda-k'anda ya ziya ra Galilaya . Duu ra at'u richimutuwa kuko , naye achanza kwafunza .
Ariphomala kufunza , wàkala unaenenda na njiraze , na achimona Lawi wa Alifayo usegere ufisi ya kodi . Ndo Jeso achimwamba , " Nituwa ! " Lawi achiunuka achimutuwa .
Chidzakoche , Lawi wàmupiga karibu Jeso na anafunzie akarye chakurya kwakwe , phamwenga na atosi a kodi anzie , na at'u anjine ots'oriwa . ( Kati ya duu ra at'u omutuwa Jeso kuko , anji àkala ni o at'u ots'oriwa . )
Ndo anjine a alimu a shariya okala ni Afarisayo ariphomona Jeso unarya phamwenga na at'u dza ao , àauza anafunzie achiaamba , " Heka yuno unarya na atosi a kodi , na at'u anjine ots'oriwa ? "
Ela Jeso ariphogasikira gago , wà-aamba vivi , " Azima k'aana haja na muganga ; ario na haja na muganga ni akongo . Mimi ts'idzire kudzaaiha at'u adzonao anahenda ga haki atye , ela , nàkudzaaiha adambi . "
Ukati umwenga , anafunzi a Johana Mubatizi , na anafunzi a Afarisayo àkala afunga . Ndo at'u fulani achenda kwa Jeso , achendamuuza vivi , " Heka we Jeso anafunzio k'aafunga , ela anafunzi a Johana Mubatizi na anafunzi a Afarisayo anafunga ? "
Jeso achiaudzidza kwa mufano wa t'adi kukala , " At'u oambirwa nyambura anaidimadze kufunga , na ta bwana nyambura ucheri phamwenga nao ? Ao , ukati wosi akalapho a phamwenga na bwana nyambura , k'aaidima kufunga kamare .
Ela ukati undafika , urio bwana nyambura undauswa kati yao , na ukati uo ndipho andafunga .
Na k'akuna mut'u atiyaye chiraka chiphya demuni . Maana , mut'u achihenda vivyo , chicho chiraka chiphya chindatsonyoka , na ro demu rikaze kwahuka .
Hebu , k'akuna mut'u atiyaye divai mbitsi ndani ya viriba vya p'indi . Maana , mut'u achihenda vivyo , yiyo divai mbitsi yindachemuka na yivyudule vyo viriba , yo divai yimwagike , na vyo viriba vibanangike . Ela divai mbitsi yitiywa ndani ya viriba viphya . "
Ts'iku mwenga ya Sabato , Jeso wàkala unachira phamwenga na anafunzie kwenye minda ya nganu , na o anafunzie achanza kufutsula masuche ga nganu mo k'anda-k'anda ya njira .
Afarisayo achimwamba vivi ye Jeso , " Hebu lola ! Heka ano anahenda neno ririro ts'i shariya kuhendwa ts'iku ya Sabato ? "
Jeso achiaudzidza achiaamba , " Vidze , k'amudzangwe kusoma dzulu ya vyohenda mufalume Daudi na anzie ukati phokala una haja , na una nzala ?
Ukati Abiyatari ariphokala ndiye kuhani mubomu , Daudi wàphenya dzumba rokala Aiziraeli achivoya Mulungu , achihewa yiyat'u mikahe yokala yidziikwa mbere za Mulungu , na achiyirya . Chishariya , àkala ni makuhani hichiyao tu , ndio okala anahenzezwa kurya mikahe yiyo . Ela phapho Daudi wàyirya , na chisha achiap'a ta anzie . "
Ndo Jeso achiaamba vivi o Afarisayo , " Sabato yàikwa kwa yiaavize anadamu , ela anadamu k'aaikirwe atawalwe ni Sabato .
Na bee , manyani kukala , mimi Mut'u yelaa dzulu , ni Bwana ta wa yo Sabato . "
Ts'iku yinjine , Jeso wàkwendaphenya sinagogini , na mumo mwàkala muna mut'u yekala upholoza mukono .
Na chisha , mumo mwàkala muna at'u okala anatsakula chausa cha kumulumbira Jeso . Ndo àkala a phapho anatariza aone kumba undamuphoza ye mut'u yo ts'iku ya Sabato .
Jeso ye mut'u wa kupholoza mukono achimwamba vivi , " Nzo vyako phano mbere . "
Chisha , Jeso o at'u achiauza vivi , " Ni riphiro ririro ni shariya kurihenda ts'iku ya Sabato ; ni kuhenda neno idzo , hebu kuhenda neno ii ? Ni kutivya mut'u , hebu kuulaga ? " Ela ao k'aagombere chit'u .
Ndo phapho Jeso achialola osi na kuno utsukirwa , achishononeka kwa cho chiphurye chao , na chisha achimwamba vivi ye mut'u , " Golosa mukonoo ! " Ye mut'u achigolosa mukonowe , na uchiuya uzima kamare .
Ndo Afarisayo achilaa konze , achanza kudzila phapho kare na at'u a chama cha Herode , dzulu ya njira yondomuulagira Jeso .
Jeso aripholaa pho sinagogini , wàuka na anafunzie achenda k'anda-k'anda ya ziya ra Galilaya , na duu ra at'u kulaa Galilaya richimutuwa .
Na chisha , at'u anji muno kulaa jimbo ra Judea , mudzi wa Jerusalemu , jimbo ra Idumaya , ng'ambo ya muho wa Jorodani na at'u a phephi-phephi na midzi ya Tiro na Sidoni , àkwenda kwakwe . At'u ao anji vivyo , àkwenda kwakwe kwakukala , àkala asikira dzulu ya maneno manji gokala udzigahenda .
Jeso ariphoona at'u àchimira muno , wà-aamba anafunzie amwikiret'o mashuwa mwenga t'ide , kwa ats'idze akafyehewa ni ro duu ra at'u anji .
Jeso wàkala udziaphoza at'u anji . Ndo akongo osi àkala anasukumana kwa apate kumukumba .
Na at'u okala ana mapepo àkala achimona Jeso , anadzibit'a phots'i mbereze , na agombe kwa laka ra dzulu kwamba , " Uwe u Mwana wa Mulungu ! "
Ela Jeso achiafungira muno ats'iaambire at'u kukala , yiye ni ani .
Jeso wàaiha at'u okala unaahenza amutuwe , na achikot'a nao ta mwangoni .
Jeso kuko achiatsagula at'u kumi na airi , na achiap'a dzina ra " Ahumwae a widimi . " Yiye wàatsagula kwa akale naye , akale achiahuma kwendasumurira neno ra Mulungu ,
na kwa akale na widimi wa kulavya at'u p'ep'o .
O at'u kumi na airi otsagulwa ni Jeso ndio aa ; Simoni ( ariye wàmuhats'a dzina ra P'etero ) ,
Jakobo na Johana , anangwa a Zebedayo . ( Aa , Jeso wàahats'a dzina ra " Bonerege , " na maanaye ni , " Ana a chikwakwara " ) .
Andireya na Filipu , Batolomayo , Matayo , T'omasi , Jakobo wa Alifayo , Tadayo , Simoni , mut'u wa chama cha Zelote ,
na Juda Isikariyoti , yekudzamuguza Jeso .
Jeso wàkwenda kokala achisagala , na duu ra at'u richendarundikana kuko , ta Jeso na anafunzie achishindwa ni kurya chakurya .
At'ue nao ariphosikira dzulu ya maneno gago gosi , àkwenda kwa akamuhwale , maana , at'u àkala anaamba unaayuka .
Alimu a shariya okala alaa Jerusalemu àamba , " Yuyu upagaiwa ni Belizabuli , mubomu wa p'ep'o ! Na uhewa widimi wa kwalavya at'u p'ep'o ni ye mubomu wa p'ep'o . "
Phapho Jeso achiaiha , na achigomba nao chit'adi . Yiye wà-aamba vivi , " Shetani unaidimadze kumulavya shetani munziwe ?
Ufalume wowosi ogavikana virundu-virundu viyuwanavyo , k'awidima kutowa .
At'u amwenga nao achigavikana na kuyuwana , mudzi k'aundaenderera .
Kwa vivyo , ye Shetani achikala udzidziphenyerera mwenye na unadzigavya , k'aidima kutowa ta ni unahangamika .
K'akuna mut'u aidimaye kuphenya nyumba ya mut'u wa mukotse na kumunyang'anya miyoye . Yiye niaanze kumugwira ye mwenye mwanzo na amufunge , ndipho aidime kumunyang'anya miyoye .
Ninamwambira jeri mino , at'u andasamehewa madambi gao gosi na makufuru gao gosi .
Ela yeyosi amukufuruye Roho wa Mulungu , k'andasamehewa ta kare na kare , ela undakala una dambi ya kare na kare . "
( Jeso wàgomba vivyo kwakukala , àmwamba , " Una p'ep'o . " )
Jeso phokala ucheri kugomba na ro duu ra at'u , ameye na nduguze àloka nao . Achiima pho phonze , na achilagizira akaihiwe .
Duu ra at'u ràkala risegere kumuzunguluka . Ndo ao achimwamba , " Ameyo na nduguzo a ko konze , anakuhenza . "
Ela Jeso ye achamba , " Mayo na enehu ? "
Phapho achilola o at'u okala asegere kumuzunguluka , na achamba , " Aa ndio ano mayo , na ndio enehu !
Yeyosi ahendaye mahenzo ga Mulungu , bee ndiye mwenehu wa chilume , wa chiche na mayo . "
Ts'iku mwenga , Jeso wàanza kufunza at'u kahiri ko k'anda-k'anda ya ziya ra Galilaya . Phapho phàkala phana duu bomu muno ra at'u ridzimuzunguluka , ta vichimuhenda Jeso aphenye mashuwani achisagala mumo kwa afunze . At'u o achikala ko k'anda-k'anda ya ro ziya .
Na phapho Jeso wàafunza at'u maneno manji chit'adi , na phokala unaafunza wàamba vivi ,
" Hebu sirikisani ! Mundimwa mumwenga wàkwendamwagira mbeyuze .
Ariphokala unamwagira zirat'u mbeyu , zinjine zàgwa njirani , na nyama a kuburuka achidzazichot'a .
Zinjine zichigwa mut'u mokala muna mawe , na zichimera kare maruru , kwakukala , mutsanga wa mumo wàkala ni uchache .
Ela dzuwa riripholaa , yo mimera yàfinyalala ta yichiuma , maana , yàkala k'ayimit'ire mizi .
Zinjine zo zàgwa kati-kati ya mizi ya mihi ya miya . Yo mizi yichifundula na yichikula , yichigwira yo mimera , na k'ayivyalire .
Ela zinjine zo , zàgwa phenye mutsanga udzo , zichimera , zichikula , na kati ya zizo , zinjine zàvyala mavuno machache , zinjine zichivyala mavuno manji , na zinjine zichivyala manji muno . "
Ndo kumarigiza Jeso achamba , " Musikizi , naasikire ! "
Jeso ariphokala ni yiye na arat'u anafunzie kumi na airi , na anafunzie anjine , ao àmuuza dzulu ya zo t'adi .
Ndo Jeso naye achiaamba vivi , " Mwimwi mwàjaliwa kumanya njama ya Ufalume wa Mulungu . Ela o ario konze , chila chit'u andaambirwa chit'adi , kwa ta
' Kona akale achona , ela ats'imanye nini . Kusikira akale achisikira , ela ats'elewe . Ela kala ts'i vivyo , angari kugaluka kwa Mulungu , naye angari kwasamehe . ' "
Ndo Jeso achiauza vivi , " Vidze , k'amuyimanya mwi t'adi yino ? Bee , mundaidimadze kumanya t'adi yoyosi ?
H'a bee , mbeyu zinga neno ra Mulungu ,
na at'u anjine anga dza murat'u njirani mogwa mbeyu zinjine . At'u dza ao achisikira ro neno ra Mulungu , Shetani nikudza kare maruru , akadzarilavya ro neno roaphenya mwao myoyoni .
Anjine anga dza murat'u mut'u mokala muna mawe . At'u dza ao achisikira neno ra Mulungu , anariphokera kare na raha .
Ela kwakukala , ro neno k'arimit'a mizi mo mwao myoyoni , akuluphira ts'iku ch'ach'e tu , na ahenderwapho mai na mauku kwa anakuluphira ro neno , nikuuya nyuma phapho kare .
At'u anjine nao , anga dza murat'u mut'u mokala ni kati-kati ya mizi ya mihi ya miya . At'u dza ao anasikira neno ra Mulungu ,
na chidzako nikukala chimoyomoyo kwa mazagazi ga phapha duniani , akaphenywa ni chipherephere cha kupata utajiri , na t'amaa zinjine . Achiphenywa ni gago , neno nikugwirwa , na rikats'avyala .
Ela at'u anjine anga dza murat'u mokala muna mutsanga udzo . Ao achisikira neno ra Mulungu anarikuluphira , na kurituwa jeri-jeri . Ndo ao chidzako nikukala dza yiyat'u mimera yiriyo minjine yàvyala mavuno machache , minjine yichivyala manji , na minjine yichivyala manji muno . "
Jeso wàenderera kwaambira chit'adi . Yiye wàauza vivi , " Vidze , mukale mwi muchasha taa nikurifinik'ira na daba , hebu kuriika muvunguni ? Samba mwi muchasha taa , muriika dzulu-dzulu ?
Maana , chochosi chofitswa chindang'azwa , na chohendwa chinjama-njama , chindakudzahendeka lwazu-lwazu , na chimanywe ni anji .
Na bee , musikizi , naasikire !
Galilikaneni t'ot'ot'o go mugasikirago . Muchimanyisa at'u anjine mwanga wa Mulungu , Mulungu undakaza kumufunulira mwanga wa nenore murimanye muno .
Maana , yuyat'u amanyaye kare , undakaza kung'azirwa amanye manji muno , ela yets'emanya na k'enzi kumanya , undakaza kufimbirwa . "
Jeso wàenderera kugomba achamba , " Hinyu mufano unjine dzulu ya vyo urivyo o Ufalume wa Mulungu . Mundimwa nikuphanda mbeyu mundani .
Usiku nikulala , ela mutsana u matso , na ukati uo , mbeyu zinamera na kukula . Ela ta vivyo , yiye k'amanya gahendekadze gago ,
maana , mutsanga wenye ndio uhendao mumera uvyale . Na mumera wanza mvungu , ukafundika na ukatsamula , na kwiva kamare .
Mumera ufikapho wa kuuma , mundimwa nikwanza kutosa , kwakukala , ukati wa nyoha ukala ufika . "
Chisha wàamba , " Hunaidima kuuhwalanisha na ut'u wani o Ufalume wa Mulungu ? Hebu hundahumira t'adi yani kuusema ?
Hebu sirikisani t'adi yino . Kuna mbeyu yiihiwayo haradali , yiriyo ndiyo t'ide kuriko mbeyu zosi .
Ela yichiphandwa , nikumera na kukula ta ukachira muhi wa mwatsaka , na nikuhenda vitai ta nyama a kuburuka , akendajenga nyumba zao mumo kwa una p'eho . "
Jeso wàasumurira at'u udzumbe wa Mulungu kwa kuhumira t'adi zinjine nyinji dza zizo . Yiye wàgomba na at'u kutuwirizana na vyokala anamanya .
Yiye o at'u k'aafunzire rorosi dzulu ya Ufalume wa Mulungu phots'ohumira t'adi . Ela wàkala achikala ni yiye na o anafunzie tu bahi , unaang'azira chila chit'u .
Ts'iku yiyo na dziloni , Jeso wà-aamba anafunzie vivi , " Nahuvukeni ziya hwendeni ng'ambo . "
Jeso na anafunzie àkala a mashuwani kare . Kwa vivyo , ro duu ra at'u achiriricha phapho , o achiuka , ela mashuwa zinjine zichiatuwa .
Ariphokala anenda , vuto bomu ràanza kuvuma , na maimbi gachiyipiga yo mashuwa yao ta yichanza kuudzala madzi .
Ukati uo Jeso wàkala u upande wa nyuma wa yo mashuwa , urere ta udziikira chitswa muto . Ndo o anafunzi achimulamusa na achimwamba , " Mwalimu , k'agakuuhusa gano ga kukala , sino hunahoha ? "
Jeso achiunuka , achirichemera ro vuto na go maimbi achigaamba , " Imani ! Na hurirani ! " Phapho vuto richihurira , na kuchikala zizizi kamare .
Chisha Jeso achiaamba o anafunzie , " Kwadze mu aoga vino mwi ? K'amudzangwe kuhenda kuluphiro ? "
Anafunzi phapho achogofyerwa muno ta achiuzana vivi , " Ni ani yuno , ariye ta vuto na maimbi vinamogopha ? "
Jeso na anafunzie àvuka ziya ra Galilaya , achiphenya its'i ya Agerasa .
Jeso aripholaa mo mashuwani tu , mut'u mumwenga yekala una p'ep'o , wàlaa mabirani achenda kwakwe .
Mut'u yiye wàkala usagala ko mabirani , na kwàkala k'akuna aidimaye kumufunga ta na minyororo kahiri .
At'u àkala adzimufunga k'ano nyinji na p'ingu , na minyororo ya magulu . Ela zo p'ingu wàkala achizivunza , na yo minyororo ya magulu wàkala achiyitosa , na k'akuna mut'u yekala unaidima kumuumija .
Yiye wàkala uchesa choo , na usinda dii , kupiga k'ululu ko mabirani na myangoni , na kudziyula-yula na mawe .
Ndo ariphomona Jeso kwa kure , wàmukazira achendamit'a mavindi mbereze .
Jeso achimwamba , " P'ep'o , mulae mut'u yuyu . " Phapho , ye mut'u achigomba kwa laka ra dzulu achamba , " Unamini we Jeso Mwana wa Mulungu ariye u dzulu kuchira osi ? Ninakuvoya ulaphe Mulungu kukala , k'undaniturisa ! "
Chisha Jeso achimuuza achimwamba , " Kwani we dzinaro ndiwe ani ? " Ye mut'u achiudzidza achamba , " Dzina rangu mino , ndimi ' Jeshi , ' kwakukala , siswi hu anji . "
Chisha achimulombera muno Jeso kukala , ats'iavuguze kulaa upande uo ao p'ep'o .
Ndo kwàkala kuna duu bomu ra nguluwe a kufuga okala anarisa jemajema ra mwango , phephi na phapho .
Ndo ao p'ep'o achimulombera Jeso achimwamba , " Huhenzeze na uhuphirike kwa ara nguluwe hukaaphenye . "
Jeso achiahenzeza , na ao p'ep'o achimulaa ye mut'u , achendaaphenya o nguluwe . Duu rosi ra nguluwe rokala rinatapira helufu mbiiri ( 2,000 ) , richivoromoka ta ziyani richihoha .
Arisa a o nguluwe ariphoona gago , àkaza mairo achenda-aambira at'u nguma zizo ko midzini na mindani , na at'u achendalola gokala galairira .
Ao ariphofika phokala Jeso , àmona ye mut'u yekala ulaviwa jeshi ra p'ep'o , usegere phapho uvala nguwo , na akilize zidziuyat'o kamare . At'u phapho , achogopha muno .
Arat'u at'u arioona maneno gago gachihendeka , à-aambira at'u anjine jisi mut'u yiye arivyokala ulaviwa p'ep'o ni Jeso , na achiaambira dzulu ya o nguluwe .
At'u a phapho achanza kumuvoya Jeso auke phapho phao .
Jeso ariphokala unaphenya mashuwani , yuyat'u mut'u yekala udzimulavya p'ep'o , wàmuvoya ende osi .
Ela Jeso k'amuhenzezere , its'iphokala wàmwamba , " Uya mudzini ukaseme higo maneno mabomu godzohenderwa ni Bwana Mulungu , na jisi vyodzokonera mbazi . "
Ndo yiye mut'u achenda vyakwe , na achendaanza kusema ko Dekapoli , go maneno mabomu gokala uhenderwa ni Jeso , na at'u osi achangalala .
Jeso aripholaa ko Gerasa , wàvuka kahiri ro ziya na mashuwa , achiuya o upande unjine . Achiima k'anda-k'anda ya ro ziya , na duu bomu ra at'u richirundikana mbereze .
Mubomu mumwenga wa sinagogi , aihiwaye Jairo achidza phapho , na ariphomona Jeso , wàmit'a mavindi mbereze
na achimuvoya achimwamba , " Mwanangu mudide wa chiche ni mukongo yupwi . Ninakuvoya , hinde ukamwikire mikonoyo umuvoyere kwa ta aphole , na akale moyo . "
Jeso achikubali , na achiuka phamwenga naye . At'u anji muno achimutuwa , na achikala anamufyeha kosi-kosi .
Ndo pho duuni , phàkala phana muchet'u mumwenga yekala ugaya na ukongo wa muruwo myaka kumi na miiri .
Muchet'u yiye wàkala umala aganga anji , na wàkala umala miyoye yosi , ela k'ahendere baha , ta haliye yàkaza kukala mbii .
Ndo wàkala usikira nguma mbidzo za Jeso , na kwa vivyo achiphyurira mo duuni mwa at'u achimutuwa Jeso nyuma ta achikumba valore .
Wàhenda vivyo , kwakukala , maazoge gàkala ni , " Mimi nichirikumba valore tu , nindaphola kare . "
Ndo ariphokumba tu , kuruwakwe kuchituma phapho kare , na achidzisikira mwiriwe uphola .
Jeso achimanya kukala , mukotsewe udzimulaa . Ndo achirigalukira maruru rirat'u duu ra at'u , na achiuza vivi , " Ni ani yedzerikumba valo rangu ? "
Anafunzie achimuudzidza achimwamba , " Wuzadze , ' Ni ani yedzenikumba ? ' na ta uwe mwenye unaona o at'u vyo akufyehavyo ? "
Ela Jeso ye wàenderera kulola kwa amone yekala uhenda vivyo .
Phapho , ye muchet'u kwahivira wàkala unagamanya godzohenderwa , wàdzilavya na kuno unatetema kwa woga , maana , wàkala unamanya udziatiya najisi at'u . Achidzitsupha mbere za Jeso , na achimwambira ujeri wosi .
Jeso ye achimwamba , " Mayo , kuluphiroro ridzikuphoza . Enda na reri , na ukavugukwe kamare . "
Jeso ariphokala ucheri kugomba gago , at'u fulani àkudza kulaa mudzini kwa ye Jairo , na achimwamba vivi Jairo , " Mwanao kurat'u udzefa . Kwa vivyo , ts'imutsose bule ye mwalimu . "
Ela Jeso ye k'agatuwire mijali garat'u gogomba ao , ta ye wàmwamba Jairo vivi , " Uts'ibabaike , kuluphira tu . "
Na chisha , phapho Jeso k'amuhenzezere mut'u yeyosi amutuwe , ats'iphokala P'etero , Jakobo na Johana nduguye ye Jakobo tu .
Ariphofika ko mudzini kwa ye mubomu wa sinagogi , Jeso wàaona at'u anapiga jembe , na anjine anarira muno kwa shenene .
Jeso achiphenya mo nyumbani , na achiauza vivi , " Kwadze munarira muno vino na yuno mwanache k'afire , ta ni urere tu ? "
Ela o at'u achimona Jeso dza kwamba ts'i muzima . Ndo Jeso achialavya osi konze , achiahwala abaye na ameye ye mwanache , na arat'u anafunzie achiphenya ko chumbani kokala ye mwanache .
Jeso achendamugwira mukono achimwamba , " Talita kumi ! " Yiriyo maanaye ni , " Musichana , ninakwamba lamuka ! "
Ndo ye musichana achiunuka phapho kare , na achanza kwenenda . ( Yiye wàkala una myaka kumi na miiri . ) Phapho at'u achangalala muno .
Jeso achiaamba ats'imwambire mut'u yeyosi kamare gago , chisha achiaamba amup'e chakurya ye musichana .
Jeso ariphouka phapho , wàkwenda kwao Nazareti phamwenga na anafunzie .
Ts'iku ya Sabato yiriphofika , wàkwenda sinagogini achendaanza kufunza . Na anji omusikira , àangalala ta achiuzana enye kwa enye vivi ,
" Samba yuno , ni yuya fundi wa mbao ? Na samba yuno ni mwana wa Maryamu ta nduguze a chilume ni ano Jakobo , Jese , Juda na Simoni ? Na samba ta nduguze a chiche hunasagala nao phapha ? H'a bee , wàgapataphi maneno gano yuno ? Wàhewa hekima ya chidzedze ta unahenda vilinge ? " Phapho o at'u achimurema tsetsetse .
Jeso achiaamba , " Mugomvi wa Mulungu ni mut'u aishimiwaye , its'iphokala , k'aishimiwa kwao , ni mbarize na at'u a phao phenye . "
Phapho Jeso k'ahendere vilinge vinji , ta its'iphokala , wàabandikira mikono akongo achache , achiavoyera na achiaphoza .
Yiye wàangalazwa muno ni o achina phapho , kwa vyo arivyo k'aamukuluphirire . Jeso ariphouka phapho phao chidzidzini , wàtsemberera vidzidzi phapho phephi-phephi , achifunza at'u .
Chisha , wàaiha phamwenga arat'u ahumwae a widimi kumi na airi , achiap'a widimi dzulu ya p'ep'o , na achiahuma airi-airi .
Gaga ndigo malagizoge goalagiza . Wà-aamba , " Mwimwi ko charoni , tsukulani ndat'a tu hicheye , ela muts'itsukule mikahe , muk'oba hebu p'esa p'ochini .
Valani virahu , ela muts'ikale na mavalo mairi .
Chila chidzidzi chondokwenda na mupigwe karibu ni mut'u , sagalani kuko ukati muchikala munafunza ta phondoukira phat'u phapho .
Na phat'u phophosi pharipho enye andarema kumupiga karibu hebu kumusirikisa , phapho ukani , na muchikala munalaa phapho , kut'ani-kut'ani vumbi rondokala ri mwenu maguluni , kwaonyesa kukala , andamanya enye . "
Ndo ao ahumwa a widimi a Jeso achiuka , achendasumurira at'u neno ra Mulungu kwa atye .
Ndo achendaalavya at'u anji p'ep'o , achiaphaka mafuha ga muzeituni akongo anji na achiphola .
Nguma za Jeso zàgot'a chila phat'u , ta mufalume Herode Anitipa achisikira dzulu ya gosi gokala unagahenda . Ndo at'u anjine àkala anaamba , " Johana Mubatizi wàfufulwa kulaa kuzimu , na gago ndigo gatumago ta unahenda vilinge . "
At'u anjine o àkala achamba , " Mut'u yiye ni mugomvi wa Mulungu Eliya . " Na at'u anjine vivyo àkala achamba , " Yiye ni mugomvi wa Mulungu dza mumwenga wa o agomvi a Mulungu a p'indi . "
Ela Herode ariphokala usikira zo nguma za Jeso , wàamba , " Yiye , ninaona ni Johana Mubatizi , yemulagizira achitoswa chitswa , ela vivi wàfufulwa kulaa kuzimu ! "
Maana , ko nyuma Herode wàkala udzimulagizira Johana achigwirwa , na achifungwa , kwa amuhamye Herodiya mukaza nduguye Filipu , kwa wàkala udzimutorosa .
Ndo Johana wàkala achimwamba , " Ts'i shariya uwe kumuhwala mukaza nduguyo , na mwenye u moyo ! "
Na gago gàmuhenda Herodiya amutsukirirwe Johana , ta achikala unahenza aulagwe . Ela Herodiya wàshindwa ni kuhenda vivyo ,
kwakukala , Herode wàkala unamogopha Johana , kwa wàkala unamumanya ni mut'u ahendaye ga haki , na wàkala ni mutakatifu . Ndo yiye wàkala unamurinda . Herode wàkala achisirikisa maneno ga Johana unayugika muno , ela wàkala unahenza kumusirikisa vivyo .
Ela musindikizowe , Herodiya wàkudzapata njira ukati phokala Herode unausa shuhuli ya kuvyalwakwe . Phapho wàkala udziaalika abomu ario ts'inize , abomu a shikari a viha , na at'u anjine okala anamanyikana muno ko Galilaya .
Ndo mwanangwa wa chiche wa Herodiya achiphenya phapho , na achivina ta achiahamya Herode na ajenie . Ndo phapho , mufalume Herode achimwamba ye musichana , " Uwe nivoya chochosi uhenzacho , na mimi nindakup'a . "
Chisha achimulaphira achimwamba , " Chochosi chondonivoya mino nindakup'a , ta yikakala ni nusu ya yiyi its'i nitawalayo . "
Phapho yiye musichana achilaa konze achendamuuza ameye vivi , " Nikamuvoyeni ? " Ameye achimuudzidza achimwamba , " Kamuvoye chitswa cha Johana Mubatizi . "
Ndo yiye musichana achiuya mairo ko kwa ye mufalume achendamwamba , " Ninahenza unip'e sambi yenye , chitswa cha Johana Mubatizi ndani ya bakuli . "
Phapho ye mufalume achishononeka muno . Ela kwakukala , wàkala udzimulaphira , chisha mbere za o ajenie , achishindwa ni kumuremera gakwe .
Ndo mufalume achialagiza shikari maruru , ende akamutose chitswa Johana achirehe . Shikari achenda ko jela , achendamutosa chitswa Johana ,
na achidza nacho bakulini , achidzamup'a ye musichana , naye musichana achendamup'a ameye .
Anafunzi a Johana ariphogasikira gago , àkwendaluhwala lufulwe , achendaluzika .
Ahumwa a widimi a Jeso ariphouya , àrundikana mbere za Jeso achimwambira gosi gokala adzigahenda , na kugafunza .
Ndo at'u anji muno àkala achidza phapho na kuuka ta Jeso na anafunzie k'aapatire ta ukati wa kurya chakurya . Ndo Jeso achiaamba o anafunzie , " Hindeni k'anda hichiyehu , hukaoyeni vichache . "
Ndo achiuka ao hichiyao ndani ya mashuwa , achenda kut'u kokala k'akuna at'u .
Ela àonewa ni at'u anji phokala anenda , na achimanywa . Ndo at'u anji àlaa chila mudzi achikazira kuko kokala Jeso na anafunzie anenda , na ta ao achifika na chimbere kuko .
Ndo Jeso naye unafika kuko na yo mashuwaye , wàlaa na achona duu bomu ra at'u ta achiaonera mbazi , maana , àkala anga dza magonzi gots'o murisa . Phapho achanza kwafunza maneno manji .
Jeso phapho wàenderera kufunza at'u , ta dzuwa richiphenduka . Anafunzie achenda kwakwe achendamwamba , " Vivi bee kunatswa , na phapha huripho k'aphana mudzi wa mut'u phephi .
Ndo ela ts'i baha walage ano at'u , ende mindani na vidzidzi vya phephi-phephi , akadzigulire vyakurya ? "
Ela Jeso ye achiaudzidza achiaamba , " Ap'eni mwimwi chakurya arye . " O achimwamba , " Bee , chakurya cha kwamvunya at'u ano osi hundachigula nani ? Maana , ta chakurya chigulwacho ni mahelufu ga p'esa , chisha k'achiamvunya vivyo ! "
Jeso achiauza achiaamba , " Kwani muna mikahe mingaphi ? Hebu endani mukayilole . " Ariphokwendalola , àuya achidzamwamba , " Phana mikahe mitsano , na mabeshe mairi . "
Chisha Jeso achiaamba , " Aambireni at'u asagale pho nyasini maduu-maduu . "
Ndo o at'u achisagala maduu-maduu ga at'u mirongo mitsano-mitsano ( 50 ) , na ga at'u gana-gana ( 100 ) .
Jeso achihwala yiyat'u mikahe mitsano na go mabeshe mairi , achilola dzulu mulunguni achilavya mumvera kwa Mulungu , na achiyimega-mega yo mikahe . Chisha , achiap'a o anafunzie aap'e at'u agavyane . Na garat'u mabeshe mairi nago , gachigaviwa at'u osi vivyo .
Phapho at'u osi achirya ta achimvuna .
Arat'u anafunzi achitsola-tsola visiku vya mikahe na vya go mabeshe vyokala visala , na achiudzaza vikaphu kumi na viiri .
Alume hichiyao orya phapho , àkala ni helufu ts'ano ( 5,000 ) .
Gariphochira gago tu , Jeso wà-aamba anafunzie aphenye mashuwani phapho kare , amulongolere kwenda kadzidzi ka Betisaida ng'ambo ya ro ziya , ukati ye unalagana na ro duu ra at'u .
Na ariphomala kulagana na o at'u , wàambuka dzulu mwangoni , achendavoya .
Kuriphofika usiku , mashuwa ya anafunzie yàkala yi kati-kati ya ziya , na yiye wàkala u hicheye ko konze ya ro ziya .
Ndo achiaona anafunzie anapiga makasiya , ela anayugika kwakukala , vuto ràkala rinaapiga voro . Ndo kunamba kunahendawewe , Jeso achenenda dzulu-dzulu ya madzi kwatuwa , na achihenda dza aachiraye .
Ela ariphomona unaenenda dzulu-dzulu ya madzi , àona dza kwamba ni tunusi , na phapho achipiga k'ululu ,
maana , osi àkala anamona , na phapho achogofyerwa muno . Jeso achiagombekeza phapho kare achiaamba , " Muts'ogophe , phenywani ni moyo ndimi ! "
Chisha achipanda mo mashuwani arimokala , na vuto richiricha . Phapho , o anafunzi achangalala muno ,
maana , o àkala k'aadzangwe kumanya maana , ya yiyat'u mikahe mitsano yoamvunya at'u okala achira helufu ts'ano ( 5,000 ) . Ao àkala ana kondwe na kwelewa ut'u maruru .
Ariphovuka ro ziya , àphenya its'i ya Genesareti , na achitiya nanga phapho .
Na aripholaa mo mashuwani tu , at'u achimukumbikira kare Jeso .
Ndo o at'u achizunguluka maruru its'i yiyo yosi , achihwala akongo na kwatsukula na ts'ats'a , kwaphirika chila phomusikira Jeso u phapho .
Chila phat'u arikokwenda Jeso , kala vidzidzini , midzini hebu mindani , at'u àaika akongo mut'u mwalamu , achimuvoya Jeso aahenzeze akumbe ta kumba ni mutse wa valore , nao osi ariomukumba , àphola kamare .
Ukati umwenga , Afarisayo na alimu a shariya anjine okala alaa Jerusalemu , àkwendarundikana mbere za Jeso .
Ndo phapho achona anafunzi a Jeso anjine anavunza jadi yao , kwa kurya phots'ooga mikono .
Afarisayo na Ayahudi osi , anatuwa jadi za akare ao , za kukala , ao niaoge mikono dza vihenzwavyo , ndo arye chit'u .
Na chit'u chochosi chichilaa cheteni , niachitsukutse kwanza , ndo achirye . Chisha , àkala achituwa ada zinjine nyinji dza kutsukutsa vikombe , sufuriya na nyungu .
Ndo Afarisayo na alimu a shariya achimuuza Jeso achimwamba , " Heka ano anafunzio k'aatuwa jadi za akare , ta o anarya phots'ooga mikono ? "
Jeso achiaudzidza achiaamba , " Go maneno gogombwa chimbere dzulu yenu ni mugomvi wa Mulungu Isaya , mwimwi alumakwiri , ni ga jeri . Mulungu kuchirira Isaya wàamba , ' At'u aa anaamba phapha mulomoni ananihenza , ela myoyoni k'aanenzi .
Na ta ko kunabudu kwao , ts'ikona dza chit'u . Maana , o ahwala shariya zotungwa ni at'u , akazifunza kuno achamba ni zangu ! '
Mwimwi munaricha malagizo ga Mulungu , munatuwa jadi za binadamu .
Mwimwi munarema chilachu kutuwa malagizo ga Mulungu , kwa mutuwe jadi zenu enye !
Maana , Musa wàamba , ' Aishime abayo na ameyo , ' na ' Amulaphizaye muvyaziwe , bee unawirya kunyongwa . '
Ela mwi vino munaafunza at'u kukala , ' Mut'u achikala una mwiyo wa kumokolera muvyaziwe , ela achamba , " Mwiyo uu ni koribani , " ' yaani , ( mino nàlaga kukala nindaup'a Mulungu ) ,
h'aya phapho k'amumuhenzeza kahiri kwahendera ut'u avyazie na mwiyo uo .
Bee , manyani kukala , vivyo munaphurya neno ra Mulungu , kwa kutuwa na kufunza jadi zenu . Na chisha , munahenda maneno manji dza gago . "
Chisha , Jeso wàsumiza ro duu ra at'u , achiaamba , " Nisikizani mugamanye gaga nimwambirago .
Mut'u k'atiywa najisi ni ut'u wowosi auryao . Ela gamutiyago mut'u najisi ni maneno galaago mwakwe ndani . "
Ariphoricha rirat'u duu ra at'u , àkwendaphenya nyumbani , na o anafunzie achimuuza maana , ya yo t'adi yokala udziyigomba .
Ela ye achiaudzidza achiaamba , " Yaani ta mwimwi namwi k'amumanya ? Vino bee k'amumanya kukala , mut'u k'atiywa najisi ni ut'u auryao ?
Maana , chakurya chichiriwa k'achenda moyoni , ela chenda uhumboni , na chidzako nikunyewa . " ( Jeso ariphogomba vivyo , wàkala unaimanisha vyakurya vyosi vinarika . )
Jeso wàenderera kugomba achamba , " Galaago ndani mwa mut'u , ndigo gamutiyago najisi .
Maana , ndani ya moyo wa mut'u munalaa maazo mai , udiya ,
wivi , wulagi , uzinzi , moyo , kulaiwa ni matso kwa cha mut'u , kulemba , mahendo makolo , chidzitso , kutsuna , kudziunula na uzuzu .
Maneno gago gosi , galaa ndani mwa mut'u , na ndigo gamutiyago najisi . "
Jeso ariphouka phapho , wàkwenda p'ande za Tiro . Kuko , wàkwendaphenya nyumbani , na k'ahenzere mut'u yeyosi agamanye gago , ela k'aidimire kudzifitsa .
Ndo kuko kwàkala kuna muchet'u mumwenga , yekala mwanawe wa chiche una p'ep'o , na yiye ariphosikira nguma za Jeso tu , wàkwenda kwakwe kare , achidzitsupha mbereze .
Muchet'u yiye wàkala ni Muyunani , na wàvyalwa boma ra Foinike ko jimbo ra Siriya . Ndo yiye wàmulombera Jeso ende akamulavye p'ep'o ye mwanawe wa chiche .
Jeso achimuudzidza chit'adi achimwamba , " Richa kwanza anangu arye ta amvune , maana , ts'i vidzo kuhwala chakurya cha anache , na kuchitsuphira madiya . "
Ye muchet'u naye achimuudzidza achimwamba , " Ni gago jeri Bwana , ela p'ukup'uku za anache zichigwa , madiya nago ni paka galambe . "
Phapho Jeso achimwamba , " Unaidima ukenda vyako kwa vyodziudzidza , na mwanao ulaiwa ni p'ep'o . "
Ndo muchet'u achiuya mudzini , na achendamona mwanawe uhembelele chit'andani , ulaiwa ni p'ep'o .
Jeso ariphouka lalo ra Tiro , wàchira na Sidoni , achiteremuka na ro ziya ra Galilaya ko Dekapoli .
Kuko , at'u achimuphirikira mut'u yekala k'asikira na k'agomba , na achimuvoya amwikire mikono amuvoyere aphole .
Jeso achimuusa pho duuni , achenda naye k'anda achimutiya vyala vya masikironi . Chisha , Jeso achilats'a mahe , achilukumba lo lulimilwe ye mut'u .
Achilola dzulu mulunguni , achisohozeka na achimwamba vivi ye mut'u , " Efata , " yaani " Vugukwa ! "
Phapho ye mut'u masikiroge gachifunduka , na lulimilwe luchivuguka , na achanza kugomba t'ot'ot'o phapho kare .
Jeso achiafungira ats'imwambire mut'u yeyosi gago , ela virat'u arivyo wàkala unaafungira kwenda , vyàahenda at'u akaze kugavumisa .
At'u àangalala muno achamba , " Maneno gosi udzigahenda t'ot'ot'o ! Ots'osikira , udziahenda asikire , na ots'ogomba udziahenda agombe . "
Ziriphochira ts'iku ch'ach'e , duu bomu ra at'u ràrundikana kahiri , na ràkala k'arina chakurya . Ndo Jeso achiaiha anafunzie , na achiaamba ,
" Ninaaonera mbazi aa at'u , kwakukala , hudzikala hosini ts'iku t'ahu , na vino k'aana chakurya .
Na nichiausa na nzala , andairika njirani , kwakukala , anjine ao alaa kure . "
Anafunzie achimuuza vivi , " Bee naswi phano ta hu nyika , chakurya cha kwamvunya at'u ano osi hundachipatadze ? "
Jeso achiauza vivyo achiaamba , " Kwani mwi muna mikahe mingaphi ? " O achimuudzidza achimwamba , " Huriyo nayo sino , ni mikahe mifungahe . "
Ndo Jeso phapho achiaamba o at'u asagale phots'i . Chisha , achihwala yiyat'u mikahe mifungahe , achilavya mumvera kwa Mulungu , achiyimega-mega , na achiap'a o anafunzie aap'e at'u agavyane , nao achihenda vivyo .
Chisha , o anafunzi àkala ana vibeshe vichache . Ndo Jeso achivilavira mumvera kwa Mulungu vivyo navyo , na achiaamba o anafunzie avigavye at'u .
At'u osi achirya ta achimvuna . Chidzako , o anafunzi achitsola-tsola visiku vya mikahe na vya vibeshe vyokala visala , na achiudzaza vikaphu vifungahe .
At'u okala phapho , àkala anapata helufu ne ( 4,000 ) . Jeso achialaga ,
ye achiphenya mashuwani phapho kare na anafunzie , achenda boma ra Dalimanuta .
Afarisayo ariphosikira kukala , Jeso uloka Dalimanuta , àkwenda kwakwe kwa akamulumbire . Ao àmuheza kwa kumwamba ahende dalili ya konyesa kukala , widimiwe ulaa kwa Mulungu .
Jeso phapho achisisa moyo muno , na achamba vivi , " Heka at'u mwi munahenza dalili ya konyesa , nàlaa kwa Mulungu ? Bee ninamwambira mino kukala , at'u dza mwimwi k'amundahenderwa dalili yoyosi . "
Chisha Jeso achiaricha , achipanda kahiri mashuwani , achivuka achenda o upande unjine wa ro ziya .
Anafunzi a Jeso ànyala kutsukula mikahe , ta àkala ana mukahe umwenga tu mo mwao mashuwani .
Ndo Jeso achiakanya achiaamba , " Mwimwi dzimanyirireni na kukolea kwa hamira ya Afarisayo , na ya Herode ! "
Ao anafunzie achanza kuuzana-uzana enye achamba , " Akale unagomba vivyo kwa k'ahuna mikahe ? "
Jeso achigamanya garat'u gokala anagomba , na achiauza vivi , " Heka munauzana-uzana dzulu ya kuts'akala na mikahe ? Yaani mwi k'amudzangwe kunimanya mino nina widimi ? Vyo kumba mwi myoyo yenu ni mifu ?
Vyo kumba mwi muna matso ela k'amona , na muna masikiro ela k'amusikira ? Vino bee , mukale mudzinyala
ni vikaphu vingaphi vyoudzaza mwi vya visiku vyokala visala , phara niriphoamegera mikahe mitsano ara at'u helufu ts'ano ( 5,000 ) ? " O achiudzidza achamba , " Hwàudzaza vikaphu kumi na viiri . "
Jeso achiauza kahiri vivi , " Vino bee , mukale mudzinyala ni vikaphu vingaphi vyoudzaza mwi , vya visiku-visiku vyokala visala , phara niriphoamegera mikahe mifungahe , at'u helufu ne ( 4,000 ) ? " O achiudzidza achamba , " Hwàudzaza vikaphu vifungahe . "
Ndo Jeso achiaamba , " Sambi k'amudzangwe kumanyadze at'u mwi ? "
Jeso na anafunzie àenderera na charo chao cha ziyani ta achifika bandari ya Betisaida . Kuko at'u achimurehera mut'u yekala k'aona , na achimulombera Jeso amukumbe aphole .
Ndo Jeso achimugwira mukono ye mut'u yekala k'aona , achimulavya konze ya ko kadzidzi . Achimulats'ira mahe mo matsoni , achimubandikira mikono kumuvoyera na achimuuza vivi , " Vidze , unaona ut'u ? "
Ye mut'u achilola na achamba , " Ninaona at'u , ela anga dza kwamba ni mihi yenendayo . "
Jeso achimukumba mo matsoni kahiri . Phapho ndo matsoge gachifunuka , na achiidima kona vit'u vyosi t'ot'ot'o .
Jeso achimwamba ende vyakwe mudzini , na achimukahaza achimwamba , " Uts'ende ko kadzidzini . "
Jeso na anafunzie àkala anenda vidzidzi virivyo phephi na mudzi wa Kaisariya-Filipi . Ndo phokala a mo njirani , wàauza vivi , " At'u anaamba mino ni ani ? "
O achimuudzidza achimwamba , " At'u anaamba uwe u Johana Mubatizi . Anjine anaamba u Eliya , na ta anjine o anaamba u mumwenga wa agomvi a Mulungu anjine . "
Jeso achiauza kahiri achiaamba , " Hanga mwi , munaamba mino ni ani ? " P'etero achimuudzidza achimwamba , " Uwe u ye K'irisito . "
Jeso achiafungira ats'imwambire mut'u yeyosi dzuluye .
Jeso wàanza kwafunza anafunzie kukala , " Ni seti mimi Mut'u yelaa dzulu nituriswe muno , niremwe ni atumia , makuhani abomu na alimu a shariya . Na ta nindaulagwa , ela ts'iku ya hahu nindafufuka . "
Jeso wàgagomba lwazu gago , na phapho P'etero achimuusa k'anda , achendamugombera .
Ela Jeso ye achimulozera mongo ta achikala unalola o anafunzi anjine na achimuchemera achimwamba , " Uwe bee una Shetani ta niukira phapha ! Maazogo uwe ni ga chidamu , ts'i ga chimulungu . "
Chisha , achiriiha rirat'u duu ra at'u phamwenga na o anafunzie na achamba , " Mut'u yeyosi ahenzaye kukala mwanafunzi wangu , ni seti ariche njiraze mwenye , atsukule musalabawe na anituwe .
Maana , ahenzaye kutivya maishage mwenye , bee k'andapata uzima , ela alavyaye maishage kwa dzulu yangu , na kwa dzulu ya Nguma Mbidzo , undativya maishage .
Na vina faida yani , mut'u kuupata utajiri wosi wa dunia , ela ye mwenye ats'ipate uzima ? K'aphana !
Maana , k'akuna chit'u chiricho na maana , kuriko uzima uo .
Mut'u achinonera waibu mimi na mafunzo gangu , kati ya aa at'u ario ni adambi na ts'i aaminifu , mimi Mut'u yelaa dzulu nami , nindakudzamonera waibu mut'u yiye ukati phondokudza na mung'alo wa Baba , na malaika atakatifu . "
Jeso wàenderera kwamba , " Ninamwambira jeri , phana anjine phapha ario k'aandafa phots'owona Ufalume wa Mulungu uchidza na widimi . "
Ziriphochira ts'iku t'andahu , Jeso wàahwala ano P'etero , Jakobo na Johana achenda nao vivi ta dzulu ya mwango ure ao tu hichiyao . Ariphofika kuko , Jeso achanza kugaluka chivinjine mbere za o anafunzie .
Mavaloge gàgaluka meruphe tsetsetse ta k'akuna mut'u yeyosi mumu duniani aidimaye kutsusa nguwo ta zikakala nyeruphe dza vivyo .
Na agomvi a Mulungu Eliya na Musa achilairira phapho , achigomba na ye Jeso .
P'etero achimwamba Jeso vivi , " Mwalimu , ni vidzo vivi vya kukala naswi hu phapha . Ndo ima hujenge vibanda vihahu ; chimwenga chako , chimwenga cha Musa na chinjine cha Eliya . "
Yiye wàkala k'amanya aambedze , maana , osi àogofyerwa muno .
Chisha , ingu richilairira richiima dzulu yao kwaerekeza , na laka kulaa ko inguni richamba , " Yuyu ni Mwanangu nimuhenzaye , musirikiseni . "
Phapho kare ao anafunzi achilola kahiri , ela k'aamonere mut'u munjine , its'iphokala ye Jeso , phamwenga na ao .
Ariphokala anateremuka kulaa ko mwangoni , Jeso wàafungira kukala , ats'imwambire mut'u yeyosi dzulu ya riro ono rokala adzirona ta phondokala Mulungu udzimufufula , yiye Mut'u yelaa dzulu .
Ndo ao k'aagahendere ng'anzi na mut'u yeyosi maneno gago , ela achikala achiuzana ao kwa ao , yo maana , ya kufufuka kulaa kuzimu .
Chisha ao àmuuza Jeso vivi , " Bee , heka alimu a shariya anaamba kukala , Eliya ndiye yendemulongolera ye K'irisito ? "
Jeso achiaudzidza achiaamba , " Eliya undakudza mwanzo jeri , adze agaudzet'o maneno gosi . Ela ta vivyo , ni kwadze gàandikwa mo Maandikoni ga Mulungu kukala , Mut'u yelaa dzulu ni seti aturike muno , na aphurywe ?
Bee ninamwambira mino , vivi Eliya wàkudza kare , na at'u achimuhendera mai dza vyoandikwa dzuluye . "
Jeso na o anafunzie ahahu ariphoteremuka kulaa ko mwangoni , àona duu bomu ra at'u ridziazunguluka o anafunzi anjine , na alimu a shariya àkala analumbana nao .
Ro duu ra at'u ririphomona Jeso tu , osi àangalala muno , na achimutsangira achendamulamusa .
Jeso achiuza vivi , " Munalumbana na wani ? "
Phapho mut'u mumwenga kati ya ro duu ra at'u achimuudzidza achimwamba , " Mwalimu , mimi nidzilamula kumureha mwanangu kwako , kwakukala , una p'ep'o ta udzimuhenda k'agomba .
Na chila amulokerapho , nikumubit'a phots'i , akamuhenda alae fulo inji ra mulomo , akadzafuna meno , na kudingalala mwiri wosi . Ndo nàavoya anafunzio amulavye yiye p'ep'o , ela k'aaidimire . "
Jeso phapho achiaamba vivi o anafunzie , " Nindakala namwi ta rini mwi at'u ots'o kuluphiro ? Na nindamuvumirira ta rini ? H'a mureheni phano bee ye mwanache . "
Achimuphirika kwakwe , na p'ep'o ariphomona Jeso tu , wàmutetemesa ye mwanache ta achigwa phots'i , achigalagala na kulaiwa ni fulo ra mulomo . Jeso achimuuza abaye ye mwanache vivi ,
" Wàanza hangu rini yuno ? " Ye mut'u achimuudzidza achimwamba , " Wàanza hangu wanacheni .
Na yiye p'ep'o udzimubit'a mohoni na madzini chisichisi kwa amuhangamize kamare . Ndo uchikala una ut'u urio unaidima kuuhenda , hwonere mbazi na uhwavize ! "
Jeso achimwamba , " Hangwe , uchikala unaidima ! Maneno gosi ganaidimikika kwa mut'u ariye una kuluphiro . "
Phapho ye mutumia achigomba kwa laka ra dzulu achamba , " Ninakuluphira , ela kuluphiro rangu k'aritosha , naviza nikaze kukuluphira . "
Jeso ariphorona duu ra at'u rinaonjezeka maruru pho mbereze , wàmuchemera ye p'ep'o achimwamba , " P'ep'o umuhendaye yuyu mwanache ats'igombe na ats'isikire , ninakwamba , mulae yuyu mwanache , na uts'imuuyire kahiri . "
Phapho ye p'ep'o , achimupigisa k'ululu ye mwanache na achimubit'a phots'i , chisha achimulaa . Phapho ye mwanache achidzigolosa dza lufu , ta anjine achamba udzefa .
Ela Jeso achimugwira mukono achimwimisa , naye achiima .
Gariphochira gago , Jeso wàkala u nyumbani na o anafunzie hicheye , nao achimuuza vivi , " Kwadze sino k'ahwidimire kumulavya ye p'ep'o ? "
Jeso achiaudzidza achiaamba , " P'ep'o dza yuyat'u ulaviwa kuchirira mavoyo hicheye . "
Ndo Jeso na anafunzie àuka phapho , achenderera na charo chao kuchirira jimbo ra Galilaya . Jeso k'ahenzere at'u amanye ariphokala ,
maana , wàkala unaafunza anafunzie . Yiye wà-aamba vivi , " Mimi Mut'u yelaa dzulu , nindalaviwa kwa at'u ario andaniulaga , ela ts'iku ya hahu nindafufuka kulaa kuzimu . "
Ela o anafunzi k'aayimanyire yo maana yo maneno gago , na achogopha kumuuza .
Ndo Jeso na o anafunzie àkwenda ta Kaparinaumu , na ariphokala a nyumbani , wàauza vivi , " Mudzikala munauzana-uzana dzulu ya chit'u chani kura njirani ? "
Ela o k'aamuudzidzire , maana , ko njirani àkala adziuzana-uzana dzulu ya ni yuphiye kati yao , ariye ndiye mubomu kuriko anzie osi .
Ndo Jeso ariphosagala phots'i , wàaiha arat'u anafunzie kumi na airi , na achiaamba vivi , " Mut'u achihenza kukala wa mwanzo , ni seti akale wa musindikizo , na muhendikazi wa osi . "
Chisha achihwala mwanache mudide , achimwimisa kati-kati yao . Achimuunula , na achiaamba vivi ,
" Mut'u amuphokeraye mwanache dza yuyu kwa dzina rangu , bee unaniphokera mimi , na aniphokeraye mimi k'aniphokera mimi hichiyangu tu , ela unamuphokera ta yenihuma . "
Johana achimukat'a ulimi achimwamba , " Mwalimu , hudzimona mut'u mumwenga unalavya p'ep'o kwa kuhumira dzinaro , naswi hukamukahaza , kwakukala , yiye bee ts'i mumwenga wehu . "
Ela Jeso ye achiaamba vivi , " Muts'imukahaze mut'u dza yiye , maana , k'akuna mut'u ahendaye vilinge kwa dzina rangu , na phapho kare akagomba mai dzulu yangu .
Mut'u yets'ehupinga , bee unavuhira kwehu .
Ninamwambira jeri mino , mut'u yeyosi yendemup'a chikombe cha madzi ga kunwa kwakukala , mwimwi mu at'u a mimi K'irisito , nina kanuni kukala , k'andakosa kupata manosoge . "
Jeso wàenderera kugomba achamba , " Mut'u yeyosi yendemuhenda mumwenga wa aa ario chiroho ni atsanga ariche kukuluphira , vingekalat'o muno kala mut'u yiye ni kufungwa lwala lubomu lwa ts'ingo , na akendatsuphwa kati-kati ya bahari .
Mukonoo uchikuhenda uriche kunikuluphira , utose . Ni baha kuhenda chirema cha mukono , ela ukaphenya uzimani , kuriko kukala na mikonoyo yosi miiri , na ukatsuphwe moho wa Jahanamu ots'ofisika .
Guluro richikuhenda uriche kunikuluphira , ritose uritsuphe . Ni baha kuhenda chirema cha gulu , ela ukaphenya uzimani , kuriko kukala na magulugo gosi mairi , na ukatsuphwe moho wa Jahanamu .
Na dzitsoro richikuhenda uriche kunikuluphira , rishungulule . Ni baha kuhenda ch'ongo , ela ukaphenye Ufalumeni kwa Mulungu , kuriko kukala na matsogo gosi mairi , na ukatsuphwe moho wa Jahanamu .
Kuko Jahanamu mabuluge k'agafa , na mohowe k'aufiswa kamare .
Henda vivyo , maana , chila mukuluphiri undatakaswa kuchirira majezo .
Munyu ni udzo , ela uchikala k'aukoza , undawudzadze kukala udzo kahiri ? Bee k'amona mwi , nituwani mimi na moyo umwenga kamare , na musagale na reri kati yenu . "
Jeso ariphomala kwafunza at'u , wàuka Galilaya achilongoza kwenda jimbo ra Judea , na ng'ambo ya muho wa Jorodani . Duu ra at'u richimutuwa kahiri , naye achiafunza dza yirivyokala adaye .
Ndo Afarisayo anjine achenda kwakwe achendamuheza kwa kumuuza vivi , " Vidze , kutuwirizana na Shariya yehu , akale mut'u unaidima kumuricha muchewe ? "
Jeso achiaudzidza vivi , " Kwani Musa wàmup'a malagizo gani ? "
O achamba , " Shariya ya Musa yinaamba , mulume achihenza kuricha muchewe , niamwandikire baruwa konyesa udzimuricha , na amwambe ende vyakwe . "
Jeso ye achiaudzidza vivi , " Bee , Musa wàmuhenzeza kwaricha ache enu , maana , muna myoyo mifu .
Ela hangu urumwengu unaanza kuumbwa , Maandiko ga Mulungu ganaamba , ' Mulungu wàaumba mulume na muche . ' Na
' Gago ndigo gatumago ta mulume achihwala , undaatelephuka avyazie , agwirikane na muchewe ,
na ao airi bee , andakala dza kwamba ni mut'u mumwenga . ' Ndo ao andakala ts'i airi kahiri , ela andakala dza kwamba ni mut'u mumwenga .
Kwa vivyo , Mulungu chochigwizanya , mudamu niats'ichitsamule . "
Ariphophenya kahiri mo nyumbani , Jeso wàuzwa ni anafunzie dzulu ya neno riro .
Naye achiaamba vivi , " Yeyosi amurichaye muchewe na kuhwala munjine , unamuzingira muchewe .
Na mwanamuche amurichaye mulumewe na kutoroswa ni munjine , unazinga vivyo naye . "
At'u anjine àmurehera Jeso anache adide , kwa ta aabandikire mikonoye aahats'e . Ela o anafunzie achiagombera o at'u oareha .
Jeso ariphoona vivyo , k'ahamirirwe na achiaamba vivi , " Muts'iazize ao anache , aricheni adze kwangu , maana , Ufalume wa Mulungu ni wa at'u ario dza aa anache .
Ninamwambira jeri mino , mut'u yeyosi yets'e kuluphiro dza mwanache mudide , k'andaphenya Ufalumeni kwa Mulungu . "
Chisha achihwala arat'u anache , achiabandikira mikono , achiahats'a .
Jeso ariphoanza charoche kahiri , mut'u mumwenga wàmukudzira mairo , achimit'a mavindi mbereze , na achimuuza vivi , " Mwalimu mudzo , ninihendedze mino ta ndo niupate o uzima uphya wa kare na kare ? "
Jeso achimuudzidza achimwamba , " Kwadze unaniiha mudzo ? K'akuna ariye mudzo , ats'iphokala Mulungu tu bahi .
Ukale unagamanya gano malagizo ga Mulungu gaambago : ' Uts'iulage , uts'izinge , uts'iiye , uts'ilavye ushaidi wa ulongo , uts'ilembe , na aishime abayo na ameyo ' ? "
Ye mut'u achimuudzidza achimwamba , " Mwalimu , gago gosi bee ninagamanya , na nidzigatuwiriza hangu utana wangu . "
Jeso achimulola , na achimuhenza . Ndo achimwamba , " Uwe unakosa kuhenda chit'u chimwenga tu . Enda ukaguze miyoyo uriyo nayo , na p'esa zondopata waap'e achiya . Uchihenda vivyo , undakala udzidziikira mbeko mulunguni . H'aya chidzako udze , unituwe . "
Ariphosikira gago , wàkunza nyusi , na achiuka na kushononeka , maana , wàkala ni tajiri muno .
Phapho Jeso achilola p'ande zosi , na achiaamba anafunzie vivi , " Heka ni vikomu muno kwa matajiri kuphenya Ufalumeni kwa Mulungu ! "
O anafunzi àangalazwa ni go manenoge . Ela Jeso achigomba kahiri achamba , " Anangu , ni vikomu muno kuphenya Ufalumeni kwa Mulungu !
K'aviidimikika ngamia kuchira na t'undu ya ts'inzano , na k'aviidimikika muno yenye tajiri kuphenya Ufalumeni kwa Mulungu . "
O anafunzi phapho achangalala muno ta achimuuza vivi , " Bee , ni ani sambi aidimaye kutivywa ? "
Jeso achialola , chisha achiaamba , " Mudamu k'agaidima gago , ela kwa Mulungu k'akuna rishindaro . "
P'etero ye achimwamba Jeso , " Sino vidze ? Kwani vyo hwàricha gosi huchikutuwa uwe ! "
Jeso achiaamba vivi , " Ninamwambira jeri mino , mut'u yeyosi yericha mudzi wao , nduguze , avyazie , anae hebu mindaye kwa dzulu yangu na kwa dzulu ya Nguma Mbidzo ,
kwenye dunia yiyi , undaphokera k'ano gana ( 100 ) ya gago gosi , na ahenderwe mauku . Na kwenye o urumwengu udzao , andakala na uzima uphya wa kare na kare .
Elako anji ario ni a mwanzo vivi , andakudzakala a musindikizo , na anji ario ni a musindikizo vivi , andakudzakala a mwanzo . "
Jeso na anafunzie àkala a njirani anenda Jerusalemu , naye wàkala u mbere zao . Anafunzie àangalala , na o at'u ariomutuwa achiphenywa ni woga . Jeso achenda nao kahiri k'anda arat'u anafunzie kumi na airi , na achanza kwaambira gokala gandakwendamupata .
Yiye wàamba vivi , " Vivi hunakot'a kwenda Jerusalemu , na kuko , mimi Mut'u yelaa dzulu nindakwendalaviwa kwa makuhani abomu , na alimu a shariya , na ao andanilamula ninyongwe , na andanilavya kwa at'u a makabila manjine .
Ao andanihenda chinyago , andanilats'ira mahe , andanipiga vibok'o , na aninyonge . Ela ts'iku ya hahu yichifika , nindafufuka . "
Jakobo na Johana , anangwa a Zebedayo , àmwendera Jeso achimwamba vivi , " Mwalimu , hunahenza uhuhendere chit'u chondokuvoya . "
Jeso naye achiauza vivi , " Munahenza nimuhendereni ? "
O achimuudzidza vivi , " Huhenzeze kusagala , mumwenga mukonoo wa kulume , na munjine asagale mukonoo wa kots'o phondokala usegere kwako Ufalumeni ubomu , hutawaleni phamwenga . "
Jeso ye achiaamba vivi , " K'amumanya muvoyaro mwimwi . Kwani mwi , mukale munaidima kushononeswa dza mimi vyondoshononeswa , hebu kuturika dza vyondoturika mimi ? "
O achimuudzidza achimwamba , " Eh'e hunaidima . " Jeso achiaamba , " Mwimwi mundashononeswa dza mimi vyondoshononeswa , na muturike dza vyondoturika mimi ,
ela mimi ts'imi mulamuli yendelamula kukala , ni yuphiye yendesagala mukono wangu wa kulume , hebu mukono wangu wa kots'o . Baba Mulungu nafasi zizo wàaikira arat'u oatsagula azihwale . "
Arat'u anafunzi anjine kumi ariphosikira gago , àanza kwatsukirirwa ao mut'u na nduguye .
Ndo phapho Jeso achiaiha osi phamwenga na achiaamba vivi , " Mwimwi munamanya kukala , atawali na vilongozi a mataifa , bee anaatawala at'u na chiguvuguvu .
Ela mwi kwenu navits'ikale hivyo . Ahenzaye kukala chilongozi kati yenu , ni seti aahikirehikire anzie osi .
Na yeyosi kati yenu yendehenza kukala wa mwanzo , ni seti akale dza mugulwa muhumiki wa mwimwi mosi .
Maana , ta mimi Mut'u yelaa dzulu nàkudzaahikirahikira at'u , na nidzilavire kufa kwa niativye anji . Ela ts'idzire kudzahikirwahikirwa . "
Ndo Jeso na anafunzie àfika mudzi wa Jeriko . Ariphokala analaa phapho , duu bomu ra at'u ràatuwa . Kuko kwàkala kuna mut'u yekala k'aona aihiwaye Batimayo , yiriyo maanaye ni mwanangwa wa Timayo , usegere k'anda-k'anda ya yo njira bomu unavoya-voya .
Ariphosikira kukala , Jeso muchina Nazareti unachira , wàanza kugomba kwa laka ra dzulu achamba , " Nonera mbazi Jeso mut'u wa mudzungu wa Daudi ! "
At'u anji achimugombera , na achimwamba anyamale . Ela ye , ta achikaza kugomba kwa laka ra dzulu kwamba , " Nonera mbazi Jeso mut'u wa mudzungu wa Daudi ! "
Jeso ariphosikira gago , wàima achamba , " Mwiheni adze . " Ndo o at'u achimwiha achimwamba , " Phenywa ni moyo ! Na zuka udze , Jeso unakwiha ! "
Ndo yiye achibit'a valore phots'i , achitina dzulu na achenda kwa Jeso .
Jeso achimuuza vivi , " Unahenza nikuhenderedze ? " Ye mut'u yets'ona achimuudzidza achimwamba , " Mwalimu , ninavoya nipate kona . "
Jeso ye achimwamba , " Kuluphiroro ridzikuphoza . Kwa vivyo , enda vyako . " Phapho kare ye mut'u yets'ona achona , achimutuwa Jeso mo charoni .
Jeso na anafunzie ariphokala anatapira Jerusalemu , àfika mudzi wa Betania , na phapho kadzidzi ka Betifage , kariko k'anda-k'anda ya mulima wa Mizeituni , achikala adzikalozera mbavu . Phapho , Jeso achihuma anafunzie airi ,
achiaamba , " Endani kadzidzi kara kodzokalozera mbavu , na muchendaphenya tu pho kadzidzini , mundamona mwanap'unda ufungwa , ariye k'adzangwe kutsukula mut'u . Muchendamona , muvuguleni , mumurehe phapha .
Na mut'u yeyosi achimuuza , ' Kwadze munahenda vino ? ' mwambeni , ' Bwana unaye haja , na undamuudza sambi yenye . ' "
Ndo ao achenda , achendamona mwanap'unda mumwenga , njira bomu ufungwa dziyangoni . Ariphokala anamuvugula ,
at'u anjine okala aimire phapho àauza vivi , " Kwadze munamuvugula ye mwanap'unda ? "
O anafunzi achiaudzidza dza vyokala adzambwa ni Jeso , nao achiaricha achenda vyao .
Achimurehera Jeso ye mwanap'unda , achiika mavalo gao dzulu-dzulu ya ye mwanap'unda , na Jeso ye achisagala dzuluye .
Na at'u anji kati ya ro duu ra at'u , achichachasa mavalo gao kwenye yiyo njira bomu , na anjine o achitema vitai vya mihi kulaa mindani na kuvitandaza mo njirani vivyo .
At'u osi okala a mbere za Jeso , na okala a nyumaze , achanza kugomba k'ululu kwamba , " Naalikwe Mulungu ! Wàajaliwa ni Mulungu yiye adzaye kwa dzina ra Bwana !
Wàajaliwa ni Mulungu uo Ufalume wa Baba Daudi udzao ! Naalikwe Mulungu ariye u dzulu mulunguni ! "
Jeso ariphophenya o mudzi wa Jerusalemu , wàkwenda mwenga kwa mwenga ta hekaluni , achendalola chila chit'u t'ot'ot'o . Ela kwakukala , kwàkala kudzetswa , achigwirikana na arat'u anafunzie kumi na airi , achiuya Betania .
Kunadzachakwe , àuka Betania , na Jeso achikala una nzala .
Ndo achiwona kwa kure muhi wihiwao mutini , okala una makodza manji . Achiusengerera , aone kumba una t'ude zozosi . Ariphofika , wàwona k'auna t'ude zozosi ta ni makodza maphuphu , maana , wàkala ts'i ukati wa mihi yiyo kuvyala t'ude .
Phapho achiulaphiza achiwamba , " K'akuna mut'u yenderya kahiri t'udezo ! " Ao anafunzie achigasikira gago .
Ndo ariphofika Jerusalemu , Jeso wàkwendaphenya boma ra hekalu , na achanza kwavuguza alae konze o at'u okala anaguza , na kugula miyo mumo . Chisha , achizipetula-petula meza za arat'u okala anavunzirana p'esa , na mabao ga arat'u okala anaguza ngiya manga .
Yiye k'amuhenzezere mut'u yeyosi kuchira na pho hekaluni na kuno utsukula miyo ya uchuzi .
Chisha achifunza kukala , " Gàandikwa Maandikoni ga Mulungu kukala , ' Hekalu rangu , bee rindakala ra mavoyo tu kwa dzulu ya mataifa gosi . ' Ela mwi , ninaona mudzirihenda ni p'anga ya aivi . "
Ndo makuhani abomu na alimu a shariya ariphosikira gago , àanza kutsakula njira ya kumuulagira . Ela àmogopha , maana , duu ra at'u ràangalazwa ni go mafunzoge .
Na kuriphotswa , Jeso na o anafunzie àuka pho mudzini .
Kunadzachakwe na chiramuko danidani , ariphokala anachira , àwona o muhi wa mutini udziuma wosi ta mizi .
P'etero achiukumbikira na achimwamba vivi Jeso , " Mwalimu , lola , ufinyalala ura muhi oulaphiza ! "
Jeso achiaamba , " Mukuluphireni Mulungu !
Ninamwambira jeri mino , mut'u uu mulima akawamba , ' Ng'oka ukadzitiye baharini ' na k'ana shaka mwakwe moyoni ta unakuluphira kukala , vyodzamba vindahendeka , vivyo undahenderwa .
Kwa vivyo , ninamwambira mino , chochosi mumuvoyacho Mulungu kwa njira ya mavoyo , kuluphirani kukala , mudzichiphokera kare , namwi mundahewa .
Mwimapho kwa muvoye na muna maundu na at'u , asameheni kwanza , kwa ta Abayenu ariye dzulu mulunguni , amusamehe makosa genu namwi . "
Jeso na anafunzie àuya kahiri Jerusalemu . Na ariphokala unaenenda mo boma ra hekalu , makuhani abomu , alimu a shariya na atumia àmwendera ,
na achimuuza Jeso achimwamba , " We Jeso , gano ga kuvuguza at'u muno boma ra hekalu , unagahenda kwa widimi wani ? Na ni ani yekup'a widimi uno ? "
Jeso naye achiaudzidza achiaamba , " Mimi nami nindamuuza swali mwenga , na muchiniudzidzat'o , h'aya nami nindamwambira ninahenda maneno gaga kwa widimi wani .
Hebu nambirani , Johana Mubatizi ariphobatiza at'u , o widimiwe wàkala ulaa kwa Mulungu , hebu wàkala ulaa kwa at'u ? "
Ela ao achanza kuuzana-uzana ao enye kwa enye vivi , " Aa ! Hwambedze asena ? Huchamba widimiwe wàhewa ni Mulungu , undahwuza yiye ahwambe , ' Bee kwadze k'amumukuluphirire ?
Na huchamba widimiwe wàlaa kwa at'u . . . ? ' " ( `Aogopha duu ra at'u , kwakukala , osi àkala anakuluphira kukala , Johana wàkala ni mugomvi wa Mulungu jeri . )
Ndo achimuudzidza Jeso achimwamba , " K'ahumanya sino . " Jeso naye achiaamba , " H'aya bee ta mimi nami , ts'indamwambira yenip'a widimi wa kuhenda maneno gaga . "
Jeso wàanza kugomba nao chit'adi . Yiye wà-aamba , " Mut'u mumwenga wàrima mundawe , na achiphanda mizabibu . Ariphomala gago , achiulinga uchigo , achitsonga phat'u pha kubundira zabibu mwambani , na achimut'a uringo wa kurindira . Chisha , acherekezana na at'u anjine aurorome o munda , chidzako ye mwenye achitsamira its'i yinjine .
Musimu wa zabibu kwiva uriphofika , mwenye munda wàhuma muhendikaziwe kwa arat'u aroromi , kwa ta akamuhwalire fungure ra mavuno ga zabibu .
Ela arat'u aroromi achendamugwira ye muhendikazi , achimupiga , na achimuudza mikono miphuphu .
Achimuhuma kahiri muhendikazi munjine . Yuyu naye achidzamulumiza chitswa , na achimuhenda vii .
Mwenye munda k'atsokere ye , achimuhuma munjine kahiri , na o aroromi achidzahendamuulaga . Na ts'i yiye hicheye tu , ela anji okala achihumwa àpigwa , na ta anjine achihendaulagwa .
Ndo yiye wàsalirwa ni mut'u mumwenga tu , naye wàkala ni mwanawe amuhenzaye . Musindikizowe , wàmuhuma vivyo yiye naye na maazo ga kukala , ' Andakwendamogopha yuyu mwanangu . '
Ela o aroromi ariphomona ye mwanawe tu , àambana vivi , ' Yuyu abaye achifa ndiye yendehwala ufa . Ndo nahumuulageni kwa ta abaye achidzafa , ufawe ukale wehu ! '
Ndo achimugwira kare , achimulavya ta konze ya urat'u munda wa mizabibu , achendamuulaga . "
Ndo Jeso achiuza vivi , " H'aya , munaona ye mwenye munda achidza , undakudzaahendadze o aroromi ? Ninamwambira mino , yiye achidza , undakudzaaulaga o aroromi , na o munda wa mizabibu aerekezane na aroromi anjine .
Mukale mwi k'amudzangwe kugasoma Maandiko gano ga Mulungu gaambago , ' Dziwe riro roremwa ni ajengi , vivi ndiro rodzokala dziwe ra tende muno .
Bwana ndiye ariyehenda neno riro , naro ni neno ra kuhwangalaza muno ' ? "
Makuhani abomu , alimu a shariya na atumia ariphosikira yiyo t'adiye , àmanya kukala , Jeso wàkala unagomba dzulu yao . Kwa vivyo , achikala anahenza amugwire Jeso , ela achogopha ro duu ra at'u . Kwa vivyo , achimuricha , achenda vyao .
Afarisayo anjine , na at'u a chama cha Herode àhumwa ni vilongozi a Ayahudi akamuhege Jeso , kwa kumuuza maswali .
Ndo ao achenda kwa Jeso achendamwamba , " Mwalimu , hunamanya kukala , uwe u mujeri , na unafunza ujeri dzulu ya njira ya Mulungu , na k'ogopha , hebu kumupendeleya mut'u , maana , k'ulola cheo cha mut'u . Ndo yikale yino Shariya yehu , yinahuhenzeza kuripha kodi kwa Kaisari , hebu k'ayihuhenzeza ? Huriphe , hebu huts'iriphe ? "
Ela Jeso ye wàkala udziumanya kare o ulumakwiri wao . Ndo ta achiaamba vivi , " Kwadze munaheza kunihega ? Hebu mwenye dinari naanip'e niyone . "
Mumwenga aripholavya , Jeso achiauza vivi , " Sura rino , na dzina rino ni vya ani ? " O achimuudzidza achamba , " Ni vya Kaisari . "
Jeso ye achiaamba , " H'aya vya Kaisari mup'eni mwenye , na vya Mulungu navyo , mup'eni Mulungu mwenye vivyo . " Ao at'u achangalazwa muno ni yiye .
Asadukayo aambao kukala , afadzi k'aafufuka , àkwenda kwa Jeso achendamwamba ,
" Mwalimu , Shariya ya Musa yinahwamba , ' Mut'u achihwala na afe achikala muchewe k'adzangwe kuvyala , nduguye yiye mufadzi ni seti amuhwale ye gungu amuvyalire ana nduguye . '
Ndo sambi , p'indi kwàkala ndugu mwenga , alume afungahe . Yuyat'u muvyere wàhwala , ela achifa phots'ovyala naye ye muche .
Muvahawe achimuhwala yuyat'u gungu , ela yuyu naye achifa phots'ovyala naye vivyo . Nduguye wa hahu naye achimuhwala , ela maneno gachikala dza vivyo .
Ndo achenderera vivyo kuhwala na kufa ta osi afungahe , phots'opata mwana . Musindikizowe , achifa yuyat'u muchet'u naye .
Ndo sambi , ts'iku at'u phondofufulwa , muchet'u ye undakala mukaza ani ? Kwani osi afungahe àmuhwala vyo ! "
Jeso achiaamba , " Mu alongo mwimwi , maana , k'amugaelewa Maandiko ga Mulungu , hebu widimi wa Mulungu .
Maana , at'u phondofufuka , k'aandahwala hebu kuhwalwa , ela andakala dza malaika a mulunguni .
Na dzulu ya gano maneno ga at'u kufufuka kulaa kuzimu , mwi Asadukayo mukale k'amudzangwe kusoma dzuluye mo chitabuni mwa Musa , phara phokala chitsaka chinaaka moho ? Phapho Mulungu wàmwamba Musa vivi , ' Mimi ndimi Mulungu wa ano Burahimu , Isaka na Jakobo . '
Na bee , yiye ts'i Mulungu wa afadzi , ela ni Mulungu wa arat'u ario moyo . Kwa vivyo , mu alongo vyenye mwimwi . "
Mumwenga wa alimu a shariya wàkala wimire phapho , unaasirikisa vyokala Asadukayo analumbana na Jeso . Ariphoona kukala Jeso wàkala udziaudzidzat'o , wàmuuza Jeso vivi , " Kati ya malagizo gosi ga Mulungu , ni riphiro ra halahala ? "
Jeso achimuudzidza achimwamba , " Lagizo ra halahala ni riri rambaro , ' Sirikisani mwimwi Aiziraeli ! Bwana Mulungu wehu ndiye Bwana wa jeri hicheye tu .
Na mwimwi muhenzeni Bwana Mulungu wenu na myoyo yenu yosi na roho zenu zosi , kwa akili zenu zosi , na kwa mukotse wenu wosi ! '
Na ra phiri ni riri rambaro , ' Muhenze munzio dza vyo udzihenzavyo uwe mwenye . ' K'akuna lagizo rinjine , ririro ni bomu kuriko gaga . "
Ndo ye mwalimu wa shariya achimwamba , " Udzigombat'o mwalimu ! Uwe udzigomba ujeri kukala , Mulungu ni mumwenga tu , na k'akuna munjine , its'iphokala yiye .
Na ni seti mut'u amuhenze Mulungu kwa moyowe wosi , kwa akilize zosi , kwa mukotsewe wosi , na amuhenze munziwe dza vyo adzihenzavyo yiye mwenye . Neno riri ndiro ra halahala kuchira sadaka za anyama , na miyo ya mindani yosi yochwayo mbere za Mulungu . "
Jeso ariphoona kukala , ye mut'u wàkala udzimuudzidza chilachu , wàmwamba , " K'u kure na Ufalume wa Mulungu . " Gariphochira gago , k'aphana mut'u yesubutu kumuuza kahiri maswali manjine .
Ukati Jeso ariphokala achifunza mo hekaluni , wàuza vivi , " Kwadze alimu a shariya anaamba kukala , ' Ye K'irisito ni mut'u wa mudzungu wa Daudi ' ?
Daudi mwenye wàlongozwa ni Roho wa Mulungu na achamba , ' Bwana Mulungu wàmwamba Bwana wangu : " Sagala upande wangu wa kulume hutawale phamwenga , ta phondoarimira adawao , na niaike ts'ini za ufalumeo . " '
Ye Daudi mwenye tu , unamwiha ye K'irisito ' Bwana , ' sambi ye K'irisito unaidimadze kukala mut'u wa mudzunguwe kahiri ? " Duu ra at'u ràmusirikisa Jeso na kuno achikala ana raha .
Ndo Jeso achiaamba vivi phokala unafunza , " Dzimanyirireni na alimu a shariya . Ao anahenza kuchira-chira na kuno adzidzivalira mazurungi kwa aonewe ni abomu , na anahenza kulamuswa ni at'u chiishima ko vyeteni .
Na ahenza kusagala mbere-mbere mo masinagogini , na kusagala mut'u mwa abomu shuhulini .
Ela anaaiyira magungu miyo yao ta k'aana haya , na chidzako anaayaza manza at'u kwa kuvoya mavoyo mare . Ts'iku ya ulamuli , andatiywa akili vikali muno at'u dza ao ! "
Ts'iku mwenga , Jeso wàkala usegere hekaluni , phephi na chisanduku cha kuhwalira sadaka . Yiye wàkala unalolera t'ot'ot'o virat'u at'u anji arivyokala achilavya p'esa , na kuzitiya mumo . Matajiri manji gàlavya p'esa nyinji .
Ela phapho phachidza muchet'u mumwenga yekala ni gungu na ni muchiya , achibit'a ndururu mbiiri mo ndani .
Phapho Jeso achiaiha anafunzie achiaamba , " Ninamwambira jeri , yuyu muchet'u gungu na muchiya , ulavya na moyo umwenga kuchira anjine osi .
Maana , ao anjine osi àlavya sadaka p'esa zodzokala zi mwao mifukoni tu , ela ana mbeko zao k'anda . Ela yuno muchet'ungwa muchiya ye , ulavya chila chit'u chodzokala unacho , na ta k'ana mbeko yinjine k'anda yodzoyikuluphira . "
Jeso ariphokala unauka pho hekaluni , mwanafunziwe mumwenga wàmwamba , " Lola mwalimu , majengo gaga ni madzo muno , na gàjengwa na mawe ga vyama ! "
Jeso achimwamba , " Majengo gaga ni madzo jeri , ela ninakwambira mino kukala , riri hekalu rindavunzwa , na gaga mawe gosi ugaonago , bee k'arindasala ta dziwe mwenga renye dzulu ya rinjine . "
Jeso ariphofika mulima wa Mizeituni , wàsagala na anafunzie kwerekeza hekalu . Chidzako ano P'etero , Jakobo , Johana na Andireya achimusengerera phephi ao hichiyao achimuuza vivi ,
" Hwambire , rira hekalu rindavunzwa rini ? Na ni dalili yani yondoonyesa kukala , neno riro ri phephi na kulairira ? "
Jeso achiaudzidza achiaamba , " Dzimanyirireni muts'idze mukalembwa ni mut'u yeyosi .
Maana , at'u anji andalairira na ahumire dzina rangu aambe , ' Mimi ndimi yiye K'irisito , ' na andaalemba at'u anji .
Na mundasikira kuna viha , na nziyenziye ya viha . Ela gago gachilairira , mwi ts'ibabaikeni . Gago ni seti galairire mwanzo , ela vivyo ts'i kwamba gandakala ganaonyesa ts'iku ya musindikizo wa urumwengu yindakala yifika .
Its'i mwenga yindaheha na its'i yinjine , na ufalume umwenga undaheha na ufalume unjine . Its'i yindasumba kut'u mbali-mbali , na kundakala na nzala , ela maneno gago gandakala ni mwanzo wa yo riki tu , dza muchet'u yedzanza kulumwa ni ndani ya uvyazi .
Ndo dzimanyirireni mwimwi , maana , at'u andamugwira amuphirike mbere ya ngambi za atumia , na mundachapwa vibok'o mo masinagogini . Na mundaphirikwa ta mbere za magavuna na afalume , kwa dzulu yangu . Na uo , ndio ondokala ukati wenu udzo wa kunishuhudiya kwa ao .
Ela Nguma Mbidzo , ni seti yisumurirwe kwa makabila gosi kwanza .
Ao achimugwira na kumuphirika kuko , muts'itange-tange chimbere kukala mundagombani . Uo ukati wa malau uchifika , mwimwi gombani rondohewa , maana , maneno gondogagomba , bee gandakala ts'i genu , ta gago gandagombwa ni Roho wa Mulungu kuchirira mwimwi .
At'u ko hwendako andagalukirana ta mut'u amuguze nduguye aulagwe , na mutumia naye amuguze mwanawe aulagwe . Ana nao andaagalukira avyazi ao na aaguze aulagwe ,
na at'u osi andamumena mwimwi , kwa munanikuluphira . Ela yendevumirira ta musindikizo , bee ndiye yendetivywa . "
Jeso wàenderera kugomba achamba , " Muchona mulungu wa chinyago ariye undaribananga ro hekalu , umut'wa phat'u pharipho ts'i phakwe , phapho ondokala a Judea , naakazire virimani . ( Musomi naamanye maanaye ! )
Mut'u yendekala u dzulu ya nyumba , achitserera naats'iphenye nyumbani kuhwala miyoye , its'iphokala naachimbire tu .
Yendekala u kwakwe mundani , naats'iuye mudzini kwendahwala nguwoze , its'iphokala naachimbire tu naye .
Andamanya enye achet'u ondokala ana t'umbo na ondokala anaamwisa ts'iku zizo !
Muvoyeni Mulungu maneno gago gats'ilairire ukati wa mvula ya mwaka !
Maana , riki yondolairira ukati uo , bee yindakala bomu muno ta k'ayidzangwe kulairira hangu urumwengu uriphoumbwa ta rero . Na ta k'ayindakudzalairira kahiri .
Ela ta vivyo , Mulungu wàlamula kare kuziphunguza chimbere ts'iku zizo za riki , kwa dzulu ya at'ue oatsagula . Kala Mulungu k'ahendere vivyo , riki yiyo yingari kuhwala ts'iku nyinji , na at'u angari kufa osi .
Ukati uo , mut'u achidzamwamba , ' Ye K'irisito hiyu phano ! ' Hebu ' Hiyuya kura ! ' Mwimwi muts'imukuluphire kamare .
Maana , andalairira K'irisito a ulongo , na at'u adzambao ni agomvi a Mulungu , na ao andakudzahenda dalili na maut'u-maut'u ga kwangalaza , kuheza kwalemba vichiidimikika ta o at'u otsagulwa ni Mulungu .
Bee , mino nidzimwambira chimbere gago , kwa ta gachidzalairira , muts'idze mukalembwa . Kwa vivyo , gagwireni ! "
Jeso wàenderera kugomba achamba , " Riki zizo zichichira , dzuwa rindagwirwa , mwezi k'aundaala ,
nyenyezi zindagwa kulaa mbinguni , na nguvu za dzulu zindasumbiswa .
Ndo chidzako , munone mimi Mut'u yelaa dzulu , ni mainguni ninadza na widimi unji na mung'alo wa Mulungu .
Chisha , nindaahuma malaika angu ende urumwenguni kosi , akaatsole-tsole at'u angu osi oatsagula kulaa chila p'embe . "
Jeso wàenderera kugomba na anafunzie achiaamba , " Nahuhwaleni mufano wa muhi wa mutini , nimufunzire gaga . Vitaivye vichanza kulavya makodza matsanga tu , munamanya kukala , ukati wa kazikazi ufika .
Ndo dza gago godzomwambira nago . Muchigaona ganahendeka tu , mundamanya kukala , mimi Mut'u yelaa dzulu ni phephi muno na kuuya .
Ninamwambira jeri mino , at'u angu oatsagula k'aandafa akasira , ta garipho maneno gago gosi gandahendeka .
Mbingu na dunia zindakala na musindikizo , ela maneno gangu k'agandasika . Gago gandakwenderera ta kare na kare .
Ela ta vivyo , k'akuna mut'u amanyaye yo ts'iku , hebu saa ya musindikizo wa urumwengu yindakala rini , ta mimi Mut'u yelaa dzulu na malaika a Mulungu . Amanyaye ni Baba Mulungu tu hicheye . "
Jeso wàenderera kugomba achamba , " Ndo dzimanyirireni , na kalani kwete , maana , k'amumanya nindauya ukati wani .
O ukati wa kuuya kwa mimi Mut'u yelaa dzulu , kunaidima kuhwalanishwa na mut'u aukaye phakwe mudzini , na kwaika ahendikazie amanyirire chila chit'u . Yiye nikumwambira chila mumwenga rakwe ra kuhenda , na chisha akamulagizira murinzi wa muyango amanyirire .
Kwa vivyo , dzimanyirireni , maana , k'amumanya phondouya Bwana mwenye nyumba . Yiye phanjine undauya na dziloni , usiku wa manane , danidani hebu chiramuko .
Ndo chesani , kwa ta achidza dulukiza , ats'idze akadzamona murere .
Ndo godzomwambira mwimwi , ninagaambira chila mut'u kukala , dzimanyirireni . "
Ts'ikuk'uu ya P'asaka na kurya mikahe yots'otiywa hamira yàkala ni dza muhondo , na makuhani abomu na alimu a shariya , àkala anatsakula njira ya kumugwirira Jeso chelevu , na amuulage .
Ela ao enye àambana , " Nahuts'imugwireni uu ukati wa ts'ikuk'uu , ats'idze at'u akamanya , na akabit'a muyuwano . "
Jeso ariphokala u Betania , wàkwenda nyumbani kwa mut'u mumwenga aihiwaye Simoni wa mahana . Ndo ariphokala unarya chakurya , muchet'u mumwenga wàphenya na t'upa ya alabasita yokala yina mafuha ga gali , ga kunuk'at'o . Achiyivunza ts'ingo yo t'upa , na achanza kumumwagira Jeso mafuha gago chitswani .
Anjine a arat'u at'u okala a phapho ariphoona gago , àtsukirwa muno ta achambana , " Heka ganabanangwa gano mafuha ?
Maana , mafuha gaga gangari kuguzwa na gakalaa p'esa nyinji zenye , zirizo zingari kuhewa achiya . " Na phapho achimugombera ye muchet'u .
Ela Jeso ye achiaamba , " heka munamuyuga yuno muchet'u ? H'a muricheni bee ! Yiye godzonihendera ni madzo .
Achiya mundakala nao ts'iku zosi . Kwa vivyo , ahenzaye kwaaviza , unda-aaviza , ela mimi bee , k'amundakala nami ts'iku zosi .
Yiye uhenda vyakwe aidimavyo . Go mafuha udzinimwagira , kuubambanya chimbere mwiri wangu kwa maziko .
Ninamwambira jeri mino , duniani kosi kondosumurirwa Nguma Mbidzo , gaga godzohendwa ni yuyu muchet'u nago , ni seti gahadzwe kumukumbikira . "
Ndo Juda Isikariyoti , mumwenga wa arat'u anafunzi a Jeso kumi na airi wàkwenda kwa makuhani abomu , na achidzilavira kwaonyesa Jeso kwa amugwire .
Makuhani abomu ariphosikira gago àhamirwa , na achimulaga kumuripha p'esa . Ndo kulaira ukati uo , Juda achanza kutsakula nafasi mbidzo ya kwaonyesa Jeso amugwire .
Ts'iku ya kwanza ya ts'ikuk'uu ya mikahe yots'otiywa hamira , ukati urio mwanagonzi wa P'asaka nikutsinzwa , Jeso wàuzwa ni anafunzie vivi , " Vyakurya vya ts'ikuk'uu , unahenza hukavibambanyephi sino ? "
Ndo Jeso achiahuma anafunzie airi achiaamba , " Endani mudzini , na kuko mundakwendaonana na mwabaye mumwenga yedzetsukula chirenje cha madzi . Muchimona , mutuweni
ta ndani ya nyumba yondokwendaphenya , na mwenye undakala u mumo . Ye mwenye muchimona , mwambeni , ' Mwalimu udzihwamba hudze hukuuze kukala , ni chiphicho cho chumba chondorya ts'ikuk'uu phamwenga na sino anafunzie ? '
Naye undamonyesa chumba chibomu gorofani , murimo chila chit'u chipangwat'o kare phat'uphe . H'a mwanze kubambanya chakurya mumo . "
Ndo o anafunzi airi achiuka , achenda ko mudzini , na achendaona chila chit'u chi sawa dza vyokala Jeso udziaambira , na achanza kujit'a chakurya cha ts'ikuk'uu .
Dziloniye , Jeso na arat'u ahumwae a widimi kumi na airi achiloka .
Na ariphokala anarya , Jeso wàamba , " Ninamwambira jeri , mumwenga wenu mwimwi phapha unarya nami , ela undaniguza . "
Phapho anafunzie achishononeka muno ta achigomba mumwenga-mumwenga kwamba , " Bee nami mimi ts'imi Bwana , hebu ndimi ? "
Jeso ye achiaamba , " Ni mumwenga wenu mwimwi kumi na airi , ariye ta unats'ats'a mukahe bakuli mwenga na mimi .
Bee , mimi Mut'u yelaa dzulu nindakwendaulagwa dza Maandiko ga Mulungu gaambavyo dzulu yangu . Ela undamanya mwenye yiye mut'u yendeniguza . Yiye ta ni baha kala k'avyalirwe ! "
Jeso na anafunzie ariphokala anaenderera kurya chakurya , Jeso wàhwala mukahe achilavya mumvera kwa Mulungu , chisha achiumega-mega achiap'a anafunzie na achamba , " Uu ni mwiri wangu , hwalani murye . "
Chisha , Jeso achihwala chikombe cha divai , achilavya mumvera kwa Mulungu na achiap'a , nao achinwa na kusazirana ta osi .
Chisha achiaamba , " Yiyi ni milatso yangu yihakikishayo Lagano ra Mulungu na at'u , maana , milatso yangu yindamwagwa yiuse dambi za at'u anji .
Ninamwambira jeri mino , mimi ts'indanwa divai kahiri , ta paka ts'iku yiyat'u yiriyo nindanwa divai mbiphya ko Ufalumeni kwa Mulungu . "
Musindikizowe osi achiimba p'ambiyo , na achenda mulima wa Mizeituni .
Jeso wà-aamba anafunzie vivi , " Mwimwi mosi mundachimbira muniriche . Maana , Maandiko ga Mulungu ganaamba , ' Nindamubanda murisa ta agwe , nago magonzige gandatsamukana . '
Ela nichifufuka , nindamulongolera kwenda Galilaya . "
P'etero ye phapho achimwamba , " Aa asena ta akachimbira osi , ela mimi bee , ts'indakuricha kamare ! "
Jeso achimuudzidza achimwamba , " Ninakwambira jeri mino uwe P'etero , usiku wa rero jogolo richiika k'ano mbiiri , undakala udzinitina k'ano t'ahu . "
Ela P'etero achidina kwamba , " Ta kumba ni kufa , mimi ni kwete nife nawe , ela ts'indakutina kamare ! " Phapho ta o anafunzi anzie osi nao achamba vivyo .
Ndo Jeso na anafunzie achenda ta phat'u phaihiwapho Getisemane , na achiaamba vivi o anafunzie , " Sagalani phapha mino ninenda nikavoye . "
Chisha achiuka na ano P'etero , Jakobo , na Johana , na kuko achendagwirwa ni shenene na achiyugika muno .
Phapho achiaamba ano P'etero , " Shenene yihenda muno mwangu moyoni ta yindanirya . Kwa vivyo , chesani kusagala phapha . "
Ndo achisengera mbere vichache , achidzitsupha phots'i na achivoya kukala , vichikala vinaidimikika uts'imupate o ukati wa shenene .
Yiye wàamba , " Baba , maneno gosi kwako ganaidimikika ! Ndo niusira yiyi shenene yonipangira . Ela ta vivyo , henda vyo uhenzavyo uwe , ts'i mimi nihenzavyo . "
Chisha , Jeso achizuka achiuya kurat'u kwa anafunzie ahahu , na achendaaona aphotserwa . Achimulamusa Simoni P'etero achimwamba , " Kwadze urere ? K'widimire kukala matso ta kumba ni saa mwenga tu ? "
Chisha achiaamba , " Bee , ts'ilaleni mwimwi , voyani kwa ta muchijezwa muts'igwe dambini . Ninamanya mino , munagahenza na moyo ta ni munashindwa tu . "
Ariphomala kugomba gago , Jeso achenda k'anda kahiri hicheye , achendavoya mavoyo gago ga mwanzo .
Chisha , achizuka achiauyira kahiri arat'u anafunzie ahahu , na achendaaona arere . Ao àkala ashindwa ni usingizi , ta k'aaidimire kumuudzidza Jeso .
Jeso achendavoya lwa hahu , na ariphouya ko kwa anafunzie , wàalamusa na kuno una-aamba , " Mwi mucheri kudzigolosa ta vivi ? Vitosha vivyo , na lamukani bee , maana , saa yangu ya konyeswa kwa at'u ai anigwire , yifika .
Zukani hwendeni vyehu . Mut'u yendeaonyesa at'u mimi anigwire , hiyuno unadza . "
Ndo Jeso ariphokala ucheri kugomba gago , Juda , mumwenga wa arat'u anafunzie kumi na airi , achidza . Yiye wàkala ulongoza duu ra at'u okala ana p'anga na magundu . At'u ao àkala ahumwa ni makuhani abomu , alimu a shariya na atumia a Chiyahudi .
Juda yekala undaaonyesa ao at'u Jeso amugwire , wàkala udziaambira chimbere vyokala undahenda kwamanyisa ni yuphiye Jeso . Yiye wàkala udziaamba , " Yendekwendamubusu tu , manyani ndiye mut'u wenu mumuhenzaye , h'a phapho mumugwire na mumulongoze na kumurinda . "
Ndo phapho Juda achimusengerera kare Jeso achimwamba , " Mwalimu ! " Chisha achimubusu .
Ndo arat'u at'u okala akudza na ye Juda , achidzamulinga Jeso achimugwira .
Na mumwenga wa arat'u okala aimire phapho , achitsomola upanga , achimutema muhendikazi wa kuhani mubomu ta achimutosa sikiro .
Jeso achiaamba , " Aa ! Mudzikudza na p'anga na magundu munigwire dza kwamba mimi nàkala ninahenza nipinduwe sirikali ?
Samba chila ts'iku nàkala ni phamwenga namwi , nichifunza at'u mo boma ra hekalu ? Heka k'amunigwirire ko ? Ela ta vivyo , Maandiko ga Mulungu nagachimire . "
Phapho , anafunzie osi achimuricha , achichimbira .
Jeso aripholongozwa , mutana mumwenga , yekala udzidzifunga shuka , wàmutuwa Jeso . O at'u achiheza kumugwira ,
ela yiye achiphonyoka na yo shuka yichitsunduka , achichimbira phuphu .
Ao at'u omugwira Jeso , àuka naye ta kwa kuhani mubomu . Na makuhani abomu osi , atumia a Chiyahudi , na alimu a shariya achirundikana kuko .
P'etero achiatuwa , ela wàkala u nyuma kure vichache . Achendaphenya ndani ya boma ra kuhani mubomu , achisagala na arinzi , achoha moho .
Ndo makuhani abomu na ngambi yosi achitsakula chisingwa cha kumusingizira Jeso kwa amunyonge , ela k'aapatire kamare .
At'u anji àkudza achilavya ushaidi wao wa ulongo dzulu ya Jeso , ela ao k'aaerekezanire .
Musindikizowe , anjine àima achilavya ushaidi wa ulongo achamba ,
" Mut'u yuyu wàamba , ' Nindaribit'a riri hekalu rojengwa ni at'u , na nijenge rinjine rots'ojengwa ni at'u , kwa ts'iku t'ahu tu . ' "
Ela ta vivyo , ushaidi wao k'augwiranire .
Ndo kuhani mubomu achiunuka , achiima kati-kati yao na achimwamba Jeso vivi , " Udzigasikira mba godzokwamba ano , h'aya uchikala una ra kuudzidza , udzidza . "
Ela Jeso ye achinyamala tu zii . Kuhani mubomu achimuuza kahiri vivi , " Ukale we u ye K'irisito , Mwana wa Mulungu ? "
Jeso achimuudzidza achamba , " Eh'e mimi ndimi . Na mundanona mimi Mut'u yelaa dzulu nisegere mukono wa kulume wa Mwenyezi Mulungu , na nonewe ninauya na maingu . "
Kuhani mubomu ariphosikira gago , wàahula valore kwa gago makufuru . Chisha achamba , " K'ahutakiya ushaidi unjine kahiri !
Mwimwi mosi mudzigasikira makufuruge ! Sambi mwi munaambadze ? " O achimuudzidza achamba , " Yiye unawirya kunyongwa ! "
Ndo phapho o at'u achimulats'ira mahe ga uso . Chisha achimufunga chibubu , na achimupiga ngumi na kuno anamuuza vivi , " Hwambire , ni ani yedzekupiga ? " Arinzi nao , achimuphokera na kumupiga .
P'etero ariphokala ucheri pho bomani , mumwenga wa ahendikazi a chiche a kuhani mubomu wàkudza .
Ariphomona P'etero unaoha moho , wàmulolat'o na achimwamba , " Ta uwe udzikala u phamwenga na Jeso muchina Nazareti ! "
Ela P'etero achitina achamba , " Ts'irimanya na ts'irelewa ro urigombaro ! " Chisha achiunuka achenda ko dziyangoni , na phapho jogolo richiika .
Ye musichana phomona kahiri P'etero , achanza kahiri kwaambira o at'u okala aimire phapho kukala , " Mut'u yuyu ni mumwenga wao ! "
P'etero ye achitina kahiri . Kwimaima vichache , at'u okala aimire phapho achimwamba P'etero kukala , " Hakika uwe udzikala u phamwenga na Jeso , maana , u Mugalilaya . "
Ela P'etero achilapha achamba , " Haki ya Mulungu mimi kuulagwa ni phapha , ts'imumanya mut'u yiye mumuhadzaye ! Nichikala ninalemba , Mulungu naanone ! "
P'etero ariphogomba vivyo tu , jogolo richiika lwa phiri . Ndo P'etero achikumbikira garat'u maneno gokala udzambirwa ni Jeso kukala , " Usiku wa rero jogolo richiika k'ano mbiiri , undakala udzinitina k'ano t'ahu uwe . " Na phapho P'etero achanza kurira .
Chiramukoche danidani , makuhani abomu , atumia a Chiyahudi , alimu a shariya na ngambi yosi , àchiza ulamuli wao . Chisha , Jeso achifungwa mikowa , na achiphirikwa kwa Pilato .
Pilato achimuuza Jeso vivi , " We ndiwe mufalume wa Ayahudi ? " Jeso achimuudzidza achimwamba , " Vinahwalana na vyo wambavyo . "
Makuhani abomu àlumba kukala , Jeso una makosa manji .
Ndo Pilato achimwamba vivi kahiri , " K'una ra kuudzidza we , na ano at'u anakulumbira maneno manji ? "
Ela Jeso ye k'audzidzire ta mwenga , na gago gachimwangalaza muno ye Pilato .
Chila ukati wa ts'ikuk'uu ya P'asaka , Pilato wàkala una ada ya kwavugulira at'u mufungwa mumwenga , yendekala uhadzwa ni duu ra Ayahudi .
Ndo ukati wa ts'ikuk'uu yiyo , kwàkala kuna mut'u mumwenga aihiwaye Baraba . Yiye wàkala ufungwa jela na at'u anjine ai okala adziulaga at'u muyuwanoni .
At'u anji achimwendera Pilato , achimuvoya aahendere dza adaye .
Pilato achiauza vivi , " Munahenza nimuvugulire mufalume wa Ayahudi ? "
Pilato wàgomba vivyo , maana , wàkala unamanya lwazu-lwazu kukala , makuhani abomu àmuphirika Jeso kwakwe , kwakukala , àkala anamonera chidzitso .
Ela makuhani abomu achiakalata at'u amuvoye Pilato aavugulire Baraba .
Pilato achiauza kahiri achiaamba , " H'anga yuno mumwihaye ' Mufalume wa Ayahudi , ' munahenza nimuhendedze ? "
Ela o achigomba k'ululu kwamba , " Muulage kwa kumukot'a misumari musalabani ! "
Pilato achiauza vivi , " Bee kwadze ? Kwani wàhenda ii rani yuno mut'ungwa ? " Ela o ta achikaza kupiga k'ululu kwamba , " Muulage kwa kumukot'a misumari musalabani ! "
Pilato wàhenza kurihamya ro duu ra at'u . Ndo achiavugulira Baraba , na achamula Jeso apigwe vibok'o . Chisha , achimulavya akaulagwe kwa kukot'wa misumari musalabani .
Ndo shikari a Chirumi àmuhwala Jeso achenda naye ko ndani ya boma ra ye mubomu wao , na gingi yosi ya shikari yichimuzangila .
Ao phapho achimuvika zurungi ra rangi ya zambarawe , na achilinga chiremba cha vitai vya miya , achimuvika chitswani .
Ndo achanza kumulamusa vivi , " H'a k'amuna ut'u baba mufalume wa Ayahudi ? "
Achimupiga chitswani na chidat'a kwenda-kwenda , achimulats'ira mahe , na achimumit'ira mavindi dza kwamba anamwabudu .
Ariphomala kumuhenda chinyago , àmuvula ro zurungi ra zambarawe , achimuvika nguwoze . Chisha , achimulongoza kwendamuulaga kwa kumukot'a misumari musalabani .
Shikari àmulongoza Jeso kwendamuulaga . Na ariphokala anenda , àonana na mut'u aihiwaye Simoni muchina Kurene . Yiye wàkala ndiye abaye Alekizanda na Rufo , na ukati uo wàkala unaloka mudzi wa Jerusalemu kulaa vidzidzini . Ndo achimugaramisha autsukule urat'u musalaba wa Jeso ,
na achenda ta achifika phat'u phaihiwapho Goligota kwa Chiburania , na maanaye , ni " Muma wa Chitswa . "
Achimup'a Jeso divai yokala yitsanganywa na dawa ya kuusa matsungu anwe , ela Jeso achiyirema .
O shikari achimukot'a misumari musalabani phapho . Chisha , achigavyana mavaloge kwa kupiga k'ura ya k'amari .
Ukati uo yàkala ni saa t'ahu za chiramuko pho ariphomukot'a misumari musalabani .
Na dzulu ya musalaba wa Jeso , achikot'a chibao chokala chidzandikwa gotuma ta aulagwe . Nago gàkala ni , " YUYU NI MUFALUME WA AYAHUDI . "
Chisha , o shikari achiakot'a at'u anjine airi okala ni anyang'anyi , mumwenga mukonowe wa kulume , na munjine mukonowe wa kumots'o , na Jeso ye achikala adzimwika kati-kati na musalabawe .
At'u ochira na phat'u phapho ariphomona , àmuhakana , achitukusa vitswa vyao kumuzomorera na achimwamba , " H'aya , samba wàamba unaidima kurivomola hekalu , na ukarijenga kwa ts'iku t'ahu tu ?
Amba vino tserera pho musalabani udzitivye ! "
Makuhani abomu na alimu a shariya nao , àmuhenda chinyago vivyo . Ao àamba , " Wàativya at'u anjine , ela vino ye mwenye heka , k'adzitivya ?
Amba ye K'irisito , ariye ni mufalume wa Aiziraeli , vino rero naatserere kulaa phara musalabani kwa ta hwone na hukuluphire ndiye jeri . " Phapho ta okala akot'wa misumari musalabani dza yiye nao , achimwamba dza gago .
Dzuwa ririphofika vitswani , ràanza kugwirwa , na its'i yiyo yosi kuchikala na dziza masaa mahahu .
Ziriphofika saa chenda za mutsana , Jeso wàrira kwa laka ra dzulu achamba , " Eloi , Eloi lema sabakitani ? " Na maanaye ni , " Mulungu wangu , Mulungu wangu , heka udziniricha ? "
Ela anjine okala aimire pho phephi ariphosikira vivyo k'aaelewere , na kwa vivyo achamba , " Sirikisani , unamwiha Eliya . "
Ndo phapho mumwenga wao achimusengerera maruru , achits'ats'a kasiku ka godoro ndani ya divai ya ngwadu , achikadunga na mudat'a wa mwanzi , achimulambisa chisha achamba , " Nahumuloleni yiye kumba Eliya undakudzamutsereza pho musalabani . "
Jeso achirira kwa laka ra dzulu , achitosa roho .
Ndo phapho p'aziya ya hekalu yichahuka kati-kati , kulaa dzulu ta phots'i .
Na mubomu wa shikari a viha mumwenga yekala wimire mbereze ariphoona Jeso vyorira na vyokala unafa , wàamba , " Mut'u yuyu wàkala ni Mwana wa Mulungu jeri . "
Phapho phàkala phana achet'u okala aimire kure analolera . Kati yao , wàkala ni Maryamu muchina Magidala , Salome na Maryamu ameye ano Jakobo .
Achet'u ao ndio okala achimuhikirahikira Jeso , na àkala akudza osini kulaa Galilaya . Na kwàkala kuna achet'u anjine anji okudza Jerusalemu phamwenga naye .
Ts'iku youlagwa Jeso , yàkala ni ya kudzibambanya , kwa ta kuchidzachakwe ndiyo ts'iku ya Sabato . Ndo kuko kwàkala kuna mut'u mumwenga aihiwaye Jesefu , muchina Arimataya . Yiye wàkala ni mumwenga wa o atumia a ngambi yekala unamanyikana muno , na wàkala unalolera kudza kwa Ufalume wa Mulungu . Ndo kuriphokala kunatswa , yiye wàkwenda kwa Pilato phots'o woga , achendavoya ahewe lo lufu lwa Jeso .
Pilato k'aaminire kukala , Jeso wàkala udzefa kare . Ndo achimulagizira ye mubomu wa shikari a viha achidzamuuza .
Na ariphoambirwa ni ye mubomu kukala , Jeso wàkala udzefa jeri , achimuhenzeza Jesefu kwendaluhwala lo lufu .
Phapho Jesefu achendagula sanza . Achidzalutsereza lo lufu , achiluvika sanza ya kitani , na achendaluzika ndani ya mbira yokala yitsongwa mwambani . Chisha , achiphimbilisa dziwe achiribinik'iza pho muyangoni .
Ano Maryamu muchina Magidala , na Maryamu ameye Jose , àphaona pharat'u phat'u ariphozikwa .
Dziloni yotuwiriza phokala Sabato yisira , Maryamu muchina Magidala , Salome na Maryamu ameye Jakobo , àgula mavumba ga kwendaluphaka lufu lwa Jeso .
Ts'iku ya mwanzo wa juma ra Ayahudi na chiramuko danidani , àkwenda ko mbirani dzuwa phokala rinaahula ingu .
Mo njirani , àkala anenda achiuzana vivi , " Ni ani yendekwendahuphimbilisira dziwe ariuse pho muyango wa yo mbira ? " Dziwe riro ràkala ni bomu muno . Ela ariphofika , àona dziwe ridziuswa kare .
O achet'u ariphophenya mo mbirani , àmona mwanalume mumwenga yekala uvala valo dzeruphe tsetsetse , usegere upande wa kulume wa phokala phalazwa lufu lwa Jeso , na ao achogofyerwa muno .
Ela ye mwanalume achiaamba , " Ts'ogofyerweni ! Ninamanya kukala , munamutsakula Jeso muchina Nazareti , ariyekot'wa misumari musalabani . Bee , yiye ufufuka k'amo mumu . Lolani phokala ulazwa .
Kwa vivyo , mwimwi vivi endani muka-aambire anafunzie , na kamwe P'etero vya kukala , vivi unamulongolera kwenda Galilaya . Yiye mundakwendamona kuko dza arivyomwamba . "
O achet'u achilaa mo mbirani , ela achikala adzangalala , na anatetema kwa woga . Chisha , achiuka mairo na kogofyerwa muno ta achikala k'aaidima kumwambira mut'u mo njirani godzogaona .
Jeso ariphofufuka yo ts'iku ya mwanzo wa juma ra Ayahudi na chiti , mwanzo wàdzonyesa kwa Maryamu muchina Magidala , ariye wàkala udzimulavya p'ep'o afungahe .
Ndo Maryamu achenda-aambira arat'u okala , akala phamwenga na Jeso , na ukati uo àkala anashononeka na kurira .
Ela ao ariphosikira vya kukala Jeso u moyo , na ta yiye wàkala udzimona , ao k'aamukuluphirire vivyo .
Gariphochira gago , Jeso wàalairira anafunzie airi , na wàkala ugaluka chivinjine . Anafunzi ao àkala alaa ko Jerusalemu .
Ndo ariphomumanya yiye ni ani , àuya achenda-aambira o anziao , ela o k'aakuluphirire vivyo .
Musindikizowe , Jeso wàalairira arat'u anafunzie kumi na mumwenga ukati okala anarya . Ndo yiye achiagombera muno kwa kuts'akuluphira kwao , na chiphurye chao , maana , ao k'aakuluphirire arat'u okala adzimona phokala ufufuka .
Ndo achiaamba , " Mwimwi endani kwa at'u osi chila its'i , mukaasumurire Nguma Mbidzo .
Na yeyosi yendekuluphira na kubatizwa , undativywa . Ela yeyosi yenderema kunikuluphira , undalamulwa .
Na arat'u ondokuluphira , andahenda gaga ; andalavya p'ep'o kwa dzina rangu , na andagomba kwa viryomo viphya vinjine .
Ao achigwira nyoka , na achinwa shumu , vivyo k'avindaahenda vii . Na andaaikira mikono akongo kwavoyera , nao andaphola . "
Ndo Bwana Jeso ariphomarigiza kugomba gago na o anafunzie , wàhwalwa achenda dzulu mulunguni , achendasagala mukono wa kulume wa Mwenyezi Mulungu .
Ela o anafunzi àhwala chiwango , ndo achanza kusumurira neno ra Mulungu chila phat'u . Bwana Jeso achihenda kazi phamwenga nao , na zo dalili za kwangalaza zozihenda , zàahenda at'u anji akuluphire kukala , o udzumbe wao wàkala ni wa jeri .
Kwa mwishimiwa Teofilo , At'u anji àhenda vyao aidimavyo kwandika dzulu ya maneno garat'u garigo gàhendeka kati yehu .
Ao àandika garat'u genye hurigoambirwa ni o at'u ohendagaona na matso maneno gago hangu pho mwanzo , na ao ndio osema o udzumbe wa Mulungu .
Ndo kwahivira mimi nami nidzikala nichigalola t'ot'ot'o , na kulilikana dzulu ya maneno gago gosi hangu pho mwanzo , nidzona ni baha mimi nami nikwandikire kwa kugapangat'o , uwe mwishimiwa Teofilo ,
kwa ta nawe widime kumanya ujeri wa maneno garat'u urigofunzwa .
Ukati Herode ariphokala ndiye mufalume wa Judea , kwàkala kuna kuhani mumwenga aihiwaye Zakariya , wa chirundu cha Abiya . Muchewe wàkala ndiye Elizabeti , na wàkala ni wa murere wa mufadzi kuhani Haruni .
Zakariya na muchewe àkala osi ni at'u ahendao ga haki jeri , na àkala k'aana ila kwa àkala adzidzilavira tsetsetse kutuwa shariya , na malagizo gosi ga Mulungu .
Ela àkala k'a-aajaliwirwe kupata ana , maana , Elizabeti wàkala ni t'asa , na ta chisha osi airi àkala atsakala muno .
Ts'iku mwenga , ràkala ni jiba ra chirundu cha ano Zakariya kuhenda kazi ya ukuhani mbere za Mulungu . Na makuhani àkala niapige k'ura ya k'amari , atsagule kuhani mumwenga yendephenya hekaluni kwa ta afukize ubani . Ndo ts'iku yiyo , k'ura yichimugwerera Zakariya , na achiphenya hekaluni ra Mulungu kwendafukiza ubani , na
duu ra at'u richikala rirundikana pho phonze kuvoya ukati phokala o ubani unafuka .
Ndo malaika wa Bwana achimulairira Zakariya mo ndani ya hekalu , achiima upande wa kulume wa cho chijaja cha kufukizira ubani .
Zakariya ariphomona , wàdziuhuka , na achogofyerwa muno .
Ela ye malaika achimwamba , " Uts'ogophe Zakariya , maana , mavoyogo ga chila ts'iku gasikirwa ni Mulungu , na mucheo undainjiza na avyale mwanalume , nawe undamuhats'a Johana .
Uwe undahamirwa muno na usikiret'o , na at'u anji andahamirwa ni kuvyalwakwe ,
maana , yiye undakala mut'u mubomu mbere za Bwana Mulungu . Yiye k'andanwa divai hebu uchi wowosi , na undaudzazwa Roho wa Mulungu kulaira ndanini mwa ameye .
Yiye undaalongoza Aiziraeli anji kuuya kwa Bwana Mulungu wao .
Yiye undakala chiroho , na ahende widimi dza mugomvi wa Mulungu Eliya , na undamulongolera Bwana amutsengere njiraye , kwa kwatsanganya atumia na ana ao , na undaahenda at'u ots'omogopha Mulungu akale na maazo ga kuhenda ga haki . "
Zakariya phapho ye malaika achimwamba , " Ni ut'u wani ondoonyesa kukala , godzogagomba ni ga jeri ? Maana , mimi na muche wangu bee , hudzitsakala . "
Ye malaika achimuudzidza achimwamba , " Mimi ni Gaburaeli nikalaye kwa Mulungu , na yiye udzinihuma nidze nigombe nawe , kukwambira yiyi nguma mbidzo .
Na bee sirikisa wahi , vivi undafungwa kauli ta yo ts'iku yondolairira maneno gago , kwakukala , k'uukuluphirire udzumbe wangu ondokudzachimira ts'ikuze zichifika . "
Ukati uo wenye arat'u at'u okala anamutariza Zakariya àkala adzangalala ariphomona utowa muno mo hekaluni .
Aripholaa konze , k'aidimire kugomba nao . Ndo ao at'u achimanya kare kukala , wàkala udzona ono mo hekaluni . Ndo kwakukala , wàkala ufungwa kauli , achihendaatsuphira mikono kwaamba auke .
Jibare ra kufukiza ubani hekaluni ririphosira , wàuya kwakwe mudzini .
Ariphokwenda kwakwe mudzini , muchewe Elizabeti k'atowere achiinjiza kare , naye k'alaire nyumbani ta myezi mitsano yenye . Yiye wàkala achigomba achamba ,
" Gaga gàhendwa ni Mulungu mwenye , na udziniusira waibu okala ninao mbere za at'u . "
Elizabeti phokala t'umboye ni mwezi wa handahu , malaika Gaburaeli wàhumwa ni Mulungu ende mudzi wa Nazareti ko jimbo ra Galilaya ,
kwa musichana mumwenga aihiwaye Maryamu . Maryamu wàkala ni wendengwa wa Jesefu yekala ni wa murere wa mufalume Daudi .
Malaika achendaphenya nyumbani mwa Maryamu achimulamusa . Chisha achimwamba , " Wàajaliwa mwanamuche uwe , Bwana u phamwenga nawe ! "
Ela Maryamu ariphosikira maneno gago wàyugika muno na achaza vivi , " Maneno gano gana maana , yani ? "
Ndo phapho ye malaika achimwamba , " Maryamu , uts'ogophe , Mulungu udzikwajaliya .
Na sirikisa wahi : undainjiza , na uvyale mwanalume uriye undamuhats'a Jeso .
Yiye undakala mubomu , na undaihiwa Mwana wa Mulungu ariye u dzulu kuchira osi , na Bwana Mulungu undamup'a chihi cha utawali cha mukarewe mufalume Daudi .
Ndo undatawala murere wa Jakobo ta kare na kare , na utawaliwe k'aundasika . "
Phapho Maryamu achimuudzidza achimwamba vivi , " Bee vindaidimikikadze vyo , na ta mino ni musichana niriye ts'idzangwe kukala na mulume ? "
Malaika achimuudzidza achimwamba , " Roho wa Mulungu undakutsererera , na widimi wa Mulungu ariye u dzulu kuchira osi undakukudzirira . Kwa vivyo , mwana yendemuvyala undaihiwa mutakatifu , ariye ni Mwana wa Mulungu ariye u dzulu kuchira osi .
Na chisha , kala uchimanya kukala , ta mubario Elizabeti aambwaye ni t'asa na utsakala , bee vivi wàinjiza mwanalume ta mwezi uu ni wakwe wa handahu .
Maana , k'akuna rots'oidimikika kwa Mulungu . "
Maryamu achamba , " Mimi ni muhendikazi wa Bwana , kwa vivyo nanihenderwe dza vyodzamba uwe . " Kufikira phapho , ye malaika achiuka .
Ziriphochira ts'iku ch'ach'e , Maryamu wàfunga charo achenda maruru ta mudzi umwenga urio myango ya Judea .
Kuko wàkwendaphenya nyumbani mwa Zakariya , na achimulamusa Elizabeti .
Naye Elizabeti aripholamuswa ni Maryamu tu , mwana mo mwakwe ndanini achisumba kwa raha , na Elizabeti achiudzalwa ni Roho wa Mulungu ,
na achigomba kwa laka ra dzulu achamba vivi , " Uwe Maryamu wàajaliwa kuchira ache osi , na ye mwana yendemuvyala wàajaliwa vivyo naye ! "
Elizabeti achenderera kwamba , " Uu ! Mino ni ani ta ameye Bwana wangu adze kwangu !
Maana , uwe phodzonilamusa tu , mwana mumu mwangu ndani akasumba kwa raha .
Baha uwe uriyekuluphira kukala , garat'u goambirwa ni Mulungu gandachimira . "
Phapho Maryamu achiimba wira uu , " Moyo wangu unamulika Mulungu ,
na roho yangu yinahamirwa kwa Mulungu Mutivyi wangu .
Maana , udzinonera mbazi mimi muhendikaziwe yets'emanyikana . Na kwanzira vivi , at'u a vivyazi vyosi andaniiha mut'u yeajaliwa ,
maana , Mwenyezi Mulungu udzinihendera mabomu , na dzinare ni takatifu .
Yiye wonera mbazi arat'u amogophao , kulaa chivyazi ta chivyazi .
Uhenda maneno mabomu na widimiwe ; udziatsamusa at'u adzivunyao na mipango yao yosi ;
Udzialavya enye vyeo kulaa mwao vihini vya utawali , udziatiya at'u ap'ore .
Enye nzala udziamvunya na vit'u vidzo , na matajiri udziaricha ende mikono miphuphu .
Wà-aaviza achina Iziraeli ahendikazie , na k'achinyalire chilaganeche choalaga akare ehu .
K'anyalire kumonera mbazi Burahimu na murerewe , na chisha , undaenderera kwaonera mbazi ta kare na kare . "
Na Maryamu wàsagala kwa ano Elizabeti ta myezi mihahu , ndo achiuya kwao mudzini .
Ukatiwe wa kudzivugula Elizabeti wàfika , na achivyala mwanalume .
Anzie na mbarize ariphosikira nguma yiyo ya kukala , Mulungu wàkala udzimonera mbazi , àhamirwa dza yiye .
Na mwana ariphohenda ts'iku nane , o mbarize na anzie àkudza kwa ta amubit'ets'i , na amuhats'e . Dzina rokala anahenza amuhats'e ni ra abaye , yaani Zakariya .
Ela ameye achamba , " H'a-a , ts'ivyo , naahats'we Johana . "
O achimwamba , " Bemba k'aahats'a Johana aa kwao mbarini ? "
Ndo achimutsuphira mukono abaye kumuuza angehenza mwanawe ahats'we ani .
Naye achivoya chibao cha kwandika na achandika vivi , " Dzinare ni Johana . " Osi phapho achangalala .
Na phapho kare lulimi na laka lwa Zakariya luchivugulwa , achiidima kugomba kahiri , na achimulika Mulungu .
O anziao osi achangalala , na nguma zizo zichigot'a chila phat'u ko myango ya Judea .
Osi osikira maneno gago àaza myoyoni mwao , na achiuzana vivi , " Mwana ye undakala mut'u wa chidzedze ? Maana , widimi wa Mulungu wàkala u lwazu kukala , u phamwenga naye . "
Zakariya abaye Johana wàudzalwa ni Roho wa Mulungu , na achisema udzumbe wa Mulungu . Yiye wàamba ,
" Naalikwe Bwana Mulungu wa Aiziraeli , maana , ukudza-aaviza , na kwativya at'ue ,
na udzihup'a Mutivyi mwenye widimi , ariye ni wa murere wa Daudi , muhendikaziwe .
Mulungu wàlaga pho p'indi kwa njira ya agomvie atakatifu kukala ,
undahutivya kulaa kwa adawa ehu , na kulaa kwa at'u osi odzohumena .
Yiye wàamba undaasamehe akare ehu , na akumbikire chilaganeche chitakatifu .
Mulungu wàmulaphira chilagane mukare wehu Burahimu kukala ,
undahutivya kulaa kwa adawa ehu kwa ta humuhikirehikire phots'o woga ,
na hukale hu atakatifu , na kuhenda ga haki mbereze ts'iku zosi ta kufa kwehu .
Na uwe mwanangu undaihiwa mugomvi wa Mulungu ariye u dzulu ya osi , maana , undamulongolera Bwana umutsengere njiraye ,
kwa kwamanyisa at'ue kukala , andativywa kwa kusamehewa dambi zao .
Mulungu wehu una mbazi , na undareha mwanga wa kung'ala wa kutivya , uhudzirire kulaa dzulu ,
na uo undaafunulira osi acherio dzizani bomu ra chifo , uhufunulire hugwire njira ya reri . "
Ye mwanache wàkula achikomala chiroho , na achendasagala nyika ta ukati ariphokudzadzimanyisa kwa Ayahudi .
Kaisari Augusito wàlagizira at'u osi okala a ts'ini ya utawaliwe atarwe .
Kutarwa kwa at'u kuko kwàkala ni kwa mwanzo , ukati Kireniyo ariphokala ndiye gavuna wa jimbo ra Siriya .
Na chila mut'u wàkwendadzandikishira kwao-kwao .
Ndo Jesefu wàbanda charo kulaa mudzi wa Nazareti urio Galilaya , ta mudzi wa Betelehemu urio jimbo ra Judea , kovyalwa mufalume Daudi , maana , wàkala ni wa murere wa ye Daudi .
Na Jesefu wàkwendadzandikisha phamwenga na wendewe Maryamu yekala ukomalirwa .
Ariphofika kuko àkwendayona nyumba ya ajeni yidziudzala at'u kare . Kwa vivyo , achendaphenya dzibanda ra ng'ombe . Na phokala acheri kuko , Maryamu ts'ikuye ya kudzivugula yàfika , na achidzivugula mwanawe wa kwanza mwanalume . Achimufinik'ira nguwo , na achimulaza ndani ya sanduku ra kup'ira nyasi ng'ombe .
P'ande zizo za phephi-phephi na o mudzi wa Betelehemu , kwàkala kuna arisa okala achichesa kurinda mifugo yao .
Ndo malaika wa Mulungu achialairira maruru , na mung'alo wa Mulungu uchiamwirikira k'anda zosi . Phapho ao arisa achogofyerwa muno , na
ye malaika achiaamba , " Muts'ogophe ! Maana , nidzimurehera Nguma Mbidzo yondoahamira muno at'u osi .
Rero Mutivyi wenu uvyalwa ko Betelehemu mudzi ovyalwa mufalume Daudi , na ndiye K'irisito Bwana .
Mwimwi mundakwendaona dalili zizi ; mundakwendaona mwana mutsanga ufinik'irwa nguwo , na ulazwa ndani ya sanduku ra kup'ira nyasi ng'ombe . "
Na phapho kare , duu bomu ra malaika a mulunguni achigwirikana na ye malaika yekala unagomba na o arisa , achimulika Mulungu kwa kwamba :
" Mulikeni Mulungu ko dzulu mulunguni , na reri duniani kwa at'u aajaliwao ni Mulungu ! "
Ao malaika ariphouka kuuya mulunguni , o arisa àambana , " Hindeni mwenga kwa mwenga ta mudzi wa Betelehemu , hukagaoneni gaga godzambirwa ni malaika wa Mulungu . "
Ndo hinyo achenda mairo , na achendamona Maryamu na Jesefu , na ye mwana wao mutsanga ulazwa ndani ya sanduku ra kup'ira nyasi ng'ombe .
Ao arisa ariphomona ye mwana , achiaambira at'u osi nguma yokala malaika udziaambira dzulu ya ye mwana .
Osi osikira gago gosemwa ni o arisa àangalala .
Ela Maryamu ye wàgaika moyoni maneno gago gosi , na achikala achililikana dzuluye .
Na o arisa achiuya kwao mifugoni na kuno achikala anamulika Mulungu kwa gosi gokala adzambirwa na kona , maana , gosi gàkala dza vyokala adzambirwa ni ye malaika .
Yiriphofika ts'iku ya nane , wàbit'wats'i , na achimuhats'a dzina ra Jeso , ririro wàkala uhewa ni malaika phokala k'adzangwe ta kwinjizwa .
Ukati wa Jesefu na Maryamu wa kudzitakasa wàfika dza vyokala vinahenzwa ni Shariya ya Musa . Ndo achimuhwala ye mwana wao achenda naye Jerusalemu , kwa ta akamulavye mbere za Mulungu ,
dza yirivyoandikwa Shariyani ya Bwana kukala , " Chila musundula sanzu wa chilume kulaa chila nyumba naatakaswe na alaviwe kwa Bwana . "
Chisha , àkala akwenda kamare kulavya makafara ga ngiya manga airi , hebu anap'uji airi dza vyokala vinahenzwa ni Shariya ya Mulungu .
Ukati uo kuko Jerusalemu , kwàkala kuna mut'u mumwenga yekala unahenda ga haki , na wàdzilavya kumuhikirahikira Mulungu tsetsetse aihiwaye Simoni . Yiye wàkala una p'ola ya kona Mulungu achitivya Aiziraeli , na wàkala u chiroho .
Na Roho wa Mulungu wàkala udzimufunulira kukala , k'andafa phots'omona ye K'irisito wa Bwana Mulungu yekala ulagwa .
Ndo kwa kulongozwa ni Roho wa Mulungu , Simoni wàphenya hekaluni , na avyazi a Jeso ariphomureha hekaluni mwana wao , kwa ta amuhendere dza vyokala vinahenzwa ni Shariya ,
Simoni achimuhwala ye mwana achimugwiririra mwakwe mikononi , na achimulavira mumvera Mulungu achamba ,
" Vivi Bwana Mulungu , udzichimiza chilaganecho ta nikafa dza rero mimi muhendikazio ninenda razi .
Maana , nidzimona Mutivyi na matso gangu mwenye ,
Mutivyi yedzemuhuma kwa at'u osi .
Mwana yuyu ni mwanga ondong'azira manenogo at'u a makabila manjine , na undaahenda Aiziraeli ario ni at'ue amanyikane . "
Abaye Jeso na ameye àkala adzangalazwa ni maneno gokala ganagombwa ni Simoni dzulu ya ye mwana wao .
Phapho Simoni achiahats'a , chisha achimwamba Maryamu ameye ye mwana , " Aiziraeli anji k'aandamukuluphira mwana yuyu , na ndo ta andalamulwa ni Mulungu . Ela anjine o andamukuluphira , nao ativywe . Na undang'aza henzo ra Mulungu , na at'u anji andamupinga
na maazo gao gandang'azwa lwazu-lwazu . Na uwe mwenye undasikira utsungu muno mwako rohoni . "
Na phàkala phana mugomvi wa Mulungu mumwenga wa chiche , muchet'u mukare aihiwaye Ana mwanangwa wa Fanueli , yekala ni Mwasheri . Muchet'u yuyu wàkala ni gungu . Yiye ariphohwalwa wàsagala na mulumewe myaka mifungahe tu , na mulume achifa .
Ndo achirichwa gungu kulaira phapho ta ukati uo wàkala ni muchet'u mukare wa myaka mirongo minane na mine ( 84 ) . Na ukati uo wosi wàkala usagala hekaluni achifunga na kuvoya usiku na mutsana .
Ndo saa yiyo yenye wàdzilavya mbere achimulavira mumvera Mulungu , na achisema nguma ya ye mwana kwa at'u osi okala analolera Mulungu aativye achina Jerusalemu .
Jesefu na Maryamu ariphomala kuhenda gosi gokala ganahenzwa ni Shariya ya Mulungu , àanza charo cha kuuya kwao Nazareti ko jimbo ra Galilaya .
Kuko mwana wao achikula na mamura , achiudzala hekima , na Mulungu achenderera kumuhats'a .
Chila mwaka , avyazi a Jeso àkala ana ada ya kwenda Jerusalemu ts'ikuk'uuni ya P'asaka .
Ndo ariphokala mwana wao Jeso uhenda myaka kumi na miiri , ao àkwenda naye ko ts'ikuk'uuni dza yirivyokala ada yao .
Ts'ikuk'uu yiriphosira , àanza charo cha kuuya kwao , ela Jeso ye achisala ko Jerusalemu phots'o avyazie kumanya .
Ao avyazie àona dza kwamba u kati ya ro duu ra acharo . Kwa vivyo , o aenenda charo cha ts'iku nzima , ndo achanza kumuuzira-uzira kati ya mbari zao , na asena ao .
Ariphokala k'aamonere , àuya Jerusalemu kwenda achimutsakula .
Ts'iku ya hahu , àkwendamona hekaluni usegere na alimu a shariya , unaasirikisa na kwauza maswali ,
na osi osikira manenoge , àangalazwa ni ko kumanyakwe na maudzidzige .
Avyazie ariphomona àangalala , na ameye achimuuza vivi , " Mwanangu , heka unahutsosa vino ? Mimi na abayo hangu dzuzi hunakutsakula ta k'ahurya chit'u . "
Ela ye achiaudzidza achiaamba , " Mayo , kwadze mwàkala munanitsakula ? K'amumanyire mwi kukala , nàkala ninahenzeka nikale nyumbani kwa Baba ? "
Ela o avyazie k'aamanyire chotuma ta agombe gago .
Ndo Jeso phapho achiuya phamwenga na avyazie ta mudzi wa Nazareti , na achikala unaasikiza muno . Ela ameye wàgaika mwakwe moyoni maneno gago gosi .
Naye Jeso achenderera kukula na mamurage , achikaza kupata hekima na achikaza kuhats'wa ni Mulungu , na kuhenzwa ni at'u nao .
Kaisari T'iberiyo ariphokala uhenda myaka kumi na mitsano ( 15 ) ya kutawala Rumi , Mulungu wàmwamba Johana mwanangwa wa Zakariya yekala u nyika , asumurire nenore . Ukati uo P'onitiyo Pilato wàkala unatawala jimbo ra Judea , Herode wàkala ndiye mubomu wa jimbo ra Galilaya , na nduguye Filipu ye wàkala ni mubomu wa majimbo ga Itureya na T'irakoniti . Lusania wàkala ni mubomu wa jimbo ra Abilene , na Anasi na Kayafa àkala ndio makuhani abomu .
Ndo Johana achenda p'ande zosi zodzophakana na muho wa Jorodani , achikala unasumurira kukala , ni seti at'u atye na abatizwe , kwa ta Mulungu aasamehe dambi zao .
Gago gàlairira dza mugomvi wa Mulungu Isaya arivyoandika mwakwe chitabuni kukala , " Kuna mut'u unagomba kwa laka ra dzulu ko nyika unaamba : ' Mutsengereni Bwana njiraye , yiikeni tititi mikondoye .
Chila det'e narisirirwe , chila mulima na mwango nayiikwe reri mwenga , phenye ngurai naphaikwe tititi , njira mbii-mbii nazitengezwe zikale mbidzo .
Na chila mut'u undawona wokofu ulaao kwa Mulungu ! ' "
At'u anji àmutuwa Johana kwa abatizwe . Ndo Johana achiaamba , " Mwi chivyazi chii dza nyoka ! Ni ani yemutsunira kukala , munaidima kuchimbira kutiywa akili kwa Mulungu kudzako ?
H'a vivi bee onyesani kwa mahendo kukala mwàtya . Ts'oneni munaidima kuchimbira kutiywa akili kwa Mulungu kudzako kwa kwamba abayenu ni Burahimu . Ninamwambira jeri , Mulungu unaidima kugagaluza mawe gaga gakakala anangwa a Burahimu .
Tsoka ridziunulwa kare vivi , na chila muhi ots'ovyala t'ude mbidzo undatemwa wochwe . "
Duu ra at'u achimuuza vivi , " Bee huhendedze sambi ? " Johana achiaudzidza achiaamba ,
" Mwenye mavalo ga ndani mairi , mwenga naamup'e yets'ena , na mwenye chakurya naagavye anzie . "
Atosi a kodi ra miyo nao achidza kwa ta abatizwe , na achimuuza vivi , " Mwalimu , huhendedze sino ? "
Johana achiaamba , " Muts'ivoye kodi ra miyo kuchira chiwango choikwa . "
Shikari nao achimuuza achimwamba , " Hanga sino swi huhendedze ? " Johana achiaudzidza achiaamba , " Muts'iuhuse-uhuse at'u kwa muhongwe , hebu kumulumbira mut'u ulongo . Toshekani na mishahara yenu tu . "
Osi àkala analolera kudza kwa Mutivyi , na ndo phapho achanza kudziuza mwao myoyoni dzulu ya Johana , ' Akale yuyu ndiye ye K'irisito ? '
Phapho Johana achiaambira osi kukala , " Mimi ninamubatiza na madzi tu , ela mut'u wa widimi muno kuriko mimi , undakudza , ariye ts'iwirya ta kukala muhendikaziwe wa kumuvula virahu . Yiye undamubatiza na Roho wa Mulungu , na moho .
Na yiye unga dza mut'u yedzegwira lungo mwakwe mikononi , aphet'e nganu ayitiye chitsagani , na mak'oya akagaoche na moho ots'ofisika . "
Kwa gago na manjine manji , Johana wàasumurira at'u Nguma Mbidzo na kwadinira agaluze njira zao .
Ela Johana wàmona Herode Anitipa mufalume wa jimbo ra Galilaya , kukala ni mulongo , na achimugombera kwakukala , wàkala udzimutorosa Herodiya mukaza nduguye . Na chisha , achimugombera kahiri kwa mai gosi manjine gokala udzigahenda .
Ndo Herode Anitipa achonjeza uiwe kwa kumufunga Johana .
At'u osi ariphobatizwa , Jeso naye wàbatizwa . Na ariphokala unavoya , mbingu zichifunuka ,
na Roho wa Mulungu yemutsererera na umbo dza ra ngiya achidzamudulama . Laka kulaa mulunguni richisikirika richamba , " Uwe u Mwanangu nikuhenzaye , na uwe mimi unanihamira . "
Jeso ariphoanza kaziye mbere za at'u , wàkala una myaka yifikayo mirongo mihahu ( 30 ) hivi , na at'u àona dza kwamba wàkala ni mwanangwa wa Jesefu , ariye abaye wàkala ni Heli .
Heli wàkala ni mwanangwa wa Matati , na Matati naye wàkala ni mwanangwa wa Lawi . Lawi wàkala ni mwanangwa wa Meliki , Meliki wàkala ni mwanangwa wa Janai , na Janai naye wàkala ni mwanangwa wa Jesefu .
Jesefu wàkala ni mwanangwa wa Matatiya , Matatiya wàkala ni mwanangwa wa Amosi , na Amosi naye wàkala ni mwanangwa wa Nahumu . Nahumu wàkala ni mwanangwa wa Hesili , Hesili wàkala ni mwanangwa wa Nagai ,
Nagai wàkala ni mwanangwa wa Maati , Maati wàkala ni mwanangwa wa Matatiya , Matatiya wàkala ni mwanangwa wa Shemeni , Shemeni wàkala ni mwanangwa wa Joseki , na Joseki naye wàkala ni mwanangwa wa Juda .
Juda wàkala ni mwanangwa wa Johanani , Johanani wàkala ni mwanangwa wa Resa , Resa wàkala ni mwanangwa wa Zerubabeli , Zerubabeli wàkala ni mwanangwa wa Shealitiyeli , na Shealitiyeli naye wàkala ni mwanangwa wa Neri .
Neri wàkala ni mwanangwa wa Meliki , Meliki wàkala ni mwanangwa wa Adi , Adi wàkala ni mwanangwa wa Kosamu , Kosamu wàkala ni mwanangwa wa Elamadamu , na Elamadamu naye wàkala ni mwanangwa wa Eri .
Eri wàkala ni mwanangwa wa Joshuwa , Joshuwa wàkala ni mwanangwa wa Eliezeri , Eliezeri wàkala ni mwanangwa wa Jorimu , Jorimu wàkala ni mwanangwa wa Matati , na Matati naye wàkala ni mwanangwa wa Lawi .
Lawi wàkala ni mwanangwa wa Simoni , Simoni wàkala ni mwanangwa wa Juda , Juda wàkala ni mwanangwa wa Jesefu , Jesefu wàkala ni mwanangwa wa Jonamu , na Jonamu naye wàkala ni mwanangwa wa Eliakimu .
Eliakimu wàkala ni mwanangwa wa Meleya , Meleya wàkala ni mwanangwa wa Mena , Mena wàkala ni mwanangwa wa Matata , Matata wàkala ni mwanangwa wa Natani , na Natani naye wàkala ni mwanangwa wa Daudi .
Daudi wàkala ni mwanangwa wa Jese , Jese wàkala ni mwanangwa wa Obedi , Obedi wàkala ni mwanangwa wa Boazi , Boazi wàkala ni mwanangwa wa Shela , Shela wàkala ni mwanangwa wa Nashoni ,
Nashoni wàkala ni mwanangwa wa Aminadabu , Aminadabu wàkala ni mwanangwa wa Adimini , Adimini wàkala ni mwanangwa wa Arini , Arini wàkala ni mwanangwa wa Hesironi , Hesironi wàkala ni mwanangwa wa P'eresi , na P'eresi naye wàkala ni mwanangwa wa Juda .
Juda wàkala ni mwanangwa wa Jakobo , Jakobo wàkala ni mwanangwa wa Isaka , Isaka wàkala ni mwanangwa wa Burahimu , Burahimu wàkala ni mwanangwa wa T'era , T'era wàkala ni mwanangwa wa Nahori ,
na Nahori naye wàkala ni mwanangwa wa Serugi . Serugi wàkala ni mwanangwa wa Reu , Reu wàkala ni mwanangwa wa P'elegi , P'elegi wàkala ni mwanangwa wa Eberi , Eberi wàkala ni mwanangwa wa Shela ,
na Shela naye wàkala ni mwanangwa wa Kainani . Kainani wàkala ni mwanangwa wa Arifakisadi , Arifakisadi wàkala ni mwanangwa wa Shemu , Shemu wàkala ni mwanangwa wa Nuhu , na Nuhu naye wàkala ni mwanangwa wa Lameki .
Lameki wàkala ni mwanangwa wa Matusela , Matusela wàkala ni mwanangwa wa Henoki , Henoki wàkala ni mwanangwa wa Jaredi , Jaredi wàkala ni mwanangwa wa Mahalaleli , na Mahalaleli naye wàkala ni mwanangwa wa Kainani .
Kainani wàkala ni mwanangwa wa Enosi , Enosi wàkala ni mwanangwa wa Seti , Seti wàkala ni mwanangwa wa Adamu , na Adamu naye wàkala ni wa Mulungu .
Ndo Jeso ariphobatizwa muho wa Jorodani , wàuka udziudzalwa ni Roho wa Mulungu , na achilongozwa ni ye Roho kwenda nyika .
Kuko wàkwendakala ts'iku mirongo mine ( 40 ) , na achijezwa ni Shetani . Ukati uo wosi k'arirye chochosi , na unamala ts'iku zizo wàkala unasikira nzala muno .
Ndo ye Shetani achimwamba , " Kwahivira uwe u Mwana wa Mulungu , rigaluze dziwe rino rikale mukahe . "
Jeso achimuudzidza achimwamba , " Gàandikwa Maandikoni ga Mulungu kukala , ' Mukahe hicheye ts'io umuhendao mut'u akale na uzima . ' "
Ndo Shetani achimuhwala ta dzulu , achimonyesa maruru-maruru its'i zosi za dunia . Chisha achimwamba ,
" Nindakup'a widimi wa its'i zosi zizi na utajiri wao , kwakukala , miyo yiyi yosi nàyihewa , na ninaidima kumup'a mut'u yeyosi nimuhenzaye .
Ndo mino yiyi miyo yosi nindakup'a uchikala undanabudu mimi . "
Phapho Jeso achimuudzidza achimwamba , " Gàandikwa Maandikoni ga Mulungu kukala , ' Mwabudu Bwana Mulunguo , na umuhikirehikire yiye hicheye tu ! ' "
Phapho Shetani achimuhwala Jeso vivi ta Jerusalemu , na achimuphirika ta dzulu ya chitsuri cha hekalu na achimwamba , " Kwahivira uwe u Mwana wa Mulungu , dzitsuphe kulaa phapha ta phots'i .
Mba gàandikwa ta Maandikoni ga Mulungu kukala , ' Mulungu undakulagizira malaikae akurinde , '
na chisha , gàandikwa kahiri kukala , ' Ao andakuunula mwao mikononi , kwa ta uts'idze ukakwala mawe . ' "
Ela ye Jeso achimuudzidza achimwamba , " Ni gago , ela gàandikwa vivyo mo Maandikoni ga Mulungu kukala , ' Uts'imuheze Bwana Mulunguo . ' "
Shetani ariphomala kumujeza kwa chila njira , wàmuricha kumutarizira ukati unjine .
Gariphochira gago , Jeso wàlongozwa ni Roho wa Mulungu kuuya Galilaya , na ngumaye yichigot'a p'ande zosi za phephi-phephi .
Kuko achanza kwafunza at'u mwao masinagogini , na osi achimulika .
Jeso wàkwenda Nazareti kut'u korerwa , na yiriphofika ts'iku ya Sabato achiphenya sinagogini dza yirivyokala ni adaye . Mumo achiima kwa ta asome Maandiko ga Mulungu ,
na phapho achihewa chitabu choandikwa ni mugomvi wa Mulungu Isaya , na achifunula ta phat'u phokala phadzandikwa vivi :
" Roho wa Bwana Mulungu u mwangu ndani , kwakukala , Mulungu wànitsagula niasumurire achiya Nguma Mbidzo . Yiye udzinihuma niaambire afungwa kukala , andakala tsare , na at'u ots'oona andaona kahiri ;
Mulungu udzinihuma niativye aonerwao , na niaambire kukala , ukati wa Bwana Mulungu wa kwativya at'ue , ufika . "
Jeso ariphomala kusoma , achichifunga cho chitabu achimup'a ye muhendikazi wa mo sinagogini chisha achisagala ; at'u osi achimukodorera matso .
Ndo naye achanza kwaambira kukala , " P'ande yiyi ya Maandiko ga Mulungu yodzoyisikira nichiyisoma , yichimira rero . "
Osi achihamirwa muno ni yiye , na achangalazwa ni manenoge madzo arigogagomba , chisha achamba , " Yuno samba ni mwanangwa wa Jesefu ? "
Jeso naye achiaamba , " Nina uhakika mundanambira maana , ya t'adi yiyi , ' Muganga dzilagule mwenye , ' na chisha mundaamba , ' Garat'u gosi hurigogasikira wàgahenda ko Kaparinaumu , gahende phapha kadzidzini phenu napho . ' "
Achenderera kwamba , " Ninamwambira jeri , mugomvi wa Mulungu k'akubaliwa kwao .
Ela sirikisani wahi ! Ni jeri kukala kwàkala magungu manji phapha Iziraeli ukati wa Eliya . Ukati uo k'akukalire na mvula myaka mihahu na nusu , na phachikala na nzala bomu phapha .
Ela ta vivyo , Eliya k'ahumirwe kwa gungu rorosi phapha , ats'iphokala wàhumwa kwa gungu mwenga yekala ta ts'i Muyahudi , ariye wàkala achisagala mudzi wa Serepita , boma ra Sidoni .
Na chisha , phapha Iziraeli phàkala at'u anji a mahana ukati wa mugomvi wa Mulungu Elisha , na k'akuna ta mumwenga yephozwa , ats'iphokala Naamani tu muchina Siriya hiko yekala ta ts'i Muyahudi . "
Phapho osi okala a mo sinagogini àtsukirwa muno ariphosikira gago .
Chisha osi achizuka , achimugaramisha Jeso alae konze ya mudzi wao okala ujengwa dzulu ya mwango , na achimuchuchusa ta ko chidengodengoni cha o mwango kwa ta amuvoromose .
Ela Jeso achahula kati-kati yao achenda vyakwe .
Jeso aripholaa phapho , wàkwenda ta mudzi wa Kaparinaumu jimbo ra Galilaya , ariko wàkala achiafunza at'u ts'iku za Sabato .
At'u achangalazwa ni mafunzoge , maana , gàkala gana widimi .
Na mo ndani ya sinagogi mwàkala muna mut'u yekala una p'ep'o , na achigomba kwa laka ra dzulu achamba ,
" Unaswini we Jeso muchina Nazareti ? Vidze , udzikudzahuhangamiza ? Ninakumanya uwe u ani . Uwe u Mutakatifu wa Mulungu ! "
Ela Jeso achimuchemera ye p'ep'o achamba , " Nyamala ! Mulae mut'u yuyu ! " Ndo ye p'ep'o ariphomubit'a phots'i ye mut'u , achimulaa na k'amulumizire kamare .
At'u osi achangalala , achikala anauzana-uzana vivi , " Ni maneno gani gano asena ! Maana , kwa widimi na mukotse unaachemera p'ep'o alae , nao analaa jeri ! "
Ngumaye yichigot'a chila phat'u jimbo riro .
Jeso aripholaa mo sinagogini , wàkwenda mudzini kwa Simoni . Kuko mutsedzangwa wa chiche wa Simoni wàkala ni mukongo wa chiphuti , na ndo at'u phapho achimuvoya Jeso amuphoze .
Jeso achendamwimira phephi , achichichemera cho chiphuti , nacho chichimuricha . Ye muchet'u achizuka kare , achanza kwahikirahikira .
Dzuwa ririphotoka , osi okala ana akongo a makongo ga aina-aina , àaphirika kwa Jeso , naye achiabandikira mikono chila mumwenga wao , na osi achiphola .
Na at'u anji àlaiwa ni p'ep'o , na kuno anagomba k'ululu achamba , " Uwe u Mwana wa Mulungu ! " Ao p'ep'o àkala anamumanya kukala , yiye ni ye K'irisito . Ela Jeso achiachemera , na k'aahenzezere agombe rorosi , kwakukala , wàkala k'enzi ngumaye yigot'ezwe ni ao p'ep'o .
Kunadzachakwe na chiramuko , Jeso wàuka achenda phat'u k'anda hicheye phots'o at'u . At'u achanza kumutsakula , na ariphomona achimulembalemba kwa ta ats'iuke .
Ela ye achiaamba , " Ninahenzwa nisumurire Nguma Mbidzo ya Ufalume wa Mulungu midzi minjine nayo , kwakukala , yiyo ndiyo yohumwa niyihende . "
Ndo achisumurira Nguma Mbidzo masinagogini ko Judea .
Ts'iku mwenga , Jeso wàkala wimire k'anda-k'anda ya ziya ra Genesareti , na at'u anji achikala adzimuzunguluka na kuno anasukumana kwa ta akale phephi naye asirikise neno ra Mulungu .
Jeso achona mashuwa mbiiri zibit'wa nanga pho k'anda-k'anda ya ro ziya , na o avuwi enye achikala àlaa anatsukutsa vimia vyao .
Ndo Jeso achiphenya mashuwa mwenga yokala ni ya Simoni na achimwamba , " Simoni , yisengeze pho chinani vichache . " Achisagala mo ndani ya mashuwa , na achanza kufunza ro duu ra at'u .
Ariphomala kufunza wàmwamba Simoni vivi , " Yiphirike mashuwa chinani phenye mukatsuphe vimia vyenu muvuwe mabeshe . "
Simoni achimuudzidza , " Aa ! Baye , siswi hudzihenda hwidimavyo kuvuwa usiku wosi na k'ahupatire kamare , ela kwa ta udzamba , hundatsupha vimia vivyo . "
Na ariphotsupha vimia , achigwira mabeshe manji ta vimia vyao vichanza kukakat'ika .
Achiaiha anziao okala a yo mashuwa yinjine adze a-aavize . Achidza , go mabeshe achigatiya mashuwa zosi mbiiri na zichiudzala ta zichitsuma kuhoha .
Avuwi achangalazwa ni go mabeshe manji gogagwira . Simoni P'etero ariphoona gago , achimit'a mavindi mbere za Jeso achamba , " Nidzimanya mimi ni mudambi ta ts'iwirya kukala phamwenga nawe ta vichache ! "
Jakobo na Johana anangwa a Zebedayo okala ni avuwi dza Simoni àangalala vivyo nao . Jeso achimwamba Simoni , " Uts'ogophe ; kwanzira rero undakala uchiavuwa at'u . "
Ndo ariphoziphirika k'anda-k'anda ya ziya zo mashuwa , achibit'a nanga na achiricha gosi achimutuwa Jeso .
Ts'iku mwenga , Jeso wàkala u mudzi umwenga wa Galilaya , kuriko kwàkala kuna mut'u mumwenga yekala una mahana mwiri wosi . Mut'u yiye ariphomona Jeso tu , wàfinik'irika vifunefune achimuvoya Jeso achimwamba , " Bwana , nitakasa . Ninamanya unaidima kunitakasa uchihenza . "
Jeso achigolosa mukonowe achimukumba na kuno unaamba , " Ninahenza , takasika ! " Phapho kare mahana gachimuricha .
Jeso achimwamba , " Uts'imwambire mut'u yeyosi gaga godzokuhendera . Ela enda ukadzonyese kwa kuhani tu we , na ukalavye sadaka dza vihenzwavyo ni Shariya ya Musa , na yiyo yindaamanyisa at'u kukala udzitakaswa . "
Ela nguma dzulu ya Jeso yichikaza kugot'a chila phat'u . At'u anji achidza kwa ta amusirikise na aphozwe makongo gao .
Ela Jeso ye wàkala ukati kwa ukati wenda phat'u k'anda hicheye phots'o at'u kwendavoya .
Ts'iku mwenga , Jeso wàkala unafunza duu ra at'u . Kati ya ro duu ra at'u , phàkala phasegere Afarisayo , na alimu a shariya kulaa chila kadzidzi ka jimbo ra Galilaya , jimbo ra Judea na mudzi wa Jerusalemu . Phapho Bwana Mulungu wàkala unamwidimisa Jeso kuphoza akongo .
Ndo phapho phàchidza at'u anamurehera na luts'ats'a mut'u wa kupholoza . At'u ao àheza kumuphenyeza nyumba yokala Jeso kwa akamwike mbereze ,
ela k'aapatire mwanya wa kumuphenyeza kwa ro duu ra at'u . Ndo at'u ao achikot'a na ngazi ta dzulu ya yo nyumba , achitsamula phat'u ta achipata mwanya , na achimutsereza na luts'ats'alwe , achimwika mbere za Jeso pho kati-kati ya ro duu ra at'u .
Jeso ariphoona jisi at'u ao arivyokala na kuluphiro , wàmwamba vivi ye mut'u , " Musena , udzisamehewa dambizo . "
Ndo phapho alimu a shariya na Afarisayo achanza kudziuza vivi , " Ni mut'u ani yuno amukufuruye Mulungu vino ? K'akuna mut'u aidimaye kusamehe dambi , ta ats'iphokala Mulungu hicheye tu ! "
Ela Jeso achimanya maazo gao phots'oambirwa ta ni mut'u , na achiauza vivi , " Kwadze munaazavyo mwenu myoyoni ?
Ni riphiro ririro dide , ni kumwamba yuno mut'u wa kupholoza , ' Udzisamehewa dambizo , ' hebu ni kumwamba , ' Unuka wenende ' ?
Bee nindamonyesa vivi kukala , mimi Mut'u yelaa dzulu nina widimi phapha duniani wa kusamehe at'u dambi zao . " Phapho Jeso achimwamba ye mut'u yekala upholoza , " Unuka uhwale luts'ats'alo , wende vyako mudzini . "
Ye mut'u yekala upholoza achiunuka phapho kare mbere za osi , achihwala luts'ats'alwe achenda vyakwe mudzini na kuno unamulika Mulungu .
Osi achangalala , na achiphenywa ni woga achimulika Mulungu achamba , " Hudzona ut'u wa kwangalaza rero . "
Gariphochira gago Jeso wàlaa konze ya o mudzi , achimona mutosi wa kodi mumwenga aihiwaye Lawi usegere ufisi ya kodi , na Jeso achimwamba , " Nituwa ! "
Lawi achiunuka achiricha gosi achimutuwa .
Lawi achendamuhendera Jeso ujeni ubomu kwakwe mudzini , na phàkala phana atosi a kodi anji na at'u anjine phapho orya naye .
Ndo Afarisayo na alimu a shariya achanza kwanung'unikira anafunzi a Jeso na kwauza vivi , " Heka munarya na kunwa vinwadzi phamwenga na atosi a kodi na at'u anjine ots'oriwa ? "
Ela Jeso ye achiaamba , " Azima k'aana haja muganga , ario na haja na muganga ni akongo .
Mimi ts'idzire kudzaaiha at'u adzonao anahenda ga haki atye , ela nàkudzaaiha adambi atye . "
At'u anjine àmwamba Jeso vivi , " Anafunzi a Johana Mubatizi anafunga k'ano nyinji na kuvoya , na anafunzi a Afarisayo nao ndivyo ahendavyo . Ela heka we ano ako k'aafunga ta anarya na kunwa tu ? "
Jeso naye achiauza chit'adi vivi , " Vidze , munaidima kwahenda at'u oambirwa nyambura afunge , na ta bwana nyambura ucheri phamwenga nao ? K'aviidimikika vivyo .
Ela ukati undafika urio bwana nyambura undauswa kati yao , na ukati uo ndipho andafunga . "
Chisha Jeso achiaambira t'adi yiyi , " K'akuna mut'u atosaye chiraka kulaa valo iphya na kuchishona demuni . Achihenda vivyo , undakala udziribananga ro valo iphya , na cho chiraka k'achindaigana na ro demu .
Hebu k'akuna mut'u atiyaye divai mbitsi ndani ya viriba vya p'indi , maana , mut'u achihenda vivyo , yiyo divai mbitsi yindachemuka na yivyudule vyo viriba , yo divai yimwagike , na vyo viriba vibanangike .
Ela divai mbitsi niyitiywe ndani ya viriba viphya .
Na k'akuna mut'u ahenzaye divai mbitsi anwapho ya kwiva , kwakukala , ye nikwamba , yiyat'u ya kwiva ndiyo mbidzo muno . "
Ts'iku mwenga ya Sabato , Jeso wàkala unachira phamwenga na anafunzie kwenye minda ya nganu , na anafunzie achanza kufutsula masuche ga nganu achigafikitsa na kwafuna .
Afarisayo anjine achiauza vivi , " Heka munahenda neno ririro ts'i shariya kuhendwa ts'iku ya Sabato ? "
Jeso achiaudzidza achiaamba , " Vidze , k'amudzangwe kusoma dzulu ya vyohenda mufalume Daudi na anzie ukati phokala ana nzala ?
Daudi ukati uo wàphenya dzumba rokala Aiziraeli achivoya Mulungu , achihwala yiyat'u mikahe yokala yidziikwa mbere za Mulungu , achirya na achiap'a o anzie nao . Chishariya , àkala ni makuhani hichiyao tu , okala anahenzezwa arye mikahe yiyo . "
Ndo achimarigiza na kwamba , " Mimi Mut'u yelaa dzulu ni Bwana ta wa Sabato . "
Ts'iku yinjine ya Sabato , Jeso wàphenya sinagogini achifunza . Mo ndani mwàkala muna mut'u yekala mukonowe wa kulume wàkala upholoza .
Phapho alimu a shariya na Afarisayo àkala anatsakula chausa cha kumulumbira Jeso . Ndo achikala a phapho anatariza aone kumba undamuphoza mut'u ts'iku yiyo ya Sabato .
Ela Jeso ye achigamanya go maazo gao phots'oambirwa ta ni mut'u , na achimwamba ye mut'u wa kupholoza mukono , " Unuka udze wime phano mbere . " Ye mut'u achiunuka achendaima pho mbere .
Ndo Jeso achiaamba , " Ninamuuza , ni riphiro ririro ni shariya kurihenda ts'iku ya Sabato , ni kuhenda neno idzo , hebu kuhenda neno ii , ni kutivya mut'u , hebu kuulaga ? "
Ariphoalola na kona k'aphana ta mumwenga amuudzidzaye , achimwamba vivi ye mut'u , " Golosa mukonoo . " Naye achihenda vivyo , na mukonowe uchiuya uzima kamare .
Ela Afarisayo na alimu a shariya achitsukirwa muno ta achiuzana-uzana ra kumuhenda Jeso .
Ts'iku mwenga , Jeso wàkot'a ta mwangoni kwendavoya , na achichesa kuko kuvoya .
Kunadzachakwe achiaiha anafunzie , na kati yao achitsagula at'u kumi na airi ario wàap'a dzina ra ahumwa a widimi .
Na o at'u otsagulwa ndio aa : Simoni ( ariye wàmuhats'a dzina ra P'etero ) , Andireya nduguye ye P'etero , Jakobo na Johana , Filipu na Batolomayo ,
Matayo na T'omasi , Jakobo wa Alifayo na Simoni ( mut'u wa chama cha Zelote ) ,
Juda wa Jakobo , na Juda Isikariyoti yekudzamuguza Jeso .
Jeso ariphoteremuka kulaa ko mwangoni phamwenga na ao ahumwae a widimi , wàima phat'u phokala pha t'ambarare . Phapho phàkala phana duu bomu ra anafunzie , na at'u anji okala alaa p'ande zosi za Judea , mudzi wa Jerusalemu na p'ande za k'anda-k'anda ya bahari za Tiro na Sidoni . Osi àkala àkudzamusirikisa Jeso , na aphozwe makongo gao .
Jeso achiaphoza at'u osi okala anayugwa ni p'ep'o a vitswa .
Na at'u osi àkala anasukumana kwa ta amukumbe , kwakukala , nguvuze za kuphoza zàkala zilaa mwakwe mwirini , na osi omukumba , àphola .
Jeso wàagalukira anafunzie achiaamba , " Baha mwimwi achiya , maana , Ufalume wa Mulungu ni wenu .
Baha mwimwi musikirao nzala vivi , maana , mundakudzamvunywa . Baha mwimwi murirao vivi , maana , mundakudzahamirwa ta mutseke .
Ndo baha mwimwi murio at'u adzimumena , anamurema , anamuhakana na ario anamubanangira dzina renu kwa dzulu ya mimi Mut'u yelaa dzulu .
Maneno gaga gachilairira , mwi hamirwani ta muvine , maana , manoso genu ni mabomu mulunguni . Vivyo bee ndivyo akare ao arivyoahendera agomvi a Mulungu .
Ela mundamanya enye mwimwi murio mu matajiri vivi , maana , mwàphokera kare mazagazi genu ga raha .
Mundamanya enye mwimwi odzomvuna vivi , maana , mundakudzasikira nzala . Mundamanya enye mwimwi murio muna raha ta munatseka , maana , mundakudzashononeka na murire .
Mundamanya enye mwimwi mulikwao ni chila mut'u , maana , akare enu àalika dza vivyo agomvi a Mulungu a ulongo . "
Jeso wàenderera kugomba achamba , " Ela ninamwambira mwimwi munisirikisao , ahenzeni adawa enu , ahenderenit'o arat'u odzomumena ,
avoyereni aajaliwe ni Mulungu arat'u amulaphizao , na avoyereni nao arat'u amuhenderao vii .
Mumwenga wao achikupiga ukofi k'ai mwenga , we bee ta mugaluzire yo k'ai yinjine nayo apige . Achihwala kotiro , murichire ta shatiyo nayo .
Chila akuvoyaye-voyaye chit'u mup'e , na achikuphoka miyoyo , ts'imwambe akuudzire .
Ahenderenit'o anjine dza virat'u muhenzavyo nao amuhendere .
Maana , muchikala mwahenza arat'u amuhenzao nao tu , bee muna udzo wani ? K'amuna udzo , maana , ta adambi nao anaahenza arat'u aahenzao .
Muchiahenderat'o arat'u amuhenderaot'o nao tu , bee muna udzo wani ? K'amuna udzo , maana , ta adambi nao anagahenda gago .
Na muchikala munaakopesha arat'u murio munaaona andamuripha nao tu , mukale munawirya kulikwa na kunoswa ? Ng'o k'amuwirya , maana , ta adambi anaakopesha adambi anziao , kwa ta ariphwe chit'u dza chicho !
Kwa vivyo , ahenzeni adawa enu , na ahendereni t'ot'ot'o . Lavyani phots'ololera kuriphwa , na manoso genu gandakala mabomu , na mundakala anangwa a Mulungu ariye u dzulu kuchira osi , maana , yiye ni mudzo ta kwa ots'o mumvera , na ai .
Mwimwi hendani mbazi dza Abayenu Mulungu arivyo na mbazi . "
Chisha Jeso wàgomba achamba , " Muts'ialamule anjine , na ndipho namwi k'amundalamulwa ni Mulungu ; muts'ialaumu anjine , na ndipho namwi k'amundalaumiwa ni Mulungu , na asameheni anjine , na ndipho namwi mundasamehewa ni Mulungu ,
ap'eni anjine chodzoaphungukira , namwi mundahewa ni Mulungu . Mwimwi mundaphokera na mikono yenu p'ishi ya tele , yodzofyeherwa na kukuchwakuchwa ta kumwagika . Maana , p'ishi yiyat'u muyihumirayo kwa anjine , ndiyo ariyo Mulungu undayihumira kwenu naye . "
Chisha Jeso achiaambira t'adi yiyi : " Vidze , mut'u yets'ona unaidima kumulongoza munziwe yets'ona vivyo ? H'a-a k'aviidimikika , na achivihenda , osi airi andavoromoka bop'oni .
Mwanafunzi ts'i mubomu kuriko mwalimuwe , ela chila mwanafunzi achimala masomoge t'ot'ot'o , nikukala dza mwalimuwe .
Kwadze unalola chidudu chiricho dzitsoni mwa munzio , ela k'uchona chikokopha chiricho mwako dzitsoni ?
Hebu unaidimadze kumwamba munzio , ' Musena , hima nikulavye chidudu , ' na kuno k'uchona chikokopha chiricho mwako dzitsoni ? U mulumakwiri uwe ! Chilavye mwanzo chikokopha chiricho mwako dzitsoni , na ndipho undaidima kona t'ot'ot'o ta widime kumulavya chidudu munzio naye . "
Jeso wàenderera kugomba achamba , " Muhi udzo wa t'ude za kuriwa k'auvyala t'ude za k'oma , hebu muhi wa k'oma k'auvyala t'ude mbidzo za kuriwa .
At'u aumanya muhi kwa t'udeze uvyalazo . Vi lwazu kukala , at'u k'aahunda t'ini kulaa kwa mihi ya miya , hebu k'aahunda zabibu kulaa kwa vitsaka vya mihi ya miya .
Mut'u mudzo , una madzo mwakwe moyoni , na kwa vivyo , ugomba go madzo galaago mo moyoni . Na mut'u mui naye , una mai mwakwe moyoni , na kwa vivyo , ugomba go mai galaago mo moyoni . Maana , mut'u ugomba garat'u garigo tele mwakwe moyoni . "
Chisha Jeso wàgomba achamba , " Kwadze munaniiha ' Bwana , Bwana , ' na kuno k'amugahenda gano nimwambirago ?
Bee ninamwambira mino , chila mut'u adzaye kwangu , akasikira maneno gangu na kugatuwa ,
unga dza mut'u ajengaye nyumba . Yiye nikuyitsimbira ndani muno ta akakumba mwamba , chisha akayitiya chunu . Ndo muvo wa madzi nikudza ukayipiga yo nyumba , ela ukashindwa vivyo , maana , yàjengwa kudiniswa .
Ela asikiraye maneno gangu na k'agatuwa , unga dza mut'u yejenga nyumba na k'ayitsimbirire ndani muno , na chisha k'ayitiyire chunu . Ndo muvo wa madzi uriphokudzayipiga , nyumba yiyo yàgwa maruru , na yichikuluzwa ni madzi kamare ! "
Jeso ariphomarigiza kwaambira at'u gago gosi , wàuka achenda mudzi wa Kaparinaumu .
Kuko kwàkala kuna mubomu mumwenga wa shikari a viha wa Chirumi , yekala una muhendikaziwe amuhenzaye muno , ni mukongo yupwi .
Ndo ye mubomu ariphosikira nguma mbidzo ya Jeso , wàahuma atumia a Chiyahudi ende akamutuwe adze amuphoze muhendikaziwe .
Na ao ariphofika kwa Jeso , àkwendamwambira gokala àhumwa , na achimulombera muno achimwamba , " Ye mubomu wa shikari a viha bee unawirya umwavize jeri uwe ,
maana , yiye mwenye unaahenza at'u ehu na kusema ujeri , ndiye ariyehujengera rirat'u sinagogi . "
Ndo Jeso achenda phamwenga nao , na ariphokala unatapira nyumba ya ye mubomu , yiye wàahuma asenae akamwambe Jeso vivi , " Bwana , ye mubomu wa shikari a viha udzamba k'awirya kukupiga karibu uwe mwakwe nyumbani ,
na vivyo ndivyo vyodzomuhenda ta k'adzire kwako yiye mwenye . Kwa vivyo , yiye udzamba uwe wambe muhendikaziwe aphole tu , naye undaphola .
Maana , ta yiye naye ni mut'u ariye ts'ini ya widimi wa abomu anjine , na unao shikari ts'inize . Na nikumuhuma mumwenga naye akenda ; akamwiha munjine naye akadza ; na nikumwamba muhendikaziwe , ' Henda rino ! ' naye akahenda . "
Ndo Jeso ariphosikira gago , wàangalazwa ni yiye , chisha achigalukira ro duu ra at'u rokala u phamwenga naro achamba , " Ninamwambira mino , ts'idzangwe kona mut'u wa kuluphiro bomu dza yuyu phapha Iziraeli phosi ! "
Arat'u at'u okala ahumwa kwa ye Jeso achiuya ko nyumbani kwa ye mubomu , na achendamona ye muhendikaziwe uphola kamare .
Jeso ariphomuphoza muhendikazi wa ye mubomu wa shikari a viha tu , wàkwenda mudzi umwenga wihiwao Naini , phamwenga na anafunzie , na duu bomu ra at'u .
Ndo phokala unatapira dziyango bomu ra kuphenyera o mudzi , phàlairira at'u okala atsukula lufu lwa mutana mumwenga yevyalwa hicheye tu , mwanangwa wa muchet'u gungu , na at'u anji a mudzi uo àkala a phamwenga na ye mufererwa .
Ndo Jeso ariphomona yiye muchet'u , wàmugwizira mbazi muno na achimwamba , " Ts'irire Mayo . "
Chisha , achendarikumba ro jeneza , na arat'u okala adziritsukula achiima . Chisha Jeso achamba , " Mutana , ninakwamba lamuka ! "
Ye mutana achifufuka achisagala , na achanza kugomba . Jeso achimwamba ye muchet'u , " H'a hiye mwanao . "
At'u osi phapho achangalala na achogopha , na achanza kumulika Mulungu achamba , " Mugomvi mubomu wa Mulungu ukudza kati yehu ! " na , " Mulungu ukudzaativya at'ue ! "
Nguma zizo za Jeso zichigot'a Judea kosi , na its'i za phephi-phephi .
Anafunzi a Johana àmwambira ye mwalimu wao nguma dzulu ya maneno gago gosi . Naye Johana achiaiha anafunzie airi
achiahuma kwa Bwana akamuuze kukala , " We ukale ndiwe yeambwa undakudza , hebu hulolere mut'u munjine ? "
Arat'u anafunzi airi ariphofika kwa Jeso àmwamba , " Sino hudzihumwa ni Johana Mubatizi hudze hukuuze , ' We ukale ndiwe yeambwa undakudza , hebu hulolere mut'u munjine ? ' "
Ukati uo , Jeso wàkala unaaphoza at'u anji okala anayugika na makongo na p'ep'o a vitswa , na kwaidimisa kona at'u ots'oona .
Ndo Jeso achiaamba vivi , " Endani mukamwambire Johana gaga godzogaona , na godzogasikira : at'u ots'oona anaphozwa ta anaona , vigurye anaphozwa ta anenenda t'ot'ot'o , a mahana anatakaswa , at'u ots'osikira anaphozwa ta anasikira vino , at'u a kufa anafufulwa , na achiya anasumurirwa Nguma Mbidzo .
Kwa vivyo , baha mut'u yets'ericha kunikuluphira ! "
Ndo adzumbe a Johana ariphouka , Jeso wàanza kugomba na ro duu ra at'u dzulu ya Johana . Yiye wàauza vivi , " Muriphokwenda kwa Johana ko nyika , mwàkala munahenza mukaone ani ? Mwàkala munahenza mukaone mut'u wa kuyumbiswa-yumbiswa dza lunyasi lulazwavyo ni p'eho ?
H'a mwàkwendalola ani ? Mukale mwàkala mudzikwendalola mut'u yekala udzidzivalira nguwoze mbidzo ? Sirikisani , at'u avalao nguwo mbidzo na kusagala mazagazi ga raha , anasagala ta madzumbani mwa afalume vivyo !
Ndo sambi nambirani , mwàkala mudzikwendalola ani ? Mukale mwàkala mudzikwendalola mugomvi wa Mulungu ? Ni jeri , na bee ninamwambira mino kukala , ye Johana yekwendamona kuko , uchira mugomvi wa Mulungu .
Yiye Johana ndiye ahadzwaye mo Maandikoni ga Mulungu gaambago , ' Sirikisa , ninahuma mudzumbe wangu akulongolere , akakutsengere njirayo . ' "
Jeso achimarigiza na kwamba , " Ninamwambira mino , kati ya binadamu osi , k'akuna mubomu kumurima Johana Mubatizi . Ela ta vivyo , ariye ni mudide kamare Ufalumeni kwa Mulungu , ni mubomu kumurima ye Johana .
Na at'u osi ta atosi a kodi àsikira udzumbe wa Johana , na achikubali Mulungu ni mujeri kwa kubatizwa ni ye Johana .
Ela Afarisayo na alimu a shariya àrirema ro henzo ra Mulungu rokala ri dzulu yao kwa kurema kubatizwa ni ye Johana .
Ndo sambi nindaahwalanisha at'u ano na chit'u chani ? Ni at'u a chidzedze ano ?
At'u aa anga dza t'adi ya anache asegereo cheteni virundu viiri , chila chirundu chichambwa ni chinjine , ' Hudzimupigira ngoma , ela k'amuvinire ! Hukamupigira musego , ela k'amuririre ! '
Maana , Johana wàkudza , achifunga na k'anirwe ta divai , ela mwi mwàkala muchamba , ' Una p'ep'o ! '
Nichidza mimi Mut'u yelaa dzulu . Mimi ts'ifungire na nichinwa ta divai , ela mwi munaamba , ' Muloleni mut'u yuno , una mutsare na ni munwadzi , na asenae ni atosi a kodi na at'u anjine ots'oriwa . '
Ela ta vivyo , hekima ya Mulungu yinaonyeswa kukala ni ya jeri ni at'u osi ayikubalio . "
Mufarisayo mumwenga aihiwaye Simoni wàmupiga karibu Jeso kwakwe nyumbani , ende akarye chakurya phamwenga naye . Jeso achenda , achendaphenya nyumbani mwa ye Mufarisayo , achisagala na achirya chakurya .
Ndo kwàkala kuna muchet'u mumwenga mudzi uo yekala unasagala mazagazi makolo muno . Ariphosikira nguma kukala Jeso wàkala u nyumbani kwa ye Mufarisayo , wàhwala t'upa ya alabasita yokala yina mafuha .
Achenda ta ko nyumbani , achendaima nyuma ya Jeso phakwe maguluni kuno unarira , na phapho matsozige gachimutwenera Jeso maguluni . Phapho ye muchet'u achivumbama na achigahakusa go magulu ga Jeso na nyereze , chisha achigabusu-busu na kugaphaka garat'u mafuha .
Ye Mufarisayo yekala udzimupiga karibu Jeso ariphoona gago , wàaza mwakwe moyoni achamba , " Kala mut'u yuyu ni mugomvi wa Mulungu , angari kumanya muchet'u yuyu amukumbaye u chidzedze , maana , muchet'u yuyu unasagala mazagazi makolo muno . "
Phapho Jeso achimwamba vivi ye Mufarisayo , " Simoni , nina chit'u nihenzacho nikwambire . " Naye Simoni achimwamba , " H'aya nambira tu we Mwalimu . " Jeso achamba ,
" Kwàkala at'u airi omukopa p'esa mut'u mumwenga : mumwenga wàkala udzimukopa shilingi helufu mirongo mitsano ( 50,000 ) , na ye munjine shilingi helufu ts'ano ( 5,000 ) .
At'u ao ariphoshindwa ni kuripha madeni gao , yiye mut'u wàasamehe osi airi . Sambi , ni yuphiye kati ya ano airi yendemuhenza muno ye mut'u yeakopesha , chisha achiasamehe madeni gao ? "
Simoni achimuudzidza achimwamba , " Vi lwazu kukala , yuyat'u yesamehewa deni bomu , wàmuhenza muno . " Phapho Jeso achimwamba , " Ni jeri . "
Ndo achimugalukira ye muchet'u na achimwamba Simoni vivi , " Unamona yuno muchet'u ? " Simoni achivumikiza , " Ee ? " Jeso achamba , " Bee , mimi phodzophenya mumu mwako nyumbani , uwe k'unip'ire madzi ga koga magulu gangu , ela muchet'u yuyu udzinogesa magulu na matsozige , na akagahakusa na nyereze .
Uwe uriphonilamusa k'unibusure , ela yuyu muchet'u hangu phodzophenyera mumu ukala achigabusu magulu gangu tu .
Uwe k'uniphakire mafuha chitswani , ela yuyu muchet'u udzigaphaka mafuha ga kunuk'at'o magulu gangu .
Ndo ninakwambira mino uwe , ta ziripho dambize ni nyinji , ela zisamehewa , maana , udzonyesa menzwa bomu . Ela asamehewaye dambi ch'ach'e , ta yo menzwaye nayo ni ch'ach'e vivyo . "
Na Jeso ye muchet'u achimwamba vivi , " Udzisamehewa dambizo . "
Na phapho arat'u okala a mezani phamwenga naye achiuzana vivi , " Ni mut'u wa chidzedze yuno aidimaye kumusamehe mut'u dambi ? "
Jeso ye achimwamba vivi ye muchet'u , " Kuluphiroro ridzikutivya enda vyako na reri . "
Gariphochira gago tu , Jeso wàahula na kati-kati ya midzi na vidzidzi , achisumurira Nguma Mbidzo ya Ufalume wa Mulungu . Arat'u ahumwae a widimi kumi na airi àkwenda osini ,
na chisha achet'u anjine nao okala Jeso udzialavya p'ep'o ai na kwaphoza makongo , àkwenda nao . Ao ni ano Maryamu ( muchina Magidala ) , yelaviwa p'ep'o ai afungahe ,
Joana , mukaza Kuza muhendikazi mubomu wa Herode , Suzana na anjine anji . Ao achet'u àkala achimuhikirahikira Jeso na o ahumwae a widimi na miyo yao enye .
At'u àenderera kudza kwa Jeso kulaa chila mudzi , na at'u anji ariphorundikana Jeso achiaambira t'adi yiyi ,
" Mundimwa mumwenga wàkwendamwagira mbeyuze . Ariphokala unamwagira zirat'u mbeyu , zinjine zàgwa njirani , na achizi na njira achiziyaha , na nyama a kuburuka nao achidzazichot'a .
Zinjine zichigwa mut'u mokala muna mawe , na ziriphomera , zichinyauka kwakukala , mutsanga wa mumo wàkala k'auna chinemi .
Zinjine zo zàgwa kati-kati ya mizi ya mihi ya miya , yo mizi yichifundula na yichikula phamwenga na yo mimera , na yichiyigwira yo mimera .
Na zinjine zichigwa phenye mutsanga udzo , zichimera , zichikula na zichivyala mavuno manji muno . " Ndo kumarigiza Jeso achamba , " Musikizi naasikire ! "
Jeso wàuzwa ni anafunzie lengo ra yo t'adi ,
naye achamba , " Mwimwi mwàjaliwa kumanya njama za Ufalume wa Mulungu , ela ao anjine k'aajaliwirwe ta aambirwa chit'adi , kwa ta ' Akaona ats'imanye nini , na ta akasikira , chisha ats'elewe . ' "
Jeso wàamba " Yiyi ndiyo maana , ya t'adi yiyi : mbeyu ni neno ra Mulungu .
Murat'u njirani mogwa mbeyu fulani , ni mufano wa arat'u at'u arisikirao riro neno , chidzako Shetani akadza , na akarilavya mwao myoyoni kwa ta ats'idze akakuluphira , na phapho akaokoka .
Mura mut'u mokala muna mawe mogwa zinjine , munaonyesa arat'u at'u ario achisikira neno ra Mulungu , anariphokera na raha . Ela kwahivira anga dza mo mut'u mwenye mawe , neno k'ariaphenya mwao myoyoni ; anakuluphira kwa ts'iku ch'ach'e tu , na achijezwa nikuuya nyuma .
Himura mwenye mizi ya mihi ya miya , ni mufano wa arat'u at'u arisikirao riro neno ela achiuka tu , phapho kare nikukala chimoyomoyo , akaphenywa ni chipherephere cha miyo na mazagazi ga raha , na ndo ta k'aakomala chiroho .
Na murat'u mwenye mutsanga udzo , ni mufano wa arat'u at'u arisikirao riri neno , akariika moyoni , na kurituwa jeri-jeri , na ao nikuvumirira ta akakomala chiroho . "
Jeso wàenderera kwaambira chit'adi . Yiye wà-aamba , " At'u k'a-aasha taa na akarifinik'ira na daba , hebu akariika muvunguni . Ela , ariika dzulu-dzulu kwa ta at'u achiphenya ndani aone .
Maana , chochosi chofitswa chindang'azwa , na chohendwa chinjama-njama , chindakudzahendeka lwazu-lwazu , na chimanywe ni anji .
Ndo dzimanyirireni na gaga mugasirikisago , maana , yuyat'u amanyaye kare undakaza kung'azirwa amanye manji muno , ela yets'emanya na k'enzi kumanya , undakaza kufimbirwa . "
Ndo phapho nduguze Jeso na ameyao achidza , ela k'aaidimire kumufikira phephi , maana , at'u àkala ni anji .
Ndo Jeso achambirwa kukala , " Ameyo na nduguzo a chilume a ko konze anahenza akone . "
Ela Jeso ye achiaamba vivi o at'u , " Mayo na enehu ni arat'u asikirao neno ra Mulungu na akarigwira . "
Ts'iku mwenga , Jeso wàphenya mashuwani phamwenga na anafunzie achiaamba , " Nahuvukeni ziya hwendeni ng'ambo . " Ndo hinyo achanza charo .
Phokala a mo mashuwani anenda , Jeso wànyekererwa ni usingizi achilala . Vuto bomu richanza kuvuma , na madzi gachanza kuphenya mo mashuwani na achikala a maengaengani .
Arat'u anafunzi achendamulamusa Jeso na kuno anamwamba , " Bwana , Bwana ! Hunahoha ! " Jeso achilamuka , achirichemera ro vuto na go maimbi manji , nako kuchihurira , kuchikala zizizi .
Chisha achiaamba , " H'a ri lwaphi kuluphiro renu ? " Ela o achikala adzangalala ta achisala kwambana , " Ni ani yuno , ariye ta unaramba vuto na maimbi gahurire , nago ganamogopha jeri ? "
Jeso na anafunzie àkwenderera na charo ta achifika its'i ya Agerasa , ng'ambo ya ziya , yodzololana na jimbo ra Galilaya .
Jeso aripholaa mo mashuwani tu , mut'u mumwenga yekala una mapepo kulaa phapho achenda kwakwe . Mut'u yiye wàkala uhenda ts'iku nyinji k'avala nguwo , na k'asagala mudzini ta usagala mabirani .
Go mapepo gàkala ukati unji nikumulokera , na kwa vivyo , wàkala achirindwa na chisha kuno ufungwa minyororo ya magulu na p'ingu mikononi . Ela ye wàkala achilokerwa ni higo mapepo , unayitosa yo minyororo , na azivunze zo p'ingu , na ndo akaziswe ni higo mapepo ta nyika . Ndo Jeso achigachemera go mapepo gamulae yiye mut'u . Ye mut'u achidzibit'a mbereze achigomba kwa laka ra dzulu achamba , " Unamini we Jeso Mwana wa Mulungu ariye u dzulu kuchira osi ? Ninakuvoya uts'initurise ! "
Phapho Jeso achimuuza achimwamba , " Kwani we dzinaro ndiwe ani ? " Ye achiudzidza achamba , " Ndimi Jeshi . " Na wàsema dzina riro , maana , p'ep'o anji àkala adzimupagaa .
Ao p'ep'o achimulombera Jeso ats'ialavye kwa mut'u yiye na kwendayaya bop'o rots'osika .
Kwàkala kuna duu bomu ra nguluwe a kufuga okala anarisa jemajema ra mwango . Ndo ao p'ep'o achimulombera Jeso aahenzeze akaaphenye ao nguluwe , naye achiahenzeza .
Phapho o p'ep'o achimulaa ye mut'u , achendaaphenya o nguluwe , na achivoromoka ta ziyani achihoha .
Arisa a o nguluwe ariphoona gago , àkaza mairo achenda-aambira at'u nguma zizo ko midzini na mindani .
At'u achidza mairo kudzalola godzolairira . Achenda ta kokala Jeso , achendamona , na ye mut'u yekala udzimulavya p'ep'o wàkala usegere phephi naye uvala nguwo , na akilize zidziuyat'o kamare . At'u phapho achogopha muno .
Arat'u at'u arioona maneno gago gachihendeka , à-aambira at'u anjine jisi mut'u yiye ariyepagaiwa ni mapepo arivyophozwa ni Jeso .
Chisha , at'u osi a phephi-phephi na yo its'i ya Agerasa àphenywa ni woga muno , na achimuvoya Jeso auke phapho . Jeso naye ta k'asitire , achiphenya kahiri mashuwani kuuya Galilaya .
Ye mut'u yekala ulaiwa ni p'ep'o wàmuvoya Jeso ende osi . Ela Jeso k'amuhenzezere , its'iphokala wàmwamba ,
" Uya mudzini ukaseme higo maneno mabomu godzohenderwa ni Mulungu . " Ndo ye mut'u achenda achitaratara chila phat'u mudzi uo go maneno mabomu gokala uhenderwa ni Jeso .
Jeso ariphouya ng'ambo ya ziya kahiri , at'u anji àmutsangira kwakukala , osi àkala anamutariza .
Ndo mut'u mumwenga aihiwaye Jairo yekala ni mubomu wa sinagogi achidza . Jairo achimit'a mavindi mbere za Jeso , achimuvoya ende kwakwe mudzini ,
kwakukala , mwanawe mumwenga tu , wa chiche wa myaka kumi na miiri , wàkala ni mukongo yupwi . Jeso phokala unenda , at'u àkala anamufyeha kosi-kosi .
Ndo phàkala phana muchet'u mumwenga kati ya ro duu ra at'u yekala ugaya na ukongo wa muruwo myaka kumi na miiri , na k'akuna ta mumwenga yeidima kumuphoza .
Ndo muchet'u yiye achimutuwa Jeso nyuma , achikumba mutse wa valore , na kuruwakwe kuchituma phapho kare .
Jeso phapho achiuza achamba , " Ni ani yedzenikumba ? " Osi achamba kukala k'akuna mut'u yekala udzimukumba , chisha P'etero ye achamba , " Mwalimu , wuzadze vyo nawe ta u kati-kati ya duu ra at'u na anakufyeha ? "
Ela Jeso ye achamba , " Ni vivyo , ela phana mut'u udzinikumba , maana , ninasikira mukotse wangu udzinilaa . "
Ye muchet'u ariphoona kukala k'aidima kudzifitsa , wàdzilavya mwenye na kuno unatetema kwa woga , achidzitsupha mbere za Jeso , na phapho achisema mbere za osi chotuma ta amukumbe Jeso , na jisi vyokala uphozwa phapho kare .
Jeso achimwamba , " Mayo , kuluphiroro ridzikuphoza , kwa vivyo , enda vyako na reri . "
Jeso ariphokala ucheri kugomba gago , mut'u mumwenga kulaa mudzini kwa Jairo wàkudza achidzamwambira Jairo mwenye kukala , " Mwanao kurat'u udzefa , kwa vivyo , ts'imutsose bule ye mwalimu ! "
Ela Jeso ye ariphosikira gago wàmwamba Jairo vivi , " Uts'ibabaike , kuluphira tu , na mwanao undaphola . " Ndo achiunuriza charo achenda vyao kuko .
Ariphofika ko mudzini , Jeso k'amuhenzezere mut'u yeyosi aphenye mo ndani phamwenga naye , ats'iphokala P'etero , Johana , Jakobo na avyazi a ye musichana .
At'u osi àkala anarira na kushononeswa ni ye musichana . Ela Jeso achiaamba , " Ts'irireni , maana , k'afire yuyu ta ni urere tu ! "
Ela o at'u phapho achimona Jeso dza kwamba ts'i muzima , maana , o àkala anamanya ye mwanache udzefa , ela ye unaamba urere tu .
Ndo Jeso achimugwira mukono achamba , " Lamuka mwanache ! "
Na phapho achiudza moyo , na achizuka phapho kare . Jeso achilagiza ahewe wari ye mwanache .
Avyazie achangalala , ela Jeso ye achiaamba ats'imwambire mut'u yeyosi gago gokala gahendeka .
Jeso wàaiha phamwenga arat'u ahumwae a widimi kumi na airi , achiap'a widimi dzulu ya p'ep'o osi na widimi wa kuphoza makongo ,
na phapho achiahuma ende akasumurire dzulu ya Ufalume wa Mulungu , na aphoze makongo .
Yiye wà-aamba ahumwae vivi , " Muts'itsukule chochosi ko mwendako : kala ndat'a , muk'oba , chakurya , p'esa , hebu ta valo ra k'anda .
Na nyumba yondopiga hodi na mupigwe karibu , sagalani mumo ukati muchikala munafunza ta phondoukira kadzidzi kako .
Phat'u phophosi pharipho enye andarema kumupiga karibu , ukani , na muchikala munalaa pho kadzidzini , kut'ani-kut'ani vumbi rondokala ri mwenu maguluni , kwaonyesa kukala , andamanya enye . "
Ndo o ahumwa a Jeso a widimi achanza charo , achichira na vidzidzini kuno anasumurira Nguma Mbidzo na kuphoza akongo chila phat'u .
Herode mutawali wa Galilaya ariphosikira nguma dzulu ya maneno gosi gokala ganahendeka , wàyugika muno mwakwe moyoni , kwakukala , anjine àkala achamba , " Johana wàfufulwa kulaa kuzimu . "
Anjine o àkala achamba , " Eliya ulairira , " na anjine àamba , " Mumwenga wa agomvi a Mulungu a p'indi ufufuka . "
Ela Herode ye achamba , " Yiye Johana nàmulagizira achitoswa chitswa , sambi ni ani ye nimusikiraye ngumaze ? " Kwa vivyo , achikala una p'ola amone Jeso muno .
Ahumwa a Jeso okala na widimi ariphouya , àmwambira Jeso gosi gokala adzigahenda ko kwao charoni , na Jeso achiuya na ao tu hichiyao ta kadzidzi ka Betisaida .
Ela o at'u ariphomanya kukala yiye wàkala udziuka , àmutuwa , na ariphokwendamona , Jeso achiapiga karibu , achiasumurira nguma dzulu ya Ufalume wa Mulungu , na achiaphoza okala ni akongo .
Dzuwa phokala rinalewalewa , arat'u ahumwae kumi na airi a widimi àmwendera achimwamba , " Alage aa at'u kwa ta ende vidzidzini na mindani yiriyo phephi-phephi , akadzipatire vyakurya na mut'u mwa kulala , maana , phapha huripho bee ni nyika . "
Ela ye Jeso achiaamba , " Ap'eni mwimwi chakurya arye . " O achimuudzidza achimwamba , " Huriyo nayo ni mikahe mitsano na mabeshe mairi tu , ta k'ahumanya hwende hukaagulire chakurya , ela bee ta k'ahumanya kumba hundachigulaphi chakurya cha kwamvunya at'u aa osi ! "
Maana , phàkala phana alume apatao helufu ts'ano ( 5,000 ) phapho . Jeso phapho achiaamba anafunzie vivi , " Aambireni at'u asagale maduu-maduu ga at'u mirongo mitsano-mitsano ( 50 ) ahewe chakurya . "
Anafunzi achihenda vyokala adzambwa , na at'u osi achisagala .
Jeso achiyihwala yiyat'u mikahe mitsano na garat'u mabeshe mairi , achilola dzulu mulunguni , achilavya mumvera kwa Mulungu , chisha achanza kuyimega-mega , na achiap'a o anafunzie aap'e at'u agavyane .
Phapho at'u osi achirya ta achimvuna , na anafunzi a Jeso achitsola-tsola visiku vya yo mikahe na vya go mabeshe vyokala visala , na achiudzaza vikaphu kumi na viiri .
Ts'iku mwenga , Jeso wàkala unavoya k'anda hicheye , na anafunzie achenda phephi naye . Ndo yiye achiauza vivi , " At'u anaamba mino ni ani ? "
O achimuudzidza achimwamba , " At'u anaamba uwe u Johana Mubatizi , anjine o anaamba u Eliya , na ta anjine anaamba kukala uwe u mumwenga wa agomvi a Mulungu a p'indi ariye wàfufuka . "
Jeso achiauza kahiri achiaamba , " Hanga mwi , munaamba mino ni ani ? " P'etero achimuudzidza achimwamba , " Uwe ndiwe ye K'irisito wa Mulungu . "
Jeso wàafungira ats'imwambire mut'u maneno gago ,
na achenderera kugomba achamba , " Ni seti mimi Mut'u yelaa dzulu nituriswe muno , na niremwe ni atumia , makuhani abomu , na alimu a shariya . Na ta nindaulagwa , ela ts'iku ya hahu nindafufuka . "
Chisha , achiaambira at'u osi vivi , " Mut'u yeyosi ahenzaye kukala mwanafunzi wangu , ni seti ariche njiraze mwenye , autsukule musalabawe chila ts'iku , na anituwe .
Maana , ahenzaye kutivya maishage mwenye , bee k'andapata uzima . Ela alavyaye maishage kwa dzulu yangu , undapata uzima .
Na vina faida yani mut'u kuupata utajiri wosi wa dunia , ela ye mwenye ats'ipate uzima ? K'aphana !
Mut'u achinonera waibu mimi na mafunzo gangu , mimi Mut'u yelaa dzulu nami nindakudzamonera waibu mut'u yiye ukati mimi phondokudza na mung'alo wangu , mung'alo wa Baba Mulungu , na wa malaika atakatifu .
Na ninamwambira jeri , phana anjine phapha ario k'aandafa phots'owona Ufalume wa Mulungu . "
Jeso ariphogomba dzulu ya chifoche , wàkala vivi ta zichichira ts'iku nane hivi , ndo achiahwala ano P'etero , Johana na Jakobo , achenda nao ta dzulu mwangoni kwendavoya .
Ariphokala unavoya , suraye yàgaluka chivinjine , na ta mavaloge nago gachigaluka meruphe tsetsetse .
Ndo phapho kare phachilairira at'u airi achigomba naye , nao àkala ni agomvi a Mulungu Musa na Eliya ,
na ao àlairira na mung'alo wa Mulungu , achigomba naye dzulu ya vyokala undachimiza lengo ra Mulungu kwa kufa Jerusalemu .
P'etero na anzie àkala arere jeri-jeri , ela achilamuka vivyo , achiwona o mung'alo wa Jeso , na arat'u at'u airi okala aimire phamwenga naye nao achiaona .
Ndo ao at'u airi phokala anauka , P'etero achimwamba Jeso vivi , " Mwalimu , ni vidzo vivi vya kukala naswi hu phapha , ndo ima hujenge vibanda vihahu ; chimwenga chako , chimwenga cha Musa , na chinjine cha Eliya . " Ela ujeri ni kwamba , k'amanyire rokala unagomba .
P'etero phokala unagomba gago , phàlairira ingu phapho kare na richiima dzulu yao kwaerekeza ; na ingu riro ririphoazizira dzuwa , arat'u anafunzi àogofyerwa muno .
Na laka kulaa ko inguni richamba , " Yuyu ndiye Mwanangu yemutsagula , musirikiseni . "
Ariphosikira laka riro , àmona Jeso u phapho hicheye , na o anafunzi k'aagahendere ng'anzi na mut'u yeyosi maneno gago gokala adzigaona .
Kunadzachakwe , Jeso na anafunzie ariphokala ateremuka kulaa ko mwangoni , duu bomu ra at'u ràonana nao .
Phapho mut'u mumwenga kati ya ro duu achigomba kwa laka ra dzulu achamba , " Mwalimu , ninakuvoya umonere mbazi mwanangu , ariye ni ye mumwenga tu ,
na una p'ep'o ariye achimulokera unamupigisa k'ululu phapho kare , na achanza vivyo nikumufitisa na kumulavya fulo mulomoni ta akakala k'adzimanya kahiri kwa masaa manji genye .
Kala ni ano anafunzio nàavoya amulavye , ela k'aaidimire . "
Phapho Jeso achiaamba , " At'u mwimwi k'amuna kuluphiro , na mu adambi ! Nindakala namwi ta rini ? Na nindamuvumirira ta rini ? " Chisha achimwamba ye mut'u , " Hebu murehe ye mwanao phano . "
Ndo mwanache phokala unenda kwa Jeso , p'ep'o achimubit'a phots'i , na achimufitisa . Ela Jeso achimuchemera ye p'ep'o , na mwanache achiphola na achihewa abaye .
At'u osi phapho achangalazwa ni widimi ubomu wa Mulungu . At'u ariphokala acheri kwangalazwa ni maneno gokala gahendwa ni Jeso , Jeso wà-aamba anafunzie vivi ,
" Hegani masikiro genu mugasikire t'ot'ot'o maneno gaga : mimi Mut'u yelaa dzulu nindalaviwa kwa at'u ario andaniulaga . "
Ela ao anafunzi k'aamanyire maana , ya maneno gago , maana , maanaye yàkala yifitsika kwa ats'elewe , na ao achogopha kumuuza dzulu ya maneno gago .
Kwàlairira k'ani kati ya o anafunzi dzulu ya ni yuphiye kati yao yekala ni mubomu kuriko anzie osi .
Ela Jeso ye achimanya maazo gokala ga mwao myoyoni , na achimuhwala mwanache mudide achimwimisa mbereze
na achiaamba , " Mut'u amuphokeraye mwanache dza yuyu kwa dzina rangu , bee unaniphokera mimi , na aniphokeraye mimi , unamuphokera yuyat'u yenihuma . Ye ariye ni mudide kati yenu , ndiye mubomu kuchira mwimwi mosi . "
Johana achimukat'a ulimi achimwamba , " Bwana , hudzimona mut'u mumwenga unalavya p'ep'o kwa kuhumira dzinaro , naswi hukamukahaza , kwakukala , yiye bee ts'i mumwenga wehu . "
Ela Jeso ye achimwamba , " Muts'imukahaze mut'u dza yiye , maana , yets'emupinga bee unavuhira kwenu . "
Ukati uriphokala u phephi na kufika wa Jeso kuhwalwa ende dzulu mulunguni , Jeso wàamula kwenda Jerusalemu .
Ndo wàahuma adzumbe amulongolere , na ao achendaphenya kadzidzi kamwenga ka Asamariya , kwa ta amubambanyire phat'u .
Ela achina phapho k'aahenzere kudzamuphokera , kwakukala , wàkala unamanyikana lwazu-lwazu kukala , u njirani kwenda Jerusalemu .
Ndo anafunzie airi , Johana na Jakobo ariphoona gago àamba , " Bwana , unahenza huvoye Mulungu abit'e moho kulaa mulunguni waoche at'u ano ? "
Ela Jeso ye achiagalukira achiagombera ,
na achiuka phapho achenda kadzidzi kanjine .
Phokala a njirani anenda , mut'u mumwenga wàmwamba Jeso vivi , " Mino nindakutuwa uwe kosi kondokwenda . "
Ela Jeso ye achamba , " Mbewa ana miina , na nyama a kuburuka ana nyumba , ela mimi Mut'u yelaa dzulu ts'ina phat'u pha koya . "
Chisha achimwamba mut'u munjine vivi , " Uwe nituwa . " Ela ye achamba , " Bwana , niricha nikazike baba mwanzo . "
Ela Jeso ye achimwamba , " Ga mahanga garichire ao ario chiroho àfa , ela uwe hinde ukasumurire dzulu ya Ufalume wa Mulungu . "
Na mut'u munjine achimwamba , " Bwana , uwe mino nindakutuwa , ela niricha mwanzo nikaalage at'u angu . "
Ela Jeso ye achimwamba , " Mut'u agwiraye jembe na kwanza kurima , ela chidzako auchirire kuriika jembe fuzini , ts'i mundimwa , na mut'u dza yiye bee k'awirya kwenye Ufalume wa Mulungu . "
Gariphochira gago , Bwana wàatsagula anafunzi anjine mirongo mifungahe ( 70 ) , na achiahuma airi-airi amulongolere chila kadzidzi , na phat'u phophosi ambapho yiye mwenye wàkala udzila kwenda .
Yiye wà-aamba , " Kuna nyoha , ela aguwi ni achache . Ndo muvoyeni Mulungu mwenye munda ahume aguwi anjine mwakwe mundani akaavize kuguwa .
Vivi endani , maana , ninamuhuma , ela manyani kukala , munga dza anagonzi endao kati-kati ya ts'imba .
Ndo muts'itsukule p'ochi , muk'oba hebu virahu , na muts'ihende lubando mo njirani .
Muchiphenya nyumba yoyosi , enye nyumba yiyo alamuseni vivi mwanzo , ' Enye mo k'amuna ut'u ? Mulungu naamup'e reri ! '
Phachikala phana mut'u ahenzaye reri , undapata reri yenu , ela chikala k'aphana , mundauka nayo enye .
Na sagalani nyumba yiyo murye na kunwa chondohewa , maana , muhendikazi unawirya kuriphwa mushaharawe . Mwimwi muts'ikale miyango-miyango .
Na muchifika mudzi wowosi na at'u a phapho achimupiga karibu , viryeni vyondolavirwa ,
mwaphoze akongo ondokala a mudzi uo , na mwaambire kukala , ' Ufalume wa Mulungu u phephi . '
Ela muchenda mudzi wowosi , na at'u a phapho areme kumupiga karibu , ukani na muchikala mu mumo njirani mwao bomu munachira , aambeni ,
' Ta riri vumbi ra mudzi wenu ririro mwehu maguluni hunarikut'a kumonyesa mundamanya enye . Na chisha manyani kukala , Ufalume wa Mulungu u phephi . '
Na ninamwambira mino kukala , ts'iku ya ulamuli yichifika , Mulungu undaatiya akili vikali achina mudzi uo kuchira yiyat'u yondohewa achina Sodoma . "
Jeso wàamba , " Mundamanya enye mwimwi achina Korazini ! Mundamanya enye mwimwi achina Betisaida , maana , kala vyo vilinge vyohendwa kwenu , bee vyàhendwa midzi ya Tiro na Sidoni , at'u a kuko angari àvala kare mavalo ga magunia , na kusagala ivuni konyesa kukala , adzetya .
Mulungu undamutiya akili vikali mwimwi ts'iku ya ulamuli kuchira o achina Tiro na Sidoni .
Na mwi achina Kaparinaumu , munaona enye mundaunulwa dzulu mulunguni ? Ng'o ! Mundatsuphwa kuzimu ! "
Chisha Jeso achiaamba anafunzie vivi , " Amusirikisaye mwimwi , unanisirikisa ta mimi , na aremaye kumuphokera mwimwi , bee unarema kuniphokera ta mimi . Na aremaye kuniphokera mimi , bee unarema kumuphokera ta yenihuma . "
O anafunzi mirongo mifungahe ( 70 ) ariphomala kusumurira neno ra Mulungu , àuya na kuno achikala anahamirwa muno . Ao ariphouya àmwamba Jeso vivi , " Bwana , ta p'ep'o àhwogopha huriphoachemera kwa dzinaro ! "
Jeso achiaamba , " Mino nàkala gago gosi ninagaona , na nichimona Shetani vyogwa dza mufyu wa chikwakwara kulaa mulunguni .
Sirikisani wahi , mino nàmup'a widimi wa kuvyoga ta nyoka na vizimba , na widimi wosi wa kurima mudawa , na k'akuna chondomuzuru .
Ela ta vivyo , muts'ihamirwe muno kwakukala , p'ep'o anamogopha , hamirwani tu kwakukala , madzina genu gàandikwa mulunguni , kwenye chitabu cha uzima . "
Roho wa Mulungu wàmuhenda Jeso ukati uo wenye ahamirwe ta achamba , " Baba , uriye u Bwana wa mbingu na dunia , ninakulavira mumvera kwakukala , gaga udzigafitsa at'u adzonao ana hekima na anamanya , na udzigafunulira at'u ario dza anache adide . Ni t'ot'ot'o Baba , kwakukala , vivyo ndivyo urivyohenza . "
Chisha achiaamba at'u vivi , " Baba wàika gosi mwangu mikononi . K'akuna amanyaye mimi Mwana ni ani ats'iphokala ye Baba , na hebu k'akuna amanyaye Baba ni ani ats'iphokala mimi Mwanawe , na yeyosi ariye ninahenza kumung'azira yiye Baba . "
Chisha , Jeso achiagalukira anafunzie hichiyao achiaamba , " Mwàjaliwa mwimwi , kwakukala , munagaona na matso genu gaga !
Ninamwambira jeri , agomvi a Mulungu anji na afalume anji àtamani muno agaone gaga mugaonago , ela k'aagaonere . Achitamani asikire gaga mugasikirago , ela k'aagasikirire vivyo . "
Ndo Jeso ariphomarigiza kugomba gago , mumwenga wa alimu a shariya wàima achimuhega kwa kumuuza vivi , " Mwalimu , ninihendedze mino ta ndo nipate uzima uphya wa kare na kare ? "
Jeso naye achimuudzidza kwa kumuuza vivyo achimwamba , " Kwani Maandiko ga Mulungu ganaambadze ? Uchigasoma welewani we mo ? "
Ye achimuudzidza achimwamba , " Ganaamba , ' Muhenze Bwana Mulunguo na moyoo wosi na rohoyo yosi , kwa mukotseo wosi na akilizo zosi . Na muhenze munzio dza vyo udzihenzavyo uwe mwenye . ' "
Phapho Jeso achimwamba , " Udziudzidzat'o ! Na bee henda vivyo , nawe undaupata uo uzima uphya wa kare na kare . "
Ela ye mwalimu wa shariya wàhenza kudzonyesa kukala ni muhaki , na ndo achimuuza Jeso kahiri vivi , " Na musena ni yuphiye ? "
Phapho Jeso achimuudzidza kwa kumwambira t'adi yiyi . " Mut'u mumwenga wàkala unateremuka kulaa Jerusalemu wenda mudzi wa Jeriko , na achigwirana na anyang'anyi omupiga achimuphoka miyoye , na achimuricha udzegwa phapho uzimya moyo .
Ndo vyàlairira kukala , kuhani mumwenga wàkala unateremuka na yiyo njira bomu naye , ela ariphomona , wàchira na k'anda ta k'amurungire .
Mulawi mumwenga naye dza vivyo , ariphofika phapho wàmona na achichira na k'anda vivyo .
Ela Musamariya mumwenga yekala naye una yiyo njira bomu , wàfika pharat'u phokala ye mut'u , na ariphomona tu achimushononekera muno .
Ndo phapho , achimuhendera h'ameh'ame kwa kumutiya mafuha na divai mokala udzahulwa-ahulwa . Chisha achimufunga videmu , achimupandiza dzulu ya p'undawe , na achimuphirika ta nyumba mwenga ya ajeni arimo wàmurarisa .
Kunadzachakwe , achilavya magana mairi ( 200 ) achimup'a yuyat'u mwenye yo nyumba ya ajeni , na achimwamba , ' Murarise yuyu mut'u , na chochosi chondohumira kuchira p'esa zizi kwa dzuluye , nindakudzakuudzira nichiuya . ' "
Ndo Jeso achimarigiza na kumuuza vivi ye mwalimu wa shariya , " H'aya , kati ya ano at'u ahahu , ni yuphiye yemuhikirahikira dza munziwe ye mut'u yekala upigwa ni anyang'anyi ? "
Ye mwalimu wa shariya achimuudzidza achimwamba , " Ni yuyat'u yemugwizira mbazi ta achimurarisa . " Jeso phapho achimwamba , " H'a nawe enda ukahende dza vivyo vyenye . "
Jeso na anafunzie ariphokala a charoni kwenda Jerusalemu , àphenya kadzidzi kamwenga , na phapho muchet'u mumwenga aihiwaye Marita achimupiga karibu .
Marita wàkala una nduguye wa chiche aihiwaye Maryamu , na Maryamu ts'iku yiyo wàsagala phephi na Jeso achisirikisa mafunzoge .
Ela Marita wàkala una makazi manji ta gachikala gadzimuchira chimo . Ndo achimwendera Jeso achimwamba , " Bwana , k'ona vii ta vichache we kukala , yuno mwenehu udzinirichira makazi gosi nigahende hichiyangu ? Mwambe adze anavize bee . "
Ela Bwana Jeso achimuudzidza , " Uwe Marita unadzangaisha , na kudziyuga na gago makazigo manji .
Ela chihenzwacho ni chit'u chimwenga tu , na munzio Maryamu utsagula cho chit'u cha jeri , na chit'u chicho k'andaphokwa . "
Ts'iku mwenga , Jeso wàkala u phat'u unavoya , na ariphomala kuvoya , mwanafunziwe mumwenga wàmwamba , " Bwana , hungehenza uhufunze kuvoya dza Johana Mubatizi arivyoafunza anafunzie . "
Jeso achiaamba , " Muchikala munavoya , ambani : ' Baba , dzinaro takatifu narilikwe ; Ufalumeo naudze .
Hup'e chila ts'iku chakurya huricho huna haja nacho ,
na husamehe dambi zehu , maana , siswi naswi hunaasamehe osi ahukoserao , na uts'ihutiye majezoni . " '
Chisha achiap'a t'adi yiyi , " Nahwambe kwa mufano una musenao . Ndo umutuwe na usiku wa manane ukamwambe , ' Musena wangu , p'ore kwa kukuyuga , ela ninakuvoya unip'e ta kumba ni wari odzosala ,
maana , nidzilokerwa ni musena wangu munjine ariye ta u charoni , na ts'ina cha kumup'a . '
Ela musenao ye ta ats'iunuke mo chit'andani akwambe , ' Uts'iniyuge ! Mino nidzisindika kare luvi , na mimi na anangu bee hu t'andikoni . Kwa vivyo , ts'indazuka mino kwa ta nikup'e chit'u uwe ! '
Na ninamwambira mino , ta aripho undakala k'azukire na kukup'a cho chakurya dza kwamba k'u musenawe , uwe uts'one waibu ta àenderera kumuvoya , na musindikizowe undazuka akup'e cho uhenzacho , kwakukala , udzenderera kumuvoya .
Ndo ninamwambira mino , voyani , namwi mundahewa ; tsakulani , namwi mundapata ; na pigani hodi , namwi mundasundulirwa muyango .
Maana , chila avoyaye unahewa , atsakulaye unapata , na apigaye hodi unasundulirwa muyango .
Ni mutumia ani phano kati yenu , ariye achivoywa beshe ni mwanawe , ye undamup'a nyoka ? !
Hebu achivoywa tumbi , akale ye nikumup'a chizimba ?
Bee , chikala mwimwi tu , ta muripho mu ai , munamanya kwap'a ana enu miyo midzo , akale Baba Mulungu ariye mulunguni k'andaap'a Rohowe kwa unji arat'u amuvoyao ? "
Ts'iku mwenga , Jeso wàkala unamulavya mut'u p'ep'o yekala udzimuhenda k'agomba . Ndo yiye p'ep'o achimulaa , na yuyat'u mut'u achiidima kugomba , na phapho duu ra at'u rokala ri phapho richangalala .
Ela at'u anjine achamba , " Unaalavya p'ep'o kwa widimi ahewao ni Belizabuli , ye mubomu wa p'ep'o , "
na anjine o , achimuheza kwa kumwamba ahende dalili ya konyesa kukala , widimiwe ulaa kwa Mulungu .
Ela ye kwahivira wàkala udzigamanya kare maazo gao , achiaambira t'adi yiyi , " Chila ufalume ogavikana virundu-virundu viyuwanavyo , nikuvunzika , na at'u amwenga nao achigavikana na kuyuwana , mudzi undafa .
Ndo chikala Shetani naye unadzigavya , o ufalumewe k'aundatowa . Na munaamba kukala , mimi bee ninaalavya p'ep'o , kwakukala , Belizabuli unanip'a widimi wa kuhenda vivyo .
Sambi chikala mino vyo ndivyo nilavyavyo p'ep'o , o at'u enu anaalavya kwa widimi wa ani ? Bee , vyo at'u enu enye alavyavyo p'ep'o , ndivyo vimuvungavyo ulongo .
Na ts'ivyo bee ta ujeri wenye ni kukala , ninaalavya p'ep'o kwa widimi wa Mulungu , na vivi vinaonyesa kukala , Ufalume wa Mulungu ukudza kare kwenu .
Mut'u wa mukotse na achikala una ch'inga , arindapho nyumbaye , miyoye yosi k'ayikumbwa ni mut'u .
Ela mut'u wa mukotse kumurima yiye naye amudzagamirapho na kumurima , ye nikwanza kuzihwala zo ch'inga zokala mwenye udzizikuluphira , na ndo nikwendayigavya asenae yo miyo yodziyinyang'anya .
Kwa vivyo , yets'egwirikana na mimi , unanipinga , na yeyosi yets'enaaviza kwareha at'u kwangu , bee unaatsamula . "
Jeso wàenderera kufunza chit'adi achamba , " P'ep'o achilaa kwa mut'u , nikwendazunguluka nyika kutsakula phat'u pha koya , ela achikala k'apata nikwamba , ' Nindauya kwa mut'u wangu kolaa . '
Ndo auyapho nikwendamona ye mut'u unga dza nyumba yophyerwat'o , na chila mwiyo kwikwa phat'uphe .
Na achona vivyo , nikwendatsaka p'ep'o anzie afungahe , ai muno kuriko yiye mwenye , na osi akendamuphenya ye mut'u . Na phapho mazagazige mut'u yiye nikukala mai muno kuriko pho mwanzo . "
Jeso ariphogomba gago , muchet'u mumwenga kati ya rirat'u duu ra at'u wàgomba kwa laka ra dzulu achamba , " Una raha ye muchet'u yekuvyala na kukwamwisa uwe ! "
Ela Jeso ye achimuudzidza achimwamba , " Ni t'ot'ot'o , ela mwenye raha muno ni yuyat'u asikiraye neno ra Mulungu na kurigwira . "
Duu ra at'u ririphokaza kurundikana , Jeso wà-aamba vivi o at'u , " At'u mwimwi mu ai . Mwimwi munanihenza nihende dalili ya konyesa kukala , nàlaa kwa Mulungu , ela ts'indamuhendera dalili yoyosi , ta dalili yindasala dza yiyat'u yohenderwa mugomvi wa Mulungu Jona tu .
Maana , virat'u Jona arivyokala dalili ya Mulungu kwa achina Ninewi , mimi Mut'u yelaa dzulu nami ndivyo vyondokala dalili kwenu mwimwi .
Malikiya kulaa Sheba undalairira ukati at'u mwimwi muchikala munalamulwa , naye undakala shaidi wa kwamba , at'u mwimwi mu alongo ! Maana , yiye waenenda kulaa kwao kure , achidzasirikisa maneno ga hekima ga mufalume Selemani , na vivi ninamwambira jeri , phapha phana mubomu kumurima Selemani .
Achina Ninewi andalairira ukati at'u mwimwi muchikala munalamulwa , na andalavya ushaidi kwamba , at'u mwimwi mu alongo ! Maana , ao achina Ninewi àtya ariphosikira masumuriro ga Jona , na vivi phapha , phana mubomu kumurima Jona ! "
Jeso wàenderera kugomba achamba , " Mut'u k'aasha taa na akariika kut'u kots'o at'u , hebu akarifinik'ira na daba , rits'iphokala taa riikwa dzulu-dzulu kwa ta at'u aphenyao ndani aone .
Matsogo ndigo garigo dza taa ra mwirio . Gachikala ni mazima , mwirio wosi una mwanga , ela matsogo gachikala ni makongo , bee ta o mwirio nao ni seti ukale na dziza gigigi .
Ndo dzimanyirire , uts'idze ukakala o mwanga udzonao unao mwako ndani ni dziza .
Maana , mwirio wosi uchikala una mwanga phots'o ta chilungo chimwenga chiricho dzizani , mwirio wosi undang'ala dza virat'u taa rakavyo na kukup'a mwanga . "
Jeso ariphomala kugomba , Mufarisayo mumwenga wàmupiga karibu ende osi kwakwe nyumbani akarye chakurya . Ndo achenda , achendaphenya na achisagala kurya chakurya .
Ela ye Mufarisayo wàangalala ariphomona Jeso unarya chakurya na ta k'aogere mikono dza vyokala vinahenzwa ni jadi yao .
Jeso achimwamba vivi , " Mwimwi Afarisayo bee mutsukutsa vikombe na masahani konze hicheye , ela mwenu ndani mu tele ukora na ui .
Bee k'amumanya mwimwi ! Vino yuno yetengeza kuno konze samba ndiye yetengeza ta ko ndani nako ?
Mwimwi lavyani na moyo umwenga mwap'e achiya , namwi mutsuke tsetsetse ndani na konze .
Ela mundamanya enye mwimwi Afarisayo , maana , munamulavira Mulungu fungu ra kumi ta kwa vilungiro vya mbogani , na kuno munaricha kuhenda ga haki , na kumuhenza Mulungu . Bee , malagizo gaga munahenzwa mugatuwe jeri-jeri , na ta gago manjine nago muts'igariche , nimwenderere kugahenda vivyo .
Mundamanya enye mwimwi Afarisayo , maana , munahenza kusagala mbere-mbere mo masinagogini , na kuhenza kulamuswa ni at'u chiishima ko vyeteni .
Mundamanya enye , maana , munga dza mbira zots'omanyikana , at'u anenenda dzulu-dzulu zao phots'omanya . "
Phapho mumwenga wa alimu a shariya achimwamba , " Mwalimu , uchigomba maneno gago dzulu ya Afarisayo , bee unahuphenyerera ta siswi naswi . "
Ela Jeso ye achimuudzidza achimwamba , " Mundamanya enye mwimwi alimu a shariya namwi , maana , munaahwika at'u mizigo yots'otsukulika na kuno mwi enye k'amugolosa ta chala kwaaviza mizigo yiyo .
Mundamanya enye , maana , munagajengera vikuta mabira ga agomvi a Mulungu arat'u ario akare enu àaulaga .
Vivyo vinaonyesa kukala , ta mwimwi enye munakubali na munagalavira ushaidi mahendo ga akare enu . Maana , o àaulaga ao agomvi a Mulungu , na vino mwi namwi munagajengera vikuta mabira gao .
Vivyo ndivyotuma ta Mulungu mwenye hekima achamba , ' Nindaaphirikira agomvi angu na adzumbe angu , ela andaaulaga anjine ao , na anjine aahendere mauku . '
Kwa vivyo , at'u mwimwi mundatiywa akili kwa kuulagwa kwa agomvi a Mulungu osi hangu mwanzo wa urumwengu ;
kwanzira Abeli ariphoulagwa ta chifo cha Zakariya , ariye àmuulaga kati-kati ya chijaja cha kulavira makafara na hekalu mo bomani . Ndo ninamwambira jeri at'u mwimwi kukala , mundatiywa akili kwa mahendo gago gosi .
Mundamanya enye mwimwi alimu a shariya , maana , mwàahenda at'u ats'imumanye Mulungu . Mwimwi enye mwàkala k'amwenzi kumumanya , na muchiaziza anjine okala anahenza amumanye ! "
Jeso ariphokala unauka phat'u phapho , arat'u Afarisayo na alimu a shariya achanza kumuphenyerera kumuuza maswali makomu-makomu ,
kuheza kumuhega amugwire achigomba neno rorosi ii .
At'u mahelufu na mahelufu ariphorundikana ta kuno achikala anayahana , Jeso wà-aambira anafunzie mwanzo kukala , " Dzimanyirireni na kufutuka kwa hamira ya Afarisayo , yaani ulumakwiri .
Chila chofinik'irwa chindafunulwa , na chila chofitswa chindamanyikana .
Kwa vivyo , chila murirorigomba dzizani , at'u andarisikira na mutsana , na chila murirorigomba p'ore-p'ore ndani ya vyumba vyodzosindikwa , at'u andahendapanda dzulu za nyumba arisumurire . "
Chisha , Jeso achiagalukira arat'u at'u achiaamba , " Ninamwambira asena angu , muts'iaogophe at'u aulagao mwiri na achihenda vivyo akakala k'aana rinjine ii muno ra kuhenda .
Nindamwambira ye muwiryaye kumogopha : mogopheni Mulungu , ariye achiulaga , mwiri una widimi wa kutsupha mut'u moho wa Jahanamu . Ninamwambira mino , yuyu bee ndiye muwiryaye kumogopha jeri !
Hwalani mufano wa vinyama vidide vya kuburuka . Vivyo kala nikuguzwa , vitsano vilaa shilingi mbiiri tu , chisha Mulungu k'avinyala vivyo ta kamwenga .
Nichiuya upande wenu mwimwi , ta zo nyere zenu zosi mo mwenu vitswani , Mulungu unazimanya ni ngaphi ! Ndo muts'ogophe , maana , mwimwi muna tende muno kuchira duu ra vyo vinyama vya kuburuka ! "
Jeso wàgomba achamba , " Ninamwambira jeri , mut'u yeyosi ashuhudiyaye jamani kukala , yiye ni mut'u wangu , bee ta mimi Mut'u yelaa dzulu nami nindakudzashuhudiya dza vivyo mbere za malaika a Mulungu kukala , yiye ni wangu .
Ela anitinaye jamani , bee ta mimi nami nindamutina dza vivyo mbere za malaika a Mulungu .
Chila mut'u agombaye maneno ga kunipinga mimi Mut'u yelaa dzulu , bee kusamehewa dambize unaidima , ela yeyosi amukufuruye Roho wa Mulungu k'andasamehewa .
At'u achimugwira na kumuphirika mbere za abomu a masinagogi na mbere za atawali na enye widimi , muts'angalazwe ni vyondodzihehera hebu muts'angaike rondogomba .
Maana , Roho wa Mulungu undamufunza ukati uo cho muhenzwacho mugombe . "
Mut'u mumwenga kati ya rirat'u duu ra at'u wàmwamba Jeso vivi , " Mwalimu , mwambire muvyere wangu hugavye ufa huriorichirwa ni baba . "
Jeso achimuudzidza achimwamba , " Abaye , ni ani yenip'a utumia wa kulamula kumugavya ufa wenu ? "
Na phapho achenderera kwaambira osi kukala , " Dzimanyirireni muts'ilaiwe ni matso kamare kwa vya at'u , maana , mazagazi ga mut'u k'agatsukulwa ni unji wa miyo ariyo nayo . "
Chisha achiaambira t'adi yiyi , " Kwàkala tajiri mumwenga ariye mundawe wàkala u tele chila chit'u .
Ndo yiye mut'u achaza mwakwe moyoni achamba , ' Nina chila chit'u jeri , ela ts'ina phat'u pha kuviika , nindahendadze mino ?
Chit'u chondohenda ni chichi , nindavomola vitsaga vyangu na nikot'e vibomu vyenye , na mumo nindaikat'o matsere gangu gosi na miyo yangu yosi .
Nichimala kuhenda vivyo , nindaidima kuyamba roho yangu , vivi unayo mbeko yiriyo undahumira myaka minji . Kwa vivyo , sagala uhurire , urye miyo tu we , unwe na kudzihendera uhenzaro . '
Ela phapho Mulungu achimwamba , ' U muzuzu uwe . Uu usiku wa rero rohoyo yindatoswa . H'aya , vit'u vyosi vyo urivyodzirundikira vindakala vya ani ? ' "
Jeso achimarigiza na kwamba , " Vivyo ndivyo virivyo kwa mut'u adzirundikiraye miyo mwenye tu bahi , kwa Mulungu ts'i tajiri . "
Chisha Jeso achiaamba anafunzie vivi , " Ndo ninamwambira mino , muts'ibabaikire mazagazi genu , kukala mundaryani , hebu muts'ibabaikire miiri yenu , kukala mundavalani .
Maana , uzima ndio chit'u cha maana , kuchira chakurya , na mwiri nao una maana , muno kuchira nguwo .
Hwalani mufano wa nyama a kuburuka . Ao k'aarima na k'aaguwa , hebu k'aana vitsaga , ela Mulungu unaarisa vivyo . H'a kafuje mwi murio ta muna maana , muno kuchira o nyama a kuburuka ?
Na muts'ibabaike kwakukala , k'akuna aidimaye kudzonjezera ta dakika mwenga kwakwe maishani kwa kubabaika .
Ndo muchikala k'amwidima kuhenda ta neno dide dza rino , kwadze mubabaikire gano manjine ?
Hwalani mufano wa maruwa gatsamulavyo nago . Gago k'agahenda kazi , na k'agadzifumira nguwo , ela ninamwambira mino , ni madzo go genye ta Selemani mwenye na utajiriwe wosi , chisha k'adzivikire nguwo mbidzo dza mwenga ra maruwa gaga .
Ndo chikala Mulungu unagamanyirira ta maruwa garigo rero ga phapho na machero ganang'olwa , akale yiye k'andamwidimisa mupate nguwo mwimwi ? Heka mwi ta kuluphiro renu ni dide vino ?
H'a bee muts'iike mbere kutsakula chondorya hebu chondonwa , na muts'ibabaike kamare .
Kwakukala , gago gosi bee ndigo gazungulukirwago ni at'u osi ots'omumanya Mulungu . Ela mwimwi Abayenu Mulungu unamanya kukala , gago munago haja .
Ndo kurichisa vivyo , ikani mbere maneno ga Ufalumewe , na gago mundaonjezwa dzuluye . "
Jeso wàgomba achamba , " Muts'ogophe mwimwi achache , kwakukala , Abayenu Mulungu uhenza kumup'a uo ufalumewe .
Guzani miyo yenu yosi na p'esa zondopata mukaap'e achiya , na vivyo mundakala munadziikira mbeko mulunguni , kuriko utajiri ni wa kamare na k'auphunguka . Kuko aivi k'aafika , na hebu k'aubanangwa ni myungu .
Maana , moyo wa mut'u chila ukati waza pharat'u pharipho utajiriwe . "
Jeso wàenderera kugomba achamba , " Dziikeni kwete ukati wosi , dzifungeni nguwo zidine na mataa genu muts'igafise .
Kalani dza ahendikazi amutarizao tajiri wao auye kulaa nyamburani , kwa ta achifika muyangoni na kupiga hodi tu , mumuvugulire phapho kare .
Baha arat'u ahendikazi ario tajiri wao achiuya undakudzaaona a matso . Ninamwambira jeri , phapho ye tajiri achona vivyo undavula nguwoze mbidzo , avale za kazi na aambe o ahendikazie asagale , ye aahikirehikire .
Na ta kala ni usiku wa manane hebu ni p'eho za kucha , ao ahendikazi andahamirwa vivyo achidzaonewa ni ye tajiri wao a matso .
Ela kalani muchimanya kukala , kala mwenye nyumba nikumanya ni usiku wa saa ngaphi urio mwivi undakudza , k'angakubalire nyumbaye yivunzwe na kuphenywa .
Ndo ta mwimwi namwi , kalani kwete ukati wosi , maana , mimi Mut'u yelaa dzulu nindakudza ukati urio mundakala k'amunilolera . "
P'etero achimwamba , " Bwana , gano ni ga dzulu yehu siswi hichiyehu tu , hebu ta at'u osi ? "
Bwana Jeso naye achimuudzidza kwa kumuuza vivi , " Hebu nimwambire muhendikazi wa kukuluphirika , na mwenye hekima arivyo . Muhendikazi wa kukuluphirika ni yuyat'u ariye tajiri undamwika mwimirizi wa ahendikazi anzie kwa ta aap'e chakurya ukati uwiryao .
Ndo baha ye muhendikazi wa kukuluphirika ariye tajiriwe achiuya , undakudzamona unahenda godzomulagiza .
Ninamwambira jeri mino , tajiri achona vivyo , undamwika muhendikazi yiye mwimirizi wa miyoye yosi .
Ela achikala muhendikazi yiye undaaza mwakwe moyoni na aambe , ' Aa , tajiri wangu undachelewa kuuya , ' ndo ta aaphenyerere kwapiga o ahendikazi anzie ache kwa alume , chidzako aanze kurya na kunwa ta akole ,
tajiriwe undakudza ts'iku yiriyo undakala k'amulolera , na saa ariyo k'ayimanya . Phapho ndipho tajiriwe undamutiya akili vikali , na amwike duu mwenga na arat'u ots'okuluphira .
Na muhendikazi amanyaye ahenzwago ahende ni tajiriwe ela ye akose kudziikat'o na kugahenda , yiye kutiywakwe akili kundakala kubomu muno .
Ela yuyat'u ariye k'amanya ahenzwago ahende ni tajiriwe , ta akahenda gawiryago atiywe akili , kutiywakwe akili kundakala kuchache . Yehewa manji undahenzwa alavye manji , na yehewa manji muno undahenzwa alavye manji muno vivyo . "
Jeso wàenderera kugomba achamba , " Kudza kwangu kundaricha dunia yitiywe ts'anzala , nami ta ninaaza kala yàashwa kare vivi .
Ela mimi ni seti nishononeswe muno , nife musalabani , na gago gananiyuga muno ta paka gachimire !
Munaona nàkudza duniani kureha reri ? Ng'o ts'ivyo , ta nàreha mugavikano .
Maana , kwanzira vivi , nyumba ya at'u atsano andagavikana ahahu kwa airi , na airi kwa ahahu .
At'u andagavika , ta mutumia amureme mwanawe wa chilume , na mwana wa chilume naye amureme abaye . Achet'u andaarema ana ao a chiche , na o ana a chiche nao , andaarema amezao . Achet'u enye akaza ana andaarema akaza ana ao , na akaza ana nao , andaarema mevyala ao . "
Jeso wà-aambira kahiri maduu ga at'u kukala , " Muchona maja , na muchisikira musindo tu phapho munaamba , ' Mvula yindanya , ' na chidzako nikunya jeri .
Muchona vuto ra vuri rinavuma munaamba , ' Kundakala na kazikazi , ' na chidzako vinakala vivyo jeri .
Mwi alumakwiri , munamanya kulola chimbere virimo vyondokala kwa kulola duniani na mainguni , ndo heka sambi k'amwidima kumanya gano gahendekago vino ? "
Chisha phapho Jeso wàamba , " Na kwadze k'amwidima kudzilamulira enye neno idzo ra kuhenda ?
Achikala mulumbirio unakuphirika kotini , henda widimavyo werekezane naye mo njirani , kwa ta ats'idze akakuphirika mbere ya mulamuli , na mulamuli akakulavya kwa shikari , shikari nao akakutiya jela .
Ninamwambira mino , uchitiywa kuko , k'undalaa ta ulavye t'at'u yosi . "
Ukati uo at'u anjine àmwambira Jeso dzulu ya at'u a Galilaya ario Pilato wàkala udzialagizira achitemwa-temwa ta achifa ukati phokala analavya makafara kwa Mulungu , na milatso yao yichitsanganyikana na yo ya makafara .
Ndo Jeso achiauza vivi , " Sambi munaona o Agalilaya a kuulagwa àkala ni adambi muno kuchira Agalilaya anziao osi ?
Ts'ivyo vivyo bee , na ninamwambira mino , ta mwimwi namwi muts'iphotya , mundahangamizwa dza ao .
Hebu munaona ara at'u kumi na anane ( 18 ) ofinik'irwa ni chidzumba cha mawe cha chimo chire kura Siloamu na kufa phapho kare , àkala ni adambi muno kuchira anjine osi okala anasagala Jerusalemu ?
Ts'ivyo vivyo bee , na ninamwambira mino , ta mwimwi namwi muts'iphotya , mundahangamizwa dza ao . "
Chisha Jeso achiaambira t'adi yiyi : " Mut'u mumwenga wàkala una muhi wa mutini mwakwe mundani wa mizabibu , na yiye wàkala achenda achiulola kwa ta awone uvyala t'ude ahunde ngawa , ela wàkala achifika wendawona k'audzangwe kuvyala ta t'ude mwenga .
Ndo achimwamba ye muroromi wa mundawe , ' Lola , mimi nidzihenda myaka mihahu ya kudza nichidza kwa ta nihunde t'ude za mutini uu , na ts'idzangwe kona ta mwenga . Ndo sambi uteme , maana , unabananga mutsanga wangu bule . '
Ela yiye muroromi wa munda achimwamba , ' Mutumia , nahuuriche mwaka uu kahiri , nami nindautsimbira bop'o kuzunguluka na niutiyire mboleya .
Uchikala undavyala t'ude mwaka udzao , bee vindakala ni vidzo , ela uchikala k'auvyalire , h'a bee phapho undautema . ' "
Ts'iku mwenga ya Sabato Jeso wàkala unafunza sinagogini ,
na mumo mwàkala muna muchet'u mumwenga yekala una p'ep'o , yekala udzimuyuga myaka kumi na minane ( 18 ) . Muchet'u yiye wàkala ta wenenda chivumbavumba k'aidima kwima tititi kwa yiye p'ep'o .
Ndo Jeso ariphomona yiye muchet'u , wàmwiha achimwamba , " Mayo , udzihendwa uvugukwe . "
Na chisha achimubandikira mikono kumuvoyera , na phapho kare mwiriwe uchitororoka kahiri , na achimulika Mulungu .
Ela mubomu wa sinagogi wàtsukirwa muno , kwakukala , Jeso wàkala udzimuphoza ye muchet'u ts'iku ya Sabato . Ndo ye mubomu wa sinagogi achiaambira arat'u at'u okala arundikana phapho kukala , " Ts'iku zehu za kuhenda kazi ni t'andahu . Ndo mwimwi kalani muchidza ts'iku zizo muphozwe makongo genu , ela muts'idze phapha , kudzaphozwa ts'iku ya Sabato . "
Phapho Bwana Jeso achiudzidza achamba , " Mwi alumakwiri ! Phakale phana yeyosi phano ariye k'asundulira ng'ombewe , hebu p'undawe kulaa chaani akendaneswa ts'iku ya Sabato ?
Asena ! Bee , vikale ni vii vivi kumuhenda avugukwe yuyu muchet'u wa mudzungu wa Burahimu , ariye Shetani udzimuyuga myaka kumi na minane ? "
Ariphogomba gago , osi okala anashindana naye àgwirwa ni haya muno , na at'u osi achihamirwa muno kwa maneno gosi mabomu gokala udzigahenda .
Jeso wàuza vivi , " Ufalume wa Mulungu u chidzedze ? Nindauhwalanisha na ut'u wani ?
Ufalume wa Mulungu unaidima kuhwalanishwa na t'adi ya mbeyu ya haradali yiriyo mut'u mumwenga wàyihwala achiyiphanda mwakwe mundani , yichimera na kukula ta uchikala muhi ubomu . Nyama a kuburuka achidzajenga nyumba zao mo mwakwe vitaini . "
Jeso wàuza kahiri achamba , " Nindauhwalanisha Ufalume wa Mulungu na ut'u wani ?
Ufalume wa Mulungu unaidima kuhwalanishwa na t'adi yiyi . Ts'iku mwenga , muchet'u wàhwala hamira achiyitsanganya phamwenga na unga wa nganu daba mwenga , achiukanda , na yo nganu yosi yichikolea hamira . "
Jeso wàenderera na charoche cha kwenda Jerusalemu , achichira na midzini na vidzidzini kusumurira neno ra Mulungu .
Mut'u mumwenga achimuuza vivi , " Mwalimu , akale at'u ondotivywa ni achache ? "
Jeso achiaamba , " Hendani chadi muphenye uzimani na muyango ufufu . Ninamwambira mino , anji andahenza kuphenya , ela k'aandaidima .
Ukati undafika ambapho mwenye nyumba undazuka asindike luvi , na phapho mwimwi mundaanza kwima konze mupige hodi muchamba , ' Bwana , husundulire . ' Ela yiye undamuudzidza amwambe , ' Ts'imumanya mulaako . '
Namwi mundaanza kumwamba , ' Aa ! Bwana , samba ndiswi okala huchirya na kunwa phamwenga nawe , na ta uwe wàfunza ta mwehu vidzidzini . '
Ela ye undamwamba , ' Ts'imumanya mulaako mwimwi , na kwa vivyo , niukirani phapha . Mwimwi mosi bee , mu at'u muhendao mai ! '
Phapho ndipho mundadzuta , na murire ta ga milatso chisha , musale konze vivyo . Na mundaaona ano Burahimu , Isaka na Jakobo na agomvi a Mulungu osi , ko Ufalumeni kwa Mulungu , ela mwi mundakala mudzitsuphwa konze !
At'u andakudza kulaa mulairo wa dzuwa na mutserero wa dzuwa , kulaa vurini na mwakani , adze arye shuhuli phamwenga na ao , ko Ufalumeni kwa Mulungu .
Arat'u ario ni a musindikizo vivi , andakala a mwanzo , na arat'u ario ni a mwanzo vivi , andakala a musindikizo . "
Ukati uo , Afarisayo anjine àmwendera Jeso achendamutsunira kukala , " Herode unahenza akuulage , kwa vivyo , uka phapha wende phat'u phanjine . "
Jeso ye achiaudzidza achiaamba , " Endani mukamwambe vivi ye mbewa , ' Rero na machero ninalavya p'ep'o na kwaphoza akongo , ela ts'iku ya hahu , nindamarigiza kazi yangu . '
Ela ta vivyo , rero , machero na muhondo ni seti nikale ni charoni , maana , k'aviidimikika mugomvi wa Mulungu kuulagwa konze ya Jerusalemu !
At'u a Jerusalemu ! Mwi achina Jerusalemu ! Mwimwi munaaulaga agomvi a Mulungu na kwapiga mawe arat'u adzumbe ario Mulungu unaahuma kwenu ! Ni k'ano ngaphi mino zohenza kwaudza phamwenga at'u enu dza kolo ra k'uk'u riakuyakuyavyo anae mwakwe makwaphani , ela mwi k'amukubalire vivyo .
Bee , vivi Mulungu ta k'andaulola kahiri mudzi wenu . Na ninamwambira jeri , k'amundanona kahiri ta mwambe , ' Wàajaliwa ni Mulungu yiye adzaye kwa dzina ra Bwana ! ' "
Ts'iku mwenga ya Sabato , Jeso wàpigwa karibu achendarya chakurya nyumbani kwa mumwenga wa vilongozi a Afarisayo , na at'u osi okala a kuko achikala anamulolera kumba undahendadze .
Mbere za Jeso phàkala phana mut'u mumwenga yekala una ukongo wa ts'afura .
Ndo Jeso achiauza alimu a shariya na Afarisayo achiaamba , " Vidze , yikale shariya yinahuhenzeza kumuphoza mut'u ts'iku ya Sabato ? "
Ela ao achinyamala zizizi . Jeso phapho achimugwira mukono ye mukongo , achimuphoza na achimuricha ende vyakwe .
Chisha o achiaamba vivi , " Ni ani kati yenu ariye kala mwanawe hebu ng'ombeye yidzegwa chisimani ts'iku ya Sabato , k'angamugwirire maruru akamulavya ? "
Ela o k'aamuudzidzire vivyo .
Jeso arat'u at'u okala adzalikwa wàaona anadzitsagulira nafasi za kwanza-kwanza za at'u abomu , na phapho achiakanya achiaamba ,
" Mut'u achikwambira nyambura , ts'endesagala nafasi za kwanza-kwanza za abomu , maana , nikukala mut'u munjine mubomu muno kukuchira uwe udzambirwa naye .
Na umanye chikala mut'u dza yiye wàambirwa , ye mwenye yemwambira mosi airi unaidima kudza akakwamba , ' Muphise nafasi yuno . ' Na phapho undaifyika mbere za at'u osi uchambwa wende nyuma , chisha ukasagale gogoni .
Ndo uchambirwa shuhuli , enda ukasagale ko nyuma gogoni , na phapho musenao yekwambira achidza undakudzakwamba , ' Musena wangu , nzo hiku mbere vihini kut'u kwa abomu . ' Na phapho undaava mbere za osi ondokala asegere phamwenga nawe .
Maana , chila adziunulaye , undaudzwa nyuma , na adziudzaye nyuma , undaishimiwa . "
Chisha , Jeso achimwamba vivi yuyat'u Mufarisayo yekala udzimupiga karibu , " Uchikala unausa shuhuli , yikale ni mutsana hebu ni usiku , ts'iaambire asenao , nduguzo a chilume , mbarizo hebu anzio ario ni matajiri tu . Maana , uchihenda vivyo , ao nao andakudzakwambira shuhuli zao ts'iku zinjine , na andakala adzikuripha .
Ela ra kuhenda uchikala unausa shuhuli ni riri . A-aambire achiya , virema , viswere na at'u ots'oona ,
nawe undahats'wa , maana , ao k'aana cha kukuripha . Mulungu mwenye undakuripha ukati at'u ahendao ga haki phondofufuka . "
Mumwenga wa arat'u okala asegere phamwenga na Jeso ariphosikira gago , wàmwamba vivi , " Una raha ye mut'u yenderya chakurya ko Ufalumeni kwa Mulungu . "
Ela Jeso ye achimwambira t'adi yiyi , " Mut'u mumwenga wàika shuhuli bomu na achiaambira at'u anji .
Ts'iku ya shuhuli yiriphofika , achimuhuma muhendikaziwe aka-aambire okala adzambirwa adze , maana , chila chit'u chàkala chikamilika .
Ela chila yetuwiwa wàkala una gakwe ta osi . Wa kwanza wàmwamba vivi ye muhendikazi , ' Nàgula munda mino , sambi ni seti nende nikaulole . Ndo ninakuvoya unisamehe . '
Wa phiri achendaamba , ' Nàgula ng'ombe kumi za kurima , na vivi ni njirani kwendazibaza . Ndo ninakuvoya unisamehe . '
Wa hahu ye achamba , ' Nàhwala mino , kwa vivyo , ts'indaidima kuricha musena nyumbani hicheye . '
Phapho yuyat'u muhendikazi achiuya achendamwambira tajiriwe dzulu ya gago . Tajiri achitsukirwa muno ta achimwamba muhendikaziwe , ' Enda maruru njira bomu na vichochoro vya mudzi , uka-aambire achiya , virema , at'u ots'oona na viswere adze . '
Muhendikazi achenda maruru , na ariphomala kuhenda dza vyokala udzambwa , achiuya achidzamwamba tajiriwe vivi , ' Bwana , nidzihenda dza vyodzonilagiza , ela phacheri na nafasi vivyo . '
Ndo ye tajiri achimwamba kahiri yuyat'u muhendikazi , ' Enda mirimira ya mudzi na matanyikoni ukaagaramishe at'u adze aphenye , kwa ta nyumba yangu yiudzale .
Maana , ninakwambira mino , arat'u oambira k'aphana ta mumwenga yendetata shuhuli yangu . ' "
Ts'iku mwenga , maduu manji ga at'u gàkala ganamutuwa-tuwa Jeso . Ndo achiagalukira at'u achiaamba ,
" Mut'u yeyosi adzaye kwangu , k'aidima kukala mwanafunzi wangu phots'onihenza mimi kuchira vyo ahenzavyo abaye na ameye , muchewe na anae , nduguze osi a chiche na a chilume na ta ye mwenye naye .
Mut'u phots'ohwala musalabawe mwenye na kunituwa , k'aidima kukala mwanafunzi wangu .
Ni ani kati yenu , ariye achihenza kujenga dzumba bomu ra mawe , chisha ra chimo , k'andasagala kwanza akataradiya garama za kujengera , kwa ta amanye kumba una chasi cha kumalira yo jengo ?
Achikala k'andasagala akataradiya , mumanye achitsimba musinzi na chidzako ashindwe ni kumala kujenga , at'u andamutseka
amwambe , ' Mut'u yuyu wàheza kujenga , ela vivi gadzimushinda kamare . '
Hebu ni mufalume ani , ariye achihenza kwendaheha na mufalume munjine , k'andasagala kwanza akaaza kumba undaidima yiye na shikarie helufu kumi ( 10,000 ) , kuheha na mwenye jeshi ra shikari helufu mirongo miiri ( 20,000 ) ?
Achona k'andaidima , undahuma adzumbe akamwambe ye mufalume munjine kukala , ' Munzio udzamba uhenza reri k'enzi k'ondo , ' phots'o ta ye mufalume munjine kudza .
Ndo ta mwimwi namwi , k'akuna ta mumwenga wenu yendekala mwanafunzi wangu phots'oniika mimi mbere ya vit'uvye vyosi . "
Jeso wàamba , " Munyu ni udzo , ela uchikala k'aukoza , undawudzadze kukala udzo kahiri ?
Munyu uchikala k'aukoza , k'auwirya kahiri kwa mutsanga , hebu kwa mboleya . Ndo at'u nikuutsupha kure . Musikizi naasikire ! "
Ts'iku mwenga , atosi a kodi na adambi àkwendamusirikisa Jeso .
Afarisayo na alimu a shariya achanza kunung'unika phapho kwamba , " Muloleni yuno Jeso ! Unaapiga karibu adambi , na ta unarya nao . "
Jeso achiaudzidza kwa kwaambira t'adi yiyi :
" Nahwambe mumwenga wenu akale una magonzi gana mwenga ( 100 ) , ela phalairire ts'iku amanye mwenga tu riyaya , munaona ye undahendadze ? Yiye undagaricha dzeruni garat'u mirongo chenda na chenda ( 99 ) ende akaritsakule rirat'u mwenga rodzoyaya ta arone .
Achirona , nikuhamirwa muno ta akaripiga chibega akenda naro mudzini .
Achifika mudzini , nikwaiha asenae na anzie aka-aamba , ' Hosini nahuhamirweni , maana , nidzirona rirat'u gonzi rangu rodzokala riyaya . '
Ndo ninamwambira , vivyo bee ndivyo virivyo ko mulunguni . Kuko nikukala na raha bomu kwa kutya kwa mudambi mumwenga , kuriko at'u mirongo chenda na chenda ( 99 ) adzonao anahenda ga haki ta k'aatakiya kutya . "
Chisha Jeso wà-aamba , " Hebu nahwambe akale muchet'u una noti kumi za magana matsano-matsano ( 500 ) . Ndo achiyaza mwenga , munaona ye undahendadze ? Muchet'u yiye undaasha taa , aphyere nyumba na kuno unatsakula t'ot'ot'o ta ayone .
Na achiyona , nikwambira anzie na asenae kukala , ' Hosini nahuhamirweni , maana , nidziyona yiyat'u noti yangu yodzokala yiyaya . '
Ndo ninamwambira , yiyo ndiyo raha bomu yondokala mbere za malaika a mulunguni , kwa kutya kwa mudambi mumwenga . "
Jeso wàenderera kugomba achamba , " Kwàkala mutumia mumwenga na anae airi a chilume .
Ts'iku mwenga , ye muvaha wàmwamba abaye vivi , ' Baba , urat'u mutaro wangu onipangira ta ukafa dza rero ninihwale , nip'a mwenye vivi . ' Ndo ye mutumia achiagavya miyoye .
Ziriphochira ts'iku ch'ach'e , ye muvaha vivyo wàhwala miyoye yosi yokala uhewa , achiyiguza , na achiuka na zo p'esa achenda its'i ya kure , ariko wàkwendazifuja .
Ariphozimala kuzihumira tsetsetse , kwàlairira nzala bomu its'i yiyo na yiye achanza kwangaika .
Ndo achendauza kazi kwa muchina its'i yiyo mumwenga . Yiye muchina kuko achendamwandika kazi ya kurisa nguluwe kwakwe mundani .
Ndo ye mutana achisirima muno na nzala ta achaza kurya ta go makanda gokala ganariwa ni o nguluwe , ela k'akuna mut'u yemup'a .
Ndo wàsirima vivyo na nzala ta musindikizowe akili zichimukudzirira , na phapho achamba , ' Aa ! Kwa baba kuna ahendikazi anji na ao niarye ta auriche , ela mino heka phano ta nitsuma kwirika na nzala ?
Bee , mimi nindauya kwa baba nikamwambe , " Baba , mimi nàkukosa , na ni dambi ta kwa Mulungu .
Vivi mimi ts'iwirya kwihiwa mwanao kahiri . Ela ninakuvoya unihende dza mumwenga wa ahendikazio . " '
Ndo hiye achanza charo cha kuuya kwa abaye . Ela yiye phokala unatapira mudzi wao , abaye wàmona , na kwa utsungu wa mwana , achimukazira achendamuunula , na achimubusu .
Ela phapho , ye mwana achimwamba abaye vivi , ' Baba , mimi nàkukosa , na ni dambi ta kwa Mulungu . Vivi mimi ts'iwirya kwihiwa mwanao kahiri . '
Ela abaye ye achiaamba ahendikazie vivi , ' Kahwaleni yiyat'u nguwo mbidzo , p'ehe ya dahabu na virahu maruru adze avale mwanangu !
Na kafungeni yuya mwanandewa wa kunona mumutsinze niuse hati ra mwanangu !
Maana , yuyu mwanangu wàkala dza kwamba udzefa , ela ye kumba ta u moyo , wàkala uhangamika , ela vino uzumbuka . ' Ndo o ahendikazi achanza kuhikahika kuhenda gokala adzambwa , na hati richiuswa .
Ukati uo , ye muvyerewe wàkala u mundani . Mauyi phokala unatapira pho mudzini , wàsikira ngoma zinapigwa na at'u anaimba . Phapho achiima achisirikisa ,
na ariphomona mumwenga wa o ahendikazi ao , achimutsuphira mukono kumwiha . Ariphokudza achimuuza vivi , ' Kudzegwani kura ? '
Ye muhendikazi achimwamba , ' Muvahao uloka , na abayo udzimutsinzira yuyat'u mwanandewa wa kunona kumuusira hati , maana , mwanawe udziuya mudzini na ni muzima kamare . '
Ela ye muvyere ariphosikira gago , wàtsukirwa muno ta achirema ta kuphenya pho mudzini . Ye muhendikazi achiuya achendamwambira abaye . Phapho abaye achilaa , achendamulombera aphenye ,
ela ye achimuudzidza achimwamba , ' Mimi nidzikuhikirahikira myaka minji , na ts'idzangwe kukukosera kamare , na k'udzangwe kunip'a ta mwanambuzi mumwenga nikausa shuhuli phamwenga na asena angu !
Ela yuno mwanao yekwendarya miyoyo yosi na madzichet'u phodzoloka tu , udzimutsinzira ye mwanandewa wa kunona ! '
Abaye achimuudzidza achimwamba , ' Mwanangu , uwe ts'iku zosi hu hosi phapha , na chila niricho nacho ni chako .
Ela kwahivira yuno nduguyo wàkala dza kwamba udzefa , na kumba u moyo , wàkala uyaya , ela vino uzumbuka , nidzona ni vidzo humuusire hati , kwa ta hosini huhamirweni phamwenga . ' "
Jeso wà-aambira anafunzie t'adi yiyi : " P'indi kwàkala kuna tajiri mumwenga yekala una karaniwe wa kwimirira miyoye . Ye tajiri achitsunirwa ni at'u kukala , ye karaniwe wàkala unamwiyira miyoye .
Ndo yuyat'u tajiri achimwiha achimwamba , ' At'u anaamba unaniiyira uwe ! Sambi , lavya isabu yosi ya p'esa zopata na zohumira , maana , uwe k'widima kukala karani wangu kahiri . '
Ye karani achaza mwakwe moyoni achamba , ' Tajiri wangu unanifuta kazi yangu ya ukarani , nindahendadze mino ? Kala ni kwendarima ts'iidima , na kwendavoya-voya dza achiya ni waibu .
Ela nidzimanya ra kuhenda vivi kwa ta nichifutwa kazi , at'u akale ananimanya ni mut'u mudzo , na ta anipige karibu mwao midzini . '
Ndo achanza kwaiha adeni a tajiriwe mumwenga-mumwenga . Achimuuza ye wa kwanza , ' Wiswani ni tajiri wangu we ? '
Ye achimuudzidza achimwamba , ' Ninaiswa madiramu gana mwenga ( 100 ) ga mafuha . ' Ye karani achimwamba , ' Nindakuphunguzira mino , hwala risiti ya isabuyo usagale wandike maruru madiramu mirongo mitsano ( 50 ) . '
Achimuuza mudeni wa phiri , ' We nawe unaiswani ? ' Ye achimuudzidza achimwamba , ' Ninaiswa magunia gana mwenga ( 100 ) ga nganu . ' Ye karani achimwamba , ' Uwe nawe nidzikuphunguzira vivyo , hwala risiti ya isabuyo wandike magunia mirongo minane ( 80 ) . '
Ndo ye tajiri achimulika yiye karani yekala ts'i mwaminifu , maana , wàhenda kaziye na akili . Na bee , ataifa anahenda maneno gao na akili kuriko at'u ario mwangani .
Ndo ninamwambira mino , humirani miyo yenu t'ot'ot'o muriyo nayo phapha duniani , kwa ta at'u amugwire usena , na chisha yichisira miyo yiyo , mwende mukaphokerwe mulunguni , kuriko uzima k'auna musindikizo .
Mut'u achikala mwaminifu kwenye maneno madide-madide , undakala mwaminifu ta na mabomu , ela mut'u ats'iphokala mwaminifu kwenye maneno madide-madide , k'andakala mwaminifu vivyo ta kwenye maneno mabomu .
Ndo muchikala mwimwi k'amundakala aaminifu na uu utajiri wa phapha duniani , bee k'amundaaminiwa ta na o utajiri wa jeri wa mulunguni .
Na muchikala k'amudzangwe kukala aaminifu na miyo yiriyo ts'i yenu , bee k'amundahewa ta yo yenu .
K'akuna muhendikazi aidimaye kwahikirahikira matajiri airi ukati umwenga . Maana , mumwenga undamutsukirirwa na munjine amuhenze , hebu undamusirikisa mumwenga , na ye munjine amuphurye . Ndo k'amwidima kumuhikirahikira Mulungu na p'esa . "
Afarisayo ariphosikira gago gosi , àmuphurya Jeso , kwakukala , àkala anahenza p'esa muno .
Ela Jeso ye achiaamba , " Mwimwi munadzihenda mu adzo mbere za at'u , ela Mulungu unayimanya myoyo yenu . Maana , chirat'u chonewacho ni at'u china maana , Mulungu unachona ts'i chit'u .
Shariya ya Musa na Maandiko ga agomvi a Mulungu , gàenderera ta ukati Johana Mubatizi ariphokudza . Na kwanzira ukati wa Johana , Nguma Mbidzo ya Ufalume wa Mulungu , yichanza kusumurirwa , na at'u anji anayipinga .
Ela ta vivyo , ni ut'u udide kwa mbingu na dunia kukala na musindikizo kuriko kufutwa kadona kamwenga ka Shariya .
Chila amurichaye muchewe na kuhwala munjine unazinga tu , na ahwalaye muche yerichwa ni mulume unazinga vivyo naye . "
Jeso wàenderera kugomba achamba , " Kwàkala tajiri mumwenga yekala achivala nguwo za gali za rangi ya zambarawe na ya kitani , na mazagazige gàkala ni ga raha ts'iku zosi .
Na chisha , kwàkala kuna muchiya mumwenga aihiwaye Lazaro , yekala una vironda mwiri wosi , na wàkala achilazwa muhalani pha ye tajiri .
Ndo Lazaro wàkala achaza ahewe ta kumba ni zo p'ukup'uku zokala zichigwa ts'ini ya meza ya ye tajiri ; na dzulu ya gago , madiya nago gàkala gachidza gachilamba vyo virondavye !
Ndo Lazaro wàkudza achifa , na malaika a Mulungu achihwala rohoye yichendasagala mulunguni phephi na Burahimu . Yuyat'u tajiri naye achifa , achizikwa ,
na rohoye yichenda kuzimu kuriko wàkwendaturika muno , ta achiriyariya na achimona Burahimu kwa kure na Lazaro u phapho phephi naye .
Ndo achiiha kwa laka ra dzulu achamba , ' Baba Burahimu , nonera mbazi , na muhume Lazaro atobe ta kumba ni lo lukombelwe madzini , adze anitenezerwe mulomoni , maana , ninaturika muno mimi phapha mohoni . '
Ela Burahimu achimuudzidza achimwamba , ' We baye unamanya uriphokala u duniani , wàsagala mazagazi ga raha , ela Lazaro ye achikala urichirwa kusirima . Ndo vivi Lazaro naye unarya raha phapha , ela we nawe sere jibaro usirime .
Chisha , ts'i gago hicheye tu , ela phàtsimbwa bop'o bomu pho kati-kati yehu na mwimwi , kwa ta ahenzao kudza kuko kwenu kulaa kuku kwehu ats'iidime , na a kuko kwenu ats'iidime kudza kuku kwehu . '
Yuyat'u yekala tajiri achamba , ' Bee chisha ninakuvoya vivyo Baba , umuhume Lazaro ende kwehu ,
maana , nina enehu atsano kuko . Ndo naaende aka-aambire atye , ats'idze akadza kuku sheneneni . '
Ela Burahimu ye achimwamba , ' Kuna Musa na agomvi a Mulungu a kwaambira nduguzo atye . Ndo o nduguzo anahenzwa asirikise go gagombwago ni ao tu . '
Ela ye achamba , ' Baba Burahimu k'avitosha vivyo ! Kala mut'u ni kufufuka kulaa kuzimu akenda-aambira , phapho ndipho nikutya . '
Burahimu ye achamba , ' Achikala k'aandamusikira Musa na agomvi a Mulungu , bee ta mut'u akafufuka kulaa kuzimu , chisha o k'aandakwendamusikira vivyo . ' "
Jeso wà-aamba anafunzie vivi , " Mahezo gandalairira gondoahenda at'u ahende dambi , ela undamanya mwenye yiye mut'u yendeahenda at'u ahende dambi .
Vingekalat'o muno kala mut'u yiye nikufungwa lwala lubomu lwa ts'ingo na akendatsuphwa kati-kati ya baharini , kuriko yiye kumuhenda mumwenga wa aa ario chiroho ni atsanga ariche kunikuluphira .
Ndo dzimanyirireni ! Nduguyo achikukosa mukanye , na achitya , musamehe .
Achikukosa k'ano fungahe ts'iku mwenga na chila achikosa unakubali kosare , musamehe vivyo . "
Ndo ahumwae a widimi achimwamba vivi , " Bwana ! Hujenge kwa ta huhende kuluphiro ra kudina . "
Bwana Jeso naye achiaudzidza achiaamba , " Kala ngawa muna kakuluphiro ta kumba ni kadide dza mbeyu ya haradali tu , mungari kwidima kuwamba muhi uu wa muchilifi , ' Ng'oka ukadzitiye baharini , ' nao ungari kumogopha . "
Chisha phapho Jeso achamba , " Nahwambe mumwenga wenu akale una muhendikazi ariye ni muroromi wa munda , hebu murisa wa magonzi . Ndo achiuya kulaa mundani , akale nikumwamba ye muhendikazi , ' Nzo maruru , urye chakurya ' ?
Ng'o ts'i hivyo ! Its'iphokala undamwamba , ' Nijit'ira chakurya na dzifunge nguwo zidine kwa ta unilavire chakurya na nirye ta nimale kurya na kunwa , ndipho nawe urye na unwe . '
Na ye muhendikazi achigahenda gago , k'awirya mumvera , kwakukala , uchimiza godzambwa .
Ndo ni dza mwimwi namwi , muchihenda gosi goambwa , ambani , ' Siswi hu ahendikazi tu , na hudzihenda kazi yehu . ' "
Jeso ariphokala u charoni kwenda Jerusalemu , wàchira na miphaka ya Samariya na Galilaya .
Na ariphokala unaphenya kadzidzi kamwenga , wàonewa ni at'u kumi okala ana mahana . Ao at'u àkala aimire kure vichache ,
na achiiha kwa laka ra dzulu achamba , " Mwalimu Jeso , hwonere mbazi . "
Jeso ariphoaona wà-aamba , " Endani mukadzonyese kwa makuhani . " Ndo ariphokala anenda , achiphola .
Mumwenga wao ariphoona kukala uphozwa , wàuya kwa Jeso na achikala kuno unamulika Mulungu kwa laka ra dzulu .
Achendagwa vifunefune mbere za Jeso achimulavira mumvera . Mut'u yuyu wàkala ts'i Muyahudi wàkala ni Musamariya .
Ndo phapho Jeso achamba , " Odzophozwa samba ni at'u kumi , hebu ts'ivyo ? Sambi o anjine chenda a lwaphi ?
K'aphana munjine yedziuya kudzamulika Mulungu ta ni yuyu mujeni hicheye tu ? "
Chisha Jeso achimwamba vivi ye mut'u , " Zuka wende vyako , kuluphiroro ridzikuphoza . "
Ukati umwenga , Afarisayo àmuuza Jeso vivi , " Ufalume wa Mulungu undakudza rini ? " Jeso naye achiaudzidza achiaamba , " Ufalume wa Mulungu k'audza kwa njira yonekayo .
Hebu k'akuna yendeidima kwamba , ' Lola , hinyu phano , ' hebu ' hinyura phara . ' Maana , Ufalume wa Mulungu u mwehu ndani . "
Chisha achiaamba anafunzie vivi , " Ukati unadza urio mundaaza niuye nidze nikale namwi ta kumba ni ts'iku mwenga mimi Mut'u yelaa dzulu , ela k'avindakala vivyo .
At'u andamwamba , ' Lolani hiyu phano , ' hebu ' Hiyuya phara , ' ela mwi muts'ilae , hebu muts'iatuwe kwendalola .
Maana , mimi Mut'u yelaa dzulu nichikala ninadza , nindaonewa lwazu dza virat'u mufyu umetavyo maruru kulaa upande umwenga ta unjine .
Ela ni seti nishononeswe muno , na niremwe ni at'u a chivyazi chichi gachikala gago ta k'agadzangwe kulairira .
Virat'u at'u arivyokala ukati wa Nuhu , ndivyo vyondokala ukati nichikala ninadza mimi Mut'u yelaa dzulu .
Ukati wa Nuhu , at'u àenderera kurya na kunwa , kuhwala na kuhwalwa ta ukati Nuhu ariphophenya safinani . Muvo wa madzi uriphokudza , uchidzaahosa at'u osi .
Na vindakala dza vyolairira ukati wa Lutu . Ukati wa Lutu at'u àenderera kurya na kunwa , kugula na kuguza , kuphanda na kujenga .
Ela ts'iku yiyat'u Lutu ariphouka mudzi wa Sodoma , moho unji uchidza dza mvula kulaa mulunguni , na uchiahangamiza osi .
Vivyo ndivyo vyondokala ts'iku yiyo mimi Mut'u yelaa dzulu phondolairira .
Ts'iku yiyo mut'u yendekala u dzulu ya nyumba , achitserera naats'iphenye nyumbani kuhwala miyoye . Hali dza yiyo , yendekala u kwakwe mundani , naats'iuye mudzini .
Galilikaneni gomupata mukaza Lutu .
Yeyosi adzonaye unaidima kugativya maishage mwenye phots'o mimi , unazinza rohoye , ela yendegarichira mimi maishage undagativya .
Ninamwambira mino , ts'iku yiyo na usiku at'u airi andakala arere t'andiko mwenga , na mumwenga undahwalwa , na ye munjine arichwe .
Achet'u airi andakala anasukumana , na mumwenga undahwalwa , na ye munjine arichwe . "
Phapho ao achimuuza vivi , " Bwana , gandahendekaphi gano ? " Naye achiaamba , " Pharat'u phenye chimba ndipho phondorundikana nderi . "
Chisha , Jeso wàatarira anafunzie t'adi yiyi kwaonyesa kukala , ni seti avoye ukati wosi phots'okuluphukwa .
Jeso wàamba , " Kwàkala mulamuli mumwenga mudzi umwenga yekala k'amogopha Mulungu , hebu kumumanya mut'u .
Na mudzi uo vivyo , kwàkala kuna muchet'u gungu mumwenga yekala achimwendera yiye mulamuli k'ano nyinji na kumwamba , ' Nihehera nipate haki yangu yophokwa ni mudawa wangu . '
Ndo ts'iku nyinji zàchira na yiye mulamuli achikala k'enzi kumuhehera yiye gungu . Ela musindikizowe achaza mwakwe moyoni achamba , ' Ta niripho mimi ts'imogopha Mulungu hebu kumumanya mut'u ,
ela nindamuhehera vivyo yuyu muchet'ungwa , kwakukala , unadza achiniyuga , na nits'iphohenda vivyo , bee undaenderera kudza phapha kwenda-kwenda ta musindikizo ganitsose go gakwe ! ' "
Ndo Jeso achenderera kwamba , " Chikala ye mulamuli mui tu wàona ni baha amuhehere ye muchet'ungwa kwa ta wàkala unenda achimuvoya gago kwenda ,
ndo akale Mulungu k'andaahehera at'u oatsagula , ario anamuririra usiku na mutsana ? Akale undaaumirirya at'u achimuririra ?
Ninamwambira mino , undaahehera maruru . Ela ta garipho maneno ga hivyo , nikale mino Mut'u yelaa dzulu nichiuya kahiri duniani , nindakudzaona at'u ondokala acheri kunikuluphira ? "
Jeso wà-aambira t'adi yiyi at'u okala anadzona anahenda ga haki , na anaaphurya anjine .
Yiye wà-aamba , " Kwàkala alume airi okwenda hekaluni kwendavoya . Mumwenga wàkala ni Mufarisayo , na ye munjine wàkala ni mutosi wa kodi .
Ye Mufarisayo wàkwendaima achivoya chimoyomoyo kwamba , ' Ninakulavira mumvera Mulungu , kwakukala , mimi ts'inga dza at'u anjine ario ni anyang'anyi , adambi , azembe , na hebu ta ts'inga dza yuyu mutosi wa kodi .
Mino ninafunga k'ano mbiiri kwa juma , na ninalavya sadaka na fungu ra kumi ra pato rangu . '
Ela ye mutosi wa kodi wàima k'anda , na ta k'alolere dzulu mulunguni ats'iphokala wàgwira hama kwa utsungu tu na achamba , ' Mulungu , nonera mbazi , mimi ni mwenye dambi . '
Ndo ninamwambira jeri , ye mutosi wa kodi wàuya mudzini achikala uphokerwa ni Mulungu dza mwenye haki . Ela ye munjine ye k'aphokererwe ni Mulungu dza mwenye haki , maana , chila adziunulaye undaudzwa nyuma , na chila adziudzaye nyuma undaishimiwa . "
Ts'iku mwenga , at'u àmurehera Jeso anache adide kwa ta aabandikire mikonoye aahats'e , na anafunzi ariphoaona arat'u at'u oareha , achiagombera .
Ela Jeso ye achiaiha ende kwakwe arat'u anache na achiaamba anafunzie vivi , " Muts'iazize ao anache , aricheni adze kwangu , maana , Ufalume wa Mulungu ni wa at'u ario dza aa anache .
Ninamwambira jeri , mut'u yeyosi yets'e kuluphiro dza ra mwanache mudide , k'andaphenya kwenye Ufalume uo . "
Chilongozi mumwenga wa Chiyahudi wàmuuza Jeso achimwamba , " Mwalimu mudzo , ninihendedze mino ta ndo niupate uzima uphya wa kare na kare ? "
Jeso achimuuza naye achimwamba , " Kwadze unaniiha mudzo ? K'akuna ariye mudzo , ats'iphokala Mulungu tu bahi .
Ukale unagamanya gano malagizo ga Mulungu gaambago , ' Uts'izinge , uts'iulage , uts'iiye , uts'ilavye ushaidi wa ulongo , na aishime abayo na ameyo ' ? "
Ye achamba , " Gago gosi bee ninagamanya , na nidzigatuwiriza hangu utana wangu . "
Jeso ariphosikira gago achimwamba , " Uwe ucheri kukosa kuhenda chit'u chimwenga tu . Kaguze chila chit'u uricho nacho na p'esa zondopata wagavye achiya . Uchihenda vivyo , undakala udzidziikira mbeko mulunguni , h'aya chidzako udze unituwe . "
Ela ye mut'u ariphosikira gago , wàshononeka , maana , wàkala ni tajiri muno .
Jeso ariphomona unashononeka , wàamba , " Heka ni vikomu muno kwa matajiri kuphenya Ufalumeni kwa Mulungu !
K'aviidimikika ngamia kuchira na t'undu ya ts'inzano , na k'aviidimikika muno yenye tajiri kuphenya Ufalumeni kwa Mulungu . "
Arat'u at'u ariphosikira gago achiuza achamba , " Bee , ni ani sambi aidimaye kutivywa ? "
Jeso achiudzidza achamba , " Gots'oidimwa ni at'u , Mulungu unagaidima . "
P'etero naye achimuuza vivi , " Sino vidze ? Kwani vyo hwàricha midzi yehu huchikutuwa ! "
Jeso achiaamba , " Ninamwambira jeri , mut'u yeyosi yericha mudzi wao , muchewe , nduguze , avyazie hebu anae kwa dzulu ya Ufalume wa Mulungu ,
undaphokera manji muno kuchira gogaricha ukati uu , na chisha akale na uzima uphya wa kare na kare kwenye o urumwengu udzao . "
Jeso wàausa k'anda arat'u ahumwae kumi na airi a widimi achenda-aamba , " Sirikisani ! Vivi hunakot'a kwenda Jerusalemu , na kuko chila chit'u choandikwa ni agomvi a Mulungu dzulu ya mimi Mut'u yelaa dzulu , chindachimizwa .
Maana , mimi nindakwendalaviwa kwa at'u a makabila manjine , na ao andanihenda chinyago , anihendere maneno ga waibu , na anilats'ire mahe .
Ao andanipiga vibok'o , na chisha aniulage , ela ts'iku ya hahu yichifika , nindafufuka . "
Phapho ao anafunzi achililikana , ela k'aamanyire chokala chinagombwa ni Jeso , maana , ujeri wa maneno gago k'aaumanyire .
Jeso ariphokala unatapira mudzi wa Jeriko , mut'u mumwenga yekala k'aona , wàkala usegere njira bomu unavoya-voya achirao .
Ariphosikira duu ra at'u rinachira , wàuza vivi , " Kudzegwani asena ? "
O at'u achimwamba , " Ni Jeso muchina Nazareti unachira rero . "
Ndo yiye achigomba kwa laka ra dzulu achamba , " Nonera mbazi Jeso mut'u wa mudzungu wa Daudi ! "
Arat'u at'u okala a mbere achimugombera na achimwamba anyamale , ela ye ta achikaza kugomba kwa laka ra dzulu kwamba , " Nonera mbazi Jeso mut'u wa mudzungu wa Daudi ! "
Jeso ariphosikira gago wàima , achilagiza areherwe kwakwe . Ndo ye mut'u yets'ona ariphofiswa phephi , Jeso achimuuza achimwamba ,
" Unahenza nikuhenderedze ? " Ye mut'u yets'ona achimuudzidza achimwamba , " Bwana , ninavoya nipate kona . "
Jeso achimwamba , " Ona ! Kuluphiroro ridzikuphoza . "
Phapho kare ye mut'u yets'ona achona , achimutuwa Jeso na kuno unamulika Mulungu . Arat'u at'u osi ariphoona gago , achimulika Mulungu nao .
Jeso wàenderera na charoche ta achiphenya mudzi wa Jeriko , okala uchisagala mut'u aihiwaye Zakayo . Zakayo wàkala ni mubomu wa atosi a kodi , na wàkala ni tajiri muno . Ndo Jeso ariphokala unachira na mudzi uo ,
Zakayo wàhenza kumona , ela kwakukala , at'u àkala ni anji , na ta chisha kwakukala , wàkala ni mwiphi , k'aidimire kumona .
Ndo sambi achilongola mbere mairo , achendakwera dzulu ya mukuyu kwa ta amone Jeso , maana , wàkala undachira na phapho .
Ndo Jeso ariphofika phat'u phapho , achilola dzulu na achimwamba vivi , " Zakayo , tserera maruru , mimi rero ni mujenio . "
Zakayo achitserera maruru na achihamirwa muno ta achimupiga karibu Jeso na nyemi ende kwakwe nyumbani .
Ela at'u osi ariphoona gago , àanza kunung'unika achamba , " Ukwendakala mujeni wa mut'u mwenye dambi . "
Ndo Jeso ariphokala u nyumbani mwa Zakayo , Zakayo wàima achimwamba , " Bwana , mimi nindaap'a achiya nusu ya miyo yangu , na nichikala nàmuzulumu mut'u , nindamuripha chasi chicho chenye , bee chisha k'ano ne . "
Jeso achiudzidza achamba , " Rero yuyu utivywa phamwenga na at'ue , maana , kwa kuluphirore , udzonyesa ni mut'u wa mudzungu wa Burahimu naye .
Na mimi Mut'u yelaa dzulu , nàkudzaatsakula adambi dza yuyu niativye . "
At'u àenderera kusirikisa maneno ga Jeso , na yiye achiaambira t'adi yiyi , maana , wàkala umirimira ya Jerusalemu , na kwakukala , at'u àkala anaona Ufalume wa Mulungu k'auna p'indi kahiri undalairira tu .
Ndo yiye wàamba , " Kwàkala mut'u mumwenga yekala unamanyikana muno . Mut'u yiye wàfunga charo kwenda its'i ya kure , kwa ta akahewe ufalume na auye kwao .
Ela ariphokala k'adzangwe kuuka , wàaiha ahendikazie kumi achiap'a helufu kumi-kumi ( 10,000 ) chila mumwenga , na achiaamba vivi , ' Zichuzireni vivi ta niuye . ' Chidzako hiye achenda vyakwe .
Ela achina kuko kwao àkala k'aamwenzi , na ndo ta achihuma adzumbe ende akamwambire ye chilongozi wa yo its'i ya kure yokala unenda kukala , ' K'ahumwenzi mut'u yuyu akale mufalume wehu . '
Ela ye mut'u wa kumanyikana wàkwendahewa vivyo o ufalume , na achiuya kwao . Ariphouya tu , achialagizira aihiwe arat'u ahendikazi okala udziap'a zirat'u p'esa , kwa ta amanye chila mumwenga wàpata faida chasi chani .
Ndo muhendikazi wa kwanza wàkudza achamba , ' Mutumia , faida niriyopata bee ni k'ano kumi ya zirat'u p'esa zonip'a . '
Naye achimwamba , ' Vyohenda uwe ni vidzo , na uwe u muhendikazi mudzo . Na kwakukala udzikala mwaminifu na neno dide , nindakup'a ulongozi wa midzi kumi ! '
Muhendikazi wa phiri achidza naye , na achamba , ' Mutumia , faida niriyopata bee ni k'ano ts'ano ya zirat'u p'esa zonip'a . '
Ye achimwamba , ' Uwe nawe nindakup'a ulongozi vivyo wa midzi mitsano . '
Ela ye wa hahu achidza achamba , ' Mwabaye , hwala p'esazo hizi . Mino nàkala nidzizifunga chitambaani t'ot'ot'o , na nichizifitsa .
Mino nàhenda vivyo , kwakukala , uwe u musiru muno , na u mut'u uhenzaye kudzipatira faida ya bule yots'oyihendera kazi . '
Ndo phapho ye mufalume achimwamba , ' Ninakulamula kutuwirizana na manenogo mwenye godzogomba , uwe u muhendikazi mui ! H'aya nawe wàmanya kukala mino ni musiru , na ni mut'u nihenzaye kudzipatira faida ya bule phots'oyihendera kazi ,
heka sambi k'wendereziika bengi p'esa zangu zikatsuma ta vino vyouya nikazihwala na faidaye ? '
Ndo ye mufalume achiaamba arat'u okala a phapho , ' Muphokeni ye zo p'esa mukamup'e yepata faida mara kumi . '
Ela o achimwamba , ' Mutumia , samba ye una mara kumi ya zizo kare ! '
Ela ye mufalume achiudzidza naye achamba , ' Ahumiraye cho aricho nacho , undaonjezwa akale na vinji , ela yuyat'u yets'echihumira , undaphokwa ta cho aricho nacho .
Ndo vivi agwireni adawa angu okala k'aaenzi nikale mufalume wao mwarehe phapha , ninahenza mwaulage phapha nami ninalola . ' "
Jeso wàgomba gago , chisha achialongolera anafunzie achenda Jerusalemu .
Ariphokala unatapira vidzidzi vya Betifage na Betania k'anda-k'anda ya mulima wa Mizeituni , wàahuma anafunzie airi
achiaamba , " Endani kadzidzi kara kodzokalozera mbavu , na muchendaphenya tu pho kadzidzini , mundamona mwanap'unda , ariye k'adzangwe kutsukula mut'u . Muchendamona , muvuguleni mumurehe phapha .
Na mut'u yeyosi achimuuza , ' Kwadze munamuvugula ? ' mwambeni , ' Bwana una haja naye . ' "
Ndo o anafunzi airi achenda , na achendaona dza vyokala Jeso udziaambira .
Ariphokala anamuvugula yuyat'u mwanap'unda , enye ye mwanap'unda àauza achiaamba , " Kwadze munamuvugula ye mwanap'unda ? "
O achiaudzidza kukala , " Bwana unaye haja . "
Na achimurehera Jeso ye mwanap'unda . Chisha , achiika mavalo gao dzulu-dzulu ya ye mwanap'unda , na Jeso achikwera dzuluye .
Jeso achenderera na charo cha kwenda Jerusalemu dzulu ya ye mwanap'unda , na at'u achichachasa mavalo gao kwenye yiyo njira bomu .
Ariphokala unatapira Jerusalemu , phenye muteremuko wa mulima wa Mizeituni , anafunzie na duu bomu ra at'u achanza kupiga njerejere kwa raha , na kumulika Mulungu k'ululu kwa maneno mabomu gokala adzigaona .
Ao àgomba k'ululu kwamba , " Wàajaliwa ni Mulungu yiye Mufalume adzaye kwa dzina ra Bwana . Reri mulunguni , na nguma kwa Mulungu ! "
Ndo anjine a Afarisayo okala a kati ya ro duu ra at'u achimwamba Jeso , " Mwalimu , anyamaze aa anafunzio ! "
Ela Jeso ye achiaudzidza achiaamba , " Ninamwambira jeri , aa achinyamala tu , gaga mawe gandapiga k'ululu . "
Jeso ariphofika phephi kamare na Jerusalemu ta kuno achikala unawona , wàuririra
achamba , " Vingari kukala ni baha ta kala ngawa mudziumanya rero udzumbe wa Mulungu urio ungari kumurehera reri ! Ela vino k'au lwazu kwenu .
Maana , ukati undafika urio adawa enu andamulingira dzikuta amulinge kwa ta amuphenyerere kulaa kosi-kosi ,
na uu mudzi wenu undavunzwa , na at'u osi aulagwe . Ao k'aandaricha ta dziwe mwenga rikale dzulu ya rinjine , maana , k'amuumanyire urat'u ukati okala Mulungu ukudza kwa amutivye . "
Jeso wàkwendaphenya boma ra hekalu . Mumo achona achuzi , na achanza kwavuguza alae konze .
Yiye wà-aamba , " Gàandikwa Maandikoni ga Mulungu kukala , ' Hekalu rangu bee rindakala ra mavoyo tu . ' Ela mwi , ninaona mudzirihenda ni p'anga ya aivi . "
Jeso wàkala achifunza hekaluni chila ts'iku . Makuhani abomu , alimu a shariya na vilongozi a Ayahudi àkala anahenza amuulage Jeso ,
ela k'aapatire njira ya kumuulagira , maana , at'u osi àkala anamusirikisa t'ot'ot'o , k'aahenzere achirwe ta ni neno mwenga .
Ts'iku mwenga , Jeso wàkala u hekaluni unafunza at'u na kwasumurira dzulu ya Nguma Mbidzo . Makuhani abomu , alimu a shariya phamwenga na atumia achidza ,
na achimuuza Jeso achamba , " Hwambire , we unahenda maneno gano ga kwavuguza at'u muno boma ra hekalu kwa widimi wani ? Na ni ani yekup'a widimi uno ? "
Jeso naye achiaudzidza kwa kwauza swali achiaamba ,
" Hebu nambirani , Johana Mubatizi ariphobatiza at'u , o widimiwe wàkala ulaa kwa Mulungu , hebu wàkala ulaa kwa at'u ? "
Ela o achikwatya kwambana enye kwa enye : " Huchamba widimiwe wàlaa kwa Mulungu , undahwuza yiye ahwambe , ' Bee kwadze k'amumukuluphirire ? '
Na huchamba widimiwe wàlaa kwa at'u , at'u osi phapha andahupiga mawe , kwakukala , osi àkala anakuluphira kukala , Johana wàkala ni mugomvi wa Mulungu . "
Ndo achimuudzidza achimwamba kukala k'aamanya widimiwe wàlaaphi .
Jeso naye achiaamba , " H'aya bee ta mimi nami ts'indamwambira yenip'a widimi wa kuhenda maneno gaga . "
Jeso wà-aambira at'u t'adi yiyi , " Mut'u mumwenga wàrima mundawe na achiphanda mizabibu , chisha acherekezana na at'u anjine aurorome o munda , ela zabibu zichiiva adze agavye . Ndo ye mwenye achitsamira its'i ya kure , na achendakala kuko chirimo chizima .
Musimu wa zabibu kwiva uriphofika , mwenye munda wàmuhuma muhendikaziwe kwa arat'u aroromi , kwa ta akamuhwalire fungure ra mavuno ga zabibu . Ela arat'u aroromi àkwendamupiga ye muhendikazi , na achimuudza mikono miphuphu .
Yuyat'u mwenye munda achimuhuma kahiri muhendikazi munjine , ela o achendamupiga yuyu naye na achimuhenda vii , chisha achimuudza mikono miphuphu vivyo .
Mwenye munda achimuhuma kahiri wa hahu ; yuyu naye achendamupiga ta achimulumiza mbavu , na chisha achimutsupha konze ya o munda .
Phapho yuyat'u mwenye munda achaza mwakwe moyoni achamba , ' Nindahendadze mino ? Mimi vivi nindamuhuma mwanangu mwenye nimuhenzaye , maana , yuyu anaidima akendamogopha . '
Ela arat'u aroromi ariphomona tu àambana vivi , ' Yuyu abaye achifa ndiye yendehwala ufa . Ndo nahumuulageni kwa ta abaye achidzafa , ufawe ukale wehu . '
Ndo achimugwira achimulavya konze ya urat'u munda wa mizabibu achendamuulaga . " Ndo phapho Jeso achiuza vivi , " H'aya munaona ye mwenye achidza , undakudzaahendadze o aroromi ?
Yiye achidza , undakudzaaulaga o aroromi , na o munda wa mizabibu aerekezane na aroromi anjine . " At'u ariphosikira maneno gago achirema achamba , " Nagats'ikale hivyo kamare ! "
Jeso achialola ye , chisha achiauza vivi , " Maandiko ga Mulungu gano , maanaye nini ? ' Dziwe riro roremwa ni ajengi , vivi ndiro rodzokala dziwe ra tende muno ! '
Mut'u achigwa dzulu ya dziwe riro , undatoka visiku-visiku , na richimugwerera mut'u , rindamutisatisa . "
Alimu a shariya na makuhani abomu àmanya kukala , t'adi yiyo yàkala yi dzulu yao . Ndo achikala anahenza amugwire Jeso phapho kare , ela ni àogopha at'u tu .
Ndo sambi achikala anamwinza , na achiahonga at'u anjine adzihende kukala ni adzo , na achiahuma akamuhege Jeso na maneno kwa ta achiudzidza ii , aidime kumugwira na amuphirike kwa abomu a sirikali .
Ndo ao at'u okala àhongwa achendamwamba Jeso vivi , " Mwalimu , hunamanya kukala , unagomba na unafunza maneno ga jeri . Hunamanya kukala , uwe k'ulola cheo cha mut'u , na unafunza ujeri dzulu ya njira ya Mulungu .
Ndo sambi , hwambire chikala ni shariya hebu ts'i shariya kuripha kodi kwa Kaisari ! "
Ela Jeso wàumanya o muhambo wao , na phapho achiaamba vivi ,
" Mwenye dinari naalavye . " Mumwenga aripholavya , Jeso wàauza vivi , " Sura rino na dzina rino ni vya ani ? "
O achimuudzidza achimwamba , " Ni vya Kaisari . " Jeso achiaamba , " H'aya vya Kaisari mup'eni mwenye , na vya Mulungu navyo , mup'eni Mulungu mwenye vivyo . "
Ao at'u achangalazwa ni maudzidzige . Achinyamala tu zii . Muhambo wao phapho mbere za at'u k'augwirire neno rorosi .
Asadukayo aambao kukala , afadzi k'aafufuka , àkwenda kwa Jeso achendamwamba ,
" Mwalimu , Shariya ya Musa yinahwamba , ' Mut'u achihwala na afe achikala muchewe k'adzangwe kuvyala , nduguye yiye mufadzi ni seti amuhwale ye gungu amuvyalire ana nduguye . '
Ndo sambi , p'indi kwàkala ndugu mwenga , alume afungahe . Yuyat'u muvyere wàhwala , ela achifa phots'ovyala naye ye muche .
Muvahawe achimuhwala yuyat'u gungu , ela yuyu naye k'avyalire naye achifa vivyo .
Nduguye wa hahu naye achimuhwala , ela maneno gachikala dza vivyo . Ndo achenderera vivyo kuhwala na kufa ta osi afungahe , phots'opata mwana .
Musindikizowe , achifa yuyat'u muchet'u naye .
Ndo sambi , ts'iku at'u phondofufulwa , muchet'u ye undakala mukaza ani ? Kwani osi afungahe àmuhwala vyo . "
Jeso achiaamba , " Phapha duniani at'u anahwala na kuhwalwa .
Ela arat'u ondokala anawirya kufufulwa kulaa kuzimu na apate uzima uphya wa kare na kare , k'aandahwala hebu kuhwalwa .
Kuko at'u andakala dza malaika a Mulungu , na k'aandafa kahiri . Ao andakala ni anangwa a Mulungu kwa ta andakala àfufulwa kulaa kuzimu .
Na dzulu ya kufufulwa kwa at'u , samba Musa wàkung'aza lwazu-lwazu mo Maandikoni ga Mulungu dzulu ya chitsaka chokala chinaaka moho ? Phapha Musa unamuhadza Bwana dza Mulungu wa ano Burahimu , Isaka na Jakobo .
Na bee , yiye ts'i Mulungu wa afadzi , ela ni Mulungu wa arat'u ario moyo , maana , arat'u osi oaiha kwakwe ana uzima wa kare na kare . "
Alimu a shariya anjine achamba , " Mwalimu udziudzidza t'ot'ot'o kamare . "
Na k'aphana ta mumwenga wao yesubutu kumuuza kahiri maswali manjine .
Jeso wàauza achamba , " Vyambikadze kukala , ye K'irisito ni mut'u wa mudzungu wa Daudi ,
na ye Daudi mwenye kwenye chitabu cha Zaburi unaamba kukala ; ' Bwana Mulungu wàmwamba Bwana wangu , " Sagala upande wangu wa kulume hutawale phamwenga ,
ta phondoarimira adawao , na niaike ts'ini za ufalumeo ? " '
Ye Daudi mwenye tu , unamwiha ye K'irisito ' Bwana , ' sambi ye K'irisito unaidimadze kukala ni mut'u wa mudzunguwe kahiri ? "
At'u osi ariphokala anamusirikisa , Jeso wà-aamba anafunzie vivi ,
" Dzimanyirireni na alimu a shariya . Ao ahenza kuchira-chira na kuno adzidzivalira mazurungi kwa aonewe ni abomu , na ahenza kulamuswa ni at'u chiishima ko vyeteni , ahenza kusagala mbere-mbere mo masinagogini , na kusagala mut'u mwa abomu shuhulini .
Ela anaaiyira magungu miyo yao ta k'aana haya , na chidzako , anaayaza manza at'u kwa kuvoya mavoyo mare . Ts'iku ya ulamuli andatiywa akili vikali muno ao ! "
Ts'iku mwenga , Jeso wàkala u hekaluni unalolera t'ot'ot'o vyo matajiri arivyokala anabit'a sadaka zao ndani ya chisanduku cha kuhwalira sadaka mo hekaluni .
Phapho phàchidza muchet'u mumwenga yekala ni gungu na ni muchiya , achibit'a ndururu mbiiri mo ndani .
Ndo Jeso achamba , " Ninamwambira jeri , yuyu muchet'u gungu na muchiya ulavya sadakaye na moyo umwenga kuchira anjine osi .
Maana , ao anjine osi alavya sadaka p'esa zodzokala zi mwao mifukoni tu , ela ana mbeko zao k'anda . Ela yuno muchet'ungwa muchiya ye , ulavya chila chit'u chodzokala unacho , na ta k'ana mbeko yinjine k'anda yodzoyikuluphira . "
Anafunzi a Jeso anjine àkala anagomba dzulu ya hekalu , jisi ririvyojengwa t'ot'ot'o na mawe ga maana , na kutiywa maleleo kwa p'esa za sadaka zokala zilavirwa Mulungu . Ndo phapho Jeso achamba ,
" Ukati undafika urio riri hekalu bee , rindavunzwa , na gaga mawe gosi mugaonago bee k'arindasala ta dziwe mwenga renye dzulu ya rinjine . "
Ndo ao anafunzi achimuuza vivi , " Mwalimu , rira hekalu rindavunzwa rini ? Na ni dalili yani yondoonyesa kukala , neno riro ri phephi na kulairira ? "
Jeso achiaudzidza achiaamba , " Dzimanyirireni muts'idze mukalembwa , maana , at'u anji andalairira na andarihumira dzina rangu aambe , ' Mimi ndimi yiye K'irisito , ' na ' Urat'u ukati ufika . ' Ela mwi ts'iatuweni gao !
Nfa muchisikira kuna viha na miyuwano , muts'iphenywe ni woga , kwakukala , ni seti gago galairire mwanzo , ela vivyo ts'i kwamba gandakala ganaonyesa ts'iku ya musindikizo wa urumwengu yi phephi . "
Ndo achenderera kwamba , " Its'i mwenga yindaheha na its'i yinjine , na ufalume umwenga undaheha na ufalume unjine .
Its'i yindasumba muno , na kundakala na nzala na makongo ga lugwiza kut'u mbali-mbali . Kundakala na maneno ga kogofya , na maut'u-maut'u manjine ga kwangalaza ko mbinguni .
Na gachikala gago gosi k'agadzangwe kulairira , mwimwi mundagwirwa muhenderwe mauku , muphirikwe masinagogini kwa alamuli na mufungwe jela , na mundaphirikwa ta mbere za afalume na magavuna , kwakukala , munanikuluphira .
Na uo ndio ondokala ukati wenu udzo wa kunishuhudiya .
Na vivi amulani kuts'alilikana chimbere myoyoni mwenu vyondoudzidza .
Maana , uo ukati uchifika , mimi mwenye nindamup'a hekima na widimi wa kugomba ta ao adawa enu ashindwe ni kumuvunga ulongo , hebu kumupinga .
Na ta avyazi enu , ndugu zenu , mbari zenu na asena enu nao andamugalukira , na ta andahendaaulaga anjine enu .
At'u osi andamumena , kwa munanikuluphira .
Ela gago k'agandamuhenda chochosi kamare .
Mwimwi gwiririrani kuluphiro renu kinyi tu , namwi mundatiya . "
Jeso wàamba , " Muchidzayona Jerusalemu yilingwa ni majeshi , manyani kukala , ukatiwe wa kuvunzwa ufika .
Ndo phapho ondokala a Judea , naakazire virimani , ondokala a Jerusalemu phenye , naauke , na ondokala a phephi-phephi nao , naats'ende kamare pho Jerusalemu .
Maana , ts'iku zizo zindakala ni ts'iku za kutiywa akili , kwa ta garat'u gosi goandikwa ni agomvi a Mulungu gachimire .
Andamanya enye achet'u ondokala ana t'umbo na ondokala anaamwisa ts'iku zizo ! Maana , kundakala na riki bomu its'i yiyi , na chitai cha Mulungu chindaapata aa .
Anjine andaulagwa na upanga , anjine andahwalwa mateka kwenda its'i zosi , na Jerusalemu yindakala mikononi mwa at'u a makabila manjine ta ukati wao wa kutawala phondosirira .
Ts'iku ya kuuya kwangu mimi Mut'u yelaa dzulu , kundahendeka maneno garigo ts'i ga kawaida ko mwezini , nyenyezini na dzuwani . Maimbi gandanguruma muno baharini , at'u a viryomo vyosi andakala chimoyomoyo ta aonde kwa zo ngurumo za go maimbi .
At'u andagwirwa ni muchechet'a ta agwe kwa woga vyo aloleravyo maneno gondolairira duniani , maana , nguvu za dzulu zindasumbiswa .
Ndo chidzako , munone mimi Mut'u yelaa dzulu ni mainguni ninadza na widimi na mung'alo unji wa Mulungu .
Maneno gago gachanza kuhendeka , imani na muunule vitswa vyenu mulole dzulu , kwakukala , phapho bee ndipho Mulungu undamutivya kamare . "
Chisha Jeso wà-aambira t'adi yiyi , " Nahuhwaleni mufano wa muhi wa mutini na mihi minjine .
Mwimwi muyonapho yidzanza kulavya makodza matsanga , munamanya kukala , ukati wa kazikazi ufika .
Ndo dza gago godzomwambira nago . Muchigaona ganahendeka tu , manyani kukala , Ufalume wa Mulungu u phephi .
Ninamwambira jeri mino , at'u angu oatsagula k'aandafa akasira , ta garipho gago gosi gandahendeka .
Mbingu na dunia zindakala na musindikizo , ela maneno gangu k'agandasika . Gago gandakwenderera ta kare na kare . "
Jeso wàenderera kugomba achamba , " Dzimanyirireni , muts'idze maisha genu mukagabananga kwa kuhenda mahendo makolo , unwadzi unji , hebu kukala chimoyomoyo kwa mazagazi gaga . Mwimwi muchikala k'amundadzimanyirira , ts'iku yiyo yondouya yindakudzamugwira dulukiza
dza muhambo wa fyuko ugwiravyo , na yindaakudzirira at'u osi a chila phat'u phapha duniani .
Ndo dzimanyirireni , na muvoye chila ts'iku kwa ta mwidime kupata mukotse wa kumuchiza azima kwenye maneno gago gosi gondolairira , na mwime mbere za mimi Mut'u yelaa dzulu . "
Jeso wàkala achifunza at'u hekaluni ukati wa mutsana ts'iku hizo , ela kwàkala kuchifika usiku wenda mulima wa Mizeituni akalale kwakwe muwekani .
At'u osi àkala achenda hekaluni na chiti kwa ta akamusirikise .
Ts'ikuk'uu ya P'asaka yàkala yi phephi , ts'iku zirizo ndizo aryazo mikahe yots'otiywa hamira .
Makuhani abomu na alimu a shariya achikala anatsakula njira ya kumuulagira Jeso , ela ni àogopha at'u tu .
Ndo Shetani wàmuphenya Juda aihiwaye Isikariyoti , mumwenga wa arat'u ahumwa a Jeso kumi na airi a widimi .
Juda achendadzila na makuhani abomu na abomu arinzi a hekalu dzulu ya jisi vyokala undaaonyesa Jeso .
Na ao achihamirwa , na acherekezana naye kumuripha p'esa achiahendera vivyo .
Juda achikubali , na ndo achanza kutsakula nafasi mbidzo ya kwaonyesa Jeso phots'okalapho duu ra at'u .
Ndo ts'iku ya kwanza ya ts'ikuk'uu ya mikahe yots'otiywa hamira , ukati urio mwanagonzi wa P'asaka nikutsinzwa , yàfika .
Ndo Jeso wàalagiza P'etero na Johana maneno gaga . Wà-aamba , " Endani mukahubambanyire vyakurya vya ts'ikuk'uu , kwa ta hudze huryeni . "
Na ao achimuuza vivi , " Vyakurya vya ts'ikuk'uu , unahenza hukavibambanyephi sino ? "
Ye achiaamba , " Endani vivi ta muchikala munaphenya pho Jerusalemu , mundaonana na mutumia yendekala utsukula chirenje cha madzi . Muchimona , mutuweni ta ndani ya nyumba yondokwendaphenya , na mwenye undakala u mumo .
Ye mwenye muchimona mwambeni , ' Mwalimu udzihwamba hudze hukuuze kukala , ni chiphicho cho chumba chondorya ts'ikuk'uu phamwenga na sino anafunzie ? '
Naye undamonyesa chumba chibomu gorofani , murimo chila chit'u chipangwat'o kare phat'uphe . H'a mwanze kubambanya chakurya mumo . "
Ndo P'etero na Johana achenda , achendaona chila chit'u chi sawa dza vyokala Jeso udziaambira , na achanza kujit'a chakurya cha ts'ikuk'uu .
Saa ya chakurya yiriphofika , Jeso wàkwendaphenya na achirya phamwenga na ahumwae a widimi .
Ndo Jeso achiaamba , " Nàkala nichigaaza muno gaga ga kurya ts'ikuk'uu yiyi phamwenga namwi nichikala ts'idzangwe kushononeswa ta kufa .
Ninamwambira jeri , ts'indayirya kahiri ts'ikuk'uu yiyi ta maanaye yimanywe ko Ufalumeni kwa Mulungu . "
Chisha , Jeso achihwala chikombe cha divai , achimulavira mumvera Mulungu na achiaamba , " Hwalani chichi chikombe cha divai , na munwe na kusazirana ta mosi .
Maana , ninamwambira mino , ts'indanwa divai kahiri ta Ufalume wa Mulungu udze . "
Na achihwala mukahe nao , achilavya mumvera kwa Mulungu , chisha achiumega-mega , achiap'a na achiaamba , " Uu ni mwiri wangu , urio ninaulavya kwa dzulu yenu . Ndo hwalani murye , na kalani muchihenda vivi kunikumbikira . "
Chisha dza vivyo vyenye kahiri , ariphomala kurya chilaliro achiap'a chikombe cha divai na achiaamba , " Chikombe chichi cha divai chinonyesa Lagano Iphya ra Mulungu na at'u , rihakikishwaro ni milatso yangu yondomwagika kwa dzulu yenu .
Ela manyani kukala , yendeniguza mimi u phamwenga naswi vivi huryavyo .
Mimi Mut'u yelaa dzulu nindakwendaulagwa dza Mulungu arivyodzila . Ela undamanya mwenye yiye mut'u yendeniguza mimi . "
Phapho anafunzie achanza kuuzana ao kwa ao dzulu ya ni yuphiye kati yao yekala undahenda neno riro .
Kwàlairira k'ani kati ya ao ahumwa a Jeso a widimi , dzulu ya ni yuphiye kati yao aonewaye kukala , ni mubomu kuchira anzie osi .
Ndo phapho Jeso achiaamba , " Afalume a mataifa anaatawala at'u na chiguvuguvu , na vilongozi ao ahenza kwihiwa , ' Asena a anats'i . '
Ela mwimwi kwenu ts'i hivyo , its'iphokala ye mubomu kati yenu naakale dza mudide kamare kuriko mosi , na ye ariye ni chilongozi , naakale dza muhendikazi .
Kwani mubomu ni ani sambi ? Akale ni yuya asagalaye kutariza chakurya , hebu ni yuya mulavi wa chakurya ? Phots'o tanga-tanga , ni yuyat'u asagalaye kutariza chakurya ! Ela ta garipho ga hivyo , mino ni phapha kati yenu kumuhikirahikira dza muhendikazi .
Mwimwi ndimwi mudzisagala nami ukati wosi wa majezo gangu gojezwa ,
na ninamup'a widimi na ufalume mwimwi , dza virat'u vyenye nirivyohewa widimi na ufalume ni Baba ,
kwa ta murye na munwe nami kwangu Ufalumeni , na musagale vihini vya utawali , mutawale mbari kumi na mbiiri za Iziraeli .
Simoni , Simoni ! Sirikisa ! Shetani uhenzezwa ni Mulungu amuheze mosi kwa ta amanye kuluphiro renu dza mut'u aphet'avyo matsere , akagaika hicheye na wiswa k'anda .
Ela nidzikuvoyera mino kwa ta uts'iuye nyuma . Ela ye Shetani achimala kukuheza na uchiuya kwangu , ajenge nduguzo a chiroho nao . "
P'etero ye achimuudzidza achimwamba , " Bwana , mimi ni kwete ta kumba ni kufungwa nifungwe nawe , na ta kumba ni kufa nife nawe vivyo . "
Jeso ye achimuudzidza achimwamba , " Ninakwambira mino uwe P'etero , usiku wa rero jogolo k'arindaika phots'o uwe kukala udzinitina k'ano t'ahu ! "
Chisha Jeso wàauza anafunzie vivi , " Ukati niriphomuhuma mukasumurire Nguma Mbidzo phots'o p'ochi , muk'oba , hebu virahu , mukale mwàkala na haja na chit'u na muchichikosa ? " O achimuudzidza achimwamba , " Ng'o , ta chimwenga k'ahukosere . "
Ndo Jeso achiaamba , " Bee , vivi mwenye p'ochi naayitsukule , na mwenye muk'oba naye , naahende dza vivyo . Yets'e upanga , naaguze kotire apate p'esa akagule umwenga .
Maana , ninamwambira mino , go Maandiko ga Mulungu gaambago , ' Wàikwa duu mwenga na at'u ai , ' ni seti nigachimize mimi , na garat'u goandikwa dzulu yangu , ga phephi na kuchimira vivi . "
Anafunzie achamba , " Bwana phapha phana miiri kare . " Jeso ye achiaamba , " Yinausa shuhuli yiyo . "
Jeso wàuka Jerusalemu na dza yirivyokala adaye , achenda mulima wa Mizeituni , na anafunzie achimutuwa .
Ariphofika kuko , wà-aamba anafunzie vivi , " Kalani phapha mudzivoyere kukala muts'iphenye majezoni . "
Chisha achiaricha , achenda chihezo cha mut'u kujeza dziwe rikafika , achimit'a mavindi na achivoya vivi :
" Baba , richikala ni henzoro , niusira yiyi shenene yonipangira . Ela ta vivyo henda uhenzavyo uwe , ts'i mimi nihenzavyo . "
Phapho malaika kulaa mulunguni achimulairira kudzamutiya moyo .
Shenene bomu yokala unayo yàmuhenda akaze kuvoya , na mvukuhi dza madwena ga milatso , zichanza kumulaa na kujera ta phots'i .
Ariphomala mavoyoge , wàauyira anafunzie , na achendaaona aphotserwa kwa shenene bomu .
Jeso achiauza vivi , " Kwadze murere ? Lamukani muvoye , kwa ta muts'idze mukaphenya majezoni . "
Jeso ariphokala ucheri kugomba , duu ra at'u rokala rilongozwa ni Juda mumwenga wa arat'u kumi na airi , ràkudza . Juda achimusengerera phephi Jeso kwa amubusu .
Ela Jeso ye achimwamba , " Juda , unanonyesa mimi Mut'u yelaa dzulu kwa at'u aa anigwire kwa kunibusu ? "
Arat'u anafunzie ariphoona maneno gokala ganahendeka , achamba , " Bwana , hwaanze ano ? "
Na mumwenga wao achimutema upanga muhendikazi wa kuhani mubomu achimutosa sikirore ra kulume .
Phapho Jeso achiaamba , " H'ai h'ai h'ai ! Nagasire . " Achiritsola ro sikiro ra ye mut'u achiribandika kahiri phat'uphe , na achimuphoza .
Chisha Jeso achiaamba vivi o makuhani abomu , abomu a arinzi a hekalu na atumia okala akudzamugwira , " Vidze , mudzikudza na myundu na magundu munigwire dza kwamba mimi nàkala ninahenza nipinduwe sirikali ?
Samba nàkala nichikala namwi chila ts'iku hekaluni , na heka k'amunigwirire ko ? Bee h'ayani mwi asena ni ukati wenu , ukati wa dziza ritawale naro . "
Ndo ao phapho àmugwira Jeso , achiuka naye kwenda nyumbani kwa kuhani mubomu . P'etero achiatuwa , ela wàkala u nyuma kure vichache .
Ko ndani ya boma kwàkala kukut'wa moho , na at'u achikala asegere phapho anawoha . Ndo P'etero naye achendaphenya na achisagala nao .
Muhendikazi mumwenga wa chiche ariphomona P'etero usegere phephi na pho mohoni , wàmukot'orera matso achamba , " Mut'u yuyu ukala u phamwenga na Jeso naye . "
Ela P'etero ye achitina achamba , " We muchet'ungwa we , mino ts'imumanya mut'u yiye . "
Kwimaima vichache , mut'u munjine achimona P'etero na achamba , " Uwe nawe u mumwenga wa at'u a Jeso . " Ela P'etero ye achiudzidza achamba , " We baye we , ts'i mumwenga wa at'ue mino ! "
Rinachira saa mwenga hivi , mut'u munjine achidina kwamba , " Hakika yuyu ukala u phamwenga na Jeso jeri , maana , ni Mugalilaya naye . "
Ela P'etero achamba , " We baye we , mino ts'irimanya ta ro ugombaro ! " Na phapho kare phokala ta unagomba gago , jogolo richiika .
Bwana Jeso achigaluka achimulola P'etero , naye P'etero achikumbikira garat'u gokala udzambirwa ni Bwana kukala , " Rero richikala jogolo k'aridzangwe kwika , undanitina k'ano t'ahu uwe . "
Phapho P'etero achilaa konze , achendarira muno .
Arat'u at'u okala anamwimirira Jeso , àmupiga na kumuhenda chinyago .
Ao àmufunga zuzu . Achimupiga na kwanza kumuuza vivi , " Ni ani yedzekupiga ? Hebu hwambire ! "
Na achimwamba maneno manji ga kuhakana .
Kuriphocha , ngambi ya atumia àonana phamwenga , ambapho makuhani abomu na alimu a shariya àkudza . Jeso achirehewa mbere za yo ngambi yao .
Na ao achimwamba vivi , " Hwambire chikala uwe ndiwe ye K'irisito . " Ela Jeso ye achiaamba , " Ta nikamwambira k'amundanikuluphira ,
na chisha ta nikamuuza k'amundaniudzidza .
Ela kwanzira vivi , mimi Mut'u yelaa dzulu nindasagala upande wa kulume wa Mwenyezi Mulungu . "
Phapho osi achamba , " Ndo uhenza wambe we u Mwana wa Mulungu ! " Ye achamba , " Mwimwi munanaamba ni yiye . "
Phapho o achamba , " K'ahutakiya ushaidi unjine kahiri , siswi enye hudzimusikira achidzamba ni Mwana wa Mulungu . "
At'u osi a yo ngambi àzuka achimuphirika Jeso mbere za Pilato .
Ariphofika kuko , àanza kumulumbira Jeso kwamba kukala , " Hwàmugwira mut'u yuyu unaayaza at'u ehu . Yiye wàkala una-aamba ats'iriphe kodi kwa Kaisari , na kudzamba hangwe yiye ni mufalume aihiwaye ye K'irisito . "
Phapho Pilato achimuuza Jeso vivi , " We ndiwe mufalume wa Ayahudi ? " Jeso achimuudzidza achimwamba , " Vinahwalana na vyo wambavyo . "
Pilato achiaamba makuhani abomu na duu ra at'u kukala , " Mut'u yuyu ninamona k'ana kosa rorosi . "
Ela ao achidina kwamba , " Unaasunganya at'u yiye na mafunzoge its'i yosi ya Judea . Wàanza Galilaya na ta vino ufika hiku nako . "
Pilato ariphosikira gago wàuza kumba Jeso wàkala ni muchina Galilaya .
Na ariphomanya kukala , Jeso wàkala ulaa chipande chitawalwacho ni Herode , wàlagizira aphirikwe kwa Herode yekala ukati uo wàkala u Jerusalemu .
Herode wàhamirwa muno ariphomona Jeso , maana , wàkala usikira kare ngumaze , na ndo ta achikala udzanza p'indi kutamani amone yiye mwenye . Dzulu ya gago , wàkala unahenza amone Jeso achihenda dalili .
Ndo achimuuza Jeso maswali manji kwa chiwango chire , ela Jeso ye k'amuudzidzire chit'u .
Makuhani abomu na alimu a shariya phapho achidzilavya mbere , achimulumbira muno na chitsinzira .
Na phapho Herode phamwenga na shikarie achimuhenda Jeso chinyago na kumwifya-ifya , chisha achimuvika valo ra chitawali na achimuudza kwa Pilato .
Pho p'indi Herode na Pilato àkala k'aagwirana , ela ts'iku yiyo àkala asena .
Ndo Pilato wàika monano wa makuhani abomu , vilongozi na at'u ,
na yiye achiaamba vivi , " Mut'u yuyu mwàmureha kwangu jeri , muchamba kukala wàkala unaayaza at'u . Sambi sirikisani ! Neno riro niriphoritsagula mbere zenu , ts'imonere una kosa rorosi kutuwirizana na go malumbano genu gogalavya .
Na chisha , ts'i mimi hichiyangu , ela ta Herode naye k'amonere una kosa rorosi , na vivyo ndivyo vyodzotuma ta udzimuudza kwangu . Ndo sambi vi lwazu kukala , mut'u yuyu k'ahendere chochosi chiidimacho kumuhenda alamulwe kunyongwa .
Ndo mino vivi nindamulamula achapwe milanga , na nimuriche . "
Ela osi achigomba k'ululu phamwenga achamba , " Muulage yiye Jeso , sino huvugulire Baraba ! "
( Baraba wàkala ufungwa jela kwa kureha muyuwano mudzini , na chisha kwakukala , wàkala udziulaga . )
Pilato wàkala unahenza amuriche tsare Jeso , na vivyo vyàmuhenda agombe nao kahiri ,
ela o achigomba k'ululu achamba , " Muulage , muulage kwa kumukot'a misumari musalabani ! "
Pilato achiauza lwa hahu achiaamba , " Bee kwadze ? Kwani wàhenda ii rani yuno mut'ungwa ? Heka ts'irona ro kosare riidimaro kumuhenda aulagwe ? Mino bee nindamwamba apigwe vibok'o na chidzako nimuriche . "
Ela o achikaza kugomba k'ululu kwamba , Jeso ni seti aulagwe kwa kukot'wa misumari musalabani . Ndo àdina kugomba k'ululu vivyo ta musindikizowe ,
Pilato achona aahendere vyokala anahenza .
Achimulavya jela yuyat'u yekala anamuhenza , ariye wàkala ufungwa kwa kureha muyuwano na kuulaga , na achimulavya Jeso kwao amuhende vyokala anahenza .
Shikari àmulongoza Jeso kwendamuulaga , na ariphokala anenda , àonana na mut'u mumwenga aihiwaye Simoni muchina Kurene , yekala unaloka Jerusalemu kulaa vidzidzini . Ndo achimugwira , achimugaramisha autsukule urat'u musalaba wa Jeso . Achimwika mbere Jeso , na Simoni achimutuwiriza na o musalaba .
Maduu-maduu ga at'u gachimutuwa , na kati yao àkala ni achet'u okala anashononeka na kumuririra Jeso .
Ela Jeso achiagalukira achiaamba , " Mwi ano mayo a Jerusalemu ! Muts'iniririre mimi , ela dziririreni mwimwi enye na ana enu .
Maana , ts'iku zindafika ambapho at'u andaamba , ' Baha arat'u achet'u ario k'aavyalire kamare ! '
Na ndio ukati urio at'u andakwatya kwamba , ' Virima hugwerereni ! ' na , ' Myango hufinik'ireni ! '
Maana , chikala o muhi witsi tu unaochwa , h'aya kafuje yo mifu vindakaladze ? "
Jeso wàkala ulongozwa na at'u anjine airi okala ni anyang'anyi , ende akaulagwe phamwenga naye .
Ariphofika phat'u phaihiwapho , " Muma wa Chitswa , " achikot'wa misumari misalabani . Mumwenga na musalabawe mukonowe wa kulume , na ye munjine mukonowe wa kumots'o . Jeso achimwika kati-kati na musalabawe .
Phapho Jeso achamba , " Baba , asamehe , kwakukala , k'aamanya ro ahendaro . " Chisha , shikari achigavyana mavaloge kwa kupiga k'ura ya k'amari .
At'u àkala aimire phapho analolera , na vilongozi nao achimuhenda chinyago kwa kwamba , " Wàativya anjine mba ye , bemba vino naadzitivye chikala yiye ndiye ye K'irisito jeri , mut'u yetsagulwa ni Mulungu ! "
Shikari nao àmuhenda chinyago vivyo . `Amwendera achendamup'a divai ya ngwadu kwa ta anwe na
achimwamba , " Uchikala uwe u mufalume wa Ayahudi jeri , h'a dzitivye mwenye . "
Na pho dzulu ya musalabawe phàkala phadzandikwa vivi , " YUYU NI MUFALUME WA AYAHUDI . "
Mumwenga wa arat'u anyang'anyi airi okot'wa misumari musalabani wàmuhakana na kumwamba , " Samba we ndiwe ye K'irisito ? Amba vino dzitivye we mwenye , na chisha naswi uhutivye . "
Ela ye munyang'anyi munjine achimugombera ye munziwe achimwamba , " Heka k'umogopha Mulungu we ? Uwe nawe udzilamulwa kuulagwa dza yiye !
Chisha , uwe na mimi hunawirya kuhendwa vivi , kwakukala , hunariphwa kutuwirizana na garat'u hurigogahenda . Ela yiye mut'ungwa k'ahendere ii rorosi . "
Chisha achamba , " Jeso , uts'ininyale ukati uchiphenya kwako Ufalumeni . "
Phapho Jeso achimwamba , " Ninakuhakikishira kukala , rero hundakala phamwenga ko mulunguni kwenye raha . "
Dzuwa ràkala ri vitswani , na richanza kugwirwa ukati uo kare . Its'i yiyo yosi kuchikala na dziza ta saa chenda ,
na p'aziya ya hekalu yichahuka kati-kati .
Ndo Jeso achirira kwa laka ra dzulu achamba , " Baba , roho yangu nayiika mwako mikononi . " Ariphogomba gago achitosa roho .
Phapho yuyat'u mubomu wa shikari a viha ariphoona gohendeka , achimulika Mulungu achamba , " Hakika mut'u yuyu wàkala unahenda ga haki . "
At'u osi okala arundikana phapho kulolera chihendo chicho ariphoona gago gokala galairira , àuya kwao midzini na kuno anashononeka muno .
Ela asenae osi phamwenga na arat'u achet'u omutuwa kulaa Galilaya , àima kure achigalolera gago .
Kwàkala mut'u mumwenga aihiwaye Jesefu muchina kadzidzi kamwenga ka Ayahudi kaihiwako Arimataya . Jesefu wàkala ni mut'u mudzo na ahendaye ga haki , na wàkala unalolera kudza kwa Ufalume wa Mulungu . Yiye ta aripho wàkala ni mumwenga wa ngambi bomu ya Ayahudi , ela wàkala k'agahenzere go ga Ayahudi anzie ga kumulamula Jeso anyongwe .
Ndo yiye wàkwenda kwa Pilato , achendavoya ahewe lufu lwa Jeso , na achihenzezwa .
Achilutsereza kulaa musalabani , achiluvika sanza ya kitani , na achendaluzika ndani ya mbira yokala yitsongwa dziweni , yiriyo yàkala k'ayidzangwe kuzikwa mut'u .
Ts'iku yiyo yàkala ni Ijumaa , na at'u àkala adzanza kudzibambanya ause ts'ikuk'uu ya Sabato yokala yinga dza macheroye .
Arat'u achet'u omutuwa Jeso kulaa Galilaya àmutuwa Jesefu , achiyona yiyat'u mbira , na jisi Jeso arivyozikwa .
Ndo achiuya kwao midzini , achendalubambanyira mavumba na mafuha ga kunuk'at'o lufu lwa Jeso . Ts'iku ya Sabato achoya dza yirivyokala yinahenzwa ni Shariya yao .
Ts'iku ya mwanzo wa juma ra Ayahudi na chiramuko danidani , arat'u achet'u àkwenda ko mbirani kwa Jeso na garat'u mavumba gokala adzigabambanya .
Ariphofika kuko , àkwendarona ridziuswa rirat'u dziwe rokala ribinik'izirwa mbira , na ridziikwa k'anda ya yo mbira .
Ariphophenya ndani ya mbira , k'aalonere lo lufu lwa Bwana Jeso .
Ndo ariphokala acheri kwangalala mumo dzulu ya neno riro , achihendaona kare at'u airi okala anametameta muno aimire mumo phephi nao .
Ao achet'u achogofyerwa muno ta achishindwa ni kwalola . Arat'u at'u achiaamba , " Kwadze munamutsakula mbirani mut'u ariye u moyo ?
Yiye ufufuka k'amo mumu . Lilikanani maneno arigomwambira ukati ariphokala u kura Galilaya .
Yiye wàmwambira kukala , ni seti yiye Mut'u yelaa dzulu alaviwe kwa vilongozi a Ayahudi amugwire , na ao andamukot'a misumari musalabani , ela ts'iku ya hahu undafufuka . "
Phapho ao achet'u achigakumbikira garat'u manenoge ,
achilaa mbirani na achenda-aambira arat'u ahumwa a Jeso a widimi kumi na mumwenga , na anjine nao nguma za maneno gago gosi .
Ao osema nguma zizo kwa ahumwa a Jeso a widimi àkala ni : Maryamu muchina Magidala , Joana na Maryamu ameye Jakobo , phamwenga na achet'u anjine oatuwa .
Ela ao ahumwa a Jeso a widimi achigahwalira maneno gago dza kwamba k'agana maana , na ndo ta k'aakuluphirire .
Ela P'etero wàlaa , achikaza mairo ta ko mbirani . Ariphovumbama na kutsungurira mo ndani , achona yiyat'u sanza ya kitani tu hicheye , na achiuya mudzini na kwangalala dzulu ya gago gokala galairira .
Ts'iku yiyo mwenga , anafunzi airi a Jeso àkala anenda kadzidzi kamwenga kaihiwako Emau , phat'u phapatapho k'ilomita kumi na mwenga kulaa Jerusalemu .
Mo njirani àkala anenda achigomba dzulu ya gokala galairira .
Ndo enye vyokala anatarirana na kuuzana-uzana , Jeso mwenye achilairira achigwirikana nao .
Ao phapho àmona na matso gao jeri , ela k'aamumanyire ndiye .
Jeso achiauza vivi , " Munenda muchigombani mwi ? " O achiima , achinyamala zizizi , na achikunza nyusi zao kwa utsungu .
Phapho mumwenga aihiwaye Kileopa achimuudzidza achimwamba , " Kwani we ukale u mujeni ko Jerusalemu ? Bee ta kumba u mujeni , nawe bee ndiwe mujeni hicheyo Jerusalemu yosi yets'emanya golairira kuko vivi dzuzi ? "
Ye achiaudzidza achiaamba , " Ni maneno gani asena golairira ko ? " O nao achimuudzidza achimwamba , " Mba kuna maneno gomupata Jeso muchina Nazareti . Yiye wàkala ni mugomvi wa Mulungu , yeajaliwa ni ye Mulungu widimi wa kuhenda vilinge vinji na kufunza , na at'u osi àkala adzimukubali .
Ts'o makuhani na vilongozi ehu gachikala k'agaahamira kare gago , ta achimulavya alamulwe kunyongwa , na achimukot'a misumari musalabani .
Ela sino hwàkala hunamukuluphira kukala , yiye ndiye ariye angari kuhutivya siswi Ayahudi . Na dzulu ya gago gosi wahi , yiyi rero bee ni ts'iku ya hahu hangu maneno gago gahendeke .
Na achet'u anjine a kwehu adzihwangalaza . Maana , àkwenda ko mbirani na danidani ,
ela k'enderelona lo lufulwe . Akauya na akadzaamba kukala , àlairirwa ni malaika a Mulungu odzoambira kukala hangwe ufufuka ta u moyo .
Ndo anafunzi anziehu akenda ko mbirani kwendalola , na akendaona dza godzogombwa ni ao achet'u , maana , àlola mo mbirani , ela k'aamonere . "
Ndo phapho Jeso achiaamba , " Kwadze mwi mucheri dzizani vino na myoyo yenu ni mikomu ta k'amukuluphira gara gosi gogombwa ni agomvi a Mulungu ?
Agomvi a Mulungu àamba ni seti ye K'irisito ashononeswe , ndipho aphenye kwakwe ubomuni ! "
Ndo Jeso achanza kwaambira lwazu-lwazu maneno gosi gokala ga dzuluye kwenye Maandiko ga Mulungu , kwanzira vitabu vya Musa ta vya agomvi a Mulungu osi .
Ariphokala anatapira karat'u kadzidzi kokala anenda , Jeso achidzihenda dza kwamba undachira phapho aenderere na charo ,
ela ao achimulombera achamba , " Kala phapha phamwenga naswi , maana , vivi kudzetswa na kwenenda na usiku ts'i kudzo . " Ndo achiphenya pho kadzidzini , achikala phamwenga nao .
Ariphosagala kwa arye phamwenga nao , achihwala mukahe , achimulavira mumvera Mulungu , chisha achiumega achiap'a .
Ndo phapho aching'alwa ni matso achimukumbikira . Ela phapho kare achihendamona k'apho phapho .
Ndo achambana , " Vidze , udzikala usikiradze ko kuhamirwa we musena mo moyoni , phodzokala unahung'azira gara Maandiko ga Mulungu kura njirani ? "
Ndo achiuka kare saa yiyo yenye achiuya Jerusalemu . Achendaaona arat'u ahumwa a Jeso a widimi kumi na mumwenga , na arat'u anjine okala a phamwenga nao a chirundu
anaamba , " Bwana ufufuka jeri , kwakukala , udzimulairira Simoni ! "
Ndo arat'u anafunzi airi achiaambira garat'u gokala gadzialairira njirani , na jisi arivyomukumbikira Bwana ukati wa kumega mukahe .
Ao anafunzi airi ariphokala acheri kwaambira gago , Jeso mwenye achiima kati yao , na achiaamba , " K'amuna ut'u ? Reri yikale namwi . "
Ela o achahukwa ni myoyo , na achiphenywa ni woga achona dza kwamba adzona tunusi .
Ela ye achiauza achiaamba , " Kwadze munaogofyerwa na kuyugika mwenu myoyoni ?
Lolani maganja gangu na vifumba vyangu , na mundaona ndimi yekot'wa misumari musalabani . Nikumbani mumanye ndimi jeri , maana , tunusi k'arina mwiri wa misoza dza munonavyo mimi . "
Ariphogomba gago , achiaonyesa maganjage na vifumbavye .
Ela o achikala k'aadzangwe kukuluphira vivyo , maana , àhamirwa na achangalala . Jeso ye achiauza vivi , " Muna chakurya chochosi phano ? "
Anafunzie achimup'a chisiku cha beshe ra kukanga .
Achichihwala , achirya na kuno osi anamulolera .
Chisha achiaamba , " Yiyi ndiyo maana , ya garat'u maneno nirigomwambira ukati niriphokala nicheri phamwenga namwi . Mwimwi nàmwamba ni seti gachimire gosi goandikwa dzulu yangu mo Shariyani mwa Musa , mo vitabuni mwa agomvi a Mulungu , na mo chitabu cha Zaburi . "
Chisha achiaambira lwazu-lwazu , na achiaidimisa kumanya maana , ya go Maandiko ga Mulungu .
Jeso wà-aamba , " Gàandikwa kukala ye K'irisito undashononeswa na aulagwe , ela ts'iku ya hahu undafufuka kulaa kuzimu .
Na udzumbe wa kwahenda at'u atye kwa asamehewe dambi zao wàandikwa vivyo nao , na ni seti usumurirwe its'i zosi kwa dzinare , na undaanzira Jerusalemu .
Mwimwi ndimwi mashaidi a maneno gago .
Na mimi mwenye nindamuhumira yuyat'u ariye Baba wàlaga undamuhuma , ela tarizani phapha Jerusalemu kwanza ta muhewe urat'u widimi wa dzulu . "
Jeso wàuka Jerusalemu na anafunzie , achenda nao vivi ta phephi na Betania , achiunula mikonoye dzulu achiahats'a .
Ariphokala unaahats'a , achihwalwa kwenda dzulu mulunguni , o achiaricha .
Ao anafunzi achanza kumwabudu , achiuya Jerusalemu na kuno anahamirwa muno ,
na achikala akala hekaluni kumulika Mulungu .
Pho mwanzo phokala urumwengu k'audzangwe kuumbwa , Neno wa Mulungu wàkalako . Yiye wàkala u na Mulungu , na ta yiye naye wàkala ni Mulungu .
Ukati uo wa mwanzo , Neno wa Mulungu wàkala u kuko kare na Mulungu .
Vyumbe vyosi vyàumbwa kwa njiraye , na k'akuna ta chumbe chimwenga choumbwa phots'o yiye .
Yiye ndiye chanzo cha uzima , na uzima uo ndio mwanga wa anadamu .
Na mwanga uo unaamwirikira at'u ario dzizani . Anjine a o at'u ario dzizani àkala k'aawenzi na , achiheza kuuziza , ela achishindwa vivyo .
Ye ariye ndiye mwanga phokala u phephi na kudza , Mulungu wàmuhuma mut'u mumwenga aihiwaye Johana ,
kudza-aambira at'u dzuluye , kwa ta at'u osi amukuluphire kuchirira ye Johana .
Yiye wàkala ts'iye uo mwanga , ela wàkudza tu ye , kudza-aambira at'u dzulu ya ye ariye ndiye mwanga .
Ye ariye ndiye mwanga wa jeri wàkala unadza duniani , na yiye unaamwirikira at'u osi .
Yiye wàkudza duniani , na ta yo dunia yàumbwa kwa njiraye , ela at'u a yo dunia k'aamumanyire .
Yiye wàlokera na kwa at'ue enye , ela anji a o at'ue enye k'aamukubalire .
Ela arat'u osi omukubali na kumukuluphira , wàahenda akale na haki ya kukala anangwa a Mulungu .
Ao k'aavyalirwe kulairirana na mulatso , hebu kwa konana chimwiri , na hebu kwa mut'u kuhenza apate ana , ela Mulungu mwenye ndiye Abayao .
Ye Neno wa Mulungu wàkala mudamu , na wàsagala naswi . Siswi hwàwona o ubomuwe , ubomu urio ni wa yiye Mwana wa hicheye yelaa kwa Baba Mulungu na yiyi u tele mbazi , na ujeri .
Yiye ndiye mut'u ariye Johana Mubatizi wà-aambira at'u dzuluye phogomba kwa laka ra dzulu kukala , " Yuyu ndiye yekala ninamuhadza phoamba , ' Yendekudza nyuma zangu una widimi muno kuriko mimi , maana , wàkalako hangu phokala ts'idzangwe kuvyalwa . ' "
Na kwahivira wàkala u tele mbazi , udzenderera kuhwonera mbazi .
Maana , Mulungu wàlavya Shariya kuchirira Musa , na achonyesa mbazize na ujeriwe kuchirira Jeso K'irisito .
K'akuna ta mumwenga yekala udzimona Mulungu kare . Ela ye Mwana wa hicheye , ariye naye ni Mulungu na k'arichana na Mulungu , wàhumanyisa vyo Mulungu arivyo .
Vilongozi a Ayahudi ko Jerusalemu àahuma makuhani na Alawi kwa Johana akamuuze vivi , " We u ani ? "
Johana ariphokwendauzwa , k'aremere kwaudzidza , ela wàgomba lwazu-lwazu kukala , " Mimi ts'imi ye K'irisito . "
O achimwamba , " Ts'igo go , hwambire we u ani ? Vidze , we u Eliya ? " Johana achiudzidza achamba , " Ng'o , ts'imi Eliya mino . " O achimuuza kahiri achimwamba , " Ukale ndiwe ye mugomvi wa Mulungu ? " Johana achiudzidza achamba , " Ng'o , ts'imi mino ! "
Ao achimuuza kahiri achimwamba , " Bee , we u yuphiye sambi ? Hwambire uwe u ani kwa ta huka-aambire ohuhuma nao amanye . "
Phapho Johana achiudzidza achamba , " Mimi ndimi mut'u niriye ninagomba kwa laka ra dzulu ko nyika kukala , ' Yiikeni tititi njira ya Bwana . ' " Maneno dza gago gàgombwa chimbere ni mugomvi wa Mulungu Isaya .
Anjine a o at'u okala ahumwa , àkala ni Afarisayo .
Ndo ao achimuuza Johana vivi , " Uchikala we ts'iwe ye K'irisito , hebu Eliya , hebu ye mugomvi wa Mulungu , kwadze unabatiza ? "
Johana achiaudzidza achiaamba , " Mino ninabatiza na madzi , maana , ye K'irisito u phapha kati yenu , ta its'iphokala ni k'amudzangwe kumumanya .
Yiye ndiye yendekudza nyuma zangu , na mimi ts'iwirya ta kukala muhendikaziwe wa kumuvula virahu . "
Maneno gago gàhendeka ko Betania , ng'ambo ya muho wa Jorodani kokala Johana unabatiza at'u .
Kunadzachakwe , Johana wàmona Jeso unadza kwakwe , na achamba , " Asenani , yuyat'u ndiye Mwanagonzi wa Mulungu ausaye dambi za dunia !
Yuyat'u ndiye yekala ninagomba dzuluye niriphoamba , ' Yendekudza nyuma zangu una widimi muno kuriko mimi , maana , wàkalako hangu phokala ts'idzangwe kuvyalwa . '
Ta mimi mwenye nàkala ts'imumanya ni ani , ela nàkudza nichibatiza at'u na madzi , kwa ta nimumanyise kwa Aiziraeli . "
Ndo phapho Johana achanza kwaambira at'u jisi arivyomumanya mut'u yiye . Yiye wà-aamba , " Mimi nidzona Roho wa Mulungu unatserera na umbo dza ra ngiya kulaa mulunguni , na akahurira dzulu-dzuluye .
Ta mimi ts'ingamumanyire ni ani , its'iphokala Mulungu phokala unanihuma nibatize at'u wànamba , ' Mut'u yendemona utserererwa ni Roho wangu , na ahurire dzulu-dzuluye , yiye ndiye yendeabatiza at'u na Roho wa Mulungu . '
Ndo vivyo nidzivyona , na ninamwambira kukala , yuyu ni Mwanangwa wa Mulungu . "
Ts'iku yotuwiriza , Johana wàkala wimire phamwenga na anafunzie airi .
Ariphomona Jeso unachira , wà-aamba vivi , " Lolani ! Yuyat'u ndiye Mwanagonzi wa Mulungu . "
Ao anafunzi airi àgasikira maneno gago , na achimutuwa Jeso .
Jeso aripholola nyuma na kona ao anafunzi airi anamutuwa , wàauza vivi , " Mutsakulani ? " O nao achimuuza achamba , " Rabi " ( yiriyo maanaye ni mwalimu ) , " Kwani we usagalaphi ? "
Jeso achiaamba , " Nituwani namwi mundakona . " Ao anafunzi achimutuwa , na achiphaona pho phat'u phokala achisagala . Ukati uo , gari ni madzuwa ga dziloni , kwa vivyo , achimarigiza dzuwa naye phapho .
Mumwenga wa ao anafunzi airi omutuwa nyuma Jeso , wàkala ni Andireya nduguye Simoni P'etero .
Ndo Andireya wàanza kwendamutsakula nduguye Simoni mwanzo ta achimona . Ariphomona wàmwamba , " Hwàmona ye Masihi " ( yiriyo maanaye ni K'irisito ) .
Chisha , achimuphirika Simoni kwa Jeso . Jeso naye achimulola Simoni , na achamba , " Uwe u Simoni mwanangwa wa Johana . Na vivi nidzikuhats'a rinjine ndiwe Kefa , " ( ririro kwa Chiyunani ni P'etero ) .
Kunadzachakwe , Jeso wàkwenda jimbo ra Galilaya . Kuko , wàkwendamona Filipu na achimwamba , " Filipu , nituwa . "
Filipu wàkala ni muchina Betisaida , kadzidzi kolaa ano Andireya na P'etero .
Ndo Filipu naye achendamona Natanieli na achimwamba , " Natanieli , hudzimona Jeso mwana wa Jesefu , kulaa Nazareti . Yiye ndiye yehadzwa ni Musa na agomvi a Mulungu anjine kukala undakudza . "
Ela Natanieli achimwamba , " Hangu rini chit'u chidzo chikalaa Nazareti ? " Filipu achimwamba , " Unaambadze ? Hebu hinde ukamone . "
Jeso ariphomona Natanieli unaloka , wàamba , " Munamona ye alokaye ! Yiye bee ni Mwiziraeli mwenye , na mwakwe ndani k'amuna ulongo . "
Natanieli achimuuza achimwamba , " Udzinimanyadze ? " Jeso achimwamba , " Uwe phodzokala u kolo ra mutini , na ta phodzokala Filipu k'adzangwe kukwiha , mino nidzikala ninakona vivyo . "
Phapho Natanieli achimwamba , " Mwalimu , uwe u Mwanangwa wa Mulungu jeri . Uwe u Mufalume wa Iziraeli ! "
Jeso achimwamba , " Vidze , udzikuluphira vino kwakukala , nidzikwamba , nidzikona hangu u kolo ra mutini ? H'a bee manya kukala , undaona mabomu kuchira gaga . "
Jeso achenderera kwamba , " Ninamwambira jeri-jeri , mundaona mbingu zifunuka , na mone malaikangwa a Mulungu anakwera , na kutserera kwa mimi Mut'u yelaa dzulu . "
Ts'iku ya hahu , kwàkala na nyambura mudzi wa Kana ko jimbo ra Galilaya . Ameye Jeso wàkala u phapho ,
na Jeso naye wàkala u pho nyamburani phamwenga na anafunzie , maana , àkala adzambirwa .
Ndo phapho divai yàsira , na Maryamu achimutuwa mwanawe Jeso achendamwamba , " Baba , divai yisira ! "
Jeso achimuudzidza achimwamba , " Mayo , gago ts'i gehu , maana , ukati wangu opangirwa ni Mulungu k'audzangwe . "
Ela phapho Maryamu achiaamba o ahendikazi , " Rorosi rondoambwa ni Jeso , hendani . "
Phapho phàkala phana masimikiro mabomu mahandahu ga mawe , garigo chila simikiro ràkala riudzala madaba mane , hebu matsano . Gago gàkala gadziikwa phapho kwa kutuwiriza jadi za Chiyahudi za kudzitakasa .
Ndo Jeso achiaamba o ahendikazi , " Gaudzazeni madzi go masimikiro , " na ao achigaudzaza tele-tele .
Chisha achiaamba , " H'aya hekani machache mukamuphirikire ye mubomu wa nyambura . "
Madzi gago gàkala gagaluka divai . Ndo mubomu wa nyambura ariphotsumbula yo divai , k'ayimanyire kokala yilaa . Ela o ahendikazi oheka go madzi àkala anamanya . Phapho mubomu wa nyambura achimwiha muloli
achimwamba , " Kawaida mut'u ausaye shuhuli wanza kulavya divai mbidzo mwanzo ta at'u achitosheka , ndo akalavya yiriyo ts'i mbidzo . Ela uwe ninaona udziyiika yo divai mbidzo ta vivi ! "
Yiyi ndiyo dalili ya kwanza ya dalili za Jeso za kwangalaza , na wàyihenda ko mudzi wa Kana , jimbo ra Galilaya , na phapho achonyesa ubomuwe , nao anafunzie achimukuluphira .
Gariphochira gago , Jeso wàuka phamwenga na ameye , nduguze a chilume na anafunzie , achenda ta Kaparinaumu , ariko àsagala ts'iku ch'ach'e .
Ts'ikuk'uu ya Ayahudi ya P'asaka phokala yi phephi , Jeso wàkwenda Jerusalemu , achendaphenya boma ra hekaluni .
Mumo , wàona at'u okala anaguzirana ng'ombe , magonzi na ngiya manga , na okala anavunzirana p'esa asegere mwao mezani .
Jeso achihwala ng'ongo , achizisuka chikoto , na achialavya konze ya hekalu phamwenga na magonzi na ng'ombe zao . Achizimwaga zo p'esa za okala anavunzirana , na achizipetula-petula zo meza zao .
Chisha , arat'u okala anaguza ngiya manga achiaamba vivi , " Aa auseni phapha . Muts'iyihende chete nyumba ya Baba ! "
Ndo gariphochira gago , anafunzie achikumbikira gàandikwa Maandikoni ga Mulungu kukala , " Mimi vyo niyihenzavyo nyumbayo Mulungu , bee vindanirya . "
Vilongozi a Ayahudi anjine àtsukirwa na achimuuza Jeso vivi , " Kwani undahenda dalili yani yondohwonyesa kukala , Mulungu wàkuhuma jeri uhende maneno gano ? "
Jeso achiaudzidza achiaamba , " Ribit'eni hekalu riri , nami nindariunula kwa ts'iku t'ahu . "
Phapho o Ayahudi achimwamba , " Hekalu riri rojengwa myaka mirongo mine na mihandahu ( 46 ) , wambadze we kukala , undarijenga kwa ts'iku t'ahu ? "
Ela Jeso ye wàkala unagomba dzulu ya hekalu ririro ni mwiriwe .
Ndo ariphokudzafufulwa kulaa kuzimu , anafunzie achikumbikira kukala , wàkala udzigagomba gago , na achigakuluphira Maandiko ga Mulungu , na garat'u maneno gokala Jeso achigagomba .
Jeso ariphokala u ts'ikuk'uuni ya P'asaka ko Jerusalemu , at'u anji àmukuluphira ariphoona zo dalilize za kwangalaza arizozihenda .
Ela Jeso k'aatuwire gao , maana , wàkala unaamanya at'u osi vyo arivyo .
Yiye wàkala k'atakiya kwambirwa ni mut'u dzulu ya at'u , maana , wàkala unagamanya lwazu-lwazu maazo gao .
Kwàkala chilongozi mumwenga wa Chiyahudi wa chirundu cha Afarisayo , aihiwaye Nikodemo .
Ts'iku mwenga na usiku yiye , wàkwenda kwa Jeso , achimulamusa chisha achimwamba , " Mwalimu , hunamanya kukala uwe u mwalimu uriyeolohewa ni Mulungu , kwakukala , k'aphana mut'u aidimaye kuhenda zizi dalili za kwangalaza uzihendazo phots'o Mulungu . "
Jeso achimwamba , " Ninakwambira jeri-jeri uwe , mut'u ats'iphovyalwa luphya , k'aidima kuwona Ufalume wa Mulungu . "
Nikodemo achimuuza vivi , " Kwani mut'u muzima unaidimadze kuvyalwa kahiri ? Akale unaidima kuuya ndanini mwa ameye , na akavyalwa lwa phiri ? "
Jeso achimuudzidza achimwamba , " Ninakwambira jeri-jeri uwe , mut'u ats'iphovyalwa kuchirira madzi na kuchirira Roho wa Mulungu , bee k'aidima kamare kuphenya Ufalumeni kwa Mulungu .
Mwiri wa mudamu uvyalwa ni abaye na ameye , ela mazagazi ga chiroho gavyalwa ni Roho wa Mulungu .
Uts'angalale kwakukala , nidzikwambira kukala , ni seti muvyalwe luphya .
Vuto nikuvuma na kwenda rihenzako , na nikukala unarisikira vyo rivumavyo , ela k'umanya rilaako , hebu rendako . Ndo Roho wa Mulungu naye uvyala mazagazi ga chiroho dza vivyo . "
Nikodemo achimuuza vivi , " Uu ! Maneno gano ganaidimikikadze ? "
Jeso achimuudzidza achimwamba , " Uwe u mwalimu mwenye umanyikanaye kwa Ayahudi . Ndo kwadze k'ugamanya maneno gano ?
Ninakwambira jeri-jeri uwe , mimi ninagomba nigamanyago , na gogaona na matso , ela mwi k'amuwenzi udzumbe wangu .
Nichikala nidzimwambira gano maneno ga phapha duniani tu namwi k'amukuluphira , fuje nichidzamwambira maneno ga mulunguni ?
K'akuna mut'u yekwenda dzulu mulunguni , ela mimi Mut'u yelaa dzulu nàlaa kuko mulunguni .
Virat'u Musa arivyomuunula dzulu yuyat'u nyoka wa shaba ko nyika , mimi Mut'u yelaa dzulu nami , ni seti niunulwe dzulu dza vivyo , kwa ta chila anikuluphiraye akale na uzima uphya wa kare na kare . "
Maana , Mulungu wàahenza at'u a dunia muno ta achimulavya Mwanawe wa hicheye , kwa chila amukuluphiraye ats'ihangamike , ela akale na uzima uphya wa kare na kare .
Maana , Mulungu wàmuhuma Mwanawe duniani kudzaakombola at'u , ela k'amuhumire adze aalamule .
Chila amukuluphiraye Mwana k'alamulwa , ela yets'emukuluphira , ulamulwa kare ni mulongo kwakukala , k'amukuluphirire Mwana wa hicheye wa Mulungu .
Na Mulungu unaalamula at'u ni alongo kwakukala , wàhuma Mwanawe , ariye ndiye mwanga , ela at'u ahenza dziza kuriko o mwanga kwakukala , mahendo gao gàkala ni mai .
Chila mut'u ahendaye mai umena mwanga , na k'adza pho phenye o mwanga , kwakukala , k'enzi mahendoge mai gamwirikwe .
Ela ahendaye ga haki unadza mwangani , kwa ta vimanywe lwazu kukala , gakwe gohenda wàidimiswa ni Mulungu .
Gariphochira gago , Jeso wàkwenda vidzidzi vya jimbo ra Judea phamwenga na anafunzie , achikala kuko ts'iku nyinji , na o anafunzie achibatiza at'u .
Johana naye wàkala unaenderera kubatiza at'u ko Ainoni , phephi na mudzi wa Salemu , kwakukala , kwàkala kuna madzi manji , na at'u àkala anenda kwenda kwa akabatizwe .
( Ukati uo , Johana wàkala k'adzangwe kufungwa . )
Ts'iku mwenga , kwàlairira k'ani kati ya anafunzi a Johana , na Muyahudi mumwenga dzulu ya kutakaswa ndani ya madzi .
Ndo ao anafunzi achimutuwa Johana achendamwamba , " Mwalimu , yuyat'u mut'u yekala naye ko ng'ambo ya muho wa Jorodani na ta wàkala uchiambira at'u dzuluye , bee vivi naye unabatiza , na at'u osi anamutuwa yiye . "
Johana achiaudzidza achiaamba , " Mut'u k'aidima kupata chit'u chochosi phots'ohewa ni Mulungu .
Samba nàmwambira chimbere mwi kukala , ' Mimi ts'imi ye K'irisito , ela ni nàhumwa ni Mulungu nimulongolere ' ?
Mwimwi nimumanye kukala , mwari ni wa muloli , ela musena wa muloli aimaye na kusikira laka ra muloli , nikuhamirwa muno . Sambi , yiyo ndiyo raha nisikirayo mimi , na yichimira .
Yiye ni seti ahwale nguma , nami nguma yangu yiphunguke . "
Adzaye kulaa dzulu , u dzulu kuchira osi ; na alaaye duniani , ni wa phapha duniani , na ugomba ga phapha duniani . Ela adzaye kulaa mulunguni , u dzulu kuchira osi ,
na ugomba dzulu ya garat'u arigogaona na kugasikira , ela ni at'u achache tu akuluphirao udzumbewe .
Mut'u aukuluphiraye udzumbewe , bee unakubali tsetsetse kukala , Mulungu ni mujeri .
Maana , ye mut'u ahumwaye ni Mulungu ugomba ga ye Mulungu , maana , Mulungu unamwajaliya mut'u yiye Rohowe phots'o chipimo .
Baba Mulungu unamuhenza ye Mwanawe , na maneno gosi wàmurichira yiye .
Kwa vivyo , amukuluphiraye ye Mwana , unao uzima uphya wa kare na kare . Ela yets'emukuluphira , k'andaupata uzima uo , maana , Mulungu unaenderera kumutsukirirwa .
Afarisayo àsikira nguma kukala , Jeso wàkala unabatiza na kwapata anafunzi anji kuriko Johana . ( Ela ujeri ni kwamba , Jeso wàkala k'abatiza its'iphokala o anafunzie . ) Ndo Jeso ariphomanya kukala , Afarisayo àkala asikira nguma zizo , wàlaa Judea achanza kuuya Galilaya phamwenga na anafunzie ,
na charo chicho , chàmuhenda achire na jimbo ra Samariya .
Ndo achifika Sukari , kadzidzi ka ro jimbo ra Samariya , phephi na vuwe rokala Jakobo udzimup'a mwanawe Jesefu .
Phat'u phapho , phàkala phana chisima cha Jakobo , naye Jeso achisagala k'anda-k'anda ya cho chisima , maana , wàkala utsoka na charo , na dzuwa ràkala ri vitswani .
Anafunzie achimuricha phapho , achenda madukani kugula chakurya . Ndo muchet'u mumwenga wa Chisamariya achidza phapho kudzaheka madzi . Jeso achimwamba , " Mayo , nihekera madzi ninwe . "
Ela ye muchet'u wa Chisamariya achimwamba , " Aa ! Univoyadze madzi we Muyahudi , na mino ni muchet'u wa Chisamariya ? " ( Chijadi , Ayahudi k'aatsanganyikana na Asamariya . )
Jeso achimuudzidza achimwamba , " Kala unamanya Mulungu ahenzacho kukup'a , na kala mimi nikuvoyaye madzi nami unanimanya ni ani , ungari udzinivoya kare , nami ningari nidzikup'a madzi ga uzima . "
Ye muchet'u achimwamba , " Mutumiangwa , uwe k'una ndoo ya kuhekera madzi , na chisima chichi chi ndani . H'aya udzigapataphi go madzi ga uzima ?
Hebu , we unadzihenda u mubomu kuchira mutumia Jakobo ? Yiye ndiye yehusiyira chisima chichi , na ye mwenye , anae na mifugoye àkala achinwa madzi ga chisima chichi vivyo . "
Jeso achimuudzidza achimwamba , " Chila anwaye madzi gaga , undagwirwa ni ch'iru kahiri .
Ela yendenwa madzi gondomup'a mimi , bee k'andagwirwa ni ch'iru ta kare na kare . Maana , madzi gondomup'a gandakala dza dzitso ra madzi mo mwakwe ndani , na gandaenderera kumup'a uzima uphya wa kare na kare . "
Phapho ye muchet'u achimwamba vivi , " Mutumiangwa , bee nip'a madzi gago kwa ta nits'isikire ch'iru kahiri , hebu kudzaheka madzi phapha . "
Jeso ye achimwamba , " Enda ukamwihe mulumeo udze naye phapha . "
Ye muchet'u achimuudzidza achimwamba , " Ts'ina mulume mino . " Jeso naye achimwamba vivi , " Udzigomba ujeri kukala , k'una mulume .
Maana , uwe wàhwalwa ni alume atsano , na ye uriye naye vivi ts'i mulumeo . Kwa vivyo , vyodzogomba bee , ni ujeri kamare . "
Phapho ye muchet'u achimwamba , " Mutumiangwa , ninaona uwe u mugomvi wa Mulungu .
Sambi ni hivi baba , akare ehu àkala achivoya dzulu ya chirima chichi , na ta siswi vivi huvoya phapho . Ela mwi Ayahudi munaamba kukala , Mulungu ni seti avoywe ko Jerusalemu ! Ndo ajeri ni aphio ? "
Phapho Jeso achimwamba , " Mayo , nikuluphira . Ukati unadza urio k'undatakiya kumuvoya Baba Mulungu dzulu ya chirima chichi , hebu ko Jerusalemu .
Mwimwi Asamariya munamuvoya yets'emumanya , ela sino Ayahudi hunamumanya ye humuvoyaye . Maana , wokofu wàng'azwa kuchirira siswi Ayahudi .
Ela ukati unadza , na mwanzo ta ni ufika kare vivi , urio amuvoyao Baba Mulungu jeri , andamuvoya kwa kulongozwa ni Roho na ujeri , maana , Baba Mulungu unahenza avoywe ni at'u dza ao .
Ninakuhenza umanye kukala , Mulungu ni Roho , na at'u amuvoyao ni seti avoye kwa kulongozwa ni Roho , na ujeri . "
Ye muchet'u achimwamba , " Mimi ninamanya kukala , ye Masihi " ( yiriyo maanaye ni K'irisito ) , " undakudza . Na achidza , undahwambira chila chit'u . "
Phapho Jeso achimwamba , " Mayo , mimi nigombaye nawe ndimi ye Masihi . "
Anafunzie àuya ukati uo , na àangalala muno ariphomona Jeso unagomba na muchet'u . Ela k'aphana mut'u yemuuza ye muchet'u , " Uhenzani ? " hebu yemuuza Jeso , " Kwadze unagomba na yuno ? "
Ye muchet'u achiyiricha nyunguye phapho , achiuya mudzini achenda-aamba at'u vivi ,
" Asenani ! Mimi nidzonana na mut'u yedzenambira maneno gangu gosi gohenda ! Mimi ninaona yiye ta ndiye K'irisito . Hindeni mukamone ! "
At'u achilaa pho mudzini , achenda kwa Jeso .
Ukati uo wenye , anafunzie àkala anamulombera Jeso anamwamba , " Mwalimu , arya chakurya . "
Ela Jeso ye achiaudzidza achiaamba , " Mimi nina chakurya chiricho mwimwi k'amuchimanya . "
Anafunzie achiuzana-uzana vivi , " Vidze , phakale phana mut'u yedzemurehera chakurya ? "
Jeso achiaudzidza achiaamba , " Chakurya changu ni kuhenda henzo ra yenihuma , na niyimale kaziye .
Mwimwi muchiphanda ni seti mwambe , huna myezi mine ndo huguwe . Ela ninamwambira mino kukala , tsuphani matso kuzunguluka phapha phosi huripho , na mundaona mavuno gafika ga kuguwa .
Vivi ye muguwi unapata muzawe kare , na kuguwakwe ni kwahenda at'u apate uzima uphya wa kare na kare , kwa ta muphandi na ye muguwi adze ahamirwe phamwenga .
Kwa vivyo , t'adi yiyi yambayo , ' Mumwenga ni kuphanda na munjine akaguwa , ' ni ya jeri .
Ndo mimi nidzimuhuma mukaguwe mavuno garigo ts'imwi gàphanda . At'u anjine ndio ohenda kazi , ela mwimwi mwendaguwa go mavuno . "
Maneno gogombwa ni ye muchet'u kukala , " Udzinaambira maneno gangu gosi nirigohenda " ndigo goahenda Asamariya anji a mudzi uo amukuluphire Jeso .
Ndo o Asamariya okwenda kwa Jeso àmuvoya akale kwao ; naye achisagala mitsana miiri .
Na manenoge gogomba phapho gàahenda at'u anji muno amukuluphire .
Phapho o at'u àkala achimwamba ye muchet'u , " Siswi vivi hunakuluphira na hunamanya kukala , yuyu ndiye Mutivyi wa urumwengu jeri , maana , ta siswi enye hudzisikira , ela ts'i kwamba hunakuluphira kwa go manenogo hicheye tu . "
Ziriphochira zo ts'iku mbiiri , Jeso wàuka phapho achilongoza kwenda Galilaya .
Maana , Jeso mwenye wàkala ugomba kare kukala , " Mugomvi wa Mulungu k'aishimiwa kwao . "
Kwa vivyo , Jeso ariphofika ko Galilaya , achina Galilaya àmutsangira kwakukala , àkala adzigaona gosi gogahenda ko Jerusalemu ukati wa ts'ikuk'uu ya P'asaka , maana , ao nao àkala a kuko .
Ndo Jeso ariphokala u ko Galilaya , wàtsemberera mudzi wa Kana phat'u pharipho wàkala ugaluza madzi kukala divai . Kuko , kwàkala kuna mubomu mumwenga yekala una mwana mukongo mudzi wa Kaparinaumu .
Ndo ye mubomu ariphosikira kukala , Jeso wàkala ulaa Judea na ukudza Galilaya , wàmutuwa , achendamulombera kukala , ende akamuphoze mwanawe , maana , wàkala ni mukongo ta yupwi !
Jeso achimwamba , " At'u mwimwi muts'iphoona dalili na maut'u-maut'u ga kwangalaza , k'amundakuluphira ! "
Ye mubomu achimwamba , " Bwana , uwe hinde vivi kare , phots'o mwanangu kufa . "
Jeso achimwamba , " Enda tu we , mwanao uphola . " Ye mubomu achikuluphira maneno ga Jeso , na achanza charo cha kuuya mudzini .
Ndo mwenye ariphokala ucheri njirani unauya , achonana na ahendikazie anamutuwa , na achimwambira kukala , mwanawe wàkala k'ana neno .
Achiauza saa yorichirwa mwanawe ; nao achimwamba , " Ni dzana saa fungahe za mutsana pho chiphuti chiriphomuricha . "
Phapho ye mutumia achikumbikira kukala , yàkala ni saa yiyo yenye yiriyo Jeso wàmwamba , " Mwanao uphola . " Ndo yiye mwenye ariphofika mudzini , achikuluphira phamwenga na adamue osi .
Yiyi yàkala ni dalili ya kwangalaza ya phiri yohendwa ni Jeso ko Galilaya , na yiyi wàyihenda ariphokala adziuya kuko kulaa Judea .
Gariphochira gago , Jeso wàuya Jerusalemu , maana , kwàkala kuna ts'ikuk'uu ya Ayahudi .
Na kuko Jerusalemu , phephi na Dziyango ra Magonzi , phana bop'o ra madzi riihiwaro Betizata kwa Chiburania , ririro rina mavaranda matsano .
Mo mavarandani mwàkala muna akongo anji alazwa ; at'u ots'oona , virema , na a kupholoza .
Ndo phapho phàkala phana mut'u mumwenga yekala ugaya na ukongo myaka mirongo mihahu na minane ( 38 ) .
Jeso achimona uhembelele phapho , na wàkala unamanya kare kukala , wàkala ukala phapho ts'iku nyinji . Ndo achimulamusa , chisha achimuuza vivi , " Vidze , ukale unahenza kuphola we ? "
Ye mut'u achimuudzidza achimwamba , " Aa ! Baba , ts'ina mut'u wa kunitiya madzini gatsivulwapho , na chila nichamba ninaheza kuphenya , mukongo munjine nikukala udzinilongolera kare . "
Phapho Jeso achimwamba , " Unuka , uhwale t'andikoyo na wenende . "
Phapho kare ye mut'u achiphola , achihwala t'andikoye na achenenda . Neno riro ràhendeka ts'iku ya Sabato .
Kwa vivyo , vilongozi a Ayahudi ariphomona ye mut'u yephozwa utsukula t'andikoye , àmwamba , " Rero ni Sabato , kwa vivyo , shariya k'ayikuhenzeza kutsukula t'andikoyo . "
Ela ye achiaamba , " Nidziphozwa mino , na ye mut'u yedzeniphoza ndiye yedzenamba , ' Hwala t'andikoyo wenende . ' "
O Ayahudi achimuuza vivi , " Ye mut'u yedzekwamba , ' Hwala t'andikoyo wenende , ' ni ani ? "
Ela ye mut'u yekala uphozwa wàkala k'amanya ni ani , maana , Jeso wàkala uyaya mo duu bomu ra at'u .
Ndo gariphochira gago , Jeso wàkwendamona hekaluni ye mut'u yekala udzimuphoza na achimwamba , " Unaona mba vino u muzima kamare , h'a bee uts'ihende dambi kahiri uts'idze ukagwirwa ni kuu kuchira rokala naro . "
Ye mut'u unalaa phapho , wàkwenda kwa vilongozi a Ayahudi achenda-aambira kukala , Jeso ndiye yemuphoza .
Jeso wàkala maneno dza gago unagahenda ta ts'iku ya Sabato , na o vilongozi a Ayahudi àkala achimuhendera mauku kwa gago .
Ela Jeso ye achiaamba , " Baba unahenda kazi ts'iku zosi ta vivi , na mimi nami ninahenda kazi dza vivyo . "
Na Jeso ariphogomba maneno gago , o vilongozi a Ayahudi àdina kutsakula njira ya kumuulagira . Maana , o àkala anamona unadzihenda u sawa na Mulungu kwahivira wàkala udzamba ni Abaye , ela ts'i kwakukala , wàkala uvunza shariya ya Sabato hicheye tu .
Ela Jeso ye achiaudzidza kahiri achiaamba , " Ninamwambira jeri-jeri , mimi Mwana ts'iidima kuhenda gangu mwenye , ta its'iphokala ninahenda chirat'u nichonacho Baba unachihenda . Maana , chirat'u chihendwacho ni Baba , mimi Mwana nami ndicho nihendacho .
Maana , Baba unanihenza mimi Mwanawe , na unanonyesa maneno gosi ahendago . Na vivi undanonyesa kazi bomu kuchira zizi , na nizihende ta mwimwi mosi mwangalale .
Ndo virat'u Baba Mulungu afufulavyo nyufu na kwaudza moyo , mimi Mwanawe nami , ninaap'a uzima osi niahenzao .
Dzulu ya gago , Baba Mulungu k'alamula mut'u , maana , o ulamuli wosi wànip'a mimi Mwanawe ,
kwa ta at'u osi anogophe mimi Mwana , dza virat'u amogophavyo ye Baba Mulungu . Na yets'enogopha mimi Mwana , k'amogopha ta ye Baba Mulungu yenihuma .
Ninamwambira jeri-jeri mino , arisikizaye neno rangu , na kumukuluphira yenihuma , unao uzima uphya wa kare na kare . Yiye k'alamulwa , maana , wàlaa kare chifoni achiphenya uzimani .
Ninamwambira jeri-jeri mino , ukati unadza , na mwanzo ta ni ufika kare vivi , urio at'u ario chifoni cha chiroho andasikira laka ra mimi Mwana wa Mulungu , na ondorituwa andakala na uzima .
Maana , Baba Mulungu ndiye chanzo cha uzima , na mimi Mwanawe nami , wànaajaliya kukala , chanzo cha uzima dza vivyo .
Na chisha , wànip'a widimi wa kulamula kwakukala , mimi ndimi Mut'u yelaa dzulu .
Ndo mwimwi muts'angalazwe ni gago , kwakukala , ukati unadza urio afadzi osi ario mbirani andasikira laka rangu ,
na afufuke . Na arat'u ohenda madzo , achifufuka andakala na uzima uphya wa kare na kare , ela arat'u ohenda mai , achifufuka , anenda ulamulini .
Ela ta vivyo , mimi ts'iidima kuhenda gangu mwenye . Kwa vivyo , mimi nilamula virat'u nambwavyo nilamule , na o ulamuli wangu ni wa haki . Maana , maazo gangu ts'i kuhenda nihenzavyo mimi mwenye , ela ni kuhenda henzo ra yenihuma . "
Jeso wàenderera kugomba achamba , " Mimi nichenderera kudzilavira ushaidi mwenye , mundawona dza kwamba ushaidi wangu ts'i wa jeri .
Ela phana munjine alavyaye ushaidi dzulu yangu , nami ninamanya kukala , ushaidi alavyao dzulu yangu , bee ni wa jeri .
Mwimwi mwàahuma at'u kwa Johana , na yiye wàlavya ushaidi wa jeri dzulu yangu .
Ela ta vivyo , mimi ts'itakiya ushaidi wa mut'u , ta uo wa Johana nidzimuhadzira tu kwa mokoke .
Gago maneno ga Johana gàkala dza taa ra mukono mumwirikiraro njira , na o mwangawe wàmuhamira kwa chiwango .
Ela o ushaidi nirio nao dzulu yangu , uchira hinyo wa Johana . Maana , zo kazi nirizohewa ni Baba Mulungu nizichimize , ni zizi zenye nizihendazo , na zizi ni ushaidi dzulu yangu kukala , ye Baba Mulungu mimi wànihuma .
Na chisha , ye Baba Mulungu yenihuma , yiye mwenye naye wàlavya ushaidi vivyo dzulu yangu , ta mwi ni k'amudzangwe kusikira lakare , hebu kona umbore ,
na nenore k'arimo mwenu ndani , maana , mimi yenihuma mwi k'amunikuluphira .
Mwimwi munagasomat'o Maandiko ga Mulungu na kulilikana dzuluye , kwa munaona munaidima kupata uzima uphya wa kare na kare kuchirira vivyo . Bee manyani kukala , gago ganalavya ushaidi dzulu yangu ,
ta mwi ni munarema kudza kwangu kudzapata o uzima uphya wa kare na kare .
Mimi ts'i kwamba ninahenza kulikwa ni at'u ,
ela mwi ni ninamumanya k'amumwenzi Mulungu kamare .
Maana , mimi nàkudza na ga Baba , na k'amuniphokera . Ela , mut'u munjine achidza na gakwe mwenye , mwimwi yiye munamuphokera .
Mwimwi k'amwidima kukuluphira ! Maana , mwi muhenza kulikana mwimwi enye kwa enye , ela k'amutsakula kulikwa ni ye Mulungu wa hicheye .
Bee , ts'oneni mino ndimi yendemulumbira kwa Baba Mulungu . Ye mukare wenu Musa , ariye Shariyaye munayituwa , ndiye amulumbiraye .
Kala mwàkala munamukuluphira Musa , ta mimi nami mungari kunikuluphira , maana , Musa wàandika dzulu yangu .
Ela kwahivira k'amugakuluphira go arigogaandika , h'aya bee gano maneno gangu mundaidimadze kugakuluphira ? "
Gariphochira gago , Jeso wàphenya mashuwani achivuka ziya ra Galilaya , ( hebu ziya ra T'iberiya ) .
Duu bomu ra at'u richitsegatsega ro ziya kumutuwa kwakukala , àkala adzona dalili za kwangalaza zokala achizihenda za kwaphoza akongo .
Jeso kuko achambuka mwangoni , achisagala phamwenga na anafunzie .
Ukati uo , ts'ikuk'uu ya Ayahudi ya P'asaka yàkala yi phephi .
Ndo Jeso ariphotsupha matso na kona at'u analoka kuloka , wàmuuza Filipu achimwamba , " Chakurya cha kwamvunya at'u ano osi , hundachigulaphi ? "
( Wàgomba vivyo kumuheza Filipu tu , ela ye mwenye wàkala unamanya rondorihenda . )
Filipu achimuudzidza vivi , " Ta chakurya chigulwacho ni mahelufu ga p'esa , chisha k'achindaahenda chila mumwenga apate ut'u wa kusika moyo . "
Mumwenga wa anafunzie aihiwaye Andireya , nduguye Simoni P'etero , achimwamba ,
" Phana mwanache wa chilume mumwenga phapha mwenye mikahe mitsano ya mere , na mabeshe mairi . Ela ta vivyo , bee vyo nini wahi kwa duu bomu ra at'u dza rino ? "
Phapho Jeso achamba , " Aambireni at'u asagale ahewe chakurya . " Phat'u phapho phàkala phana nyasi nyinji . Ndo o at'u achisagala , na alume hichiyao àkala anapata helufu ts'ano ( 5,000 ) .
Jeso achiyihwala yiyat'u mikahe , achilavya mumvera kwa Mulungu , na achiap'a anafunzie aap'e o at'u agavyane . Achihwala go mabeshe nago , achihenda dza vivyo , na chila mut'u achipata cha kumumvunya .
At'u ariphomvuna , Jeso wà-aamba anafunzie vivi , " Tsolani-tsolani visiku vyodzosala . Hendani mitsunzu muts'ibanange chakurya . "
Ndo achitsola-tsola visiku vyokala visazwa ni o at'u , na achiudzaza vikaphu kumi na viiri vya visiku vya mikahe ya mere .
O at'u ariphoona yo dalili ya kwangalaza yohendwa ni Jeso , àamba , " Yuyu ndiye ye mugomvi wa Mulungu yeambwa undakudza duniani ! "
Ela Jeso ye achiuka hicheye achiuya ko mwangoni kahiri , maana , wàkala unamanya andakudzamugwira amuhende mufalume wao .
Kuriphotswa , o anafunzi a Jeso àteremuka ta ziyani ,
achendaphenya mashuwani , na achanza kuvuka kwenda Kaparinaumu . Ukati uo , kwàkala kuhenda dziza , na Jeso wàkala k'adzangwe kwagwira .
Ndo enye vyokala anenda , maimbi gachanza kuyipiga yo mashuwa , maana , kwàkala kuna vuto bomu .
O anafunzi ariphokala àkwenda k'ilomita ts'ano hebu t'andahu , àmona Jeso unaenenda dzulu-dzulu ya madzi , ta udziyifikira phephi yo mashuwa , na achogofyerwa muno .
Ela Jeso achiaamba , " Ts'ogofyerweni , ndimi ! "
Phapho o anafunzi achikala razi kumupakiya Jeso mo mashuwani , ela phapho kare mashuwa yichifika ko its'i yokala anenda .
Kunadzachakwe , at'u anji àanza kurundikana ko upande wa phiri wa ro ziya kokala Jeso urisa at'u mikahe . Ao àkala anatariza amone Jeso , maana , àkala anamanya kukala , yiye na anafunzie àkala àkudza na mashuwa mwenga kuko , na yiyo yàkala yidziuka na anafunzie hichiyao , Jeso ye achikala adzimuricha kuko .
Mashuwa zinjine zokala zilaa mudzi wa T'iberiya , zàkudzatiya nanga phephi na phapho phat'u pharipho Jeso wàkala udziamvunya at'u okala achira helufu ts'ano ( 5,000 ) na mikahe mitsano .
Ndo ao at'u ariphomanya kukala , Jeso na anafunzie àkala k'aapho phapho , achiphenya mashuwa zizo , na achenda Kaparinaumu kwendamutsakula ye Jeso .
Ariphokwendamona ko Kaparinaumu , àmuuza vivi , " Mwalimu , wàkudza rini kuno ? "
Jeso ye achiaudzidza achiaamba , " Ninamwambira jeri-jeri , mwimwi munanitsakula kwa ko kukala nàmup'a mikahe muchirya ta muchimvuna , ela ts'i kwakukala , mwàona dalili za kwangalaza .
Ela bee ts'ihendeni chadi cha kuhenda kazi kwa mupate chakurya chibanangikacho tu . Its'iphokala , hendani chadi cha kuhenda kazi kwa mupate chakurya chots'obanangika , chondaenderera kumup'a uzima uphya wa kare na kare . Mimi Mut'u yelaa dzulu nindamup'a chicho , maana , ndimi yechizwa ni Baba Mulungu nichilavye . "
Ao at'u phapho achimuuza vivi , " Sambi huhendedze kwa ta huhende zo kazi za Mulungu ? "
Jeso ye achiaudzidza achiaamba , " Mulungu kazi amuhenzayo muyihende , bee ni kunikuluphira mimi yenihuma . "
O at'u achimwamba , " Uwe niuhuhendere dalili ya kwangalaza ta huyone , ndo hukukuluphire . Kwa vivyo , undahuhendera dalili yani we ?
Maana , ta akare ehu àrya chakurya chiihiwacho mana , ko nyika , dza gaambavyo Maandiko ga Mulungu kukala , ' Wàap'a mukahe kulaa mulunguni arye . ' "
Jeso achiaamba , " Ninamwambira jeri-jeri , Musa ts'iyeulavya mukahe kulaa mulunguni kwap'a akare enu . Baba ndiyeulavya , na vivi unamup'a mukahe wenye wa jeri kulaa mulunguni .
Maana , mukahe ulaviwao ni Mulungu , ni yuyat'u alaaye dzulu mulunguni kudzaap'a at'u a dunia uzima . "
O at'u achimwamba , " Mutumiangwa , hup'e mukahe uo ts'iku zosi . "
Phapho Jeso achiaamba , " Mimi ndimi mukahe up'ao at'u uzima , na adzaye kwangu k'andasikira nzala , na anikuluphiraye k'andasikira ch'iru kamare .
Ela dza nirivyomwambira chimbere , mwimwi ta muripho mudzinona , k'amunikuluphira vivyo .
Ela ta vivyo , osi nihewao ni Baba Mulungu andakudza kwangu , na yeyosi adzaye kwangu ts'indamuvuguza kamare .
Maana , mimi nàlaa dzulu mulunguni nichidza phapha , kudzahenda henzo ra yenihuma , ela ts'idzire kudzahenda gangu mwenye .
Na henzo ra yenihuma ni riri ; kukala , nits'imuyaze ta mut'u mumwenga mwenye kati ya arat'u osi onip'a , ela nidze niafufule osini ts'iku ya musindikizo wa urumwengu .
Maana , henzo ra Baba ni kukala ; chila anonaye mimi Mwana na kunikuluphira , apate uzima uphya wa kare na kare , nami nindamufufula ts'iku ya musindikizo wa urumwengu . "
Ndo sambi phapho vilongozi a Ayahudi achanza kunung'unika dzuluye kwakukala , Jeso wàkala udzamba , " Mimi ndimi mukahe olaa mulunguni . "
Ao àamba , " Samba yuno Jeso ni mwanangwa wa Jesefu , na hunamumanya ta ameye ! H'a sambi vino wambadze , ' Nàlaa dzulu mulunguni ' ? "
Ela Jeso achiaphenyerera achiaamba , " Richani kunung'unikirana .
K'akuna aidimaye kudza kwangu phots'olongozwa ni Mulungu Baba yenihuma . Na yendelongozwa ni Baba Mulungu ta adze kwangu , nindamufufula ts'iku ya musindikizo wa urumwengu .
Agomvi a Mulungu àandika vivi , ' At'u osi andafunzwa ni Mulungu . ' Na chila mut'u yedzemusirikisa na kudzifunza kulaa kwa ye Baba Mulungu , unadza kwangu .
Na nichigomba vivyo ts'i kwamba ninaamba phana mut'u yemona Baba Mulungu , ta its'iphokala ni mimi yelaa kwakwe ndimi yemona ye Baba Mulungu .
Na ninamwambira jeri-jeri , chila anikuluphiraye unao uzima uphya wa kare na kare .
Mimi ndimi mukahe urehao uo uzima .
Mwimwi mosi munamanya kukala , akare enu àrya mana ko nyika , ela ao àfa .
Ela mimi ndimi uo mukahe ulaao dzulu mulunguni , kwa at'u arye na ats'ife .
Nidzimwambira , na ninamwambira kahiri kukala , mimi ndimi uo mukahe ulaao mulunguni urehao uzima . Mut'u yenderya mukahe uu , undakala na uzima ta kare na kare . Mukahe uu ni mwiri wangu , urio nindaulavya kwa ta at'u a dunia apate uzima . "
Ndo Ayahudi achanza kuhenderana k'ani muno . Ao àamba , " Unaidimadze yuno kuhup'a mwiriwe hurye ? "
Ela Jeso ye achiaamba , " Ninamwambira jeri-jeri mwimwi , muts'iphourya mwiri wa mimi Mut'u yelaa dzulu , na kunwa milatso yangu , k'amuna uzima mwenu ndani .
Aryaye mwiri wangu na kunwa milatso yangu , unao uzima uphya wa kare na kare , na nindamufufula ts'iku ya musindikizo wa urumwengu .
Maana , mwiri wangu ndicho chakurya chenye , na milatso yangu ndiyo madzi genye ga kunwa .
Auryaye mwiri wangu , na kunwa milatso yangu , yiye unasala mwangu ndani , nami mwakwe ndani .
Virat'u nirivyo mimi ni moyo kwa ye Baba Mulungu yenihuma na ariye umoyo , vivyo ndivyo osi aniryao mimi andakala moyo kwa mimi vivyo .
Ndo kalani muchimanya kukala , mimi ndimi mukahe wenye olaa dzulu mulunguni . Kwa vivyo , yeyosi aryaye mukahe uu undakala na uzima ta kare na kare , ela k'andafa dza akare enu na ta àkala adzerya mana . "
Jeso wàgomba gago phokala unafunza sinagogini ko Kaparinaumu .
Ndo sambi anafunzie anji ariphosikira gago , àamba , " Neno riri ni komu muno ta k'akuna aidimaye kurikubali ! "
Jeso achimanya mwenye phots'oambirwa ni mut'u kukala , anafunzie àkala ananung'unika dzulu ya neno riro . Ndo achiauza vivi , " Vidze , neno rino rinamukwaza hebudze ?
Bee , vindakaladze sambi muchidzanona mino Mut'u yelaa dzulu ninauya ko dzulu kokala mwanzo ?
Mwimwi manyani kukala , aap'aye at'u uzima ni Roho , ela mut'u k'aidima kupata uzima mwenye . Na gaga maneno godzomwambira galaa kwa ye Roho , na ganalavya uzima .
Ela ta vivyo , anjine kati yenu phapha k'aakuluphira . " ( Jeso wàgomba vivyo kwakukala , wàkala unamanya kulaa hangu mwanzo ni aphio okala k'aamukuluphira , na ni ani yekala undamuguza . )
Chisha achamba , " Gaga ndigotuma ta nichimwamba , k'akuna aidimaye kudza kwangu phots'oidimiswa ni Baba Mulungu . "
Ndo kufikira phapho , anafunzie anji àmuricha , na k'aamutuwire kahiri .
Phapho Jeso achiauza vivi o ahumwae kumi na airi a widimi , " Vidze , mwi namwi munahenza muuke ? "
Simoni P'etero achimuudzidza achimwamba , " Bwana , bee hwende kwa ani sino , na uwe ndiwe mwenye maneno garehago uzima uphya wa kare na kare ?
Sino hunagakuluphira , na hunamanya kukala , uwe ndiwe yuyat'u Mutakatifu wa Mulungu . "
Jeso achiaamba vivi , " Mino nàmutsagula mwenye mwimwi kumi na airi . Ela ta vivyo , mumwenga wenu una p'ep'o ! "
( Jeso phapho wàkala unagomba dzulu ya Juda , mwanangwa wa Simoni Isikariyoti , ariye ta aripho wàkala u kati ya arat'u kumi na airi , ela yiye wàkala ndiye yendemuguza Jeso . )
Gariphochira gago , Jeso waenenda kuzunguluka mo jimbo ra Galilaya . Yiye k'ahenzere kwenda jimbo ra Judea kwakukala , vilongozi a Ayahudi kuko àkala anamutsakula kwa amuulage .
Ela ts'ikuk'uu ya Ayahudi ya kulala miwekani yiriphokala yi phephi ,
nduguze Jeso a chilume àmwamba vivi , " Uwe unawirya wuke phapha wende jimbo ra Judea , kwa ta anafunzio kuko akaone kazizo uzihendazo .
Maana , mut'u achikala unahenza amanyikane k'ahenda ut'u chisiri-siri . Ndo kwahivira uwe unaidima kuhenda maneno gaga , dzilavye kwa at'u a dunia akagaone . "
( Ao àgomba vivyo , maana , ta o nduguze nao àkala k'aamukuluphira vivyo ! )
Ela Jeso ye achiaamba , " Ukati wangu opangirwa ni Mulungu k'audzangwe kufika . Ela mwimwi ukati wosi kwenu u sawa .
At'u a dunia k'aaidima kumumena mwimwi , ela mino ananimena , maana , nina-aambira kukala , mahendo gao ni mai .
Kwa vivyo , mwimwi endani ko ts'ikuk'uuni . Ela mino vivi ts'i mucharo , maana , ukati wangu opangirwa ni Mulungu k'audzangwe kufikat'o . "
Jeso ariphogomba vivyo , o nduguze a chilume àanza charo chao cha kwenda ts'ikuk'uuni , naye achisala ko Galilaya .
Ela o nduguze a chilume ariphouka kwenda ko ts'ikuk'uuni , yiye naye wàkwenda , ela chisiri-siri , k'adzilavire jamani .
Vilongozi a Ayahudi àkala adzanza kumutsakula Jeso hangu mwanzo wa yo ts'ikuk'uu , na àkala anaenderera kumuuzira kumba phana mut'u yedzemona .
At'u pho duuni àkala anagomba dzuluye , ela chinjama-njama . Anjine ao àamba , " Ni mut'u mudzo . " Ela anjine o àkala anaamba , " H'a-a , unaayaza at'u yiye . "
Ela ta vivyo , k'aphana mut'u yesubutu kuhadza ngumaze jamani kwa kogopha vilongozi a Ayahudi .
Ts'ikuk'uu yiriphofika kati-kati , Jeso wàkwenda hekaluni , na achendaanza kufunza .
Ayahudi phapho achangalala , na achamba , " Mut'u yuno umanyadze maneno vino na ta k'agasomerere ? "
Jeso achiaudzidza phapho kare achiaamba , " Mafunzo gangu nigafunzago ts'i gangu , ela galaa kwa yenihuma .
Mut'u yeyosi ahenzaye kuhenda henzo ra Mulungu , bee undaidima kumanya kumba gaga mafunzo gangu galaa kwa Mulungu , hebu ni ninagomba gangu mwenye .
Mut'u adzigomberaye manenoge mwenye tu , unadzitsakulira nguma ye mwenye . Ela amutsakuliraye nguma yemuhuma , ni mujeri , na mwakwe ndani k'amuna ulongo wowosi .
Mwimwi Musa wàmup'a Shariya , ela k'aphana ta mumwenga wenu ayituwaye yo Shariya . H'a heka munahenza muniulage , na Shariya ya Musa yinaamba , muts'iulage ? "
O achimuudzidza achimwamba , " Una p'ep'o uwe ! H'a ni ani ye ahenzaye akuulage ? "
Jeso achiaamba , " Mimi niriphohenda yiyat'u kazi mwenga ya kumuphoza mut'u yo ts'iku ya Sabato , yiyo yàmwangalaza mosi , na yichimutsukiza .
Mwimwi Musa wàmwamba mwabit'ets'i ana enu , ela ujeri ni kwamba , kuko kwanzwa ni akare , ta Musa ye wàkudzakwika dza shariya tu . Na vivi mudziima munabit'ats'i mwana mutsanga ta ts'iku ya Sabato , na vivyo munadzona k'amuhenda kazi .
Ndo chikala mwana mutsanga sambi unabit'wats'i ta ts'iku ya Sabato kwa ta Shariya ya Musa yits'ivunzwe , kwadze munanitsukirirwa mino kwakukala , nàmuphoza mut'u mwiri wosi kamare ts'iku ya Sabato ?
Hebu richani kulamula maneno chidzulu-dzulu , lamulani haki . "
Kufikira phapho , achina Jerusalemu anjine achamba , " Vidze , chisha yuno ts'iye mut'u ariye vilongozi a Ayahudi anamutsakula amuulage ?
Lolani vino ! Heka hiye unafunza jamani , na k'aamwamba ut'u ! Phanjine o vilongozi amanya kukala , yuyu ndiye ye K'irisito ?
H'a-a , ye K'irisito mwenye achidza , k'aphana mut'u yendemumanya kut'u alaako , ela sino hunamumanya kolaa mut'u yuyu ! "
Jeso wàkala ucheri kufunza mo hekaluni , na achigomba kwa laka ra dzulu achamba , " Ni vivyo , munanimanya jeri ; na ta ko nilaako munakumanya nako ! Ela mimi ts'idzire na gangu mwenye , nàkudza na ga yenihuma , ariye ni mujeri ta mwi ni k'amumumanya .
Ela mino ninamumanya kwakukala , nàlaa kwakwe , na yiye ndiye yenihuma . "
Jeso ariphogomba vivyo , o vilongozi a Ayahudi àheza kumulinga , ela k'aphana mut'u yemugwira kwakukala , ukatiwe opangirwa ni Mulungu wàkala k'audzangwe kufika .
Ela at'u anji pho duuni àmukuluphira , na achamba , " Ta ye K'irisito akadza , chisha k'andahenda dalili nyinji za kwangalaza , kuchira zizi zodzohendwa ni mut'u yuyu ! "
Afarisayo àrisikira ro duu ra at'u rinatsunirana maneno gago dzulu ya Jeso . Ndo ao na makuhani abomu achihuma arinzi a hekalu akamugwire .
Ela Jeso ye achamba , " Nicheri namwi kwa ts'iku ch'ach'e , na chisha nindakwenda kwa yenihuma .
Na mwimwi mundanitsakula , ela k'amundanona , maana , phondokala mimi , mwimwi k'amwidima kudza . "
O vilongozi a Ayahudi achigomba ao kwa ao achamba , " Mut'u yuno upanga kwendaphi ko ariko k'ahundamona ? Vidze , akale upanga kwenda kwa Ayahudi anziehu otsamukana kati ya Ayunani , na akafunze o Ayunani ?
Una lwaphi yuno achamba vino , ' Mundanitsakula , ela k'amundanona , ' na achamba , ' Phat'u phondokala mimi , mwimwi k'amwidima kudza ' ? "
Ts'iku ya musindikizo wa ts'ikuk'uu yiyo , yàkala ya chilwakwe . Ts'iku yiyo Jeso wàima , na achigomba kwa laka ra dzulu achamba , " Mwenye ch'iru naadze kwangu anwe .
Dza gaambavyo Maandiko ga Mulungu kukala , ' Anikuluphiraye mimi , mwakwe moyoni mundakala muchilaa madzi ga uzima ! ' "
( Yiye wàgomba gago dzulu ya Roho wa Mulungu , ariye arat'u okala anamukuluphira Jeso , àkala andamuphokera . Maana , ukati uo Roho wa Mulungu wàkala k'adzangwe kuhumwa kwa at'u kwakukala , Jeso wàkala k'adzangwe kuhewa ubomuwe . )
At'u àgasikira go maneno gogombwa ni Jeso . Ndo anjine kati ya o at'u achamba , " Mut'u yuyu ndiye ye mugomvi wa Mulungu vyenye ! "
Anjine o achamba , " Yuyu ndiye ye K'irisito ! " Ela at'u anjine o achamba , " Kwani ye K'irisito undalaa Galilaya ?
Samba go Maandiko ga Mulungu ganaamba kukala , ye K'irisito undalaa murere wa mufalume Daudi , na undavyalwa Betelehemu , mudzi okala achisagala ye Daudi ! "
Ndo o at'u maazo gao gàkala k'aga sawa dzulu ya Jeso .
At'u anjine àkala anahenza amugwire , ela k'aphana mut'u yeheza kumugwira .
Arinzi a hekalu ariphouya kwa o makuhani abomu na Afarisayo , àuzwa vivi , " Heka k'amumurehere ye Jeso ? "
O arinzi a hekalu achamba , " Siswi k'ahudzangwe kona mut'u wa kugomba maneno dza godzokala unagagomba yiye ! "
Afarisayo achiaudzidza achiaamba , " Mwi namwi mudzilembwa vivyo ?
Ko mukale mudzimona mumwenga wa vilongozi a at'u , hebu mumwenga wa Afarisayo yedzemukuluphira ?
Go madzit'u godzogaona gakuluphira kuko , bee k'agamanya Shariya , na galaniwa . "
Mumwenga wao wàkala ni Nikodemo , ariye pho mwanzo wàkala ukwenda kwa Jeso . Ndo yiye achiaamba ,
" Munamanya asena , kutuwirizana na shariya yehu , k'ahuhenzwa hulamule mut'u phots'omusikiza mwanzo , na kumumanya gakwe ahendago . "
Ela o vilongozi achamba , " We nawe ulaa Galilaya hebudze ? Hebu tsakula mo Maandikoni ga Mulungu , na undaona kukala , k'akuna mugomvi wa Mulungu alaaye Galilaya ! "
Vilongozi a Ayahudi ariphokala k'aana ra kumuhenda Jeso , chila mut'u wàgwira njira achenda kwakwe mudzini .
Jeso ariphomala kufunza at'u hekaluni , wàkwenda ko mulima wa Mizeituni .
Kunadzachakwe na chiramuko danidani , wàuya kahiri ko hekaluni . At'u osi achenda kwakwe , naye achisagala achiafunza .
Ndo alimu a shariya na Afarisayo , achimureha muchet'u mumwenga yekala ugwirwa unazinga . Achimwimisa pho mbere za at'u osi ,
chisha achimwamba Jeso vivi , " Mwalimu ! Muchet'u yuyu ugwirwa unazinga .
Na mo Shariyani , Musa wàhulagiza humupige na mawe vivi ta afe chila muchet'u azingaye . Ndo we mwalimu , unaamba humuhendedze yuno ? "
`Auza neno riro kumuhega Jeso tu , kwa apate chisingwa cha kumulumbira . Ela Jeso achivumbama , achandika phots'i na chala .
Ariphokaza kumuuza , Jeso wàrungarara achamba , " Mut'u yets'e dambi kati yenu , naakale wa mwanzo kumupiga dziwe . "
Chisha achivumbama kahiri , achikala unaandika-andika phots'i .
O at'u ariphosikira gago , chila mut'u wàuza moyowe , chidzako achanza kuuka mumwenga-mumwenga , na o atumia ndio olongola kuuka . Achimuricha phapho ye muchet'u wimire mbere za Jeso .
Jeso achirungarara , na achimuuza vivi ye muchet'u , " Mayo , a lwaphi vino odzokureha ? Vidze , k'aphana ta mumwenga yedzelamula kukutiya akili ? "
Ye muchet'u achimuudzidza achimwamba , " K'aphana ta mumwenga baba ! " Jeso naye achimwamba , " Ta mimi ts'ilamula kukutiya akili . Enda vyako , na kwanzira vivi uts'ihende dambi kahiri . "
Jeso wàenderera kufunza at'u mo hekaluni . Yiye wà-aamba , " Mimi ni mwanga wa at'u a dunia . Anituwaye mimi k'andaenenda dzizani kamare , ela undakala na mwanga urehao uzima . "
Ndo Afarisayo achimuuza vivi , " Heka we chila uchigomba maneno dzuluyo , shaidi ni uwe mwenye ? Bee uwe chikala u vivyo , uo ushaidio ts'i wa jeri . "
Jeso achiaudzidza achiaamba , " Ni vivyo chila nigombapho maneno dzulu yangu , shaidi ni mimi mwenye . Ela ta vivyo , ushaidi wangu ni wa jeri , maana , mimi ninakumanya kolaa , na ko nendako . Ela mwi k'amunimanya kolaa , hebu ko nendako .
Mwimwi munanilamula chidamu , ela mino ts'ilamula mut'u yeyosi .
Na ta nikalamula , ulamuli wangu ni wa jeri , maana , mimi ts'ilamula hichiyangu ; ela nilamula phamwenga na yenihuma .
Mba ta mo mwenu Shariyani gàandikwa kukala , ushaidi wa at'u airi ni wa jeri .
Ndo mimi ni mumwenga wa go mashaidi galavyago ushaidi dzulu yangu , na ta Baba yenihuma naye , unalavya ushaidi dzulu yangu vivyo . "
Phapho kare achimuuza vivi , " U lwaphi ye abayo ? " Jeso achiaudzidza achiaamba , " Mwimwi mimi k'amunimanya , na ta ye Baba naye k'amumumanya vivyo . Kala mimi mwànimanya , ta ye Baba mungari kumumanya naye . "
Jeso wàgomba maneno gago kwenye chumba cha visanduku vya kwikira p'esa phokala unafunza mo hekaluni . Na k'aphana mut'u yemugwira , kwakukala , ukatiwe okala upangirwa ni Mulungu wàkala k'audzangwe kufika .
Jeso wà-aambira at'u kahiri kukala , " Ninauka mino , na mwimwi mundanitsakula , ela mundafa na dambi zenu vivyo , maana , ko nendako mwimwi k'amwidima kudza . "
Ndo phapho o Ayahudi achiuzana vivi , " Vidze , akale undadziulaga ? Kwadze unaamba , ' Ko nendako mwimwi k'amwidima kudza ' ? "
Ela Jeso ye achiaamba , " Mwimwi mwa phapha phots'i , ela mino ni wa hiko dzulu . Mwimwi mwa phapha duniani , ela mino ts'i wa hipha duniani .
Gago ndigotuma ta nichimwamba , mundafa na dambi zenu . Na bee muchikala k'amundanikuluphira kukala , mimi ndimi yiye K'irisito , mwi bee mundafa na dambi zenu vyenye . "
Ndo o achimuuza vivi , " We u ani sambi ? " Jeso achiaudzidza achiaamba , " Mwimwi nàmwambira hangu mwanzo kukala mimi ni ani !
Nisirikisani wahi , mimi nina manji ga kugomba dzulu yenu , na nina manji ga kumulamulira , ela yenihuma ni mujeri , na at'u a dunia nina-aambira gogasikira kulaa kwakwe . "
O at'u phapho k'aamanyire kukala , Jeso wàkala unagomba nao dzulu ya Abaye Mulungu .
Ndo Jeso achamba , " Phondoniunula dzulu mimi Mut'u yelaa dzulu , bee phapho ndipho mundamanya kukala , mimi ndimi yiye K'irisito , na kukala ts'ihenda gangu mwenye , ela ninagomba garat'u Baba Mulungu arigonifunza .
Yenihuma u phamwenga nami ; yiye k'anirichire hichiyangu , maana , mimi ts'iku zosi ninahenda garat'u gamuhamirago . "
Na unamarigiza kugomba gago , at'u anji achimukuluphira .
Jeso wà-aamba vivi o Ayahudi okala adzimukuluphira , " Muchirituwiriza neno rangu , mundakala anafunzi angu a jeri .
Na mundaumanya ujeri , na o ujeri undamuhenda mukale tsare . "
O achimwamba , " Siswi hu at'u a mudzungu wa Burahimu , na k'ahudzangwe kamare kukala agulwa ahumiki a mut'u yeyosi . H'a uhwambadze we kukala , hundakala tsare ? "
Jeso achiaudzidza achiaamba , " Ninamwambira jeri-jeri , chila ahendaye dambi , ni mugulwa muhumiki wa dambi .
Na mugulwa muhumiki k'aenderera ta kare na kare kogulwa , ela mwana wa phapho unaenderera ta kare na kare .
Ndo ye Mwana achimuhenda mukale tsare , bee mundakala tsare jeri .
Ninakubali kukala , mwimwi mu at'u a mudzungu wa Burahimu ! Ela munahenza muniulage kwakukala , neno rangu k'arimuphenya .
Mimi ninamwambira garat'u goonyeswa ni Baba Mulungu , na mwimwi namwi muhenda garat'u gogasikira kulaa kwa abayenu . "
Ayahudi achimuudzidza achimwamba , " Baba sino ni Burahimu ! " Jeso achiaamba , " Kala mwimwi mu anangwa a Burahimu jeri , mungari kuhenda maneno dza gokala gachihendwa ni Burahimu .
Ela vino mwi munahenza muniulage mimi mut'u yedzemwambira ujeri ousikira kulaa kwa Mulungu . Bee manyani kukala , Burahimu k'ahendere hivyo .
Kwa vivyo , mwimwi munaonyesa munahenda garat'u maneno gahendwago ni abayenu . " O achimuudzidza achimwamba , " Sino k'ahu ana a vuweni ! Sino abayehu ni mumwenga tu , naye ni Mulungu . "
Jeso achiaamba , " Kala Mulungu ni abayenu jeri , mimi mungari kunihenza , kwakukala , nàlaa kwakwe . Mimi ts'idzire mwenye , ela ye Mulungu ndiye yenihuma .
H'a kwadze k'amugamanya gano nigagombago ? Vivyo ni kwakukala , k'amwidima kurisikiza neno rangu .
Ndo mwimwi abayenu ni Shetani , na genu muhenzago ni kutuwa zo t'amaa mbii za ye abayenu . Yiye wàkala ni muulagi hangu mwanzo , na unapinga ujeri , maana , mwakwe ndani k'amuna ujeri . Shetani kulemba ndiyo kaziye , maana , yiye ni mulongo , na ndiye abaye ulongo .
Ela mino ninagomba ujeri , na gago ndigo gatumago ta mwimwi k'amunikuluphira !
Ndo ni ani kati yenu aidimaye konyesa kukala , nina dambi ? Na kwahivira ninagomba ujeri , kwadze sambi k'amunikuluphira ?
Bee , ariye ni wa Mulungu , unasikiza maneno ga Mulungu . Kwa vivyo , cho chitumacho ta mwimwi k'amugasikiza , bee ni ko kukala , k'amu a Mulungu . "
O Ayahudi achimwamba , " Vivi bee hu ajeri huchikwamba uwe u Musamariya , na una p'ep'o ! "
Jeso achiaudzidza achiaamba , " Mino bee ts'ina p'ep'o , ta ni ninamwishima Baba , ela mwi k'amuniishima .
Na mimi bee ts'i kwamba ninadzitsakulira ubomu mimi mwenye . Mulungu ndiye anitsakuliraye , na yiye ndiye mulamuli .
Ninamwambira jeri-jeri , mut'u yendetuwiriza neno rangu , bee k'andalamulwa chifo ta kare na kare . "
Phapho o Ayahudi achimwamba , " Vivi bee , hudzimanya kukala , uwe una p'ep'o jeri ! Ye Burahimu na agomvi a Mulungu tu àfa , ela we unaamba hangwe , ' Yendetuwiriza neno rangu , bee k'andalamulwa chifo ta kare na kare ! '
Unadzona we u mubomu kuchira abayehu Burahimu ? Yiye wàkala ni mubomu na achifa , na ta o agomvi a Mulungu nao àfa vivyo . H'a we unadzona u ani sana ta unaamba yendetuwiriza nenoro , k'andalamulwa chifo ta kare na kare ? "
Ela Jeso ye achiudzidza achamba , " Kala bee o ubomu ninadzip'a mwenye , ubomu wangu ungari kukala k'auna tende . Ela vino o ubomu nihewa ni Baba , ariye mwimwi munaamba , ' Ni Mulungu wehu , '
ela k'amudzangwe kumumanya . Ela mino ninamumanya , na kala nàamba ts'imumanya , bee ningari nàkala ni mulongo dza vyo mwimwi murivyo . Ela mino ninamumanya , na ninarituwa nenore .
Abayenu Burahimu wàtikwatikwa phokala unalolera ukati wangu wa kudzira , naye achiwona , na achihamirwa . "
Ela o Ayahudi achimwamba , " Hangwedze ? Uwe mwanache wa dzana yenye ta k'ufisa ta myaka mirongo mitsano ( 50 ) , h'a wàmonadze Burahimu na ta wàfa p'indi yenye hiko ? "
Phapho Jeso ye achiaamba , " Ninamwambira jeri-jeri , ta phokala Burahimu k'adzangwe kuvyalwa , mino neriko . "
Phapho kare o Ayahudi achitsola mawe kwa amupige , ela Jeso achidzifitsa , na chidzako achilaa mo hekaluni .
Jeso ariphokala unachira na njiraze , wàmona mut'u mumwenga yevyalwa na k'aona .
Ndo anafunzie achimuuza vivi , " Mwalimu , mut'u yuyu wàvyalwa na k'aona . Ndo sambi , akale ni ye mwenye yehenda dambi , hebu ni o avyazie ta ndo avyalwe vino ? "
Jeso achiudzidza achamba , " Yuyu mwenye ts'i kwamba wàhenda dambi , hebu o avyazie , ela wàvyalwa vivyo , kwa ta kazi za Mulungu zonyeswe kuchirira yiye .
Vivi kucherivyo mutsana , ni seti huhendeni kazi za yenihuma . Usiku unadza , na k'akuna mut'u aidimaye kuhenda kazi na usiku .
Vivi nicherivyo phapha duniani , ni mwanga wa at'u a yo dunia . "
Jeso ariphomarigiza kugomba gago , wàlats'a mahe phots'i , achihenda t'ophe chisha achimuphaka matsoni ye mut'u yekala k'aona ,
na achimwamba , " Enda ukaoge uso bop'o ra madzi ra Siloamu . " ( Maana ya dzina riri ni " Yehumwa " ) . Ndo ye mut'u yekala k'aona achendaoga usowe , na achiuya kuno unaona t'ot'ot'o kamare .
Ndo anzie asagalao nao phephi , na arat'u at'u okala achimona achivoya-voya pho mwanzo phokala k'aona achamba , " Chisha , yuno ts'i yuyat'u mut'u yekala achisagala na kuvoya-voya ? "
Anjine achamba , " Ndiye ! " Ela anjine o achamba , " Ng'o , yuyu ts'iye kamare ta ni adziigana tu . " Ela ye mut'u mwenye achamba , " Mimi bee ndimi yekala ts'ona ! "
Ndo achimuuza vivi , " Aa ! Vyàkaladze ta vino unaona t'ot'ot'o kamare ? "
Ye achiudzidza achamba , " Ye mut'u aihiwaye Jeso phodzonona , ulats'a mahe phots'i akahenda t'ophe , chisha akaniphaka matsoni na akanamba , ' Enda ukaoge uso Siloamu . ' Bee nikendaoga uso wangu mino , na phapho kare nikaanza kona . "
O at'u achimuuza vivi , " Ukwendaphi vino mut'u ye aihiwaye Jeso ? " Ye achiudzidza achamba , " Ts'imumanya ariko . "
Ts'iku Jeso aripholats'a mahe na kuhenda t'ophe zophozera ye mut'u yekala k'aona , yàkala ni ts'iku ya Sabato . Ndo o at'u achimuphirika kwa Afarisayo ye mut'u .
Afarisayo nao achimuuza vyokala ta ndo achiidima kona . Ye mut'u achiaudzidza achiaamba , " Mut'u aihiwaye Jeso phodzonona , ulats'a mahe phots'i akahenda t'ophe , chisha akaniphaka matsoni na akanamba , ' Enda ukaoge uso Siloamu . ' Bee nikendaoga , na vino ndo ninaona . "
Phapho anjine a ao Afarisayo achamba , " Mut'u yiye Jeso k'alaire kwa Mulungu , maana , k'atuwa shariya za Sabato . " Ela anjine o achamba , " Mudambi bee , k'aidima kuhenda dalili za kwangalaza dza zizi . " Ndo ao Afarisayo k'aaerekezanire .
Phapho achimuuza kahiri ye mut'u kukala , " Uwe wàphozwa matsogo ni Jeso ta vino unaona t'ot'ot'o kamare . Ndo unaambadze we dzuluye ? " Ye achamba , " Ninaona mut'u yiye ni mugomvi wa Mulungu ! "
O vilongozi a Ayahudi k'aakubalire vivyo kukala , mut'u yiye wàvyalwa na k'aona jeri , na vino matsoge gàkala gaphozwa ta unaona . Ndo achilagizira avyazie akaihiwe .
Avyazie ariphokudza , ao àauza vivi , " Yuno ni ye mwana wenu mwambaye mwàmuvyala na k'aona ? H'aya hwambireni vyàkaladze ta vino unaona ? "
O avyazie achamba , " Yuyu ni mwana wehu kamare , na hwàmuvyala k'aona jeri .
Ela ta siswi naswi k'ahumanya kumba vyàkaladze ta vino unaona , na hebu k'ahumumanya yemuphoza matsoge . Kwa vivyo , mwimwi muuzeni ye mwenye vivi kwakukala , ts'i mwanache kahiri , naye undasema mwenye . "
Avyazie àgomba vivyo kwakukala , àkala anaogopha o vilongozi a Ayahudi . Maana , ao vilongozi àkala adzerekezana kukala , mut'u yeyosi yendekubali kukala Jeso ni ye K'irisito , bee avuguzwe kamare sinagogini .
Gago ndigotuma ta ao avyazie aambe , " Yiye ts'i mwanache kahiri , muuzeni ye mwenye . "
Ndo o vilongozi achimwiha lwa phiri ye mut'u yekala k'aona pho mwanzo achimwamba , " Gomba ujeri mbere za Mulungu ! Sino hunamanya kukala , Jeso ni mudambi . "
Ye achiudzidza achamba , " Yiye achikala ni mudambi , bee mino gago ts'igamanya . Rangu nimanyaro ni kukala , nàkala ts'ona , ela vino ninaona . "
O vilongozi achimuuza kahiri vivi , " Kwani Jeso wàkuhendadze ta ndo matsogo gachanza kona ? "
Ye mut'u achiaudzidza achiaamba , " Mwimwi nidzimwambira kare , namwi k'amugasirikisire . H'a kwadze munahenza nimwambire kahiri ? Mutsuma mukale anafunzie namwi hebudze ? "
O achimwifya achimwamba , " Kala uwe mwanafunzi wa Jeso , ela sino hwa Musa .
Maana , hunamanya ta Mulungu wàgomba na Musa . Ela k'ahundatuwa mut'u ariye ta k'ahumumanya wàlaaphi sino ! "
Ye mut'u achiudzidza achamba , " Riri ni neno ra kwangalaza ! Mwimwi k'amumumanya kolaa yiye , ela wàniphoza matso gangu ta ninaona .
Siswi hunamanya kukala , Mulungu k'aasikiza adambi , ela usikiza chila amogophaye , na ahendaye henzore .
Na hangu dunia yiumbwe , k'akudzangwe kusikirwa mut'u udzimuphoza mut'u yevyalwa na k'aona .
Ndo kala yiye k'alaire kwa Mulungu , k'angaidimire kuniphoza . "
O achimuudzidza achimwamba , " Mut'u yevyalwa u tele madambi uwe , bee unahufunzani ? " Na phapho achimuvuguza sinagogini .
Jeso wàsikira kukala , o vilongozi àkala adzimuvuguza ye mut'u yemuphoza . Ndo achimutsakula na ariphomona achimuuza vivi , " Vidze , we unamukuluphira ye Mut'u yelaa dzulu ? "
Ye mut'u yekala k'aona pho mwanzo achamba , " Aa ! Ni yuphiye ye Mut'u yelaa dzulu baba ? Nambira kwa ta niidime kumukuluphira . "
Jeso achimwamba , " Uwe vivi ta unamona , maana , ta ni yuyu agombaye nawe . "
Phapho ye mut'u achamba , " Ninakuluphira Bwana ! " Chisha , achimit'a mavindi mbereze achimwabudu .
Chisha Jeso achamba vivi , " Mimi phapha duniani nàkudza kwa nilamule , kwa ta at'u ots'oona aone , na arat'u adzonao anaona , ats'one . "
Anjine a Afarisayo okala a phephi naye àgasikira maneno gago na achimwamba vivi , " Unaambadze ? Yaani ta siswi k'ahwona ? "
Jeso achiaamba , " Kala mwimwi munakubali chiroho k'amona , mungari k'amuna makosa . Ela vivi mudzambavyo , ' Hunaona , ' mundasala na dambi zenu vivyo . "
Jeso wàamba , " Ninamwambira jeri-jeri , murisa wa magonzi uphenya girini na muyangoni . Ela uchidzamona mut'u unaphenya na mwanyani , manya yiye ni mwivi , na ni munyang'anyi .
Murisa ndiye avugulirwaye muyango wa giri ni murinzi , na go magonzi ganamanya lakare . Kwa vivyo , yiye nikugaiha magonzige , chila mwenga na dzinare , nago gakamutuwa .
Achilavya magonzige gosi konze , nikugalongolera mbere , na go magonzi nikumutuwa nyuma , maana , ganamanya lakare .
Ela gago k'agatuwa kamare mujeni , ta achiheza kugaiha , nikumuchimbira , maana , k'agamanya laka ra ye mujeni . "
Jeso wà-aambira t'adi yiyo o vilongozi a Ayahudi , ela o k'aagamanyire gokala una-aambira .
Ndo Jeso achigomba kahiri achamba , " Ninamwambira jeri-jeri , mimi ndimi muyango wa giri ra magonzi .
Kwa vivyo , o vilongozi a ulongo osi onilongolera , àkala ni aivi na anyang'anyi , ela ta vivyo magonzi k'agaasikizire .
Mimi ndimi o muyango wa giri . Aphenyaye mumo kuchirira mimi , u salama , na undakala achiphenya na kulaa kwendarisa .
Mwivi achenda phat'u unenda kwa ta akaiye , aulage , na abanange tu . Ela mino nàkudza kwa ta niap'e at'u angu uzima , bee chisha uzima wa tele .
Mimi ndimi murisa mumanyiriri , na murisa mumanyiriri bee unalavya ta uzimawe kwa dzulu ya magonzige .
Ela mwandikwa ts'i murisa mumanyiriri dza mimi mwenye , na go magonzi ts'i gakwe . Kwa vivyo , yiye aonapho ts'imba unadza , nikugaricha go magonzi , na akachimbira . Ndo ye ts'imba nikugadidimusa , na akagaphenyerera jeri-jeri .
Na unachimbira kwakukala , ni mwandikwa tu , go magonzi k'agamuluma .
Mimi ndimi murisa mumanyiriri na magonzi gangu ninagamanya , nago gananimanya
dza virat'u Baba Mulungu animanyavyo , nami ninamumanya ye Baba Mulungu . Na mimi ninalavya uzima wangu kwa dzulu ya go magonzi .
Chisha , nina magonzi manjine garigo , ts'i ga giri riri . Gago ni seti nigatuwe nidze nago , na gago nago gandasikiza laka rangu . Kwa vivyo , kundakala bidi mwenga ra magonzi tu , na murisa mumwenga , ariye ni mimi mwenye .
Baba Mulungu unanihenza kwakukala , ninalavya uzima wangu kwa dzulu ya magonzi gangu , kwa ta nidze niupate kahiri uo uzima .
K'aphana mut'u wa kuniusira uzima wangu , ta mino nindaulavya tu kwa henzo rangu mwenye . Mino nina widimi wa kuulavya uzima wangu , na widimi wa kuupata kahiri , maana , Baba ndiyenilagiza nihende vivyo . "
Kufikira phapho , Ayahudi k'aaerekezanire kahiri kwa maneno gago .
Anji ao àamba , " Yuyu una p'ep'o , na unaayuka . Ndo kwadze munamusirikisa ? "
Ela anjine o achamba , " Mut'u ariye na p'ep'o , bee k'aidima kugomba maneno dza gaga . Ye mut'u ariye na p'ep'o unaidimadze kumuphoza mut'u yets'ona ? "
Ko Jerusalemu , kwàkala ts'ikuk'uu ya kukumbikira kutakaswa kwa hekalu , na yiyo yàuswa ukati wa p'eho .
Jeso wàkala u mo hekaluni unaenenda varanda ra Selemani .
Ndo Ayahudi achiphenya mo ndani achimuzunguluka , chisha achimuuza vivi , " We Jeso , undahwika chimoyomoyo ta rini sambi ? Uchikala uwe ndiwe ye K'irisito , vivi bee hwambire lwazu . "
Jeso achiaudzidza achiaamba , " Mwimwi nàmwambira kare , ela mwi k'amunikuluphira . Mino ninahenda kazi kwa dzina ra Baba Mulungu , na kazi zizo zinaonyesa kukala mimi ni ani .
Ela mwi k'amunikuluphira kwakukala , k'amu bidini ra magonzi gangu .
Mino magonzi gangu ganasikiza laka rangu , mimi mwenye ninagamanya na gananituwa .
Na ninagap'a uzima uphya wa kare na kare . Kwa vivyo , chiroho k'agafa kamare , na k'akuna aidimaye kuniphoka .
Maana , Baba Mulungu ndiyenip'a go magonzi , na yiye ni mubomu kuchira osi . Kwa vivyo , k'akuna aidimaye kumuphoka ye Baba Mulungu .
Mimi na ye Baba Mulungu hu chit'u chimwenga . "
Ayahudi phapho achitsola mawe kahiri kwa amupige .
Jeso ye achiaamba , " Nidzihenda kazi nyinji mbidzo zoambwa ni Baba Mulungu nidze nizihende , na ta mwimwi mudzikala muchizona . Ndo ni yiphiyo kati ya zozihenda yomutsumayo kunipigira mawe ? "
Ayahudi achimuudzidza achimwamba , " Sino uwe k'ahukupiga mawe kwa kaziyo mbidzo yoyihenda . Ela hunakupiga mawe kwakukala , unamukufuru Mulungu . Maana , uwe u mudamu tu , ela unadzamba u Mulungu ! "
Jeso achiaudzidza achiaamba , " Samba gàandikwa ta mwenu Shariyani kukala , Mulungu wà-aamba vilongozi fulani , ' Mu milungu . '
Na mwimwi munamanya kukala , Maandikoge gagomba ujeri ts'iku zosi . Ndo chikala Mulungu wàaiha milungu arat'u oap'a nenore ,
h'aya , mino Mutakatifu wa Mulungu yehumwa ni ye Baba Mulungu nichidza phapha duniani , ninamukufurudze Mulungu nichamba , ' Ndimi Mwana wa Mulungu ' ?
Nichikala zizi nizihendazo ts'izo kazi zihendwazo ni Baba Mulungu , h'aya ts'inikuluphireni .
Ela nichikala mimi ninahenda zo kazi zihendwazo ni Baba Mulungu , bee ta muripho mimi mwenye k'amunikuluphira , ela zo kazi nizihendazo zikuluphireni , kwa ta mwidime kumanya t'ot'ot'o kukala , ye Baba Mulungu u mwangu ndani , nami ni mwakwe ndani . "
Phapho achiheza kahiri kumugwira , ela Jeso achiaphonyoka , na achiuka phapho
achiuya kahiri ko ng'ambo ya muho wa Jorodani , phat'u phokala Johana Mubatizi wàabatiza at'u pho mwanzo , na Jeso achisagala kuko .
At'u anji achenda kwakwe kuko , na ng'anzi zao zàkala zi dzuluye . Ao àkala achamba , " Johana k'ahendere dalili ya kwangalaza ta mwenga . Ela gosi gogagomba dzulu ya Jeso , bee ni ga jeri kamare . "
Na at'u anji phat'u phapho achimukuluphira Jeso .
Mut'u mumwenga aihiwaye Lazaro wàkala mukongo . Yiye wàkala ndiye mwanalume wa ano Maryamu na Marita , na osini àkala asagala Betania . ( Maryamu yuyu ndiye chidzakoche wàkudzamumwagira mafuha ga kunuk'at'o Bwana Jeso , na achimuhakusa magulu t'ot'ot'o na nyereze . )
Ndo ao ndugu a chiche achihuma mut'u akamwambe Jeso kukala , " Bwana , ye Lazaro umuhenzaye , bee ni mukongo ta k'adzimanya ! "
Ela Jeso ye ariphokwendaambirwa gago , wàamba , " Ukongo uo bee k'aundasikira chifoni , its'iphokala undaonyesa ubomu wa Mulungu , kwa ta mimi Mwanangwa wa Mulungu nimanywe nina ubomu kuchirira uo ukongo . "
Jeso wàkala unaahenza ano Marita , na mwanalume wao Lazaro .
Kwa vivyo , ariphosikira kukala , Lazaro wàkala ni mukongo , wàsagala kuko kokala kwa ts'iku mbiiri kahiri ,
na zizo ziriphosira , wà-aamba anafunzie vivi , " Hindeni Judea kahiri . "
Ela o anafunzie achimwamba , " Aa ! Mwalimu , huuyedze Judea , na ta ni dzuzi yenye phokala Ayahudi àtsuma kukuulaga na mawe ? "
Phapho Jeso achiudzidza achamba , " Masaa ga mutsana ni kumi na mairi , na mut'u achenenda na mutsana k'akwala , maana , mwanga wa dunia unamuhenda aone tsetsetse kamare .
Ela mut'u achenenda na usiku ndo akwalapho kwakukala , k'akuna mwanga wa kumwaviza kona . "
Jeso ariphomarigiza kugomba gago , wà-aamba anafunzie vivi , " Musena wehu Lazaro urere kuko , ela ninenda kuko kwa nikamulamuse . "
Phapho o anafunzie achiudzidza achamba , " Bwana , achikala urere , bee undahenda baha . "
Ao àona kukala , Jeso wàkala udzamba Lazaro wàkala urere usingizi wenye tu , ela ye wàkala udzamba Lazaro udzefa .
Ndo Jeso achiaambira lwazu-lwazu kukala , " Lazaro udzefa .
Ela kwa dzulu yenu mwimwi , ninahamirwa vivi nirivyo ts'ikalireko kuko ukati wa kufakwe , kwa ta mwimwi vivi mwidime kukuluphira . Ndo hindeni kwakwe vivi . "
T'omasi ( aihiwaye P'atsa ) achiaamba anafunzi anzie vivi , " Siswi naswi hindeni ko Judea . Chikala ni kufa , hukafeni na mwalimu wehu . "
Jeso ariphokala unatapira Betania , wàambirwa kukala , Lazaro wàkala uzikwa kare ta uhenda mitsana mine mbirani .
Kadzidzi ka Betania ka phephi na mudzi wa Jerusalemu , phat'u phapatapho k'ilomita t'ahu .
Na Ayahudi anji àkala àkudzaazika , na kwausa uvumvu Marita na Maryamu kutuwirizana na chifo cha ndugu yao Lazaro .
Ndo Marita ariphosikira kukala Jeso wàkala unaloka , wàlaa mairo nyumbani achendamutsangira na ndiro , ela Maryamu ye , achisala mo nyumbani .
Marita wàmwamba Jeso vivi , " Bwana , kala uwe wàkala u phapho , mwenehu k'angafere !
Ela ninamanya kukala , ta vivi chochosi chondomuvoya Mulungu , undakup'a . "
Jeso achimungolangola Marita achimwamba , " Nyamala dede , nduguyo undafufuka . "
Marita achimuudzidza achimwamba , " Ninamanya kukala undafufuka , ela bee vyo , ts'i pho ts'iku ya musindikizo wa urumwengu , phondokala at'u anafufulwa ? "
Phapho Jeso achimwamba , " Mimi ndimi ufufulo , na uzima . Kwa vivyo , anikuluphiraye mimi , ta akafa nindamufufula akale na uzima vivyo ;
na ariye una uo uzima urehewao ni kunikuluphira mimi , chiroho k'afa kamare . Vidze , unagakuluphira go ? "
Marita achimwamba , " Eh'e , Bwana ! Mino ninakuluphira kukala , uwe ndiwe ye K'irisito , Mwanangwa wa Mulungu , yekudza phapha duniani . "
Marita unamarigiza kugomba gago , wàkwendamwiha njama nduguye Maryamu , achimwamba , " Mwalimu ukudza , na unakwiha . "
Maryamu ariphosikira gago tu achiunuka kare , achenda kwa Jeso .
Jeso wàkala k'adzangwe kuphenya pho kadzidzini , ta wàkala ucheri pharat'u phokala Marita ukwendamuphokera .
Arat'u at'u okala a mo nyumbani phamwenga na Maryamu anamuusa uvumvu , àmutuwa ariphomona uzuka na ulaa konze maruru . Ao àona dza kwamba unenda mbirani kwa nduguye kwendarira .
Ndo Maryamu ariphofika phokala Jeso , wàmona , na achimit'a mavindi mbereze achimwamba , " Bwana , kala uwe wàkala u phapho , mwenehu k'angafere ! "
Jeso ariphomona unarira , na ao Ayahudi okala anaye nao anarira vivyo , wàshononeka muno mwakwe rohoni na achiyugika .
Chisha achiuza vivi , " Mwàmuzikaphi ? " O achiudzidza achamba , " Bwana , hinde hukakonyese kozikwa . "
Jeso achenda na kuno unabagarikwa ni matsozi .
Ndo Ayahudi achamba , " Jeso wàkala unamuhenza Lazaro asena ! Lolani vyo amuririravyo ! "
Ela anjine ao achamba , " Akale yuyu mut'u yemuphoza mut'u yekala ta uvyalwa na k'aona , wàkala k'aidima kumuziza Lazaro ats'ife ? "
Jeso achifika mbirani pha Lazaro na kuno unashononeka na kuyugika vivyo mwakwe rohoni . Mbira yenye yàkala ni p'anga ya dziwe , na yàkala yifinik'irwa na dziwe bomu pho muyangoni .
Jeso achamba , " Riuseni ro dziwe ! " Marita nduguye ye mufadzi Lazaro achimwamba , " Aa ! Bwana , uhenda ts'iku ne yiye hangu azikwe . Ndo ro dziwe richiuswa , k'aphandakalika phapha . "
Jeso achimwamba , " Samba nàkwambira we kukala , uchikuluphira undawona ubomu wa Mulungu ? "
Ndo o at'u achiriusa ro dziwe . Jeso achilola dzulu mulunguni achamba , " Ninakulavira mumvera Baba , kwakukala , udziphokera mavoyo gangu .
Mimi ninamanya kukala , mavoyo gangu unagaphokera ts'iku zosi . Ela ninagomba maneno gaga tu kwa dzulu ya aa at'u aimireo phapha , kwa ta aidime kukuluphira kukala , uwe ndiwe yenihuma . "
Ariphomarigiza kugomba gago , Jeso wàmwiha Lazaro kwa laka ra dzulu achamba , " Lazaro ! Laa konze ! "
Lazaro achilaa konze na sanzaze ufungwa vivyo , na Jeso achiaamba , " Muvuleni zo sanza mumuriche ende vyakwe . "
Ndo Ayahudi anji kati ya okala akudzaausa uvumvu ano Maryamu , na adzona cho chihendo chohendwa ni Jeso , àmukuluphira .
Ela anjine ao achenda kwa Afarisayo achenda-aambira dzulu ya gokala gohendwa ni Jeso .
Ndo makuhani abomu na Afarisayo achonana dza ngambi kwa ta adzile . Ao àanza kuuzana vivi , " H'aya asenani ! Huhendedze ? Kwani vyo mut'u yuyu unahenda dalili nyinji za kwangalaza .
Na huchimuricha aenderere , h'aya chila mut'u undamukuluphira , na phapho Arumi andakudza kare adze ahutaphe hekalu rehu , na its'i yehu ! "
Phapho mumwenga wao aihiwaye Kayafa , ariye wàkala ndiye kuhani mubomu mwaka uo , achiaamba , " Mwimwi bee k'amuna mumanyaro kamare !
Vino bee , k'amona ni baha kwenu mut'u mumwenga kufa kwa dzulu ya at'u osi , kuriko its'i nzima kuhangamika ? "
Kayafa maneno gago k'agagombere yiye mwenye tu , ela kwahivira wàkala ndiye kuhani mubomu mwaka uo , wàkala unasema chimbere kukala , Jeso undafa kwa dzulu ya Ayahudi osi .
Na chifo cha Jeso chàkala k'achindaativya Ayahudi hichiyao , ela chàkala chindaareha phamwenga anangwa a Mulungu osi otsamukana hipha na hipha mumu duniani akale amwenga .
Ndo kwanzira ts'iku yiyo , ao àchiza kukala , andamuulaga Jeso .
Jeso achiyimanya yo ngewa yao . Kwa vivyo , k'aenendere kahiri lwazu-lwazu kati ya Ayahudi , ela wàuka phapho , achenda phephi na nyika , mudzi wihiwao Efuraimu , achendasagala kuko phamwenga na anafunzie .
Ts'ikuk'uu ya Ayahudi ya P'asaka yiriphokala yi phephi , at'u anji àlaa makwao achenda Jerusalemu , kwa ta akadzitakase chimbere .
O at'u àenderera kumutsakula Jeso , na ariphorundikana phamwenga hekaluni achiuzana vivi , " Munaonadze asena ! Akale Jeso undakudza ts'ikuk'uuni ? "
Makuhani abomu na Afarisayo àkala alagiza kukala , mut'u achimumanya Jeso aripho , a-aambire , kwa ta amugwire .
Phokala zisere ts'iku t'andahu tu yifike yo P'asaka , Jeso wàuya kahiri Betania , kokala kuchisagala Lazaro yekala udzimufufula kulaa kuzimu .
Kuko Jeso achijit'irwa chilaliro . Marita ndiye ahikirahikira , na Lazaro ye wàkala ni mumwenga wa omurisa Jeso .
Ndo Maryamu achihwala t'upa ya robo k'ilo ya narido yenye , achimumwagira Jeso maguluni , na chisha achigahakusa na nyereze . Narido ni mafuha ga kunuk'at'o , garigo ga gali muno , na ariphohenda gago , nyumba yosi yichigot'a k'ungu mbidzo ya go mafuha .
Ela mumwenga wa anafunzie aihiwaye Juda Isikariyoti , ariye chisha wàkala ndiye yendemuguza Jeso , achamba ,
" Kwadze mafuha gano ga gali k'agaguzirwe ? Gaga kala gàguzwa , gangari gàlaa p'esa nyinji zenye , na zizo zingari kuhewa achiya . "
Yiye wàgomba vivyo , ts'i kwakukala , wàkala unaaonera mbazi achiya , ela kwakukala , wàkala ni mwivi , na kwahivira wàkala ndiye mwiki wa p'esa zao , wàkala achiziiya k'ano nyinji zo p'esa kulaa mo kasandukuni .
Ela Jeso ye achamba , " Muts'imuyuge ye muchet'u ! Yiye wàkala una haki ya kugaika ta rero , na vivi udziniphaka kuniikat'o kwa maziko gangu .
Achiya mundakala nao ts'iku zosi . Kwa vivyo , ahenzaye kwaaviza , unda-aaviza , ela mimi bee k'amundakala nami ts'iku zosi . "
Ayahudi anji àsikira kukala Jeso u Betania . Ndo achenda kuko kwa akamone ye Jeso , na kamare amone Lazaro yekala ufufulwa ni Jeso kulaa kuzimu .
Ndo makuhani abomu achamula kumuulaga ta Lazaro naye ,
kwakukala , Ayahudi anji àkala anaaricha ao vilongozi ao , na kumukuluphira Jeso kwa yiye .
Kunadzachakwe , Jeso wàanza charo cha kwenda Jerusalemu . Yiye wàmona mwanap'unda , achisagala dzuluye , na o at'u okala akudza Betania kumona Lazaro , achenda osini . Duu bomu ra at'u okala akudza ts'ikuk'uuni Jerusalemu àsikira kukala , Jeso wàkala u njirani unadza . Ndo achivunza vitai vya mitende , achilaa kwendamutsangira , achipiga njerejere na kwamba , " Naalikwe Mulungu ! Wàajaliwa ni Mulungu yiye adzaye kwa dzina ra Bwana , ariye ta ni mufalume wa Iziraeli ! " Maneno gago gosi gàlairira dza Maandiko ga Mulungu gaambavyo :
" Muts'ogophe achina Jerusalemu ! Lolani , Mufalume wenu hiye upanda mwanap'unda unadza . "
Ukati uo , anafunzie k'aagamanyire maneno gago . Ela Jeso ariphokudzafufulwa na kuhwalwa kwenda mulunguni , ndipho ariphomanya kukala , gago gàkala gadzandikwa dzuluye , na wàkala uhenderwa kare .
Arat'u at'u okala u phamwenga nao ukati ariphomufufula Lazaro , ndio okala akwenda-aambira at'u dzulu ya maneno gago .
Ndo at'u anji àkwendamutsangira Jeso , kwakukala , àkala asikira kukala , Jeso wàkala uhenda dalili yiyo ya kwangalaza .
Jeso ariphophokerwa Jerusalemu na njerejere , Afarisayo àanza kuuzana enye kwa enye achambana , " Uu asena , ela gano gehu gandakala ? At'u osi anamutuwa yiye kwani vyo ! "
Kati ya o at'u okala akudzavoya o ukati wa ts'ikuk'uu yiyo , àkala ni Ayunani .
Ndo ao àmutuwa Filipu , muchina kadzidzi ka Betisaida kariko jimbo ra Galilaya , achamba , " Mutumiangwa , hunahenza humone Jeso . "
Filipu achendamwambira Andireya , nao osi airi achendamwambira Jeso .
Phapho Jeso achiaamba vivi , " Vivi bee o ukati urio mimi Mut'u yelaa dzulu nindahewa ubomu ufika .
Ninamwambira jeri-jeri , mbeyu yits'iphozikwa mutsangani , yinasala yiyo mbeyu kwenda tu . Ela yichizikwa mutsangani yinamera , na yivyale muno yenye .
Kwa vivyo , mut'u aikaye mbere kuhenza maishage undagayaza ; ela yets'eika mbere kuhenza maishage phapha duniani , undagaikat'o kwa dzulu ya uzima uphya wa kare na kare .
Anihikirayehikiraye , ni seti anituwe , na pharat'u niripho , muhendikazi wangu naye undakala phapho . Na Baba Mulungu undamwishima ye mut'u anihikirayehikiraye mimi .
Mimi vivi ninayugika mwangu rohoni ta ts'imanya kumba nambedze . Nambe , ' Baba nokola ukati uu ? ' Ng'o ts'ivyo . Maana , mimi bee nàkudza kwa lengo riro renye .
Baba Mulungu , onyesa ubomu wa dzinaro . " Phapho kare laka richisikirika kulaa mulunguni richamba , " Nidziwonyesa kare ubomu wa dzina rangu , na nindawonyesa kahiri . "
Duu bomu ra at'u okala aimire phapho àrisikira laka riro , na anjine ao achamba kukala , chàkala ni chikwakwara . Ela anjine o achamba , " Malaika ugomba naye ! "
Ela Jeso ye achiaamba , " Laka riro rodzorisikira bee rikala ri dzulu yenu mwimwi , ela ts'i kwa dzulu yangu mimi .
Vivi u phephi na kufika o ukati wa ulamuli wa yiyi dunia , na vivi ye mutawali wa yiyi dunia unabit'wa !
Na mimi nichiunulwa dzulu kulaa phapha ts'i , at'u osi nindaavuha kwangu . "
Jeso wàgomba vivyo kusema vyokala undafa chifo cha kukot'wa misumari musalabani .
Phapho ro duu ra at'u richimuudzidza kukala , " Hwàsikira Shariyani kukala , ' Ye K'irisito bee undakala moyo ta kare na kare . ' H'a heka we unaamba kukala , Mut'u yelaa dzulu ni seti aunulwe dzulu ? Yuno Mut'u yelaa dzulu umuhadzaye we ni yuphiye ? "
Jeso achiaudzidza achiaamba , " Mwanga mucheri nao kwa ts'iku ch'ach'e tu . Kwa vivyo , enendani vivi mucherivyo na o mwanga , kwa ta dziza rits'idze rikadzamuchira , maana , aenendaye dzizani , bee k'amanya endako .
Vivi murivyo na o mwanga , ukuluphireni kwa ta mukale ana a o mwanga . " Unamarigiza kugomba maneno gago , Jeso wàuka phapho achendazama k'anda .
Ta aripho Jeso wàhenda dalili nyinji za kwangalaza mbere zao , ela o at'u k'aamukuluphirire vivyo ,
kwa ta maneno gogombwa ni mugomvi wa Mulungu Isaya gachimire . Isaya wàamba , " Bwana , heka at'u ano k'aakuluphira udzumbe wehu ? Heka k'aphana ta mumwenga yeuhuswa ni widimio ? "
Ao at'u k'aakuluphirire , maana , Isaya wàgomba kahiri achamba ,
" Mulungu udziahosa matso , na myoyo yao udziyihenda yikale mifu . Kalapho ts'i vivyo , angari kona na matso gao , kumanya mwao myoyoni , na phapho angari kugaluka kwangu , nami ningari kwaphoza . "
Isaya wàgomba maneno gago kwakukala , wàona ubomu wa Jeso , na achigomba dzuluye .
Ela ta vivyo , vilongozi anji a Chiyahudi àmukuluphira Jeso , ela ni àogopha kugomba lwazu-lwazu mbere za vilongozi anziao okala ni Afarisayo , kwakukala , àkala anaogopha kuvuguzwa masinagogini .
Ao àhenza muno kulikwa ni at'u kuchira kulikwa ni Mulungu .
Chisha , Jeso wàgomba kwa laka ra dzulu achamba , " Mut'u anikuluphiraye mimi , k'anikuluphira mimi hichiyangu tu , ela unamukuluphira ta yenihuma .
Na anonaye mimi , unamona ta yenihuma naye .
Mino ni mwanga , nami nàkudza duniani kwa ta osi anikuluphirao ats'isale dzizani .
Agasikiraye maneno gangu na k'agatuwa ts'imulamula mino , maana , mino nàkudza duniani kudzaativya at'u a yo dunia , ela ts'idzire kudzaalamula .
Ye aniremaye na k'atuwa maneno gangu , bee mulamuliwe ni gago maneno gangu gogagomba , na gago gandamulamula ts'iku ya musindikizo .
Gago gandakala kwakukala , mimi ts'igombere gangu mwenye . Baba Mulungu mwenye yenihuma wànilagiza ga kugomba , na ga kufunza .
Na ninamanya kukala , ro lagizore rinareha uzima uphya wa kare na kare . Ndo mino gangu nigombago ni garat'u Baba Mulungu arigonilagiza nigagombe . "
P'asaka yàkala k'ayidzangwe kwanza , na Jeso wàkala unamanya kare kukala , ukatiwe wa kuuka duniani kuuya kwa Baba Mulungu , wàkala ufika , na at'ue okala nao phapha duniani wàahenza ta musindikizo .
Dziloni yiyo , Jeso na anafunzie àkala asegere anatariza chilaliro . Shetani wàkala udzimutiya kare Juda , mwanangwa wa Simoni Isikariyoti , maazo ga kumuguza Jeso .
Jeso wàkala unamanya vivyo kukala , Baba Mulungu wàkala udzimup'a widimi dzulu ya chila chit'u . Na chisha , wàkala unamanya vivyo kukala , wàlaa kwa Mulungu , na vino wàkala unauya kwa ye Mulungu .
Ndo Jeso wàunuka , achivula valore achiriika k'anda , achihwala mukumbuuwe achidzifunga chununi .
Chisha , achitiya madzi k'araini , achanza kwaogesa anafunzie magulu , na kwahakusa na o mukumbuu okala udzidzifunga .
Ndo achimufikira Simoni P'etero , ela P'etero ye achimwamba , " Aa ! Bwana , unahenza unogese magulu mimi ? "
Jeso achimuudzidza achimwamba , " K'umanya cho nichihendacho vivi , ela hurira tu we undakudzachimanya . "
P'etero achimwamba , " Aa ! Bwana , bee k'undanogesa kamare magulu gangu . " Jeso achimwamba vivi , " Bee nawe nits'iphokogesa , k'una ushirika na mimi . "
Simoni P'etero achimwamba , " H'a bee chikala ni vivyo , uts'inogese magulu hicheye tu , ela nogesa mikono , na ta chitswa changu nacho ! "
Phapho Jeso achimwamba , " Mut'u yedzoga kare , k'atakiya koga kahiri ta niaoge magulu tu , maana , mwiriwe wosi utsuka . Na mwimwi mudzitsuka , ta ni ts'i mosi tu . "
( Jeso wàkala unamumanya kare yekala undamuguza . Gago ndigotuma ta achamba , " Mwimwi mudzitsuka , ta ni ts'i mosi tu . " )
Ariphomarigiza kwaogesa magulu , wàhwala valore achivala kahiri , chisha achisagala , na achiauza vivi , " Munagamanya gano godzomuhendera ?
Mwimwi munaniiha Mwalimu na Bwana , na mu ahaki , maana , vivyo ndivyo nirivyo .
Ndo mimi Bwana wenu na Mwalimu wenu , nidzimogesa magulu phapha , na mwimwi namwi bee nimogesane magulu dza vivyo .
Gaga godzogahenda ni mufano nidzimup'a kwa ta namwi muhende dza vivi vyodzomuhendera .
Ninamwambira jeri-jeri , mugulwa muhumiki ts'i mubomu kuchira muguliwe , na ahumwaye ts'i mubomu kuchira ye amuhumaye .
Baha mwimwi muchikala mundagahenda maneno gago , maana , mudziima munagamanya vivi . "
Jeso wàenderera kugomba achamba , " Gago godzogagomba , k'aga dzulu yenu mwimwi mosi . Mino ninamumanya mosi mwimwi omutsagula . Ela nàhenda vivyo kwa kuchimiza Andiko ra Mulungu rambaro , ' Yerya hosi chakurya udzinigalukira . '
Mino gago nidzimwambira chimbere gachikala k'agadzangwe ta kulairira , kwa ta phondolairira mwidime kukuluphira kukala , mimi ndimi yiye K'irisito .
Ninamwambira jeri-jeri , amupigaye karibu yeyosi nimuhumaye , bee unanipiga karibu ta mimi nami , na anipigaye karibu mimi , bee unamupiga karibu yuyat'u yenihuma . "
Ariphomarigiza kugomba gago , Jeso wàyugika muno rohoni , ta phapho achisema kukala , " Ninamwambira jeri-jeri , mumwenga wenu bee undaniguza . "
Anafunzie achilolana , ela k'aamumanyire yekala unamuhadza .
Mwanafunziwe mumwenga yekala unamuhenza muno wàkala usegere kutuwirizana naye .
Ndo Simoni P'etero achimufinyira dzitso mwanafunzi yiye kumwamba , " Muuze ye mwalimu pho ni ani yendemuguza . "
Ndo yiye mwanafunzi achimuvumbamira Jeso , achimuuzira pho sikironi vivi , " Bwana , yendehenda go ni ani ? "
Jeso achiudzidza achamba , " Yendemup'a chichi chisiku cha mukahe chondochits'ats'a mutsuzini , ndiye . " Ndo achichits'ats'a mutsuzini , na achimup'a Juda , mwanangwa wa Isikariyoti .
Juda ariphochiphokera chisiku chicho , achiphenywa ni Shetani . Ndo Jeso achimwamba , " Ro ririro undarihenda , bee rihende maruru ! "
Ela k'aphana ta mumwenga wa arat'u okala asegere phapho yemanya kwadze Jeso wàmwamba vivyo .
Kwahivira Juda wàkala ni mwiki wa kasanduku ka p'esa , anjine ao àona kukala , wàkala udzimwamba akagule miyo yokala yinahenzwa pho ts'ikuk'uuni , hebu akalavye chochosi kwa achiya .
Ndo Juda ariphochirya cho chisiku cha mukahe tu , achilaa konze kare , na ta kwàkala ni usiku .
Juda aripholaa , Jeso wàamba , " Vivi ubomu wangu mimi Mut'u yelaa dzulu unang'azwa , na mimi nami ninang'aza kukala , Mulungu ni mubomu .
Na niching'aza kukala , Mulungu ni mubomu , Mulungu naye undang'aza ubomu wangu nirio ninao mimi , na gago undagahenda sambi yenye .
Anangu , nicheri namwi kwa ukati uchache tu . Uo uchisira mwimwi mundanitsakula , ela vivi ninamwambira dza vyoaambira Ayahudi kukala , ' Nendako mwimwi k'amwidima kudza . '
Anangu , ninamup'a lagizo iphya , naro ni kwamba , mwimwi henzanani . Na henzanani dza nirivyomuhenza mimi .
Muchihenzana , at'u osi andamanya kukala , mwimwi mu anafunzi angu . "
Simoni P'etero achimuuza vivi , " Kwani wendaphi Bwana we ? " Jeso achiudzidza achamba , " Nendako k'widima kunituwa vivi , ela undanituwa chidzakoche . "
P'etero achimwamba , " Bwana , kwadze ts'iidima kukutuwa vino ? Mimi ni kwete ta kufa kwa dzuluyo ! "
Jeso achimuudzidza achimwamba , " Uwe u kwete jeri ta kufa kwa dzulu yangu ? Ninakwambira jeri-jeri , usiku wa rero jogolo k'arindaika , phots'o uwe kukala udzinitina k'ano t'ahu ! "
Jeso wà-aamba anafunzie , " Muts'iyugike mwenu myoyoni . Mwimwi mukuluphireni Mulungu , na nikuluphirani mimi nami .
Kuuka kwangu bee ni kwa kwendamubambanyira phat'u , maana , nyumbani mwa Baba muna makalo manji . Kala maneno gago ts'i ga jeri , ningari ts'imwambirire ninendamubambanyira phat'u .
Na nichendamubambanyira makalo , nindauya nidze nimuhwale , kwa ta namwi mukakale phondokala mimi .
Munayimanya yo njira ya ko nendako mwimwi . "
T'omasi achimuuza vivi , " Aa ! Bwana , ko wendako tu sino k'ahukumanya . H'aya yo njira ya kuhufisako hundayimanyadze ? "
Jeso achimuudzidza achimwamba , " Mimi ndimi njira , ujeri na uzima . K'akuna aidimaye kudza kwa Baba phots'onichirira mimi .
Kwahivira mwimwi munanimanya , bee ta Baba naye munamumanya . Na kwanzira vivi na kwenderera , munamumanya ye Baba , na mwàmona . "
Filipu achimwamba , " Bwana , hwonyese ye Baba Mulungu , na vivyo vindahutosha . "
Jeso achimuudzidza achimwamba , " Filipu , mimi vyodzosagala namwi mwimwi , ela we k'udzangwe kunimanya ? Yedzenona mimi , udzimona ta Baba Mulungu naye . H'a wambadze , ' Hwonyese ye Baba Mulungu we ? '
K'ukuluphira we kukala , mino ni ndani mwa Baba Mulungu , na Baba Mulungu naye u mwangu ndani ? Maneno nimwambirago ts'i gangu mwenye tu , ela Baba Mulungu ariye unasagala mwangu ndani ndiye ahendaye kazize kuchirira mimi .
Mwimwi nikuluphirani nichamba kukala , mimi ni ndani mwa Baba Mulungu , na Baba Mulungu naye u mwangu ndani , hebu nikuluphirani kwa zo kazi zozihenda .
Ninamwambira jeri-jeri , anikuluphiraye mimi , yiye naye undahenda kazi dza zo nizihendazo mimi , na ta undahenda kazi bomu kuchira zizo , kwakukala , mimi ninenda kwa Baba .
Ndo chochosi chondovoya kwa dzina rangu , nindachihenda , kwa ta ubomu wa Baba wonyeswe kuchirira mimi Mwanawe .
Kwa vivyo , muchinivoya chochosi kwa dzina rangu , mino nindachihenda . "
Jeso wàenderera kugomba achamba , " Anangu , mwimwi muchikala munanihenza , bee mundagatuwa malagizo gangu .
Nami nindamuvoya Baba Mulungu , naye undamup'a Mwavizi munjine , yendekudzakala namwi ta kare na kare .
Mwavizi yiye ni Roho wa Mulungu wa ujeri , na at'u a dunia k'aaidima kumuphokera , maana , k'aamona , na k'aamumanya . Ela mwi munamumanya , maana , unasagala kati yenu , na undakala mwenu ndani .
Mino mwimwi ts'indamuricha dza anachiya ; nindamuuyira kahiri .
Uu ukati uchache udzao uchisira , at'u a dunia k'aandanona kahiri , ela mwimwi ndimwi ondonona . Mwimwi mundakala na uzima kwakukala , mimi nindauya muzima .
Ts'iku yiyo nichifufuka , mundamanya kukala , mimi ni ndani mwa Baba , mwi namwi mu mwangu ndani , na mimi nami ni mwenu ndani .
Aphokeraye malagizo gangu na kugatuwa , ndiye anihenzaye . Na anihenzaye mimi , undahenzwa ni Baba , nami nindamuhenza na kudzonyesa lwazu-lwazu kwakwe . "
Juda munjine ( ts'i huya mwanangwa wa Isikariyoti ) achamba , " Bwana , kwadze undadzonyesa kwehu siswi tu , ela k'undadzonyesa kwa at'u a dunia ? "
Jeso achimuudzidza achimwamba , " Mut'u achinihenza mimi , bee niagatuwe maneno gangu . Achigatuwa , Baba undamuhenza mut'u yiye , na mimi na Baba , hundakwendasagala naye mut'u yiye .
Ela mut'u yets'enihenza mimi , bee k'agatuwa maneno gangu . Na manyani kukala , gago maneno mugasikirago ts'i gangu mwenye , ela galaa kwa Baba Mulungu yenihuma .
Maneno gago nidzimwambira vivi hucherivyo hosini ,
ela ye Mwavizi , yaani Roho wa Mulungu , ariye Baba Mulungu undamuhuma adze kwenu kwa dzina rangu , undakudzamufunza chila chit'u , na amukumbikize gosi gomwambira .
Mimi ninamurichira reri , na reri yangu nimup'ayo k'ayinga dza reri yilaviwayo ni at'u a dunia . Ndo muts'iyugike mwenu myoyoni , hebu kukala aoga .
Mimi nàmwambira kare mwimwi kukala , nindamuricha , ela mino ni seti nimuuyire kahiri ! Ndo kala mwimwi munanihenza jeri , mungari kukala munahamirwa kwakukala , ninenda kwa Baba Mulungu , maana , ye Baba Mulungu ni mubomu kuchira mimi .
Nidzimwambira gago vivi chimbere gachikala k'agadzangwe kulairira , kwa ta phondolairira mwidime kukuluphira .
Mino ts'indagomba namwi maneno manji kahiri , kwakukala , mutawali wa yiyi dunia unanituwa . Yiye ts'i kwamba unaniidima ,
ela ninahenda golagizwa ni Baba Mulungu , kwa ta at'u a dunia amanye kukala , ninamuhenza Baba Mulungu . Ndo unukani huphaukeni phapha ! "
Jeso wàenderera kugomba achamba , " Enehu , mimi bee ndimi sina ra muhi wa muzabibu wenye , mwi mu vitai , na Baba Mulungu ndiye mundimwa .
Ndo ye Baba Mulungu ariye ndiye mundimwa nikuvitema vitai vyangu vyosi vyots'ovyala t'ude , na vitai vivyalavyo , nikuvitsanira , kwa ta vikaze kuvyala muno .
Mwimwi dza vitai vivyalavyo , mudzitsanirwa kare , kwa ro neno niriromwambira .
Ndo endererani kukala mwangu ndani , nami nindaenderera kukala mwenu ndani . Chitai k'achiidima kuvyala t'ude chichikala chitemwa . Chivyala tu , chichikala chi phakwe muhini . Kwa vivyo , mwimwi namwi k'amwidima kuvyala t'ude za mimi muzabibu wenye muts'iphoenderera kukala mwangu ndani .
Mimi nidzimwambira , na ninamwambira kahiri kukala , mimi ndimi ro sina ra muzabibu , namwi mu vitai . Ndo mwimwi muchenderera kukala mwangu ndani , nami mwenu ndani , mundavyala t'ude nyinji , kwakukala , phots'o mimi bee k'amwidima kuvyala zo t'ude zangu .
Mut'u ats'iphoenderera kukala mwangu ndani , unga dza chitai chotemwa . Kwa vivyo , nikutsuphwa na kuuma . Na vitai dza vivyo ndivyo vipigwavyo maiyi na kochwa .
Muchenderera kukala mwangu ndani , na maneno gangu muchenderera kugaika mwenu myoyoni , voyani chochosi muhenzacho , namwi mundahenderwa .
Muchivyala t'ude nyinji , na konyesa vivyo kukala mu anafunzi angu a jeri , at'u andamulika Baba Mulungu muno .
Mino ninamuhenza mwimwi dza virat'u Baba Mulungu anihenzavyo mimi . Ndo mwimwi endererani kukala mwangu menzwani .
Muchigatuwa malagizo gangu , mundaenderera kukala mwangu menzwani , dza mimi virat'u vyotuwa malagizo ga Baba , na ninaenderera kukala mwakwe menzwani .
Mimi nidzimwambira maneno gago , kwa ta raha yangu yikale mwenu ndani , na kwa ta raha yenu yikale ya kamare .
Riri ndiro lagizo rangu : henzanani dza vyo nimuhenzavyo mimi .
K'akuna mut'u wa menzwa bomu kuchira yiyi ya mut'u kudzilavya kufa kwa dzulu ya asenae .
Ndo mwimwi mu asena angu muchigahenda go nimulagizago .
Mino mwimwi ts'imwiha ahendikazi kahiri , kwakukala , muhendikazi k'agamanya go gahendwago ni tajiriwe . Gago ndigo gatumago ta mino nidzimwiha asena angu , maana , gosi gogasikira kulaa kwa Baba Mulungu , mwimwi nàmumanyisa .
Mwimwi k'amunitsagulire , ela mino nàmutsagula , na nichimuhuma kwa ta mwende mukavyale t'ude zondaenderera ta kare na kare , na phapho Baba Mulungu undamup'a chochosi chondovoya kwa dzina rangu .
Ndo lagizo rangu kwenu ni riri : henzanani . "
Jeso wàenderera kugomba achamba , " Enehu , at'u a dunia achimumena , kumbikirani kukala , àanza kunimena mimi .
Kala mwimwi mu at'u a dunia , o at'u a dunia angari kumuhenza dza anziao . Ela kwahivira k'amu at'u a dunia , ta ni nàmutsagula kulaa kati ya o at'u a dunia , ndo ao adzimumena .
Munagakumbikira gara maneno gomwambira kukala ; ' Mugulwa muhumiki ts'i mubomu kuchira tajiriwe ' ? Ndo kwahivira ao ànihendera mauku , bee andamuhendera mauku ta mwimwi . Na kalapho àtuwa mafunzo gangu , ta go genu nago angari kugatuwa .
Ao andamuhendera gago gosi kwa dzulu yangu , maana , k'aamumanya yenihuma .
Kala mimi ts'idzireaambira maneno ga Mulungu , k'aangakalire na dambi , ela vino k'aaidima kudzihehera kukala , k'aana dambi .
Yedzenimena mimi , bee ta Baba naye udzimumena vivyo .
Kala mimi ts'ihendere kazi kati yao zirizo k'azidzangwe kuhendwa ni mut'u munjine yeyosi , k'aangakalire na dambi . Ela vino àzona zo kazi zozihenda , na achinimena na Baba vivyo .
Ndo gago gàhendeka kwa gachimize Andiko rambaro , ' At'u ànimena bule ! '
Ela mino nindamuhumira Mwavizi kulaa kwa Baba Mulungu , na yiye ni ye Roho wa Mulungu wa ujeri . Yiye undalaa kwa Baba Mulungu , na achimudzira undalavya ushaidi dzulu yangu .
Ndo mwimwi namwi aambireni at'u dzulu yangu kwakukala , mwàkala nami hangu mwanzo .
Mimi nidzimwambira maneno gago gosi kumujenga , kwa ta muts'iuye nyuma .
O at'u a dunia andamuvuguza masinagogini . Na mwanzo ta ukati unadza urio mut'u undakala uchiulaga mumwenga wenu , ye unaona anamuhikirahikira Mulungu .
Na ao andagahenda maneno gago kwakukala , k'aamumanyire Baba Mulungu , na ta mimi .
Ndo nidzimwambira maneno gago , kwa ta ukatiwe uchifika , mudze mukumbikire kukala , nàmwambira kare gago . Mino maneno gago ts'imwambirire hangu mwanzo kwakukala , neri ni namwi . "
Jeso wàenderera kugomba achamba , " Ela vino ninenda kwa yenihuma ; na heka k'aphana ta mumwenga wenu aniuzaye ga ko nendako ?
Hata its'iphokala mwi mudziudzala shenene myoyoni kwakukala , nidzimwambira maneno gago .
Bee ninamwambira jeri mino , kuuka kwangu ni maneno madzo kwenu , maana , nits'iphouka , yiye Mwavizi k'andamukudzirira . Ela nichenda , nindakwendamuhuma amudzirire .
Ye Mwavizi achidza , undaafunulira lwazu-lwazu at'u a dunia kukala , ana dambi , k'aana haki na ulamuli wao ni wa ulongo .
Yiye undaafunulira kukala , ana dambi , kwakukala , k'aanikuluphira .
Undaafunulira k'aana haki , kwakukala , ninenda kwa Baba , namwi k'amundanona kahiri .
Na undaafunulira ulamuli wao ni wa ulongo , kwakukala , ye mutawali wa yiyi dunia ulamulwa .
Mimi nicheri na manji ga kumwambira , ela k'amwidima kugagwira vivi .
Ela ye Roho wa ujeri achidza , undamulongoza mumanye ujeri wosi , maana , yiye k'andagomba gakwe mwenye , ela undagomba chila arisikiraro , na undamwambira chimbere maneno garigo gandalairira .
Yiye Roho undaonyesa ubomu wangu , maana , undahwala garat'u gangu amwambire mwimwi .
Vya Baba vyosi ni vyangu . Gago ndigo gatumago ta nidzimwamba , ye Roho wa Mulungu undahwala garat'u gangu amwambire . "
Jeso wàenderera kwamba , " Usere ukati uchache nimuyaye , na ukati uchache uchichira , munone vivyo kahiri ! "
Phapho anafunzie anjine achiuzana vivi , " Unaambadze yuno achamba , ' Usere ukati uchache nimuyaye , na ukati uchache uchichira , munone vivyo kahiri ! ' ? Na unaambadze achamba , ' kwakukala , ninenda kwa Baba Mulungu ! ' ? "
Ndo ao àenderera kuuzana-uzana , " Unaambadze yuno achamba , ' Ukati uchache ' ? K'ahugamanya gago gakwe agombago . "
Jeso wàmanya kukala , àkala ahenza amuuze gago . Ndo achiaamba , " Vidze , munauzana-uzana dzulu ya godzokala ninagagomba phodzamba , ' Usere ukati uchache nimuyaye , na ukati uchache uchichira , munone vivyo kahiri ! ' ?
Bee , ninamwambira jeri-jeri , mwimwi mundarira na mugwirwe ni mukunguru , ela at'u a dunia o andahamirwa . Mundashononeka , ela shenene yenu yindagaluka raha .
Mwimwi bee mudzihwalana na t'adi ya muchet'u wa t'umbo . Muchet'u wa t'umbo achikala unasikira utsungu , undamona utsukirwa kwakukala , ukatiwe wa kusikira lwembe lunatsinza ufika . Ela achivyala mwanawe tu , riki zizo zosi nikuzinyala ta ukamona unatseka-tseka kwakukala , uvyala mut'u phapha duniani .
Ndo ni dza mwimwi namwi , vivi muna shenene . Ela nindamona kahiri , na phapho mundahamirwa , na k'aphana mut'u yendemuusira raha yiyo .
Ts'iku yiyo k'amundaniuza ut'u . Ninamwambira jeri-jeri , Baba Mulungu undamup'a chila chit'u chondomuvoya kwa dzina rangu .
Mwimwi ta vivi k'amudzangwe kuvoya chochosi kwa dzina rangu . Ndo voyani namwi mundahewa , na kuhamirwa kondohamirwa mwimwi , bee kundakala kwa kamare .
Mimi nidzimwambira chit'adi maneno gago . Ela ukati unadza urio ts'indagomba namwi chit'adi kahiri , ela nindamwambira maneno ga Baba Mulungu lwazu-lwazu .
Ts'iku yiyo , mundavoya kwa dzina rangu , na vivyo ts'i kwamba ninaamba nindamuvoyera kwa Baba Mulungu .
Ts'ivyo nambavyo vivyo , maana , yiye Baba Mulungu mwenye unamuhenza mwimwi , kwakukala , mwimwi namwi mudzinihenza , na munakuluphira kukala , nàlaa kwa Mulungu .
Mimi nàlaa kwa ye Baba Mulungu nichidza phapha duniani , na vino ninauka duniani ninenda kwa Baba Mulungu . "
Phapho anafunzie achimwamba , " Ee , vivi bee unahwambira lwazu-lwazu kamare , ta k'uhumira t'adi kahiri .
Vivi bee hudzimanya kukala , uwe unamanya chila chit'u , ta mut'u k'atakiya kukuuza . Kwa vivyo , vivi vinahuhenda hukuluphire kukala , wàlaa kwa Mulungu jeri . "
Jeso achiaudzidza achiaamba , " Vidze , munakuluphira vino ?
Bee ukati unadza , na ta mwanzo ni ufika kare , urio mundatsamukana mwimwi . Chila mumwenga wenu undakwenda kwao , na mino mundaniricha hichiyangu . Ela mino ts'i hichiyangu kwakukala , Baba Mulungu u phamwenga nami .
Enehu , nidzimwambira maneno gago , kwa ta mukale mwangu ndani , na phapho mukale na reri . Phapha duniani mundapata riki , ela kalani angumbau , maana , mino yiyi dunia nidziyirima . "
Jeso ariphomarigiza kugomba gago , wàlola dzulu mulunguni achamba , " Baba , ufika o ukati ! Ndo ung'aze o ubomu wa mimi Mwanao kwa ta mimi Mwanao nami , niung'aze o ubomuo ,
dza virat'u vyonip'a widimi dzulu ya at'u osi mimi Mwanao , kwa ta niap'e uzima uphya wa kare na kare arat'u osi onip'a .
Na uzima uphya wa kare na kare ni uu : at'u akumanye uwe Mulungu wa jeri wa hicheyo , na animanye vivyo mimi Jeso K'irisito yenihuma .
Mimi nàng'aza ubomuo phapha duniani , kwa kumala kuyihenda kaziyo yonip'a .
Ndo vivi Baba , ninakuvoya ung'aze ubomu wangu ko mulunguni , ubomu urat'u okala hunao hosi hangu dunia k'ahudzangwe kuyiumba .
Baba , aa at'u onip'a kulaa mumu duniani , nàang'azira uwe u ani . At'u aa àkala ni ako , ela uchialavya kwangu , nao nenoro adzirigwira .
Vivi anamanya kukala , chila chit'u niricho nacho , chilaa kwako .
Maana , mino nàap'a garat'u maneno gonip'a uwe , nao achigaphokera . Vivi anamanya jeri kukala , nàlaa kwako , na anakuluphira kukala , uwe ndiwe yenihuma .
Mimi vivi ninaavoyera aa . Mino ts'ivoyera at'u a dunia , ela ninaavoyera aa onip'a uwe , maana , ni at'uo .
Na at'uo osi ni angu , na at'u angu osi ni ako , na ao anaenderera kung'aza kukala , mimi ni mubomu .
Mimi vivi ninadza kwako , ts'indasagala duniani kahiri , ela aa at'u angu acheri phapha duniani . Baba mutakatifu , arinde na wamanyirire t'ot'ot'o kwa widimi wa dzinaro , dzina ririro wànip'a mimi , kwa ta aidime kukala chit'u chimwenga dza mimi na uwe hurivyo chit'u chimwenga .
Ts'iku zosi zodzokala nao , nidziarinda t'ot'ot'o kwa widimi wa dzina ronip'a . Mimi aa osi nidziarinda t'ot'ot'o ta k'aphana ta mumwenga yeyaya , ta ats'iphokala yekala udzambwa undayaya , kwa ta Maandikogo gachimire .
Ela vino ninadza kwako , na ninavoya maneno gaga vivi nicherivyo phapha duniani , kwa ta at'u aa ahamirwe dza vyo nihamirwavyo mimi .
Aa nàasumurira nenoro , nao achiriphokera , na at'u a dunia adziamena kwakukala , aa ts'i a dunia dza mimi nirivyo ts'i wa dunia .
Mimi ts'i kwamba ninavoya wause phapha duniani , ela ninavoya wamanyirire t'ot'ot'o na yuyat'u Mui .
Aa ts'i a dunia dza mimi nirivyo ts'i wa dunia .
Dziikire t'ot'ot'o aa at'u angu kuchirira ujerio , urio ni nenoro .
Mimi ninaahuma mumu duniani dza virat'u vyenye vyonihuma uwe duniani ;
na mimi mwenye ninadziikat'o kwa kaziyo tu , kwa dzulu yao , kwa nao adziiket'o jeri kwa kaziyo tu bahi . "
" Baba , ninaavoyera aa at'u angu , na chisha ninaavoyera ta o anjine ario andanikuluphira kwa neno rondosumurirwa ni aa ,
kwamba osini akale chit'u chimwenga Baba , dza virat'u uwe urivyo mwangu ndani , na mimi nirivyo mwako ndani . Ninavoya vivyo kwamba akale mwehu ndani , kwa ta at'u a dunia akuluphire kukala , uwe wànihuma jeri .
Mimi nidziang'azira o ubomu onip'a uwe , kwa ta akale chit'u chimwenga dza mimi na uwe hurivyo chit'u chimwenga ,
mimi nikale mwao ndani , nawe ukale mwangu ndani , kwa ta hosini hukale chit'u chimwenga kamare , na phapho at'u a dunia amanye kukala , uwe ndiwe yenihuma , na unaahenza at'u ao dza vyo unihenzavyo mimi .
Baba ! Ninahenza o at'u onip'a adze akale nami phondokala mimi , kwa ta aone ubomu wangu , ubomu urat'u onip'a kwakukala , wànihenza , phokala ta urumwengu k'audzangwe kuumbwa .
Baba muhaki , at'u a dunia k'aakumanya , ela mino ninakumanya , na aa at'u angu nao anamanya kukala , ndiwe yenihuma .
Aa at'u angu nàang'azira uwe u ani , na nindaenderera kuhenda vivyo , kwa ta yo menzwa uriyo nayo kwangu yikale mwao ndani , na kwa ta mimi nami nikale mwao ndani . "
Jeso ariphomala kuvoya mavoyo gago , wàuka na anafunzie , achahula det'e ra Kedironi achenda o upande unjine , kuriko kwàkala kuna kadzunda ka mizeituni , na yiye achendaphenya phapho na anafunzie .
Juda , yekala undamuguza Jeso , wàkala unakamanya pho karipho kadzunda kako , kwakukala , Jeso wàkala achonana na o anafunzie kuko mara kwa mara .
Ndo Juda achilongoza gingi ya shikari na arinzi a hekalu kulaa kwa makuhani abomu , na Afarisayo . Ao àkala ana myundu , magundu , mikalanga , na mataa , na Juda achidza nao vivi ta pho kadzundani .
Jeso wàkala unagamanya gosi gokala gandamupata . Ndo yo gingi ya shikari na o arinzi ariphofika pho kadzundani , ye achidzilavya achiauza vivi , " Ni ani ye mumutsakulaye ? "
O achimuudzidza achimwamba , " Hunamutsakula Jeso muchina Nazareti ! " Jeso achiaamba , " Mimi bee , ndimi yiye . " Juda yemuguza Jeso wàkala wimire phapho phamwenga nao .
Jeso ariphoamba , " Mimi ndimi yiye , " alume àtinira nyuma ta achigwa .
Jeso achiauza kahiri , " Ni ani ye mumutsakulaye mwi ? " O achimuudzidza achimwamba , " Jeso muchina Nazareti mba ! "
Jeso achiaamba , " Bee samba nidzimwambira kare mwi kukala , mimi ndimi yiye . Kwa vivyo , muchikala munatsakula mimi , h'a bee nigwirani mimi kare , ano anjine o aricheni ende vyao . "
Jeso wàgomba vivyo kuchimiza garat'u maneno gokala udzigagomba ukati phokala unavoya kukala , " Nàarinda t'ot'ot'o aa osi onip'a , ta k'aphana ta mumwenga yeyaya . "
Simoni P'etero wàkala una upanga . Ndo phapho achiutsomola kare maruru achimutema Maliko muhendikazi wa kuhani mubomu , achimutosa sikirore ra kulume .
Jeso achimwamba P'etero , " H'ai , h'ai , h'ai ! Udza upangao mwakwe chowani . Shenene yiyi nàpangirwa ni Baba Mulungu , na k'amwidima kuyiziza yits'inipate ! "
Yiyat'u gingi ya shikari na mubomu wao na o arinzi a Chiyahudi àmugwira Jeso achimufunga mikowa .
Ariphomala kumufunga mikowa , àmuphirika kwa Anasi kwanza , maana , Anasi wàkala ni mutsedzangwa wa Kayafa , yekala ndiye kuhani mubomu mwaka uo .
Kayafa ndiye yekala udziaambira o vilongozi a Ayahudi anjine kukala , ni baha mut'u mumwenga kufa kwa dzulu ya at'u osi .
Simoni P'etero na mwanafunzi munjine àmutuwa Jeso . Yiye mwanafunzi munjine wàkala ni musenangwa wa ye kuhani mubomu Anasi . Kwa vivyo , achendahenzezwa kuphenya phamwenga na Jeso ta mo bomani mwa ye kuhani mubomu ,
ela P'etero ye achisala konze phephi na o muyango . Chidzakoche , ye mwanafunzi yekala ni musenangwa wa ye kuhani mubomu achilaa konze achendamwambira ye musichana yekala unaimirira o muyango , amuhenzeze P'etero naye aphenye . Musichana achikubali , achimuvugulira muyango P'etero achiphenya ndani .
Ye musichana yekala u muyangoni achimuuza P'etero vivi , " Chisha , we ukale k'u mumwenga wa anafunzi a yuno mut'u yedzegwirwa ? " P'etero achimuudzidza achimwamba , " H'a-a , ts'i mumwenga wa anafunzie mino . "
Ahendikazi na arinzi àkala akut'a moho wa makala anaoha kwakukala , kwàkala kuna p'eho . Ndo P'etero naye achendaima phapho koha o moho .
Mo ndani , ye kuhani mubomu Anasi wàanza kumuuza maswali Jeso dzulu ya anafunzie , na mafunzo gokala ufunza .
Jeso achimuudzidza achimwamba , " Mimi nidzifunza at'u a dunia jamani , maana , nidzifunza masinagogini , na hekaluni k'ano nyinji , mut'u monanamo Ayahudi osi , na hebu ts'ifunzire neno rorosi chisiri-siri .
Ndo kwadze sambi , unaniuza kahiri mimi ? Uchikala una maswaligo , auze arat'u nirioafunza . Ao anagamanya goafunza . "
Ariphomarigiza kugomba gago , murinzi mumwenga yekala wimire phephi naye wàmupiga ukofi na achimwamba , " Uts'imuudzidze hivyo kuhani mubomu ! "
Jeso achimuudzidza achimwamba , " Mimi nichikala nidzigomba mai , h'aya gaseme phapha chila mumwenga agasikire ! Ela nichikala nidzigomba madzo , heka sambi unanipiga ? "
Anasi ariphomala kumuuza-uza Jeso , wàlagiza aphirikwe kwa kuhani mubomu Kayafa , na kuno ufungwa mikowa vivyo , naye achiphirikwa .
Ukati uo , P'etero wàkala ucheri kwima phapho unaoha moho . Ndo o at'u okala a phapho achimuuza vivi , " Chisha , we samba u mumwenga wa anafunzi a mut'u yuno yedzegwirwa ? " P'etero achigakahala gago achamba , " Ts'i mumwenga wa anafunzie mino ! "
Phapho phàkala phana muhendikazi mumwenga wa ye kuhani mubomu Anasi . Yiye wàkala ni mubaringwa wa yuyat'u yetoswa sikiro ni P'etero , naye achimuuza achimwamba , " Samba nidzikona u phamwenga naye we kura kadzundani ? "
P'etero achirema kahiri , na phapho kare jogolo richiika .
Jeso ariphophirikwa kwa Kayafa , yiye wàmuuza maswali ta p'eho za kucha . Ndo kunahendawewe , vilongozi a Ayahudi àmuusa Jeso pho pha Kayafa , achimuphirika dzumba ra utawali ra Arumi . Ela o vilongozi a Ayahudi k'aaphenyere mo ndani ya ro dzumba . Maana , kala àphenya , angari àkahazwa kurya P'asaka , kwakukala , angari àambwa ts'i atakatifu kwa aphenya nyumba ya at'u ario ts'i ya Ayahudi .
Ariphokala adzimuhumira Pilato mut'u akaambirwe dzulu ya Jeso , Pilato wàatuwa ko konze achendaauza vivi , " Mudzikudzamulumbira kwa kosa rani yuno ? "
O achimuudzidza achimwamba , " Kala mut'u yuyu k'ahendere mai , hungari k'ahumurehere kwako . "
Pilato achiaamba , " H'a bee achikala wàhenda mai , muhwaleni enye mukamulamule kutuwirizana na shariya yenu . " O Ayahudi achimuudzidza vivi , " Chishariya , siswi k'ahuhenzezwa kunyonga mut'u . "
( Ayahudi àgomba vivyo kwa achimize gokala gasemwa chimbere ni Jeso dzulu ya vyokala undafa ) .
Pilato achiuya mo ndani ya dzumba ra utawali , na achiaamba o shikari amuphenyeze ye Jeso mo ndani . Ndo kuko achimuuza vivi , " We ndiwe Mufalume wa Ayahudi ? "
Jeso achimuudzidza achimwamba , " We go uniuzago ni gako uwe mwenye , hebu we go wàhendaambirwa ni at'u anjine dzulu yangu ? "
Pilato achimuudzidza achimwamba , " Mino ninakuuza nimanye , we nawe unaniuza maswaligo . Kwani mino ni Muyahudi dza uwe ? Hebu mino ndimi yekudzakugwira ? At'uo mwenye na makuhani ndio odzokureha phapha . Sambi we nambira , wàkosani ? "
Jeso achimuudzidza achimwamba , " Ufalume wangu ts'i wa hipha duniani mino . Kala ufalume wangu ni wa phapha duniani , at'u angu angari apiga k'ondo kunihehera nits'igwirwe , na kuphirikwa kwa abomu a Ayahudi . Ela vino ufalume wangu ts'i wa hipha duniani ! "
Phapho Pilato achimwamba , " Kwa vivyo , we u mufalume ? " Jeso achimuudzidza achimwamba , " U muhaki uchinamba ni mufalume . Maana , mino nàvyalwa kwa gago , na nàkudza duniani kudza-aambira at'u ujeri . Na chila mut'u ariye ni wa ujeri , unanisikiza . "
Pilato achimwamba , " Ujeri nini ? " Pilato ariphomarigiza kugomba gago , wàatuwa kahiri o Ayahudi ko konze ya ro dzumba achenda-aamba , " Mino ninamona mut'u yuyat'u k'ana kosa rorosi .
Ela kutuwirizana na ada yenu , ninimuvugulire mufungwa mumwenga ukati wa P'asaka . Sambi vino , mukale munanihenza nimuvugulire ye mufalume wa Ayahudi ? "
Phapho o at'u achiudzidza k'ululu achamba , " H'a-a , k'ahumwenzi yiye . Sino huvugulire Baraba ! " ( Baraba wàkala ni mumwenga wa chikundi chokala chinahenza chipinduwe sirikali . )
Ndo Pilato wàmulagizira Jeso ahwalwe na apigwe vibok'o .
Na shikarie achilinga chiremba cha vitai vya miya , achimuvika chitswani , na achimuvika zurungi ra rangi ya zambarawe .
Achikala anadza achidza pho mbereze na kumwamba , " H'a k'amuna ut'u baba , mufalume wa Ayahudi ? ! " Chisha amupige makofi .
Shikari ariphomala kumupiga , na kumuhenda chinyago Jeso , àmuudza kwa Pilato . Pilato achilaa konze kahiri achiaamba , " Mwi , mino yuyu mut'u nidzimwamba arehewe phapha phonze mudze mumone , ela manyani kukala , ulamuli wangu ni uo wa kukala , ts'imona una kosa rorosi . "
Ndo Jeso achilaviwa konze na kuno uvala cho chiremba cha vitai vya miya , na zurungi ra zambarawe . Pilato achiaamba , " H'aya hiye ye mut'u ! "
Ela o makuhani abomu na arinzi ariphomona tu , àgomba k'ululu achamba , " Muulage kwa kumukot'a misumari musalabani ! Muulage kwa kumukot'a misumari musalabani ! " Pilato achiaamba , " Aa , h'a hiye , muhwaleni mwimwi enye mukamuulage kwa kumukot'a misumari musalabani , maana , mino ts'imona una kosa rorosi . "
O Ayahudi achimuudzidza achimwamba , " Sino hunayo shariya , na kutuwirizana na shariya yiyo , ni seti anyongwe , kwakukala , wàdzihenda hangwe ni Mwanangwa wa Mulungu . "
Pilato ariphosikira gago , wàkaza kuphenywa ni woga muno .
Ndo achiuya mo dzumbani ra utawali , naye achendamuuza Jeso vivi , " Kwani we wàlaaphi ? " Ela Jeso ye k'audzidzire neno rorosi .
Phapho Pilato achimwamba , " Aa , k'uniudzidza we ! K'unimanya mino nina widimi wa kukuvugula na kukuricha tsare , na widimi wa kukulavya ukaulagwe kwa kukot'wa misumari musalabani ? "
Jeso achimuudzidza achimwamba , " K'ungakalire na widimi wowosi kamare dzulu yangu kala k'uhewerwe kulaa dzulu . Kwa vivyo , yenilavya kwako , bee una dambi bomu kukuchira . "
Pilato ariphosikira gago , wàheza kutsakula chila njira ya kumurichira tsare Jeso . Ela Ayahudi o achimwamba , " Uchimurichira tsare mut'u yiye , bee undakala u mudawa wa Kaisari . Maana , chila mut'u adzihendaye kukala , ni mufalume dza yiye , bee ni kukala unamupinga Kaisari ! "
Ndo sambi Pilato ariphosikira maneno gago , achimulavya Jeso konze , achisagala chihi cha ulamuli , phat'u phaihiwapho " Phat'u pha Mawe , " hebu " Gabata " kwa Chiburania .
Dzuwa ràkala ri vitswani , na at'u àkala anadzibambanya , maana , Sabato ya ts'ikuk'uu ya P'asaka yàkala yindaanza dziloniye . Ndo Pilato achiaamba Ayahudi vivi , " H'aya hiye mufalume wenu ! "
O achigomba k'ululu achamba , " Muuse yiye ! Muuse yiye ! Na muulage kwa kumukot'a misumari musalabani ! " Pilato achiauza vivi , " Vidze , vivi bee munahenza nimuulage kwa kumukot'a misumari musalabani mufalume wenu ? " Makuhani abomu achimuudzidza achimwamba , " Sino k'ahuna mufalume munjine ta ni Kaisari tu ! "
Ndo Pilato achimulavya Jeso kwao , kwa akaulagwe kwa kukot'wa misumari musalabani . Ndo shikari achimulongoza Jeso ,
na yiye achilaa phapho na kuno utsukula musalabawe mwenye . Achenda naye vivi ta phat'u phaihiwapho " Phat'u pha Muma wa Chitswa " ( ambapho phaihiwa " Goligota " kwa Chiburania ) .
Phapho ndipho ariphomuulaga Jeso kwa kumukot'a misumari musalabani , na at'u anjine airi ; mumwenga mukonowe wa kulume na munjine mukonowe wa kots'o , Jeso ye achikala u pho kati-kati yao .
Ndo Pilato wàkala udzandika dzina ra cheo chibaoni , na achamba chikakot'we pho dzulu-dzulu ya o musalaba wa Jeso . Dzina ra cheo riro ràkala ni , " JESO MUCHINA NAZARETI , MUFALUME WA AYAHUDI . "
Ayahudi anji àrisoma ro dzina ra cheo rokala ridzandikwa phapho , kwakukala , phat'u phapho aripho Jeso wàkot'wa misumari musalabani , phàkala ni phephi na o mudzi . Na chisha , ràkala ridzandikwa kwa viryomo vihahu , Chiburania , Chilatini na Chiyunani .
Ndo makuhani abomu achimwamba Pilato , " Rigaluze riro kulaa , ' Mufalume wa Ayahudi ' rikale , ' Mut'u yuyu wàdzamba , ni Mufalume wa Ayahudi . ' "
Pilato achiudzidza achamba , " Vyodzandika mimi ni vivyo , k'avigaluzwa ! "
Shikari ariphomukot'a misumari Jeso musalabani , àhwala mavaloge achigavya mafungu mane , fungu kwa chila shikari . Na àrihwala ta zurungire naro , ririro ràkala rishonwa phyululu .
Ndo o shikari achambana , " Nahuts'irahuleni riri zurungi , ela nahuripigireni k'ura ya k'amari hulole kumba ni ani yenderipata . " Neno riro ràhendeka kwa richimize Andiko ra Mulungu rambaro , " `Agavyana mavalo gangu , na ta zurungi rangu achiripigira k'ura ya k'amari . " Na vivi ndivyo vyohenda o shikari .
At'u okala aimire phephi na o musalaba wa Jeso ukati phokala o shikari anagavyana zo nguwo , àkala ni ameye , chaneye , Maryamu mukaza Kileopa , Maryamu muchina Magidala na mwanafunzi yekala unamuhenza muno . Jeso ariphomona ameye wimire phapho phephi na ye mwanafunzi yekala unamuhenza muno , wàmwamba ameye vivi , " Sirikisa mayo ! Yiye ni mwanao . "
Chisha , achimugalukira ye mwanafunzi achimwamba , " Sirikisa dede , yiye ni ameyo . " Na kulaira phapho , ye mwanafunzi wàmuhwala ameye Jeso achendasagala naye kwakwe .
Jeso wàkala unamanya kukala , gosi wàkala udzigachimiza . Ndo chidzakoche achamba , " Ninasikira ch'iru " kwa achimize Andiko .
Phapho phàkala phana bakuli ra divai ya ngwadu . Shikari mumwenga achivika kasiku ka godoro mo divaini na ts'a ya dat'a ra mwanzi , chisha achimulambisa Jeso .
Jeso ariphomiza yo divai ya ngwadu wàamba , " Nidziyimala kazi yangu vivi ! " Ndo achivumbamisa usowe , achitosa rohoye .
Ts'iku yiyo yàkala ni ya kudzibambanya , kwa ta dziloniye at'u aanze Sabato ya ts'ikuk'uu ya P'asaka . Ndo o abomu a Ayahudi àmuvoya ruhusa Pilato aahume shikarie akaavunze magulu o at'u okala akot'wa misumari misalabani , kwa afe maruru , na auswe pho misalabani . Ao àmuvoya ahende vivyo kwakukala , àkala k'aaenzi o at'u akale pho misalabani ta Sabato , na Sabato yiyo yàkala yindakala bomu .
Ndo o shikari achendagavunza go magulu ga o at'u airi okala akot'wa misumari musalabani dza Jeso .
Ela ariphomufikira Jeso , àmona udzefa kare , na kwa vivyo , k'aamuvunzire magulu .
Ela shikari mumwenga achimudunga fumo ra mbavuni , na phapho kare milatso na madzi vichilaa .
( Yegaona gago , unalavya ushaidiwe , na ushudawe ni wa jeri na ye mwenye unamanya unagomba ujeri , kwa ta mwimwi namwi mukuluphire . )
Maana , maneno gago gàhendeka kwa gachimize Andiko rambaro , " K'aphana ta musozawe umwenga ondovunzwa . "
Na chisha , kwa ta gachimize Andiko rinjine rambaro , " Andamulola yedzemudunga fumo ao . "
Gariphosira gago , mut'u mumwenga aihiwaye Jesefu muchina Arimataya wàkwendamuvoya ruhusa Pilato ya kuluhwala lufu lwa Jeso akaluzike . Jesefu wàkala ni mwanafunzi wa Jeso , ela wàkala u chisiri-siri kwa kogopha vilongozi a Ayahudi . Pilato achimuhenzeza , naye achendaluhwala lo lufu lwa Jeso .
Nikodemo naye , ariye pho mwanzo wàkala ukwenda kwa Jeso na usiku , wàkwenda phamwenga na ye Jesefu , na yiye wàtsukula mutsanganyiko wa udi na ubani , wa k'ilo mirongo mihahu ( 30 ) .
Phat'u phapho aripho Jeso wàulagwa , phàkala phana kadzunda , na pho kadzundani phàkala phana mbira mbiphya yokala yitsongwa dziweni , na k'ayidzangwe kuzikwa mut'u . Ndo ao ariphohwala lo lufu lwa Jeso , àluvika sanza ya kitani , na o udi na ubani achiutiya mumo kutuwirizana na maziko ga Chiyahudi .
Na achimuzika Jeso phapho kwakukala , Sabato yiyo ya ts'ikuk'uu ya P'asaka , yàkala yi phephi na kwanza , na kamare kwahivira mbira yiyo yàkala yi phephi kare .
Ziriphochira ts'iku mbiiri baada ya kuzikwa kwa Jeso , yàkala ni ts'iku ya mwanzo wa juma ra Ayahudi . Ts'iku yiyo , Maryamu muchina Magidala wàrauka chiramuko danidani ta kucheri na dziza , achenda ko mbirani kwa Jeso , na achendaona ro dziwe ra pho muyangoni ràkala ridziuswa .
Ndo achikaza mairo achenda kwa Simoni P'etero na yuyat'u mwanafunzi munjine yekala achihenzwa ni Jeso muno . Achenda-aambira kukala , " Adzilulavya mo mbirani lo lufu lwa Bwana , na k'ahumanya kodzokwendalwika . "
P'etero na ye mwanafunzi munjine achilaa , na achikazira kwenda ko mbirani .
Osi airi àkaza mairo , ela ye mwanafunzi munjine wàkala wa mbere ta ko mbirani .
Ariphofika , wàvumbama achitsungurira ko ndani , achona yiyat'u sanza ya kitani , ela k'aphenyere mo ndani .
Simoni P'etero ye , yekala u nyumaze ariphofika tu , achiphenya kare mo mbirani , na achona yo sanza yi mumo ,
na cho chidemu chokala chifungirwa Jeso chitswani . Chicho chidemu chàkala k'achi phamwenga na yo sanza , ela chàkala chikunzwa , na chidziikwa k'anda hicheye .
Ndo ye mwanafunzi munjine yefika pho mbirani na chimbere , achiphenya mo mbirani naye , achona na achikuluphira .
( Maana , ta phapho , o àkala k'aadzangwe kumanya kulaa mo Maandikoni kukala , ni seti afufuke kulaa kuzimu . )
Ndo o anafunzi airi achikulaa kuko , achiuya kwao midzini .
Ela Maryamu ye wàima konze ya yo mbira achikala unarira . Chisha , achivumbama na kuno unarira vivyo , achitsungurira mo mbirani ,
na achona malaika airi a Mulungu okala ana mavalo meruphe asegere pholazwa lufu lwa Jeso , mumwenga upande wa chitswani , na ye munjine upande wa maguluni .
Ao malaika achimuuza vivi , " Urizwa nini mayo ? " Maryamu achiaudzidza achiaamba , " Aa , nirizwa ni kukala adziluhwala lufu lwa Bwana wangu , na ta ts'imanya kodzokwendalwika . "
Unamarigiza kugomba gago , wàgaluka na achona mut'u wimire phapho , ela k'amumanyire kukala ni Jeso .
Jeso achimuuza vivi , " Urizwa nini mayo ? Na ni ani ye umutsakulaye ? " Maryamu achona kukala , yiye ni mutsunzi wa pho kadzundani . Ndo achimwamba , " Mutumiangwa , uchikala ndiwe yedzeluhwala , nambira kodzokwendalwika nikaluhwale . "
Jeso achimwiha , " Mariya ! " Naye Mariya achigaluka , na achigomba kwa Chiburania achamba , " Raboni ! " yaani " Mwalimu ! "
Jeso achimwamba " Richa kunigwira , maana , mimi ts'enda dzulu kwa Baba Mulungu vivi kare . Ela enda ko kwa enehu uka-aambire kukala , ' Ni phephi na kwenda dzulu kwa Baba , ariye ni Abayenu ta mwimwi , kwa Mulungu wangu , ariye ni Mulungu wenu ta mwimwi . ' "
Ndo Maryamu muchina Magidala achenda-aambira arat'u anafunzi kukala , " Asenani , mimi nidzimona ye Bwana ! " Na chisha achiap'a o udzumbewe .
Ts'iku yiyo ya kwanza ya ro juma bee dziloni ya kausiku , anafunzi a Jeso àkala arundikana nyumbani , na kuno nyuvi zisindikwa kwakukala , àkala ni aoga na vilongozi a Ayahudi . Ndo achihendamona Jeso wimire kati-kati yao kare tu , na achiaamba , " Enehu , kalani na reri ! "
Ariphomarigiza mulamuso uo , wàaonyesa maganjage , na pho mbavuni kwa amumanye kukala ndiye . Ndo ao anafunzi achihamirwa muno kwa kumona Bwana .
Jeso achiaamba vivi kahiri , " Kalani na reri ! Mimi ninamuhuma dza virat'u Baba Mulungu arivyonihuma . "
Na ariphogomba gago , wàavivira p'umuzi , na achiaamba , " Phokerani Roho wa Mulungu .
Muchisamehe dambi za mut'u yeyosi , zizo zisamehewa , na yeyosi ariye dambize k'amuzisamehe , zizo k'azisamehewa . "
T'omasi , mumwenga wa arat'u kumi na airi , ( ariye wihiwa P'atsa ) , wàkala k'apho ukati Jeso ariphoalairira arat'u anzie .
Ndo T'omasi ariphouya , arat'u anafunzi anzie àmwamba , " Aa ! T'omasi , siswi hudzimona Bwana ! " Ela T'omasi achiaudzidza achiaamba , " Mwi asena , mino bee paka nihendemona ye Jeso mwenye , na ta nimukumbe mo mwakwe maganjani mokot'wa misumari , na pho phakwe mbavuni phodungwa fumo , h'aya ndo nikuluphire . Ela phots'okala vivyo , h'a-a ts'indakuluphira mino . "
Yiriphofika ts'iku ya nane , ao anafunzi a Jeso àkala arundikana phamwenga kahiri mo ndani , na T'omasi wàkala u mumo ts'iku yiyo . Nyuvi zàkala zifungwa vivyo , ela achihendamona Jeso u kati-kati yao kare kahiri , na achiaamba , " Enehu , kalani na reri ! "
Chisha achimwamba T'omasi , " T'omasi , bandika chalacho mumu mwangu maganjani mokot'wa misumari , chisha golosa mukonoo ubandike phano mbavuni phodungwa fumo . Na richa kura kuts'akuluphirako , ukuluphire ! "
T'omasi achiudzidza achamba , " Aa ! Bwana wangu na Mulungu wangu ! "
Jeso achimwamba , " Ii , udzikuluphira vino kwakukala , udzinona ? Bee , baha o akuluphirao phots'oona . "
Jeso wàhenda dalili za kwangalaza zinjine nyinji mbere zehu siswi anafunzie , zirizo k'azandikirwe mumu chitabuni .
Ela gaga gadzandikwa kwa ta mukuluphire kukala Jeso ndiye ye K'irisito , Mwanangwa wa Mulungu ; na kwa kukuluphira , mupate uzima uphya wa kare na kare kwa dzinare .
Gariphochira gago , Jeso wàalairira kahiri o anafunzie ko k'anda-k'anda ya ziya ra T'iberiya , na vivi ndivyokala :
Simoni P'etero , T'omasi aihiwaye P'atsa , Natanieli muchina Kana ko jimbo ra Galilaya , Johana na Jakobo anangwa a Zebedayo , na anafunzi anjine airi , àkala osini a phamwenga .
Simoni P'etero ndiyeanza kwamba , " Ninenda nikavuwe asena , " na o anzie achamba , " Ta siswi hundakutuwa . " Ndo phapho achilaa achendaphenya mashuwani , ela usiku uo wosi k'aagwirire chit'u .
Phokala kunahendawewe , Jeso wàkala wimire k'anda-k'anda ya ro ziya , ela o anafunzi k'aamumanyire kukala ndiye .
Ndo Jeso achiaamba , " Vidze anangu , k'amudzangwe kugwira ta beshe mwenga ? " O achimuudzidza achimwamba , " Ng'o ! K'ahudzangwe kugwira ta mwenga . "
Phapho Jeso achiaamba , " Tsuphani nyavu mukono wa kurya wa mashuwa , namwi mundagwira mabeshe . " Ndo achitsupha nyavu yao dza vyoambwa , na achigwira mabeshe manji muno ta k'aaidimire kuyivuha na kuyitiya ndani yo nyavu .
Phapho yuyat'u mwanafunzi yekala achihenzwa ni Jeso muno achimwamba P'etero , " Ni Bwana ! " Simoni P'etero ariphosikira vya kukala ni Bwana , wàdzifunga zurungire ( kwakukala , wàkala udzirivula ) , na achitinira mo madzini .
Ela o anafunzi anjine àsala mo mashuwani , na achiyivuha p'ore-p'ore yo nyavu yokala yi tele mabeshe , maana , àkala k'aa kure na ko konze ya madzi , ta phàkala ni phat'u phafikapho nyago gana ( 100 ) .
Aripholaa mo madzini , àona moho wa makala ukut'wa ta mibano ya mabeshe yinakangwa phapho , na mukahe .
Jeso achiaamba , " Rehani mabeshe machache ga godzogagwira . "
Ndo Simoni P'etero achiphenya mashuwani , na achiyivuha yo nyavu ta ko k'anda-k'anda , na yàkala yidziudzala mabeshe mabomu , mabeshe gana mwenga na mirongo mitsano na mahahu ( 153 ) . Na ta garipho go mabeshe gàkala ni manji mo nyavuni , ela k'ayikakat'ikire .
Jeso achiaamba , " Nzoni mufungule . " Phapho , o anafunzi osi àmumanya kukala ni Bwana , na kwa vivyo , k'aphana ta mumwenga kati yao yemuuza , " We u ani ? "
Jeso achiuhwala o mukahe achiagavya , na achihwala go mabeshe nago achiagavya vivyo .
Lulu lwàkala ni lwa hahu lwa Jeso kwalairira anafunzie pho ariphofufuka kulaa kuzimu .
Ariphomala kufungula , Jeso wàmuuza Simoni P'etero vivi , " Simoni , mwanangwa wa Johana ! Ukale uwe unanihenza muno mimi kuchira aa ? " P'etero achimuudzidza achimwamba , " Eh'e Bwana , mba ta uwe unamanya kukala , mimi ninakuhenza . " Jeso achimwamba , " H'a bee risa anagonzi angu . "
Achimuuza lwa phiri , " Simoni , mwanangwa wa Johana ! Ukale unanihenza uwe ? " P'etero achimuudzidza achimwamba , " Eh'e Bwana , mba ta uwe unamanya kukala , mimi ninakuhenza . " Jeso achimwamba , " Garorome magonzi gangu bee . "
Chisha achimuuza lwa hahu , " Simoni , mwanangwa wa Johana ! Unanihenza jeri uwe mimi ? " Phapho P'etero achishononeka kwakukala , Jeso wàmuuza lwa hahu : " Unanihenza jeri uwe mimi ? " Na achimwamba , " Bwana , uwe unamanya gosi . Uwe unamanya kukala , mimi ninakuhenza . " Jeso achimwamba , " H'a bee risa magonzi gangu .
Na ninakwambira jeri-jeri , uwe phokala u mutumia murika , wàkala uchidzivika nguwo mwenye , na kwenda kwako uhenzako . Ela uchitumia , undakudzagolosa mikonoyo , na mut'u akufunge mikowa na akuphirike kut'u kots'okuhenza . "
( Jeso wàgomba vivyo , kusema vyokala P'etero undafa kwa ang'aze ubomu wa Mulungu . ) Ariphomala kugomba gago achimwamba , " H'a bee nituwa . "
P'etero phokala unamutuwa ye Jeso , wàgaluka achilola nyuma , na achimona yuyat'u mwanafunzi ariye Jeso wàmuhenza muno unaatuwa . ( Yuyu ndiye mwanafunzi yesagala kutuwirizana na Jeso , na achimuuza vivi , " Bwana , ni ani yendekuguza ? " )
Ndo P'etero ariphomona unaatuwa , wàmuuza Jeso vivi , " Bwana , vidze yuya ? "
Jeso achimuudzidza achimwamba , " H'a nichikala ninamuhenza asale ta phondouya , ni gako go ? Uwe nituwa mimi tu . "
Ndo nguma zichigot'a kati ya akuluphiri kukala , mwanafunzi yiye k'andafa . Ela Jeso wàkala k'agombere na P'etero kukala k'andafa . Ye wàamba , " H'a nichikala ninamuhenza asale ta phondouya , ni gako go ? "
Mwanafunzi yiye bee wàgaona na matsoge mwenye gago , na ndiye agashuhudiyaye na kugaandika , na hunamanya kukala ushudawe ni wa jeri .
Kuna maneno manjine manji gohendwa ni Bwana Jeso , garigo kala gàandikwa gosi kutuwirizana , bee ninaona ta yo dunia yenye yingari kuts'agot'a kuviika vitabu virivyo vingari kwandikwa .
Kwa mwishimiwa Teofilo ; Mimi mo mwangu chitabuni cha kwanza , nàkwandikira dzulu ya maneno gosi garigohendwa na kufunzwa ni Jeso , hangu mwanzo wa kaziye ,
ta ts'iku ariphohwalwa kwenda dzulu mulunguni . Yiye phokala k'adzangwe kuhwalwa kwenda dzulu mulunguni , arat'u ahumwae a widimi okala udziatsagula , wàap'a malagizo kuchirira Roho wa Mulungu .
Na Jeso ariphoturiswa ta kuulagwa , wàfufuka na achialairira o ahumwae k'ano nyinji kwa ts'iku mirongo mine ( 40 ) , kwa njira zoonyesa lwazu kamare kukala , wàkala u moyo . Ao ahumwae àmona , naye achigomba nao dzulu ya Ufalume wa Mulungu .
Ts'iku mwenga , yiye na ao ahumwae àkala adzonana phamwenga , na achiaamba vivi , " Mwimwi ts'iukeni phapha Jerusalemu . Tarizani vivi ta mupate ye Mwavizi yelagwa ni Baba Mulungu , ariye ni yemwambira kare dzuluye .
Mwimwi munamanya kukala , Johana wàbatiza na madzi , ela zichichira ts'iku ch'ach'e , mwimwi mundakudzabatizwa na Roho wa Mulungu . "
Ts'iku yinjine , Jeso wàonana na o ahumwae a widimi , nao achimuuza vivi , " Vidze Bwana , ukale vino ndipho o ufalume undawudza kwa Aiziraeli ? "
Ela Jeso ye achiaudzidza achiaamba , " Mwimwi ts'i kazi yenu kumanya gandakala rini maneno gago . Ukati na virimo vya maneno gago , u ts'ini ya widimi wa Baba .
Ela ye Roho wa Mulungu achimudzira na kuhurira dzulu-dzulu ya chila mumwenga wenu , mundahenda widimi . Na phapho , mundashuhudiya dzulu yangu phapha Jerusalemu , Judea na Samariya kosi , na ta duniani kosi . "
Ariphogomba gago , wàhwalwa kwenda dzulu , na kuno osi anamulolera ta achiphenya inguni . Ao àkala k'aamona kahiri .
Ela Jeso vyokala uchira mainguni unenda dzulu , o àenderera kulola ko dzulu vivyo . Ndo phapho kare phàchidza alume airi okala avala nguwo nyeruphe , achiima phephi nao .
Na achiauza vivi , " Mwi achina Galilaya ! Kwadze mwimire phano na kuno munalola dzulu mulunguni ? Bee manyani kukala , Jeso uhwalwa akenda dzulu mulunguni . Ela undauya chivyodzimona unenda ko dzulu mulunguni . "
Jeso ariphohwalwa kwenda dzulu mulunguni , anafunzie àuya Jerusalemu kulaa ko mulima wa Mizeituni , urio u phephi na pho Jerusalemu , phat'u pharipho phanafika k'ilomita mwenga .
Ao ariphofika pho mudzini , àkwera gorofani , achendaphenya mo chumbani mokala achisagala . Ao àkala ni P'etero , Johana , Jakobo na Andireya , Filipu na T'omasi , Batolomayo na Matayo , Jakobo wa Alifayo , Simoni yekala achiihiwa Zelote , na Juda wa Jakobo .
Na ao osi àenderera kugwirana chivimwenga , na àkala achivoya na lengo mwenga phamwenga na achet'u fulani , Maryamu ameye Jeso , phamwenga na nduguze Jeso a chilume nao .
Ts'iku mwenga , kwàkala monano wa akuluphiri okala anafika gana mwenga na mirongo miiri ( 120 ) . Ndo P'etero wàima mbere zao na
achamba , " Akuluphiri asena , p'indi Daudi wàlongozwa ni Roho wa Mulungu , achisema chimbere maneno gokala gandamugwira Juda , na gago gàkala ni seti gachimire . Juda wàkala ni mumwenga wehu , maana , yiye wàtsagulwa huhendeni kazi phamwenga . Ela yiye wàkudzagaluka , achialongoza at'u achimugwira Jeso . "
( Gariphochira gago , Juda wàkwendagula chiwanja na zirat'u p'esa zokala uriphwa kwa kuhenda chicho chihendo chii , na achigwa phots'i phapho , na achahuka ta achilaa mahumbo .
Chila mut'u phapha Jerusalemu wàgasikira maneno gago . Kwa vivyo , chicho chiwanja chichihewa dzina ra " Akelidama " kwa chiryomo chigombwacho phapha , na maanaye ni , " Chiwanja cha Milatso . " )
Maana , ye Daudi mo Zaburini wàandika vivi , " Phakwe mudzini naphatsamwe , Phapho naphats'isagalwe ni mut'u yeyosi . " Na chisha , mumo vivyo , wàandika vivi , " Nafasiye ya kazi , nayihwalwe ni mut'u munjine . "
Bee akuluphiri asena , siswi ni seti hutsagule mut'u munjine , agwirikane naswi hwashuhudiyireni at'u anjine kukala , Bwana Jeso wàfufuka kulaa kuzimu . Na yiye , unahenzwa akale ni mumwenga wa arat'u okala hosini ukati wosi phokala Bwana Jeso unaenenda phamwenga naswi , kulaira ukati Bwana ariphobatizwa ni Johana , ta ukati urat'u ariphohwalwa kulaa kwehu , achenda mulunguni .
Ndo o akuluphiri achihadza at'u airi . Wa kwanza wàkala ni Jesefu yekala achiihiwa Barisaba , na dzinare rinjine ràkala ni Jusito . Na wa phiri wàkala ni Matiya .
Ariphogahadza go madzina , àvoya vivi , " Bwana , uwe unamanya maazo ga chila mut'u . Ndo hunakuvoya uhufunulire kumba ni yuphiye kati ya aa at'u airi , uriye wàmutsagula
akale muhumwao wa widimi . Mut'u yiye niahwale nafasi yorichwa ni Juda , yekwenda ko kut'u kokala unawirya kukala . "
Ndo phapho achipiga k'ura ya k'amari , na k'ura yichimugwerera Matiya , na yiye achigwirikana na o ahumwa a Jeso a widimi kumi na mumwenga .
Ukati umwenga , ts'iku ya ts'ikuk'uu ya P'enitekosite yàfika , na akuluphiri osi àkala arundikana phamwenga .
Enye phokala a phapho , phapho kare phàvuma ut'u dza vuto kulaa mulunguni , na muvumo uo uchenda udzala yo nyumba yosi yokala asegere .
Chisha , o akuluphiri achona vit'u dza luchemi lwa moho , luchitsamuka na kuhurira dzulu-dzulu ya chila mumwenga wao .
Osi achiudzalwa ni Roho wa Mulungu , na achanza kugomba viryomo vinjine vyoidimiswa ni ye Roho wa Mulungu .
Phapho Jerusalemu , phàkala phanasagala Ayahudi kulaa chila its'i phapha duniani , na ao àkala anamukuluphira Mulungu .
Ndo ao ariphosikira k'ululu zizo , anji àkwenda , achendarundikana phapho . Ela achangalala muno , kwakukala , ao chila mumwenga wàsikira chiryomoche chinagombwa ni o akuluphiri .
Ndo ao àangalala na achimaka achamba , " Aa ! O at'u hwasikirao anagomba , samba osi ni achina Galilaya ?
Ndo vidzanzadze ta vino chila mumwenga wehu unasikira chiryomoche agombacho chinagombwa ni ao ?
Phapha anjine ehu ni achina P'ariti , anjine ni achina Medi na Elami , anjine ni achina Mesopotamia , anjine ni achina Judea , anjine ni achina Kapadokiya , anjine ni achina P'onito na Asiya ,
anjine ni achina Furugiya na P'amufuliya , anjine ni achina Misiri na p'ande za Libiya phephi na Kurene , na anjine ni ajeni kulaa Rumi .
Anjine ni Ayahudi chihumbo , na anjine ni at'u ohendaphenya dini ya Chiyahudi . Na anjine o , àlaa Kirete na Warabuni . Ela , heka chila mumwenga wehu unaasikira anagomba maneno mabomu ga Mulungu kwa chiryomoche mwenye ! ? "
Ao àangalala na achiyugika muno ta achiuzana vivi , " Uu ! Ni maneno gani gano ? "
Ela anjine achiaphurya o akuluphiri achamba , " At'u aa akola ! "
P'etero ariphoona o at'u àkala anayugika , wàzuka phamwenga na arat'u ahumwa anzie kumi na mumwenga , achisumiza na achanza kwasumurira udzumbe o at'u kwa laka ra dzulu . Yiye wà-aamba , " Ayahudi asena na anjine mosi musagalao phapha Jerusalemu , imani nimung'azire gaga , na bee , gasirikiseni t'ot'ot'o gondomwambira .
At'u aa k'aakolere dza vyo mwazavyo , maana , vivi bee ta ni saa t'ahu za chiramuko .
Ndo ujeri ni kwamba , garat'u maneno gogombwa p'indi ni mugomvi wa Mulungu Joeli , vivi ganaanza kuchimira .
Joeli wàamba , ' Bwana Mulungu unaamba kukala , " Ts'iku za musindikizo wa urumwengu , at'u osi nindaaudzaza Roho wangu . Ndo ana enu a chiche na a chilume , andasema udzumbe wangu . Atumia enu murika andaona maono , na atumia enu andaloheswa .
Ahendikazi angu nao , ache kwa alume , nindaaudzaza Roho wangu ts'iku zizo , na ao andasema udzumbe wangu .
Nindahenda maut'u-maut'u ga kwangalaza ko mbinguni , na phapha duniani , nindahenda dalili za kwangalaza . Kuko kundakala milatso , na kundakala na moho ondolavya mosi ta kukale gigigi .
Dzuwa rindagwirwa ta kuhende dziza , na mwezi nao undagwirwa ta kukale dododo dza milatso , ndipho yifike yo ts'iku bomu , yiriyo Mimi Bwana Mulungu , nindakudzaalamula at'u osi .
Ndo chila yendemuvoya Bwana , Bwana undamutivya . " ' "
P'etero wàenderera kugomba achamba , " Bee k'amona Aiziraeli asena , vivi ninamwambira maneno dzulu ya Jeso muchina Nazareti , na gago gasirikiseni t'ot'ot'o vivyo . Mwimwi enye munamanya kukala , ye Jeso muchina Nazareti wàfunulwa kwenu ni Mulungu kukala , una widimi wa chimulungu kuchirira vyo vilinge , maut'u-maut'u ga kwangalaza na dalili , virivyo Mulungu wàvihenda kati yenu kuchirira yiye .
Jeso wàlaviwa ni Mulungu achidza kwenu , na mwimwi namwi muchimulavya kwa at'u ai , na phapho muchimuhenda aulagwe kwa kukot'wa misumari musalabani , maana , vivyo ndivyo vyokala Mulungu upanga , na udzamula kare .
Ela Mulungu wàmuvugula Jeso minyororo ya chifo kwa kumufufula kulaa kuzimu , maana , vyàkala k'aviidimikika kukala , chifo chenderere kumufunga .
Maana , ta Daudi wàgomba vivi dzuluye , ' Ninamanya kukala , Bwana ukati wosi u mbere zangu , na u mukono wangu wa kulume . Kwa vivyo , ts'indayugika kwa gago .
Gago gananihamira , na chisha , ninapiga njerejere kwa raha . Mimi ta niripho nindafa , ela ninalolera kukala , nindakala na uzima uphya .
Maana , roho yangu k'undayiricha kuzimu , hebu lufu lwa mimi mutakatifuo , k'undariricha role mbirani .
Uwe udzinifunulira njira zifisazo uzimani , na unanihenda nihamirwe muno , kwakukala , u phamwenga nami . '
Enehu , mimi ninamwambira na kanuni dzulu ya maneno gomugwira mukare wehu Daudi . Yiye wàfa na achizikwa , na mbiraye yi phapha phehu ta rero .
Ela yiye wàkala ni mugomvi wa Mulungu , na kwa vivyo , wàkala unachimanya cho chilagane chokala ulagwa ni Mulungu . Mulungu wàkala ulapha kukala , yiye Daudi achifa , undamuhenda mut'u mumwenga wa mudzunguwe ye Daudi , akale mutawali dza yiye vyokala .
Na chisha , Daudi wàfunulirwa chimbere maneno gokala gandahendwa ni Mulungu . Na kwa vivyo , achigomba dzulu ya kufufulwa kwa ye K'irisito pho ukati ariphoamba kukala , yiye k'arichirwe kuzimu , na hebu lufulwe k'arolere mbirani .
Ndo asena , Mulungu wàmufufula jeri yiye Jeso ta siswi hosi , hu mashaidi ga lairiro riro .
Chisha , yiye Jeso wàhwalwa achenda mulunguni achendasagala mukono wa kulume wa Abaye Mulungu , na achihewa Roho wa Mulungu dza vyokala ulagwa . Ndo Jeso naye udzihutserezera ye Roho wa Mulungu . Kwa vivyo , gaga mugaonago na kugasikira , ganahendwa kwakukala , ye Roho wa Mulungu udzihutsererera .
Daudi k'ahwalirwe akenda dzulu mulunguni chimwiri dza Jeso . Kwa vivyo , yiye ariphoamba , ' Bwana Mulungu wàmwamba Bwana wangu , " Sagala upande wangu wa kulume hutawale phamwenga , ta phondoarimira adawao ,
na niaike ts'ini za ufalumeo , " ' wàkala k'adzihadza yiye mwenye .
Ndo mwimwi na Aiziraeli anjine osi , nimumanye na mukubali kukala , yiye Jeso muriyemuulaga kwa kumukot'a misumari musalabani , vivi Mulungu wàmwika akale Bwana , na ye K'irisito ! "
O at'u ariphosikira gago , àdzuta ta achimuuza P'etero na o ahumwa anzie vivi , " H'a bee sambi huhendedze enehu ? "
P'etero achiaudzidza achiaamba , " Atyani , na chila mumwenga wenu abatizwe kwa dzina ra Jeso K'irisito , kwa ta mupate kusamehewa madambi genu , na phapho muphokere Roho wa Mulungu dza manoso .
Yiye Roho wa Mulungu ndiye yelagwa mwimwi na at'u a mudzungu wenu , na at'u osi phapha duniani , ario Bwana Mulungu wehu undaaiha kwakwe . "
P'etero wàenderera kwaambira manji ga kwakanya , na achiavoya achiaamba , " Mwimwi tiyani , muts'igwirwe ni gondochigwira chichi chivyazi chii chots'okuluphira ! "
Ts'iku yiyo , at'u atapirao helufu t'ahu ( 3,000 ) àkuluphira udzumbewe , achibatizwa na ao achigwirikana na o akuluphiri .
Ao osi àkala achidzilavya kufunzwa ni o ahumwa a Jeso a widimi , àkala achikala na ushirika , kurya phamwenga , na kuvoya phamwenga .
Ahumwa a Jeso a widimi àenderera kuhenda maut'u-maut'u ga kwangalaza na dalili nyinji , na gago gachimuhenda chila mut'u amogophe Mulungu muno .
Akuluphiri osi àenderera kukala chit'u chimwenga , na miyo yao nayo , àkala ahumira chivimwenga .
Ao àkala akaguza ta miyo yao , na zo p'esa akagavyana kutuwirizana na haja za chila mumwenga .
Ao àenderera kuvoya phamwenga mo hekaluni chila ts'iku , na àkala arya phamwenga kwao midzini na kuno anahamirwa , na ana myoyo mimwenga ,
na kumulika Mulungu . At'u osi àkala anaaishima ao akuluphiri , na chila ts'iku , at'u àkala achitivywa , na ao Bwana wàkala achiaonjeza kwa ro duu ra akuluphiri .
Ts'iku mwenga , ukati wa mavoyo ga mutsana ga saa chenda wàkala ufika , na P'etero na Johana achikala anenda hekaluni .
Enye ariphokala anatapira pho hekaluni , àona mut'u utsukulwa unarehewa pho dziyango ra ro hekalu , riihiwaro " Idzo . " Mut'u yiye wàkala upholoza hangu kuvyalwakwe , na chila ts'iku wàkala wikwa phapho dziyangoni , kwa avoye-voye o at'u okala achiphenya mo hekaluni .
Ndo ariphoona ao ano P'etero na Johana anaphenya mo hekaluni , wàavoya amup'e chochosi .
P'etero na Johana achimulolat'o , na ye P'etero achimwamba , " Hebu kaza kuhulola baye . "
Ndo ye mut'u achikot'ola kwalola jeri na kuno unalolera kupata chochosi kulaa kwao .
Ela P'etero achimwamba , " Mimi ts'ina p'esa kamare , ela cho changu niricho nacho , nindakup'a . Kwa dzina ra Jeso K'irisito muchina Nazareti , zuka wenende ! "
Na P'etero achimugwira mukono wa kulume achimuzula , naye maguluge na ngunyuze vichidina phapho kare .
Ndo ye mut'u achanza gegenyegegenye na achenenda . Chidzako achiphenya phamwenga nao mo hekaluni , naye bee achenenda na kutina-tina na kuno unamulika Mulungu .
At'u osi okala a mumo àmona vyokala unaenenda , na kumulika Mulungu .
Ariphomukumbikira kukala , ndiye yekala achivoya-voya pho dziyango ra ro hekalu riihiwaro Dziyango Idzo , àangalazwa muno ni gokala uhenderwa .
Yuyat'u mut'u yekala upholoza ariphophozwa , wàenderera kugwirana na o ano P'etero na Johana ta achiphenya phamwenga phat'u phaihiwapho , Varanda ra Selemani . At'u osi okala a mo hekaluni , achangalala muno , na achanza kukazira kwenda phokala ao .
Ndo P'etero ariphoona o at'u àrundikana phapho , wà-aamba , " Ayahudi asena , kwadze neno rino rinamwangalaza ? Kwadze munahukodorera matso vino ? Bee , ts'oneni dza kwamba mut'u yuyu udziidima kwenenda kwa widimi wehu , hebu kwa kutuwa kwehu dini t'ot'ot'o !
Mimi ninamuhenza mumanye kukala , ye Mulungu yekala achivoywa ni ano Burahimu , Isaka , Jakobo na akare ehu anjine , udzonyesa kukala , muhendikaziwe Jeso una nguvu za chimulungu . Yuyu Jeso ndiye yuyat'u mut'u muriyemugwira , na muchimulavya kwa at'u achimuulaga . Mwimwi muriphomuphirika mbere za Pilato , Pilato wàamula kumuricha tsare , ela mwi muchimurema vivyo muchamba ts'i mufalume wenu .
Jeso wàkala ni ye mutakatifu , na muhaki kamare . Ela mwi mwàmurema , na muchivoya muvugulirwe mut'u munjine yekala ni muulagi .
Mwimwi mwàmuulaga Jeso , ariye ndiye ye aap'aye at'u uzima uphya wa kare na kare . Ela manyani kukala , Mulungu wàmufufula kulaa kuzimu , na siswi hu mashaidi a kukala , wàfufuka jeri .
Ndo yuyu mut'u mumonaye , na ariye ta munamumanya , upata mukotse kwa kukuluphira dzina ra Jeso . Widimi wa Jeso , na kuluphiro rilaaro kwa yiye ndivyo vyodzomuhenda mut'u yuyu aphole kamare dza mumonavyo mosi .
Ayahudi asena , mimi nina kanuni kukala , mwimwi na vilongozi enu muriphohenda gago , mwàkala k'amumanya muhendaro .
Ela vyo vyenu vyohenda , vyàchimiza maneno ga Mulungu gogombwa chimbere ni agomvie osi kukala , ye K'irisitowe wàkala ni seti aturike .
Ndo atyani vivi , na mugaluke kwa Mulungu , kwa ta yiye afute madambi genu .
Mwimwi hendani vivyo , kwa ta Bwana Mulungu amuhende musagale na reri , na amuudzire Jeso , ariye wàmutsagula akale ye K'irisito kwa dzulu yenu .
Ela ta vivyo , Jeso undaenderera kukala kuko mulunguni ta ufike o ukati urio Mulungu undaudza vit'u vyosi dza vyokala mwanzo . Maneno gago gàgombwa chimbere p'indi ni Mulungu kuchirira o agomvie atakatifu .
Mba ta Musa wàamba , ' Bwana Mulungu wenu undamutsagulira mut'u kulaa kati yenu , akale mugomviwe dza mimi . Gakwe gosi gondokudzamwambira , munahenzwa mugatuwe .
Ela mut'u yeyosi ariye k'andatuwa maneno ga yiye , undalaviwa kulaa duu ra at'u a Mulungu , na ahangamizwe . '
Mugomvi wa Mulungu Samweli na osi otuwiriza , àsema chimbere dzulu ya gaga maneno gahendekago vivi .
Virat'u vilagane vyolagwa ni Mulungu kuchirira agomvie , vi dzulu yenu . Na ro lagano roikwa ni Mulungu na akare enu , ri dzulu yenu vivyo . Mulungu wàmwamba Burahimu , ' At'u a viryomo vyosi phapha duniani , andahats'wa kuchirira mut'u wa mudzunguo . '
Ndo Mulungu wàmutsagula Jeso akale muhendikaziwe , na achimuhuma kwenu kwanza , kwa adze amuhats'e kuchirira kumuhenda chila mumwenga wenu ariche njiraze mbii . "
P'etero na Johana ariphokala acheri kwasumurira at'u neno ra Mulungu mo hekaluni , makuhani , mubomu wa arinzi a ro hekalu na Asadukayo , àkwenda pho phao phokala .
At'u ao àtsukirwa muno kwakukala , o ano P'etero àkala anaasumurira at'u kukala , afadzi andafufulwa kulaa kuzimu dza Jeso arivyofufulwa .
Ndo achiagwira o ano P'etero na Johana , ela kwàkala kudzetswa kare . Kwa vivyo , achiatiya ndani ta kuchicha .
Ela ta vivyo , anji a o at'u okala asikira udzumbe wao , àkuluphira , na ao achonjeza isabu ya akuluphiri , ta alume hichiyao achikala anatapira helufu ts'ano ( 5,000 ) .
Kuriphocha , vilongozi a Ayahudi , atumia a ngambi na alimu a shariya àonana phamwenga pho Jerusalemu .
Anasi yekala ulongola kukala kuhani mubomu , wàkala u phapho . Kayafa yekala ndiye kuhani mubomu ukati uo , Johana , Alekizanda na at'u anjine a mudzungu wa kuhani mubomu nao , àkala a phapho .
Ndo ngambi yichilagiza P'etero na Johana arehewe mbere zao , na achidzaauza vivi , " Yuno mut'u yekala upholoza mwàmuphoza kwa widimi wa ani , na kwa dzina rani ? "
P'etero phapho wàkala udziudzalwa ni Roho wa Mulungu , na kwa vivyo achiaudzidza vivi , " Vilongozi na atumia a ngambi !
Maneno gohenderwa mut'u yuyu yekala upholoza , bee gàmokola . Ela kwahivira mudziuza vyophozwa ,
hunamuhenza mwimwi na Aiziraeli osi mumanye kukala , mut'u yuyu aimireye mbere zenu , ni muzima kamare , kwakukala , wàphozwa kwa widimi wa dzina ra Jeso K'irisito muchina Nazareti . Yiye mwimwi mwàmuulaga kwa kumukot'a misumari musalabani , ela Mulungu wàmufufula kulaa kuzimu .
Jeso ndiye ariye Maandiko ga Mulungu ganagomba dzuluye kukala , ' Riri dziwe ririro mwàrirema mwimwi ajengi , vivi ndiro rodzokala dziwe ra tende muno ! '
Yiye Jeso hicheye , ndiye ariye unaidima kutivya . Maana , phapha duniani phosi , adamu k'aahewerwe dzina ra mut'u munjine yeyosi , ririro siswi hunaidima kutivywa kuchirira riro . "
Ao atumia a ngambi ariphoona vyo ano P'etero na Johana arivyogomba phots'o woga , na àkala anaamanya k'aana chisomo cha tende na ni at'u a kawaida , àangalala na phapho achiamanya kukala , ao àkala achikala phamwenga na Jeso .
Mut'u yekala uphozwa , wàkala wimire phamwenga nao phapho . Kwa vivyo , o atumia a ngambi k'aaidimire kugomba chit'u kwakukala , àkala anamona ni muzima kamare .
Ndo o atumia a ngambi achiaamba o ano P'etero na Johana alae konze , na o achisala ko ndani achigatsagula .
Ao àuzana achamba , " H'aya asena , hwahendedze at'u ano ? Kwani vyo , chila mut'u asagalaye phapha Jerusalemu unamanya kukala , ao àhenda dalili ya kwangalaza jeri , na ta siswi naswi k'ahwidima kugarema .
Ela ta vivyo , at'u aa nahwakanyeni vyenye kukala , ats'imwambire mut'u yeyosi kahiri dzulu ya dzina ra Jeso , kwa ta neno riri huriulageni , na phapho k'arindagot'a kwa at'u . "
Ndo ariphoerekezana vivyo , achialagizira akaihiwe adze ndani kahiri , na achidzaakahaza kukala , ats'igombe , hebu kufunza kamare kwa dzina ra Jeso .
Ela P'etero na Johana achiaudzidza vivi , " Lamulani enye kumba ni haki mbere za Mulungu kumwishima mwimwi kuriko kumwishima yiye .
Ela kala ni siswi , k'ahwidima kuricha kugomba dzulu ya go maneno hurigogaona na kugasikira . "
Atumia a ngambi ariphosikira vivyo , akaaza kwakanya chisiru , na chidzako achiaricha tsare . Ao k'aaidimire kwatiya akili kwakukala , at'u osi àkala anamulika Mulungu kwa gokala gahendeka .
Dalili yiyo yàkala ni ya kwangalaza , maana , mut'u yephozwa wàkala una myaka yodzochira mirongo mine ( 40 ) .
P'etero na Johana ariphorichwa tsare tu , àuya kare kwa akuluphiri anziao , achenda-aambira gosi garat'u gokala adzambwa ni makuhani abomu , na atumia a ngambi .
O akuluphiri anziao ariphosikira gago , àgwirikana chivimwenga achimuvoya Mulungu vivi , " Bwana Mwenyezi , uwe ndiwe yeumba mbingu , dunia , bahari na vyosi virivyo mwao ndani .
Uwe ndiwe uriyemuhenda mukare wehu Daudi , ariye ni muhendikazio agombe kwa widimi wa Rohoo kwamba , ' Heka at'u a makabila manjine ni asiru muno ? Heka at'u anadzila mipango yiriyo ta k'ayindakala ?
Afalume a phapha duniani àdziika ch'enich'eni , na atawali àonana phamwenga kwa amupinge Bwana Mulungu na ye K'irisitowe . '
Vivyo vyàkala jeri , maana , Herode , P'onitiyo Pilato , Aiziraeli na at'u a makabila manjine àonana phapha mudzi uu , na achimupinga Jeso muhendikazio mutakatifu , ariye wàmuhenda akale ye K'irisito .
Ao àhenda vivyo kuchimiza garat'u gokala udzigaaza , na kudzila hangu mwanzo kuchirira widimio na henzoro .
Ndo Bwana , ao vivi anahwogofya , ela hunakuvoya siswi ahendikazio , uhwidimise kusumurira nenoro phots'o woga kamare .
Golosa mukonoo wa kuphoza uphoze at'u , na henda dalili na maut'u-maut'u ga kwangalaza kwa dzina ra Jeso , muhendikazio mutakatifu . "
O akuluphiri ariphomarigiza kuvoya tu , pharat'u phat'u phokala arundikana , phàsumba na osi achiudzalwa ni Roho wa Mulungu , na achenderera kusumurira neno ra Mulungu phots'o woga .
Akuluphiri osi àkala ana nyaa mwenga , na mwimo wao nao , wàkala ni umwenga vivyo . K'akuna ta mumwenga yehumira mwiyo hicheye kwa ni wakwe , its'iphokala àgavyana vyosi arivyokala navyo .
O ahumwa a Jeso a widimi àenderera kwaambira at'u na mukotse unji kukala , Bwana Jeso wàfufuka jeri , na Mulungu achiahats'a muno ao osini .
K'akuna ta mumwenga kati yao yekala na haja na ut'u , na achikosa . Maana , àkala achiimaima vivi , at'u okala ana minda hebu nyumba anaguza ,
na p'esa zondopatikana zirehewe kwa ahumwa a Jeso a widimi . Ao àkala achireherwa anazigavya chila mut'u kutuwirizana na hajaze .
Mumwenga wa o akuluphiri oguza minda yao na p'esa achizireha kwa ahumwa a Jeso a widimi , ni Jesefu . Jesefu wàkala ni Mulawi , na kwao kwàkala ni Kupuro . Ahumwa a Jeso , yiye àkala amwiha Barinaba na maanaye ni , " Mut'u aatiyaye moyo anzie . "
Mut'u mumwenga aihiwaye Anania na muchewe Safira , àguza munda wao nao .
Ela acherekezana atanye k'anda chasi fulani cha zo p'esa zokala apata , na chidzako ahwale zirat'u zondokala zisala , ende akaalembe ahumwa a Jeso a widimi aambe ni zosi . Ndo Anania ariphokwendalavya zirat'u zokala zisala ,
P'etero wàmuuza vivi , " Anania , vikaladze ta we ukaphenywa ni Shetani , na ukadziikira k'anda chasi fulani cha zo p'esa zozipata phoguza munda , ta vino unamulemba Roho wa Mulungu ?
Anania , uwe phokala k'udzangwe kuuguza o munda , wàkala ni maliyo . Na ta uriphouguza , p'esa zozipata zàkala ni zako vivyo , uzihumire vyako uhenzavyo ! Ndo ni ut'u wani okuhenda wamule kuhenda neno rino ? Bee uwe manya kukala , k'umulembere mut'u , ela udzimulemba Mulunguo ! "
Anania ariphosikira gago , wàgwa na achifa phapho kare . At'u osi ogasikira gago , àogofyerwa muno .
Atumia murika achidzalufinik'ira nguwo lufulwe , na achilulavya konze achendaluzika .
Gariphochira masaa mahahu hivi , Safira mukaza Anania wàkudzaphenya mo ndani , ela achikala k'adzangwe kugamanya gokala gadzimupata mulumewe .
Ndo P'etero achimwamba , " Safira , zino p'esa zodzorehewa ni mulumeo , zikale ni zosi zozipata muriphoguza o munda wenu ? " Safira achiudzidza achamba , " Eh'e ni zosi . "
P'etero achimuuza vivi , " Vikaladze ta mukaima njama na mulumeo kukala , mumuheze Roho wa Bwana ? Bee uwe manya kukala , mulumeo udzefa ta ukwendazikwa kare . Na vivi odzokwendamuzika hinyo a muyangoni anauya , na ta uwe nawe andakudzakuhwala ! "
Phapho kare Safira naye achigwa mbere za P'etero , na achifa . Atumia murika ariphokudzamona udzefa , àluhwala lo lufulwe achilulavya konze , na achendaluzika pho mbirani pha ye mulumewe .
Ndo akuluphiri osi na anjine osi osikira maneno gago goapata Anania na muchewe Safira , àogofyerwa muno .
Ahumwa a Jeso a widimi àkaza kuhenda vilinge na maut'u-maut'u manji ga kwangalaza kati ya at'u . Akuluphiri osi àkala ukati kwa ukati , anaonana phamwenga mo hekaluni pho varanda ra Selemani .
K'akuna mut'u munjine yeyosi yesubutu kudzitiya ro duu ra akuluphiri , ela o anats'i àalika o akuluphiri .
Ela ta vivyo , at'u anji muno , ache kwa alume àmukuluphira Bwana , na achonjeza isabu ya akuluphiri .
Gago gosi gohendwa ni o ahumwa a Jeso a widimi , gàahenda at'u aaphirike akongo njira bomu na kwalaza ts'ats'ani na makuch'ini , kwa ta P'etero achamba unachira , anjine afikirwe ta kumba ni cho chivurivuriche tu .
At'u anji kulaa midzi ya k'anda-k'anda ya Jerusalemu àkala achidza nao , kureha akongo ao , na at'u okala anayugwa ni mapepo mai , na ao osini àkala achiphozwa .
Ahumwa a Jeso a widimi phokala anaenderera kuhenda vyo vilinge na maut'u-maut'u manji ga kwangalaza , kuhani mubomu , na anzie osi okala ni at'u a chama cha Asadukayo , àaonera chidzitso .
Ndo achiagwira ahumwa a Jeso a widimi , na achendaatiya ndani ya yo jela bomu .
Ela kuriphofika usiku , malaika wa Bwana achendayivugula yo miyango ya jela , na achialavya konze o ahumwa a Jeso a widimi .
Chisha , achiaamba vivi , " Endani mukaime boma ra hekalu , mwambire at'u chila chit'u dzulu ya uu uzima uphya . "
Ahumwa a Jeso a widimi àgatuwa gago , na achirauka chiti achendaphenya boma ra hekalu achanza kufunza . Ariphokala anaenderera kufunza , kuhani mubomu na anzie , àhenda monano wa ngambi bomu ya atumia a Chiyahudi , na chisha achiahuma at'u ko jela ende akaahwale o ahumwa a Jeso a widimi .
Ela ao ahendikazi ohumwa ariphofika ko jela , k'endereaona o ahumwa a Jeso a widimi . Kwa vivyo , achiuya achendasema .
Ao àkwendaamba vivi , " Siswi hudzikwendaona miyango ya jela yifungwat'o , na arinzi anayirinda jeri . Ela huriphovugula yo miyango , k'ahumonere mut'u yeyosi mo ndani . "
Mubomu wa arinzi a hekalu na makuhani abomu ariphosikira gago , àangalala achikala k'aamanya kulairirani .
Ndo phokala acheri kwangalala phapho , mut'u mumwenga achidza achiaamba , " Higa maneno mba atumia ! Arat'u at'u oatiya ndani dzana , vivi aimire baraza ra hekalu anaafunza at'u . "
Phapho mubomu wa arinzi a hekalu , phamwenga na shikarie achenda ko barazani , kwendaahwala . Ela k'aasukumire-sukumire kwakukala , àkala ni aoga àona dza kwamba andapigwa mawe ni at'u .
Ariphokwenda nao , àkwendaaimisa mbere za yo ngambi kwa auzwe ni kuhani mubomu .
Ndo kuhani mubomu achiaamba vivi , " Siswi hwàmukahaza tsetsetse kukala , muts'ifunze kamare kwa dzina ra mut'u yiye . Ela heka vino mwi mudzigot'eza mafunzo genu phapha Jerusalemu phosi , na mudzidina kwamba ndiswi omuulaga mut'u yiye ? "
P'etero na o ahumwa a Jeso a widimi anzie achiudzidza vivi , " Siswi ni seti humogophe Mulungu , ela ts'i adamu .
Mwimwi muriphomuulaga Jeso kwa kumukot'a misumari musalabani , Mulungu wa akare ehu wàmufufula .
Na Mulungu ariphomufufula , wàmukweza cheo , kwa kumwika mukonowe wa kulume achikala chilongozi na Mutivyi , kwa aahende Aiziraeli atye , na phapho apate kusamehewa madambi gao .
Siswi hu mashaidi ohendagaona na matso maneno gago , na ye Roho wa Mulungu ariye Mulungu uap'a amogophao , unang'aza vivyo dzulu ya maneno gago . "
Atumia a yo ngambi ariphosikira gago , àtsukirwa muno ta achikala anahenza aaulage .
Ela Mufarisayo mumwenga aihiwaye Gamalieli , ariye wàkala ni mwalimu wa shariya na unaishimiwa ni at'u osi , wàzuka , na achamba o ahumwa a Jeso a widimi alaviwe konze vichache .
Chisha , achiaamba vivi o atumia a ngambi , " K'amona Aiziraeli asena , galilikaneni t'ot'ot'o gaga mutsumago kwahendera at'u aa !
Mwimwi munamanya kukala , yo myaka hulaayo , kwàlairira mut'u mumwenga aihiwaye Teuda . Yiye wàdzamba ni mubomu , na at'u apatao magana mane ( 400 ) achimutuwa . Ela yiye wàulagwa , na o at'u osi okala achimutuwa achitsamukana , na gago ga yiye gachisira .
Gariphochira gago , ukati wa kutarwa at'u phokala ufika , kuchilairira Juda muchina Galilaya , na yiye naye achiavuha at'u achimutuwa . Ela yiye naye wàulagwa , na o at'ue okala achimutuwa achitsamukana nao .
Ndo maoni gangu ni kwamba , aricheni ende vyao aa , maana , chikala gaga gao agahendago ni maneno gao gogadzila enye , k'agandakwenderera .
Ela gachikala ni ga Mulungu , munaheha na Mulungu bule , na k'amundaidima kwaziza ! "
Ao atumia a ngambi achigakubali gago maneno ga Gamalieli , na ndipho achialagizira arehewe ndani o ahumwa a Jeso a widimi . Achialamula achapwe vibok'o , na achiakanya ats'ifunze kahiri kwa dzina ra Jeso , chisha achiaricha achenda vyao .
Ahumwa a Jeso a widimi o ariphorichwa , àuka pho ngambini na kuno ta anahamirwa , kwakukala , àkala anamanya Mulungu wàatara anawirya aturike kwa dzulu ya dzina ra Jeso .
Ndo achenderera kufunza na kusumurira Nguma Mbidzo chila ts'iku mo hekaluni na midzini mwa at'u kukala , Jeso ndiye ye K'irisito .
Isabu ya anafunzi a Jeso phokala yikaza konjezeka , akuluphiri okala agomba Chiyunani , ànung'unika kwa dzulu ya akuluphiri okala agomba Chiburania . Arat'u okala agomba Chiyunani ànung'unika kukala , magungu gao gàkala k'agatarwa haja zao za chila ts'iku .
Ndo ahumwa a Jeso a widimi kumi na airi achiaiha phamwenga anafunzi osi , na achiaamba vivi , " Akuluphiri asena , ts'it'o kukala siswi huriche kusumurira neno ra Mulungu , kwa hutuwe wa kugavya at'u , gao arigo ana haja nago .
Ndo mwimwi akuluphiri asena , tsagulani at'u afungahe kati yenu , ario nguma yao ni mbidzo , munaamanya a chiroho , na ana hekima , naswi hundaap'a kazi yiyo ,
na phapho siswi hundahumira ukati wehu wosi kwa mavoyo na kusumurira neno ra Mulungu . "
Neno riro ràahamira akuluphiri osi , na ndo ta achitsagula Sitefano , mut'u yekala una kuluphiro bomu na u chiroho muno . Wa phiri achitsagula Filipu , wa hahu achikala P'urokoroni , wa ne achitsagula Nikanora , wa tsano achikala T'imona . Wa handahu achitsagula P'arimena , na wa fungahe achikala Nikolao muchina Anitiyokiya . Yuyu ni mut'u wa kabila rinjine , ariye phokala k'adzangwe kukala mukuluphiri , wàkala ni mut'u wa dini ya Chiyahudi .
At'u ao achirehewa mbere za o ahumwa a Jeso a widimi , nao achiaikira mikono achiavoyera konyesa kukala , atsagulwa ahende kazi yiyo .
Neno ra Mulungu ràenderera kugot'a , isabu ya anafunzi ko Jerusalemu yichenderera konjezeka muno , na ta makuhani anji achimukuluphira Bwana .
Sitefano wàkala unahenda vilinge na maut'u-maut'u manji ga kwangalaza kati ya at'u , kwakukala , Mulungu wàkala udzimuhats'a muno , na kumup'a widimiwe .
Ela kuchilairira at'u fulani omupinga . Anjine kati yao àkala ni at'u a sinagogi riihiwaro " Sinagogi ra at'u ario tsare . " Ao àkala ni achina Kurene na Alekizandiriya , na anjine àkala ni achina Kilikiya na Asiya . At'u ao àmupinga Sitefano ,
ela ao k'aaidimire kumurima , maana , wàkala una hekima , na wàkala ugomba go alongozwago ni Roho wa Mulungu agombe .
Ndo achimugwirira at'u fulani aambe kukala , " Yuyu Sitefano hwàmusikira unagomba maneno ga kumwifya Musa , na ga kumwifya Mulungu ! "
Maneno gago gàasunganya at'u , atumia a Chiyahudi na alimu a shariya . Ndo achimutuwa Sitefano achendamugwira , na achimuphirika mbere za ngambi .
Na chisha , achenda na mashaidi gao ga ulongo gokala ahendagagwira , na ao achamba vivi , " Mut'u yuyu unaenderera kugomba maneno ga kwifya hekalu takatifu , na Shariya ya Musa .
Maana , hwàmusikira ta unaamba hangwe , Jeso muchina Nazareti undarivunza kamare riri hekalu , na agagaluze go maada gohewani ni Musa . "
Osi okala a pho ngambini àmukodorera matso Sitefano , na usowe achiwona ugaluka dza wa malaika .
Ndo kuhani mubomu wàmuuza Sitefano vivi , " Vidze , gano maneno wambwago wàgagomba , ukale we wàgagomba jeri ? "
Sitefano achiudzidza vivi , " Sumilani atumia a ngambi na Ayahudi asena ! P'indi Mwenyezi Mulungu wàmulairira mukare wehu Burahimu , phokala ucheri its'i ya Mesopotamia k'adzangwe kwendasagala Harani .
Na Mulungu ariphomulairira , wàmwamba vivi , ' Burahimu , ariche mbarizo utsame yiyi its'i yenu , wende its'i yondokwamba wende . '
Ndo Burahimu wàtsama its'i ya Akalidayo , achendasagala Harani . Na abaye ariphofa , Mulungu wàmwamba atsame vivyo kuko Harani nako , na achidzasagala yiyi its'i musagalayo vivi .
Ela Mulungu k'amup'ire Burahimu ta phat'u phafikapho lwayo lwa k'uk'u , phakale phakwe phenye . Mulungu wàmulaga Burahimu tu kukala , its'i yiyo yindakala yakwe na at'u a mudzunguwe , na ukati uo Burahimu wàkala k'ana ta mwana .
Mulungu wàmwamba vivi , ' At'u a mudzunguo andakudza kwendasagala its'i yiriyo ts'i yao , na kuko andahendwa agulwa ahumiki na ahendwe vii myaka magana mane ( 400 ) .
Ela mimi , nindaatiya akili ao at'u a its'i yiyo ondoahenda agulwa ahumiki . Na chisha , nindaalavya its'i yiyo o at'u a mudzunguo , kwa ta adze aniabudu phat'u phapha . '
Na chisha , Mulungu wàhenda kubit'wats'i kukale dalili ya riro lagano roriika na Burahimu . Ndo Burahimu ariphomuvyala mwanawe Isaka , wàmubit'ats'i mutsana wa nane . Isaka naye ariphokudzavyala mwanawe Jakobo , wàmubit'ats'i . Jakobo naye ariphovyala arat'u anae kumi na airi , ario ndio akare ehu , wàabit'ats'i vivyo .
Mumwenga wa o akare ehu kumi na airi wàkala ni Jesefu , na yiye wàonerwa chidzitso ni o nduguze ta achimuguza akakale mugulwa muhumiki its'i ya Misiri . Ela Mulungu wàenderera kukala naye ,
na achimutivya na rikize zosi . Mulungu wàmwajaliya hekima ta vivyo vichimuphota Farao , na Farao achimuhenda gavuna wa Misiri , na yo nyumbaye .
Ndo kwàkudzagwa nzala bomu ko its'i zosi za Misiri na Kanani , yiriyo yàaturisa at'u muno , na o akare ehu àkala k'aapata kamare chakurya .
Ndo Jakobo wàsikira kukala , ko its'i ya Misiri , kwàkala kunapatikana chakurya . Ndo achiahuma anae , ario ndo akare ehu ende ko Misiri lwa kwanza .
Akare ehu ariphouya kuko charo chao cha phiri , Jesefu wàdzimanyisa kwa o nduguze , na ta Farao naye achiamanya o at'u a Jesefu .
Chisha , ye Jesefu wàlagizira kukala , abaye na at'ue osi ende ko Misiri , na osi àkala ni at'u mirongo mifungahe na atsano ( 75 ) .
Ndo Jakobo wàkwenda ko Misiri , kuriko yiye na akare ehu anjine àsagala ta achifa ,
na nyufu zao zichiudzwa Shekemu zichendazikwa kokala Burahimu ugula mbira kulaa kwa anangwa a Hamori , na chasi fulani cha p'esa .
Ukati phokala u phephi na kufika wa Mulungu kuchimiza chilagane chokala udzimulaga Burahimu , chilagane cha kwaika tsare at'ue osi kulaa Misiri kokala ni agulwa ahumiki , isabu ya Aiziraeli ko Misiri yàkaza konjezeka .
Na yàkaza konjezeka vivyo ta mufalume munjine yekala k'amanya ga mufadzi Jesefu , achanza kutawala ko Misiri .
Ndo yiye wàahendera unyama at'u a chiryomo chehu , na achiahendera vii o akare ehu kwa kwagaramisha aaike konze ana ao atsanga kwa afe .
Musa wàvyalwa ukati uo , na wàkala ni mwana mudzo muno ta achitsunukwa ni Mulungu . Avyazie achimurera mwao nyumbani myezi mihahu ,
na ariphokwendamwika ko konze , mwanangwa wa chiche wa Farao wàmuhwala na achimurera dza mwanawe .
Ndo Musa wàfunzwa maneno gosi ga hekima ya Amisiri , na yiye wàishimika muno kwa manenoge gokala achigomba , na mahendoge gokala achihenda .
Musa phokala una myaka mirongo mine ( 40 ) , wàamula kwendaalamusa Aiziraeli anzie .
Ts'iku mwenga kuko , Musa wàmona Mwiziraeli munziwe unapigwa ni Mumisiri . Ndo achendamukanira , na achimuriphiza kumupiga ye Mumisiri , na phapho achimuulaga .
Musa wàkala unaona Aiziraeli anzie andamanya kukala , Mulungu wàkala unamuhumira yiye kwakombola , ela o k'aagamanyire gago .
Ndo kunadzachakwe , Musa wàona Aiziraeli anzie airi anapigana . Musa achiakanya , na achiheza kwatsanganya kwa kwaamba , ' Mwi samba ta mu ndugu ! H'a heka sambi munapigana ? '
Ela yuyat'u yekala unamupiga munziwe , achimusukuma Musa k'anda , na achimwamba , ' Ni ani yedzekwika ukale chilongozi na mulamuli wehu we ?
Hebu unahenza uniulage dza vyomuulaga yuya Mumisiri dzana ? '
Musa ariphosikira vivyo , wàchimbirira its'i ya Midiyani . Achendasagala kuko dza mujeni ta achihwala , na achivyala analume airi .
Musa phokala usagala Midiyani myaka mirongo mine ( 40 ) , Mulungu wàmulairira dza malaika kwa njira ya chitsaka chokala chinaaka moho ko nyika , phephi na mulima wa Sinai .
Musa ariphoona gago , wàangalala ta achisengera phephi kwa aonet'o . Ela achisikira laka ra Bwana Mulungu rinaamba ,
' Mimi ndimi Mulungu wa akareo , ano Burahimu , Isaka na Jakobo ! ' Musa phapho achiphenywa ni woga , na achanza kutetema ta k'asubutire kulola kahiri .
Bwana Mulungu achimwamba , ' Vula virahuvyo kwakukala , phapho wimirepho ni phat'u phatakatifu . '
Chisha , achenderera kumwamba , ' Mimi nidzigaona kamare go mai gahenderwago at'u angu ko its'i ya Misiri . Na cho chiriro chao nidzichisikira , na nidzikudzaativya . Ndo vivi , ninahenza nikuhume ko Misiri . ' "
Sitefano wàenderera kugomba achamba , " Musa yuyu , bee ni yuyat'u ariye Aiziraeli àmurema kwa kwamba , ' Ni ani yekwika ukale chilongozi na mulamuli wehu we ? ' Yuyu wàhumwa ni Mulungu mwenye akale chilongozi na mutivyi wao pharat'u ariphomulairira dza malaika , kwa njira ya chitsaka chokala chinaaka moho .
Ndo Musa ndiye yealongoza Aiziraeli kulaa its'i ya Misiri kwa kuhenda maut'u-maut'u ga kwangalaza na dalili ko Misiri . Vivyo wàenderera kuvihenda bahari ya Shamu , na phokala a nyika myaka mirongo mine ( 40 ) .
Musa yuyu vivyo , ndiye yeamba Aiziraeli , ' Mulungu undamutsagulira mut'u kulaa kati yenu , akale mugomviwe dza mimi . '
Na ukati Aiziraeli ariphokala a phamwenga ko nyika , Musa yuyu vivyo , ndiye yekala mutsanganyi wa malaika wa Bwana na o Aiziraeli . Malaika yiye yegomba naye mulima wa Sinai , ndiye ariyemup'a Musa garat'u maneno garehago uzima , ahup'e siswi .
Ela akare ehu àrema kumusikiza Musa , chisha achimurema , na ta achaza kuuya its'i ya Misiri .
Ndo ao achimwamba vivi Haruni , ' Hutengezere milungu , yitsukulwe mbere zehu , yihulongoze vyo hwendavyo . Maana , Musa yehulongoza kulaa Misiri , k'ahumanya ugwirwa nini ! '
Phapho ndipho achitengeza chinyago chokala chinga dza ndama . Achichilavira sadaka na kuchiusira shuhuli kwa anachabudu cho chit'u chokala adzichitengeza na mikono yao enye .
Ndo Mulungu wàuka kati yao , achiaricha aabudu zo nyenyezi nyinji za mbinguni . Vivi vinagwa sawa na goandikwa chitabu cha agomvi a Mulungu kukala , ' Mwi Ayahudi , mimi ts'imi muriyenilavira sadaka na kuniusira shuhuli yo myaka mirongo mine yokala mu nyika .
Mwimwi mwàtsukula hema ra mulungu Moloki , na chinyago chokala chinga nyenyezi ya mulungu wenu Rafani . Vivyo vinyago vyovitengeza , ndivyo murivyovyabudu , na gago gandanihenda nimuhende muhwalwe mateka ta kure kwenye kuchira mudzi wa Babuloni . '
Akare ehu ko nyika àkala ana rirat'u hema roaonyesa kukala , Mulungu wàkala u phamwenga nao . Hema riro ràtengezwa dza vyokala Musa ulagizwa ni Mulungu aritengeze , kutuwiriza o mufano okala udziwona .
Chisha , akare ehu àritsukula ro hema o ukati okala analongozwa ni Joshuwa ta achendahwala yiyat'u its'i yiriyo enye àuswa ni Mulungu . Na ro hema ràkala phapho ta ukati wa mufalume Daudi .
Daudi wàmuphota Mulungu , na achimuvoya ahenzezwe ajenge nyumba yiriyo Ayahudi andamwabudu yiye Mulungu wa Jakobo .
Ela nyumba yiyo , yàkudzajengerwa Mulungu ni Selemani , mwana wa ye Daudi .
Ela ta vivyo , Mulungu ariye u dzulu kuchira osi , k'akala nyumba zijengwazo ni adamu . Vivi vinagwa sawa na maneno ga Mulungu gogombwa ni mugomviwe kukala ,
' Bwana Mulungu unaamba , " Mbingu ni chihi changu cha utawali , na dunia ni phat'u phangu pha kwikira magulu . Ndo mundanijengera nyumba ya chidzedze ? Na ta ni lwaphi phondooya ?
Mino samba ndimi niriyetengeza vivyo vyosi ! " ' "
Sitefano wàenderera kugomba achamba , " Mwimwi mu apingi abomu , mu at'u mumuremao Mulungu mwenu myoyoni , na munarema kusirikisa udzumbe wa Mulungu . Mwimwi munga dza o akare enu , na ukati wosi munarema kutuwa ga Roho wa Mulungu !
Ao akare enu k'aana mugomvi wa Mulungu ariye k'aamuhenderere mauku . Na ao àaulaga ta osema udzumbe wa Mulungu dzulu ya kudza kwa ye mwenye haki . Mwi namwi vino , mwàmonyesa at'u ai achimugwira , na muchimuhenda aulagwe .
Mwimwi ndimwi ohewa Shariya ni Mulungu kuchirira malaika , ela k'amuyituwire vyokala yinaamba ! "
Atumia a ngambi ariphosikira gago maneno gogombwa ni Sitefano , àmutsukirirwa muno ta achisaga meno .
Ela Sitefano ye achikala udziudzalwa ni Roho wa Mulungu . Achilola dzulu mulunguni achona mung'alo wa Mulungu , na Jeso wimire mukono wa kulume wa Mulungu .
Ndo Sitefano achamba vivi , " Aa ! Mimi ninaona mbingu zifunuka , na Jeso Mut'u yelaa dzulu wimire mukono wa kulume wa Mulungu . "
Sitefano ariphogomba vivyo , at'u osi okala a phapho , àpiga k'ululu muno , na achifimba masikiro gao . Chisha , osini achimutinira Sitefano chivimwenga ,
achimukuruta ta achimulavya pho mudzini , na achanza kumupiga mawe . O at'u okala àlavya ushaidi àmurichira mutana aihiwaye Saulo , makoti gao agamanyirire .
Ao at'u àenderera kumupiga mawe Sitefano , na ye Sitefano achivoya vivi , " Bwana Jeso , riphokere roho rangu ! "
Chisha , achimit'a mavindi achirira kwa laka ra dzulu achamba , " Bwana , ts'iatarire dambi riri . " Ariphomarigiza kugomba gago , achitoka roho .
Sitefano ariphokala unaulagwa , Saulo wàkala u phapho , na yiye naye achona ni sawa ko kuulagwa . Sitefano ariphoulagwa , at'u amuvoyao Mulungu àmuzika , na achishononeka muno kwa yiye . Na ts'iku yiyo yenye , akuluphiri okala a Jerusalemu , àanza kuhenderwa mauku muno , na anji achichimbira achenda majimbo ga Judea na Samariya ta ats'iphokala arat'u ahumwa a Jeso a widimi tu , ndio k'aachimbirire .
Saulo naye wàkala unaheza kurihangamiza ro duu ra at'u okala adzimukuluphira Jeso . Yiye wàkala achenda chila nyumba na kwagwira akuluphiri , ache kwa alume , na kwatiya jela .
Akuluphiri ochimbira Jerusalemu , àkwenda achisumurira Nguma Mbidzo dzulu ya Jeso , chila arikokwenda .
Mumwenga wao wàkala ni Filipu , na yiye wàteremuka achenda mudzi wa Samariya , na achisumurira udzumbe dzulu ya ye K'irisito kuko .
At'u a phapho ariphosikira o udzumbe wa Filipu na kona zo dalili arizozihenda , osi àgasirikisa t'ot'ot'o gokala unagagomba .
At'u anji àlaviwa p'ep'o na kuno anapiga k'ululu o p'ep'o , na at'u anji okala ni viswere na enye vigurye , achiphozwa nao .
Na achina mudzi uo achihamirwa muno .
Ko mudzi wa Samariya , kwàkala kuna mut'u mumwenga aihiwaye Simoni . Yiye wàkala udzangalaza at'u na t'amboze za chitsai kwa chiwango , na wàkala unadzona ni mubomu .
At'u osi , adide na abomu àmusirikisa t'ot'ot'o na achamba , " Yuyu Simoni ni mulungu aihiwaye ' Widimi ubomu . ' "
At'u àkala dza anafunzi a Simoni kwa vyokala udziaangalaza na t'amboze za chitsai kwa chiwango chire .
Ela ariphokudzakuluphira Nguma Mbidzo yokala yinasumurirwa ni Filipu dzulu ya Ufalume wa Mulungu , na dzulu ya dzina ra Jeso K'irisito , àbatizwa osi achet'u na atumia .
Na ta ye Simoni mwenye naye wàmukuluphira Jeso , na achibatizwa . Ndo achimutuwa Filipu , kokosi arikokwenda , na achangalazwa ni dalili na vilinge vya kwangalaza vyokala achivyona vichihendwa .
Ahumwa a widimi a Jeso okala a Jerusalemu ariphosikira kukala , achina Samariya àkala adziriphokera neno ra Mulungu , àahuma ano P'etero na Johana ende kuko .
P'etero na Johana ariphofika ko Samariya , àavoyera o akuluphiri , kwa ta aphokere Roho wa Mulungu .
Maana , ao àkala abatizwa kwa dzina ra Bwana Jeso tu , ela ta mumwenga wao wàkala k'adzangwe kutserererwa ni Roho wa Mulungu .
Ndo P'etero na Johana achendaaikira mikono ao akuluphiri , nao achimuphokera Roho wa Mulungu .
Simoni ariphoona o akuluphiri aphokera Roho wa Mulungu kwa kwikirwa mikono na kuvoyerwa ni o ahumwa a Jeso a widimi , wàatsomolera p'esa ano P'etero na Johana achiaamba ,
" Nip'ani nami widimi uu , kwa ta yeyosi yendemwikira mikono , aphokere Roho wa Mulungu . "
Ela P'etero achimuudzidza achimwamba , " Kaphye nazo zo p'esazo ! Maana , unaona unaidima kuripha p'esa , kwa Mulungu akuhende ukale na widimi uu wa kwavoyera at'u aphokere Rohowe !
Uwe kazi yiyi ts'i yako kamare , kwakukala , moyoo k'au sawa mbere za Mulungu .
Na bee atya uriche uno uio , na umuvoye Bwana kwa ta vichiidimikika akusamehe kwa kukala na myazo yiyo .
Uwe ninakona u tele chidzitso , na udzisagalirwa ni dambi . "
Simoni achiudzidza achamba , " Mwinyi asena , nivoyerani kwa Bwana , kwa ta nits'igwirwe ta ni mwenga ra godzogagomba . "
P'etero na Johana ariphoshuhudiya na kusumurira udzumbe dzulu ya Bwana , àuya Jerusalemu . Na mo njirani , àkwenda achisumurira Nguma Mbidzo , vidzidzi vinji vya ro jimbo ra Samariya .
Ts'iku mwenga , malaika wa Bwana wàmwamba Filipu vivi , " Dzibambanye , wende upande wa mwakani , kwenye njira yichirayo na nyika , yiteremukayo kulaa Jerusalemu kwenda Gaza . "
Ndo Filipu achidzibambanya , achanza charo . Mubomu mumwenga wa Chiitiyopiya yekala k'avyala , wàkala una yiyo njira . Yiye wàkala ni mubomu wa kwika p'esa zosi za Malikiya wa Itiyopiya . Mubomu yiye wàkala ukwenda Jerusalemu kwendaabudu Mulungu ,
na ukati uo wàkala unauya mudzini . Yiye wàkala usegere mwakwe garini ra kuvuhiwa ni farasi , unasoma chitabu cha mugomvi wa Mulungu Isaya .
Ndo Roho wa Mulungu achimwamba Filipu vivi , " Phinzira rira gari rivuhiwaro ni farasi ukale phephi naro , na urituwe-tuwe nyuma . "
Filipu achikaza ta achirifikira ro gari , na achimusikira unasoma chitabu cha mugomvi wa Mulungu Isaya , ye mut'u yekala u mo garini . Filipu achimuuza achimwamba , " Vidze unayimanya yo maana , ya go ugasomago ? "
Ye mut'u achimuudzidza Filipu vivi , " Gaga ts'iidima kugamanya maanaye , ta mupaka nipate mut'u wa kunambira ndipho nigamanye . " Phapho ye mut'u achimwamba Filipu apande mo garini asagale , ende phamwenga .
Na p'ande ya Maandiko yokala unayisoma , ni yiyi yambayo , " Wàlongozwa dza gonzi rendarotsinzwa , na k'alavire sauti ta vichache , dza virat'u mwanagonzi ahuriravyo ukati wa kutoswa nyoga .
Yiye wàifywa , na k'alamulirwe chihaki . K'akuna yendeidima kugomba dzulu ya chivyaziche , maana , mazagazige ga phapha duniani gàsira . "
Ye mubomu wa Chiitiyopiya achimuuza Filipu vivi , " Ye mugomvi wa Mulungu phano , wàkala unagomba dzuluye mwenye , hebu dzulu ya mut'u munjine ? "
Ndo Filipu achanza na yiyo p'ande ya Maandiko ga Mulungu , na achimwambira Nguma Mbidzo dzulu ya Jeso .
Ndo ariphokala anaenderera na charo chao kwenye yiyo njira bomu , àfika phat'u phokala phana madzi . Ndo ye mubomu wa Chiitiyopiya achamba , " Phano ta higa madzi . Kukale kuna ut'u wowosi urio unaidima kunihenda nits'ibatizwe ? "
Phapho ye Mwitiyopiya achamba ro gari riimiswe , na osi airi achitserera , achiphenya ta kati-kati ya go madzi , na phapho Filipu achimubatiza .
Aripholaa mo madzini , Filipu wàuswa ni Roho wa Bwana phapho ta ye Mwitiyopiya k'amonere kahiri . Ela ye achikala unahamirwa muno , na achenderera na charoche .
Filipu naye unauswa phapho ni ye Roho wa Mulungu , wàng'alwa ni matso u mudzi wa Azoto . Ndo achizunguluka midzi yosi kusumurira Nguma Mbidzo ta achifika mudzi wa Kaisariya .
Ukati uo , Saulo wàenderera kwaogofya anafunzi a Bwana , na ta wàkala unahenza aaulage . Ndo yiye wàkwenda ta kwa kuhani mubomu ,
achendavoya ahewe baruwa za kumumanyisa yiye ni ani , kwa vilongozi a masinagogi ko Damasiko . Yiye wàhenda vivyo kwakukala , wàkala unahenza akaagwire na aaphirike Jerusalemu , muchet'u hebu mulume yeyosi atuwaye Njira ya Bwana .
Ndo Saulo wàanza charo cha kwenda Damasiko . Ela ariphokala unatapira o mudzi , wàbiririkirwa maruru p'ande zosi ni mung'alo kulaa mulunguni .
Phapho yiye achigwa phots'i , na achisikira laka ra mut'u rinamwamba , " Saulo , Saulo ! Kwadze unanihendera mauku ? "
Saulo naye achiuza achamba , " U ani we bwana ? " Ro laka ra mut'u richimuudzidza richimwamba , " Mimi ni Jeso , ariye uwe unanihendera mauku .
Elako , zuka vivi uphenye pho mudzini , na phapho undaambirwa cho uhenzwacho uhende . "
Arat'u at'u okala a charoni phamwenga na ye Saulo , àima phapho achikala k'aana ra kugomba . Ro laka àrisikira , ela k'aaonere mut'u .
Ndo Saulo wàzuka , ela ariphong'aza matsoge , achikala k'aona kamare . Arat'u anzie achimugwira mukono , achimutsetseza ta achiphenya pho mudzi wa Damasiko .
Phapho achendamala ts'iku t'ahu na k'aona , k'arya na k'anwa chochosi .
Ko Damasiko , kwàkala kuna mwanafunzi mumwenga wa Bwana , aihiwaye Anania . Ndo Bwana achimulairira ononi na achimwiha , " Anania ! " Anania achiihika achamba , " Himi phano Bwana ! "
Bwana naye achimwamba , " Dzibambanye wende nyumbani kwa Juda kura njira bomu yiihiwayo ya tititi , ukauze mut'u mumwenga aihiwaye Saulo kulaa mudzi wa T'ariso . Yiye vivi unavoya ,
na udzona ono . Na ko ononi udzona mut'u aihiwaye Anania , udzimukwendera akamwikira mikono na kumuvoyera kwa aone kahiri . "
Ela ye Anania achiudzidza achamba , " Bwana , mut'u yiye nidzambirwa ngumaze ni at'u anji dzulu ya mai manji arigoahendera at'uo ko Jerusalemu ,
na vivi wàkudza phapha kwa wàhewa widimi ni makuhani abomu , agwire at'u osi avoyao kwa dzinaro . "
Ela Bwana achimuudzidza Anania vivi , " Mut'u yiye nidzimutsagula anihikirehikire , kwa kwasumurira dzina rangu at'u a makabila manjine na afalume ao , na kwa Ayahudi . Ndo uwe enda tu we !
Mimi mwenye nindamonyesa vyondoturika muno , kwa arihende dzina rangu rimanywe . "
Ndo Anania achenda , achendaphenya yo nyumba yokala Saulo . Achimwikira mikono , na achamba vivi , " Saulo musena , mimi nidzihumwa ni Bwana Jeso mwenye yekulairira ko njirani phokala unadza phapha . Yiye udzinihuma kwa uwe widime kona kahiri , na wudzalwe Roho wa Mulungu . "
Ndo phapho kare , vit'u dza mbala vichigwa kulaa mo matsoni mwa Saulo , na achiidima kona kahiri . Saulo achiima achibatizwa ,
na ariphoarya chakurya , mukotsewe uchimuuyira . Saulo ariphookoka , wàkala ts'iku ch'ach'e phamwenga na anafunzi a Jeso ko Damasiko ,
na achanza kare kusumurira masinagogini kukala , yiye Jeso ndiye Mwana wa Mulungu .
At'u osi omusikira àangalala na achiuzana vivi , " Chisha , mut'u yuno ts'iye ariye wàahendera mauku at'u okala anavoya kwa dzina ra Jeso ko Jerusalemu ? Na samba phano ta ni wàkudza kwa aagwire ao avoyao kwa dzina ra Jeso vivyo , aaphirike kwa makuhani abomu ? "
Ela mahubiri ga Saulo gàkaza kuhenda nguvu , na achiaonyesa o Ayahudi okala anasagala ko Damasiko kukala , Jeso ndiye ye K'irisito , na ao k'aaidimire kulumbana naye .
Na ziriphochira ts'iku fulani , Ayahudi àima ngewa achidzila amuulage Saulo .
Ela Saulo wàyimanya ngewa yiyo . Ao àkala achimwinza usiku na mutsana mo madziyangoni gaphenyago pho mudzini kwa amuulage .
Ndo usiku umwenga , anafunzie àmuhwala achimutiya ndani ya k'aphu , achimulavya na mwanyani okala u ro dzikuta rokala rizunguluka o mudzi , na achimutsereza ta phots'i .
Saulo aripholaa mudzi wa Damasiko , wàuya Jerusalemu . Ariphofika kuko , wàheza kugwirikana na o anafunzi a kuko , ela osi àkala anamogopha , na k'aakuluphirire kukala , yiye naye wàkala udziima ni mwanafunzi wa Jeso .
Ndo Barinaba achimwaviza kwa kwenda naye ko kwa ahumwa a widimi a Jeso . Barinaba achenda-aambira dzulu ya Saulo arivyomona Bwana , phokala u njirani wenda Damasiko , na dzulu ya Bwana arivyogomba naye . Na chisha , achiaambira vyokala Saulo usumurira neno ra Mulungu kwa dzina ra Jeso ko Damasiko phots'o woga .
Ndo Saulo achanza kukala phamwenga na o anafunzi a kuko , na achizunguluka Jerusalemu yosi kusumurira neno ra Mulungu kwa dzina ra Jeso phots'o woga .
Na chisha , wàkala achigomba na kulumbana kwenda na Ayahudi agombao Chiyunani , na ao nao achikala adziima ngewa amuulage .
Ela o akuluphiri àgamanya gago , na ndipho achimuusa Saulo ta mudzi wa Kaisariya , na phapho achimwamba ende vyakwe T'ariso .
Ndo akuluphiri a majimbo ga Judea , Galilaya na Samariya kosini , àsagala na reri . Ao àjengwa , achitiywa moyo ni Roho wa Mulungu , achenderera kumogopha Bwana , na isabu ya akuluphiri yichikaza konjezeka .
P'etero wàzunguluka chila phat'u konana na akuluphiri , na achiteremuka ta achifika kwa at'u a Mulungu okala anasagala mudzi wa Luda .
Ndo kuko , wàkwendamona mut'u mumwenga aihiwaye Enea . Enea wàkala upholoza ta uhenda myaka minane k'aunuka kamare chit'andani .
Ndo P'etero achimwamba , " Enea , Jeso K'irisito unakuphoza . Unuka uhandike mwenye chit'andacho . " Enea achiunuka phapho kare .
At'u anji okala anasagala o mudzi wa Luda na t'ambarare ya Saroni àmona Enea phokala uphozwa , na achimukuluphira Bwana .
Ko mudzi unjine wa Jopa kwàkala muchet'u mumwenga aihiwaye T'abita , na wàkala ni mwanafunzi . ( Dzinare ra Chiyunani wàkala ndiye Dorika ) . Muchet'u yiye wàkala unahenda madzo , na kwaaviza achiya ts'iku zosi .
Ela wàkudzagwirwa ni ukongo na achifa . At'u achilogesa lufulwe , na achilwika chumba cha gorofani .
Mudzi wa Jopa k'au kure na mudzi wa Luda . Ndo anafunzi a Bwana ariphosikira kukala , P'etero wàkala u mudzi wa Luda , àmuhumira at'u airi na udzumbe uu , " Hunakuvoya udze kwehu maruru . "
P'etero achenda kare phamwenga na okala ahumwa , na ariphofika kuko , wàpandizwa gorofani , chumba chokala ye mufa . Achet'u magungu anji àmuzunguluka P'etero na kuno anarira , na achimonyesa mazurungi na nguwo zirizo Dorika wàkala udzizishona phokala u moyo .
P'etero achialavya konze osini , na achimit'a mavindi achivoya . Chisha , achilugalukira lo lufu na achamba , " T'abita , lamuka ! " T'abita achifunula matsoge , na ariphomona P'etero , achisagala .
P'etero achimugwira mukono kumwaviza aime . Chisha , achiaiha arat'u akuluphiri na go magungu , achiarichira ye T'abita achikala u moyo .
Nguma za lairiro riro zichigot'a chila phat'u ko Jopa , na at'u anji achimukuluphira Bwana .
P'etero achisagala kwa chiwango ko Jopa , kwa mut'u mumwenga aihiwaye Simoni , ariye wàkala ni mukot'i wa ch'ingo .
Ko mudzi wa Kaisariya , kwàkala mut'u mumwenga aihiwaye Korineliyo . Yiye wàkala ni mubomu wa gingi mwenga ya shikari yiihiwayo , " Gingi ya Italiya . "
Korineliyo wàkala ni mut'u mudzo , na yiye na at'ue osi àkala anamukuluphira , na kumuvoya Mulungu . Na wàkala achilavya muno na moyo umwenga kwaaviza Ayahudi okala ni achiya , na wàkala unamuvoya Mulungu ts'iku zosi .
Ts'iku mwenga , wàona ono na chit'u kama saa chenda hivi . Ko ononi , wàona ching'ang'a malaika wa Mulungu yemukudzira na achimwamba , " Korineliyo ! "
Korineliyo achimulola na woga ye malaika na chisha , achimwamba , " Unani bwana ? " Ye malaika achiudzidza achamba , " Mulungu udzigasikira mavoyogo , na udzikona vyo ulavyavyo na moyo umwenga kwap'a achiya .
Ndo vivi huma at'u Jopa akamwihe mut'u mumwenga aihiwaye Simoni , na dzinare rinjine ndiye P'etero .
Yiye usegere na Simoni , mukot'i wa ch'ingo , na yiye nyumbaye yi phephi na ko baharini . "
Ye malaika ariyegomba gago ariphouka , Korineliyo wàaiha ahendikazie airi a nyumbani , na shikariwe mumwenga , ariye wàkala ndiye amuhikirayehikiraye ts'iku zosi , na wàkala unamukuluphira na kumuvoya Mulungu .
Korineliyo achiaambira gosi gokala galairira , na achiahuma Jopa .
Kunadzachakwe , dzuwa phokala ri vitswani , arat'u at'u ahahu okala ahumwa ni Korineliyo àkala anatapira o mudzi wa Jopa . P'etero wàkala u ko Jopa , na ukati uo wàkala upanda dzulu ya nyumba kwendavoya .
Ndo kuko wàgwirwa ni nzala ta achikala unahenza chakurya arye , na phokala chakurya chinajit'wa wàyaywa ni fahamu , na achona ono .
Ko ononi , wàona mbingu zifunuka , na ut'u dza shuka bomu yigwirwa mitseye mine , yinatserezwa phots'i .
Kati-kati ya shuka yiyo , phàkala phana chila aina ya nyama ; nyama a magulu mane , nyama a kuhambala na nyama a kuburuka .
Chisha , P'etero achisikira laka ra mut'u rinamwamba , " Unuka P'etero , utsinze nyama urye ! "
Ela P'etero achiudzidza achamba , " Vivyo k'aviidimikika kamare Bwana , maana , ts'idzangwe kutata kamare chit'u chochosi chiricho ni najisi . "
Ro laka ra mut'u achirisikira kahiri rinamwamba , " Ts'iwambe ni najisi , ut'u urio udzambwa ni Mulungu k'auna najisi . "
Gago gàhendeka k'ano t'ahu , na chisha yiyat'u shuka yichivuhiwa yichiudzwa maruru ko mbinguni .
P'etero phokala ucheri kwangalala na kudziuza maana , ya ono riro , arat'u at'u okala ahumwa ni Korineliyo àkala adziyizumbula nyumba ya Simoni , na achidza ta achidzaima pho dziyangoni .
Ndo ao achiuza vivi , " Hunahenza mut'u mumwenga aihiwaye Simoni , na dzinare rinjine ndiye P'etero . "
P'etero ye ukati uo wàkala ucheri kudziuza maana , ya ro ono , na phapho achambwa vivi ni Roho wa Mulungu , " P'etero , kuna at'u ahahu ko dziyangoni , na ao anakutsakula uwe .
Ndo unuka wende ko ts'ini , na uts'isite kwenda phamwenga nao , kwakukala , ao ndimi yeahuma . "
Ndo phapho P'etero achenda ko ts'ini , achenda-aamba vivi o at'u , " Mimi ndimi ye P'etero mumutsakulaye . H'aya nambirani sambi , munani ? "
Ao at'u achimuudzidza P'etero achimwamba , " Siswi hudzihumwa kwako ni mubomu wa shikari , Korineliyo . Yiye ni mut'u mudzo amukuluphiraye na kumuvoya Mulungu , na unaishimiwa ni Ayahudi osi . Ndo yiye wàambwa ni malaika wa Mulungu akulagizire , wende ko kwakwe nyumbani , kwa ta uchikala una rorosi ra kumwambira , ukamwambire . "
Ndo P'etero achiapiga karibu , na ts'iku yiyo achilala kuko . Kunadzachakwe , P'etero wàanza charo phamwenga na o at'u okala àhumwa ni Korineliyo , na anafunzi fulani a Bwana a ko mudzi wa Jopa .
Ts'iku yotuwiriza , ndipho achifika Kaisariya . Kuko , Korineliyo phamwenga na at'ue na asenae okala udziaalika , àkala anamutariza P'etero .
P'etero ariphokala unaphenya pha Korineliyo , Korineliyo wàkwendamuphokera , na achimit'a mavindi mbereze kumwabudu .
Ela P'etero achimwamba , " Ima Korineliyo , " na achimuunula . Chisha achimwamba , " Ta mimi nami ni mut'u tu ! "
Ndo Korineliyo wàunuka , na P'etero achenderera kugomba naye vyokala anaphenya mo nyumbani . P'etero ariphophenya mumo , wàona at'u anji arundikana .
Achialamusa chisha achiaamba , " Mwimwi munamanya kukala , shariya yehu siswi Ayahudi yinahukahaza huts'igwirikane , hebu ta kwendalamusana na at'u a makabila manjine . Ela Mulungu wànifunulira nits'imone mut'u yeyosi kukala , una najisi .
Na gago ndigotuma ta niriphoambwa ninahenzwa kuku , nidzikudza phots'o maneno . Ndo nambirani vivi , mwàniihirani ? "
Korineliyo achiudzidza achamba , " Ts'iku t'ahu zodzochira na chit'u kama saa chenda za mutsana dza vivi , nàkala ninavoya mwangu nyumbani . Ndo phapho , mut'u yekala uvala mavalo ga kumetameta , achilairira mbere zangu maruru .
Na achinamba , ' Korineliyo ! Mulungu udzigasikira mavoyogo , na udzikona vyo ulavyavyo na moyo umwenga kwap'a achiya .
Ndo huma at'u Jopa akamwihe Simoni , ariye dzinare rinjine ndiye P'etero . Yiye usegere na Simoni , mukot'i wa ch'ingo , na yiye usagala phephi na ko baharini . '
Ndo nami nichikulagizira kare , na vivi udzihendat'o kudza . Siswi hosi vivi hu phapha , na Mulungu u phamwenga naswi kwa ta husikire chochosi chiricho Bwana udzikulagiza uhwambire . "
P'etero ariphoanza kugomba , wàamba , " Vivi nidzimanya kukala , Mulungu k'abaguwa jeri .
Mut'u wa chiryomo chochosi amuvoyaye Mulungu na kuhenda ga haki , yiye unaphokerwa ni Mulungu .
Mulungu wàphirika Nguma Mbidzo kwa Aiziraeli . Na Nguma Mbidzo yiyo ni kukala , mut'u yeyosi unaidima kuphokera reri kuchirira kumukuluphira Jeso K'irisito , ariye ndiye Bwana wa osi .
Mwimwi munagamanya golairira yo its'i yosi ya Aiziraeli . Gago gàanzira Galilaya , baada ya Johana kwasumurira at'u udzumbe wa kwaamba at'u atye , na abatizwe .
Mwimwi munamumanya Jeso muchina Nazareti . Yiye Mulungu wàmutsagula , achimutserezera Rohowe , na achimup'a widimi . Mulungu wàkala u phamwenga naye , na ndipho yiye achenda hiku na hiku , achihenda madzo , na achiaphoza osini okala apagaiwa ni Shetani .
Siswi hu mashaidi oona maneno gosi arigogahenda Jerusalemu , na its'i yosi ya Ayahudi . Na yiye wàulagwa kwa kukot'wa misumari musalabani .
Ela Mulungu wàmufufula kulaa kuzimu ts'iku ya hahu , na achimuhenda aonewe .
Yiye k'aonewerwe ni chila mut'u , ela hwàmona siswi okala hudzitsagulwa hangu p'indi ni Mulungu hukale mashaidige , yaani , siswi hurio hwàrya , na huchinwa phamwenga naye phokala ufufuka .
Na wàhulagiza huzisumurire ngumaze kwa at'u osi , na hushuhudiye kukala , yiye ndiye ariyetsagulwa ni Mulungu , akale mulamuli wa at'u ario moyo na afadzi .
Agomvi a Mulungu osini àgomba dzulu ya Jeso achamba , chila yendemukuluphira Jeso , undasamehewa dambize kuchirira ye Jeso . "
P'etero ariphokala ucheri kugomba maneno gago , Roho wa Mulungu wàatsererera osi okala anasirikisa udzumbe uo .
Akuluphiri a Chiyahudi okala akwenda phamwenga na P'etero , àangalala ariphoona Mulungu udziatserezera Rohowe at'u a makabila manjine nao .
Ao àkala anaasikira o at'u a makabila manjine anagomba na viryomo , na kumulika Mulungu . Ndo phapho P'etero achamba ,
" At'u aa adzimuphokera Roho wa Mulungu dza siswi vyomuphokera . Ndo phakale phana yeyosi , ariye unaidima kwamba ats'ibatizwe na madzi ? "
P'etero phapho achilagiza abatizwe kwa dzina ra Jeso K'irisito , na ganasira gago , ao àmuvoya P'etero akale nao kwa ts'iku ch'ach'e .
Ahumwa a Jeso a widimi okala asagala Jerusalemu , na akuluphiri ko jimbo ra Judea kosi àsikira kukala , at'u a makabila manjine àkala adziriphokera neno ra Mulungu nao .
Ndo P'etero ariphouya Jerusalemu , wàlaumiwa ni akuluphiri a Chiyahudi .
Ao àmwamba , " Uwe wàkwendasagala na at'u ots'obit'wats'i , na ta uchirya phamwenga nao ! "
Phapho P'etero achanza kwaambira mwenga-mwenga dzulu ya gokala gahendeka ta gosi .
Yiye wàamba vivi , " Ts'iku mwenga , mimi nàkala ninavoya ko mudzi wa Jopa , na nichona ono . Ko ononi , nàona ut'u dza shuka bomu yigwirwa mitseye mine , yinatserezwa kulaa mbinguni , na yichirehewa ta phephi na phokala mimi .
Bee , mimi nàyilolat'o , na kati-kati ya shuka yiyo , nichona nyama a magulu mane a kufuga na nyama a weruni , nyama a kuhambala na nyama a kuburuka .
Chisha , nichisikira laka ra mut'u rinanamba , ' Unuka P'etero utsinze nyama urye . '
Ela mimi nichiudzidza nichamba , ' Vivyo k'aviidimikika kamare Bwana , maana , ts'idzangwe kutata kamare chit'u chochosi chiricho china najisi . '
Ro laka ra mut'u nichirisikira kahiri kulaa mulunguni rinanamba , ' Ts'iwambe ni najisi , ut'u urio udzambwa ni Mulungu k'auna najisi . '
Gago gàhendeka k'ano t'ahu , na chisha yiyat'u shuka yichivuhiwa , yichiudzwa ko mbinguni .
Shuka yiriphoudzwa ko mbinguni , at'u ahahu àkudza yo nyumba yokala hunasagala . At'u ao àkala àhumwa kulaa Kaisariya anituwe mimi .
Phapho nichambwa ni Roho wa Mulungu , nits'isite kwenda phamwenga nao . Ndo nichigwirikana na akuluphiri anjine ahandahu a mudzi wa Jopa huchenda hosini . Na huriphofika kuko , huchendaphenya nyumbani mwa Korineliyo .
Korineliyo naye achihwambira vyolairirwa ni malaika wa Mulungu mwakwe nyumbani , na achambwa , ' Huma at'u Jopa akamwihe Simoni , ariye dzinare rinjine ndiye P'etero .
Yiye undakudzakwambira udzumbe urio undakutivya uwe na at'uo osi . '
Na niriphokala nidzanza kugomba , Roho wa Mulungu wàatsererera ao , dza virat'u arivyohutsererera siswi pharat'u mwanzo .
Phapho nichikumbikira garat'u maneno ga Bwana arigogagomba ga kwamba , ' Johana wàbatiza na madzi , ela mwimwi mundakudzabatizwa na Roho wa Mulungu . '
Ndo achikala ye Mulungu wàap'a at'u a makabila manjine Rohowe yehup'a siswi ukati huriphomukuluphira Bwana Jeso K'irisito , mino bee ni ani ta nimuzize Mulungu kuhenda henzore ? "
Ariphosikira gago , àricha kumulaumu P'etero achimulika Mulungu achamba , " Vyo kumba Mulungu wàap'a at'u a makabila manjine nafasi ya kutya kwa akale na uzima uphya wa kare na kare nao ! "
Akuluphiri àtsamukana kwa kuhenderwa mauku , Sitefano ariphoulagwa . Anjine àkwenda ta jimbo ra Foinike , chisiwa cha Kupuro na mudzi wa Anitiyokiya , ela àsumurira udzumbe dzulu ya Bwana kwa Ayahudi tu .
Ela anjine ao okala ni achina Kupuro na Kurene , àkwenda Anitiyokiya , na achendasumurira Nguma Mbidzo dzulu ya Bwana Jeso , kwa at'u a makabila manjine nao .
Na ao , widimi wa Bwana wàhenda kazi phamwenga nao , na at'u anji àmukuluphira na kumugalukira Bwana .
Akuluphiri okala a Jerusalemu àgasikira gokala gahendeka ko Anitiyokiya , na ndipho achimuhuma Barinaba ende kuko .
Barinaba ariphofika kuko na kona vyo Mulungu arivyokala udziaonera mbazi o at'u , wàhamirwa na achiadinisira aenderere kumutuwa Bwana na myoyo yao yosi .
Maana , Barinaba wàkala ni mut'u mudzo yekala una kuluphiro bomu , na yekala udziudzala Roho wa Mulungu , na at'u anji muno àkuluphira Bwana .
Chisha , Barinaba wàkwenda mudzi wa T'ariso , achendamutsakula Saulo .
Ariphomona , àkwenda osi Anitiyokiya . Ndo ao osi airi àkala na o akuluphiri a kuko mwaka wosi , na achiafunza anji ao . Ko Anitiyokiya ndiko anafunzi a Bwana àanza kwihiwa ajeso .
Ukati uo wenye , ndio urio agomvi a Mulungu fulani àkudza Anitiyokiya kulaa Jerusalemu .
Mumwenga wao wàkala unaihiwa Agabo , na yiye wàlongozwa ni Roho wa Mulungu achisema chimbere kukala , kundakala nzala bomu dunia yosi . ( Nzala yiyo yàlairira ukati wa utawali wa Kilaudiyo ) .
Ndo anafunzi a Bwana okala a mudzi wa Anitiyokiya achamula , chila mumwenga alavye chochosi kutuwirizana na patore , chiphirikwe chika-aavize akuluphiri okala anasagala Judea .
Ndo achihenda vivyo , na achiahuma Barinaba na Saulo , aphirike mutsango wao kwa vilongozi a kanisa ra Jerusalemu .
Ukati uo , ndio urio mufalume Herode Agiripa wàlagizira ajeso anjine aanze kuhenderwa mauku .
Yiye wàlagizira Jakobo nduguye Johana aulagwe , na achitemwa na upanga ta achifa jeri .
Ariphoona kukala , gago gàkala ganaahamira Ayahudi , wàenderera kuhenda mai kwa kulagiza P'etero agwirwe . ( Gago gàhendeka ukati wa ts'ikuk'uu ya kurya mikahe yots'otiywa hamira . )
P'etero ariphogwirwa , wàtiywa ndani , na achikala unarindwa ni virundu vine vya shikari ane-ane okala achiphisana . Herode Agiripa wàkala unatariza juma riro ra ts'ikuk'uu ya P'asaka richire , ndipho amulavye , amulamule jamani .
Ndo P'etero ariphokala u ko jela , akuluphiri àkala anamuvoyera kwa Mulungu na myoyo yao yosi .
Usiku okala P'etero unalalira kulaviwa mbere za at'u anji alamulwe , wàkala urere kati-kati ya shikari airi , na kuno ufungwa minyororo hiku na hiku na o shikari . Na shikari anjine , àkala anarinda muyango wa yo jela .
Ndo malaika wa Bwana achimulairira P'etero phapho kare , mwanga uchimwirika cho chumba cha jela . Ye malaika achimupiga-piga P'etero mbavuni kumulamusa na kuno unamwamba , " Lamuka wunuke maruru ! " Phapho kare yo minyororo yichigwa kulaa mikononi mwa P'etero .
Chisha , ye malaika achimwamba P'etero , " Funga mukandao , na uvale virahuvyo . " P'etero achihenda vivyo , na phapho ye malaika achimwamba , " Vala valoro unituwe . "
P'etero achimutuwa ta konze , ela wàkala k'amanya kukala , gago gokala ganahendwa ni ye malaika , gàkala ni ga jeri . Yiye wàona dza kwamba , ni unaona ono tu .
Ndo àchira shikari a kwanza phao chikaloni na phiri dza vyo , na achifika pho dziyango ra chuma riphenyezaro pho mudzini . Ro dziyango richivuguka renye naro , nao achilaa konze . Ndo achenenda-enenda na yo njira , na P'etero achihendaona urichwa kare hicheye ni ye malaika .
Phapho ndipho P'etero achimanya kukala , gàkala ni ga jeri gokala gahendeka na achamba , " Vivi nina kanuni Bwana udzimuhuma malaikawe akadzanitivya kwa ta nits'ihendwe vii ni Herode Agiripa , na nits'ipatwe ni gokala ganahenzwa ni Ayahudi . "
P'etero ariphomanya ulaa jela jeri , wàkwenda mwenga kwa mwenga ta nyumbani kwa Maryamu ameye Johana , ariye dzinare rinjine ndiye Mariko . Kuko , at'u anji àkala arundikana anavoya .
P'etero achipiga hodi o muyango wa konze , na muhendikazi mumwenga wa chiche aihiwaye Roda , achenda ko muyangoni kwa akamusundulire .
Ndo ye musichana ariphomanya riro ràkala ni laka ra P'etero , wàhamirwa muno ta achiricha kuvugula muyango , achiuya mairo ko ndani achendaamba , " Ni P'etero ta wimire pho muyangoni . "
At'u achimwamba , " Una vitswa uwe ! " Ela ye achidina kwamba , " Ni P'etero jeri yenye ! " Phapho o achimwamba , " Bee manya yiye ni malaikawe . "
Ela P'etero ye ukati uo wàkala unaenderera kupiga hodi . Musindikizowe , àvugula muyango na achimona ndiye jeri , na achangalala .
P'etero achiatsuphira mukono achianyamaza , na achiaambira vyokala ulaviwa jela ni Bwana . Chisha , achiaamba akamwambire Jakobo , na arat'u akuluphiri anjine dzulu ya neno riro , naye achilaa achiuka achenda phat'u phanjine .
Kuriphocha , arat'u shikari okala anarinda , àangalala muno na achikala a chimoyomoyo kwa àkala k'aamanya P'etero ugwirwa nini .
Herode Agiripa achilagizira kuhendwe musako , ela k'aamugwirire . Ndo achilagizira o shikari auzwe , na aulagwe . Na Herode achiuka Judea , achendasagala Kaisariya .
Herode Agiripa wàkala k'apatana na at'u a midzi ya Tiro na Sidoni . Ela aa , its'i yao yàkala yipata chakurya kulaa its'i yokala yinatawalwa ni ye Herode . Ndo achina Tiro na Sidoni àagwira adzumbe achiahuma kwa Bulasito , ariye wàkala ni mumwenga wa o aimirizi abomu a Herode . Ao achendamwambira Bulasito kukala , midzi yao yinahenza yerekezane na Herode , na achikubali
ta achiika ts'iku yokala undaaphirika akagombe naye . Ts'iku yiriphofika , Herode wàkudza na kuno achikala uvala nguwoze za chifalume , achisagala chihini phakwe cha utawali , achanza kwaambira at'u maneno .
Arat'u at'u achimupigira njerejere achimulika na kuno anaamba , " Yuyu unagomba dza mulungu kamare , ela k'agomba dza mut'u ! "
Malaika wa Bwana achimugwiza ukongo Herode phapho kare , kwakukala , wàahenda at'u ariche kumulika Mulungu , achilikwa yiye . Ndo Herode achiriwa ni minyolo ya mwakwe ndani ta achifa .
Ela neno ra Mulungu richikaza kugot'a , na at'u anji na anji , achimukuluphira Mulungu .
Ndo Barinaba na Saulo ariphomala kuhenda kazi yokala ahumwa ayihende , àuka Jerusalemu achiuya Anitiyokiya , na charo chicho àkwenda na Johana , ariye dzinare rinjine ndiye Mariko .
Ko kanisa ra Anitiyokiya , kwàkala kuna akuluphiri anjine okala ni agomvi a Mulungu , na anjine àkala ni alimu . Ao àkala ni ; Barinaba , Simoni ariye dzinare rinjine ndiye Mwiru , Lukiyo muchina Kurene , Saulo na Manaeni , ariye wàfugwa phamwenga na mufalume Herode Anitipa .
Ndo kwàhenda ukati achifunga na achikala anamwabudu Bwana , na Roho wa Mulungu achiaamba , " Nirichirani Barinaba na Saulo , ahende kazi yodzoaihira . "
Ndo ariphomala kufunga na kuvoya , àaikira mikono achiavoyera , na achiaricha achenda vyao .
Barinaba na Saulo phohumwa ni ye Roho wa Mulungu , àteremuka ta mudzi wa Selekiya , na kuko achendapanda meli achenda ta chisiwa cha Kupuro .
Ariphofika mudzi wa Salami , àsumurira neno ra Mulungu masinagogini , na Johana Mariko achikala ni mwavizi wao .
Analaa mudzi wa Salami , àkwenda ta mudzi wa P'afo , urio wàkala u p'embe ya phiri ya cho chisiwa . Kuko , àkwendamona Muyahudi mumwenga yekala ni mutsai , na dzinare wàkala ndiye Bari-Jeso . Yiye wàkala unadzamba ni mugomvi wa Mulungu .
Bari-Jeso wàkala ni musenangwa wa Serigiyo P'aulo , ariye wàkala ndiye mubomu wa cho chisiwa , na yiye wàkala ni chimanyi muno . Ndo Serigiyo P'aulo wàalagizira ano Barinaba na Saulo , kwa ta adze amwambire neno ra Mulungu .
Ela ye mutsai Bari-Jeso , ariye Chiyunani wàkala wihiwa Elima , achiheza kwapinga kwa amuzize ye mubomu wa chisiwa ats'imukuluphire Jeso .
Ndo Saulo ariye dzinare rinjine ndiye P'aulo achikala udziudzalwa ni Roho wa Mulungu , achimulola muno ye Elima na achamba ,
" Uwe u mwana wa Shetani , na unapinga chila ririro ni ra haki . Uwe u mulembi wa kupindukiya , na mukorofi mubomu ! Undaricha rini we kugaluza ujeri wa Bwana na kuuhenda ulongo ?
Bee , vivi Bwana undakutiya akili kwa kukuhenda uts'one , na uwe k'undawona mwanga wa dzuwa kwa chiwango . " Ndo ye mut'u achanza kona ut'u dza kunje na dziza phapho kare , na achanza kwenda hiku na hiku kutsakula mut'u amugwire mukono amulongoze .
Mubomu wa chisiwa wàangalazwa muno ni widimi wa mafunzo ga Bwana , na ariphoona gago , achikuluphira .
Kulaa P'afo , P'aulo na o anzie àpanda meli achenda ta mudzi wa P'eriga , urio jimbo ra P'amufuliya . Ela kuko , Johana Mariko achendaaricha , achiuya Jerusalemu .
Osala achenderera na charo kulaa phapho P'eriga ta mudzi wa Anitiyokiya phephi na jimbo ra P'isidiya . Ts'iku ya Sabato yiriphofika , achendaphenya ndani ya sinagogi achisagala .
Neno richisomwa kulaa Shariya ya Musa , na kulaa Maandiko ga agomvi a Mulungu . Ndo abomu a rirat'u sinagogi achiaamba ano P'aulo vivi , " Ayahudi asena , muchikala muna neno ra kwatiya moyo anzienu , aambireni . "
Ndo phapho P'aulo wàima achisumiza na achamba vivi , " Nisirikisani Aiziraeli asena na mwimwi anjine mosi murio munamwabudu Mulungu !
Siswi Aiziraeli ye Mulungu wehu wàatsagula akare ehu , na achiahenda akale anji phokala a ujenini its'i ya Misiri . Mulungu kuko wàalavya kwa widimiwe ubomu .
Yiye wàavumirira myaka mirongo mine ( 40 ) ko nyika .
Yiye wàgahenda makabila mafungahe ga its'i ya Kanani gahangamizwe , na yo its'i yao achiap'a o at'ue yikale yao .
Maneno gaga gosi gàhendeka myaka magana mane na mirongo mitsano ( 450 ) . Ariphoanza kusagala ko its'i ya Kanani , Mulungu wàahenda alongozwe ni alamuli ta ukati wa mugomvi wa Mulungu Samweli ariphoanza kulongoza .
Ela ao àvoya aikirwe mufalume wao , na Mulungu achiatsagulira Saulo mwana wa Kishi . Yiye wàkala ni mut'u wa mbari ya Benjameni , na wàtawala myaka mirongo mine ( 40 ) .
Mulungu ariphomuusa yiye , wàatsagulira Daudi achikala mufalume wao . Na Mulungu wàamba vivi dzuluye , ' Daudi mwana wa Jese , nidzimona ni mut'u anihamiraye muno , na undachimiza gangu gosi nihenzago agahende . '
Mulungu wàalaga Aiziraeli kukala , mut'u wa mudzungu wa yuyu Daudi undakala Mutivyi wehu , na kwa vivyo , wàhurehera Jeso .
Na Jeso ariphokala k'adzangwe kudza , Johana wàmulongolera achihusumurira siswi Aiziraeli hosini kukala , ni seti hutye na hubatizwe .
Johana ariphokala unamarigiza kaziye , wàauza at'u vivi , ' Mukale munaona mino ni ani ? Mimi bee ts'imi ye mut'u mumuloleraye . Elako , yiye undakudza nyuma zangu , na mimi ts'iwirya ta kukala muhendikaziwe wa kumuvula virahu . '
Aiziraeli asena murio mu at'u a mudzungu wa Burahimu , na anjine mosi mumwabuduo Mulungu , mwimwi manyani kukala , Mulungu udziureha kwehu uu udzumbe wa kutivya !
Achina Jerusalemu na abomu ao k'aamanyire kukala Jeso ndiye Mutivyi , na k'aagamanyire maanaye go maneno ga agomvi a Mulungu gasomwago chila Sabato . Elako , àgachimiza vivyo go maneno ga agomvi a Mulungu aripholamula Jeso anyongwe .
Ao ta aripho k'aamupatire na kosa riwiryaro anyongwe , ela o àmuvoya Pilato vivyo amulamule kunyongwa .
Na ariphomala kuhenda gosi gokala gadzandikwa dzuluye , yiye wàtserezwa kulaa pho musalabani , achendazikwa .
Ela Mulungu wàmufufula kulaa kuzimu ,
na Jeso wàalairira kwa ts'iku nyinji arat'u anafunzie omutuwa kulaa Galilaya ta Jerusalemu . Ao vivi , ndio mashaidige ashuhudiyirao Ayahudi .
Mulungu wàalaga akare ehu chilagane , na vivi hudzikudza phapha , kumusumurira Nguma Mbidzo
ya kwamba , cho chilagane choalaga akare ehu , udzihuchimizira siswi adzukulu ao , kwa kumufufula Jeso kulaa kuzimu . Gago ganagwa sawa na goandikwa Zaburi ya phiri kukala , ' Uwe u Mwanangu ; Mimi rero ninasema kukala ni Abayo . '
Mulungu wàmufufula Jeso kulaa kuzimu ta k'andafa kahiri akaola , na vivyo vinagwa sawa na vyoamba Mulungu kukala , ' Nindamunosa manoso matakatifu jeri gomulaga Daudi . '
Na chisha , Zaburi yinjine yinaamba vivi dzulu ya Jeso , ' K'undariricha lufu lwa mutakatifuo role mbirani . '
Daudi ariphokala u moyo , wàhenda henzo ra Mulungu . Na ariphofa , wàzikwa mabirani pha akaree , na mwiriwe uchola .
Ela Jeso ye wàfufulwa ni Mulungu kulaa kuzimu , na kwa vivyo , mwiriwe k'awolere .
Bee asena , ninamuhenza mumanye kukala , vivi munasumurirwa udzumbe dzulu ya kusamehewa dambi kuchirira ye Jeso . Vivi chila mumwenga amukuluphiraye Jeso , unasamehewa dambi zosi na akale tsare , neno ririro ràkala k'ariidima kuhendwa ni Shariya ya Musa .
Ndo dzimanyirireni gats'idze gakamupata go maneno gogombwa ni agomvi a Mulungu kukala ,
' Sirikisani mwi muphuryao neno ra Mulungu ! Angaikani , na muhangamike , maana , mimi ninahenda ut'u uu ukati wenu , urio mwimwi k'amundaukuluphira ta mut'u akamwambira ! ' "
P'aulo na Barinaba ariphokala analaa mo sinagogini , arat'u at'u àamba adze kahiri ts'iku ya Sabato yokala yindatuwiriza , kwa adze akaze kugomba dzulu ya maneno gago .
Monano uo uriphomarigizika , Ayahudi anji , na at'u a makabila manjine okala aphenya dini ya Chiyahudi , àgwirikana na ano P'aulo na Barinaba . P'aulo na Barinaba achigomba nao , na achiatiya moyo kukala , aenderere kuukuluphira udzo wa Mulungu .
Ts'iku ya Sabato yiriyotuwiriza , karibu chila mut'u pho mudzi uo , wàkwendasirikisa udzumbe dzulu ya Bwana .
Ela o vilongozi a Ayahudi ariphoona ro duu ra at'u , àphenywa ni chidzitso , na achipinga go maneno gokala ganagombwa ni P'aulo , na ye mwenye achimuhakana .
Elako , P'aulo na Barinaba àaudzidza phots'o woga achamba , " Mwimwi mwàkala mudziikwa mukale a kwanza kusikira neno ra Mulungu . Ela kwakukala , mudzirikahala na munadzona k'amuwirya uzima uphya wa kare na kare , h'a bee hunamuricha hwende kwa at'u a makabila manjine .
Maana , Bwana wàhulagiza achihwamba vivi , ' Mwimwi nidzimutsagula mukale mwanga kwa at'u a makabila manjine , kwa ta Mulungu aativye at'u duniani kosi , kuchirira mwimwi . ' "
Bee , at'u a makabila manjine ariphosikira gago , àhamirwa , na achiulika o udzumbe dzulu ya Bwana . Na arat'u osi okala àtsagulwa apate uzima uphya wa kare na kare , àkuluphira .
Udzumbe dzulu ya Bwana wàgot'a chila phat'u upande uo .
Ela vilongozi a Ayahudi àasunganya alume okala anamanyikana pho mudzi uo na achet'u a makabila manjine okala ana vyeo na anamuvoya Mulungu , kwa aapinge ao ano P'aulo na Barinaba . Ndo ao àanza kwahendera mauku P'aulo na Barinaba , na chisha ta achihendaavuguza kulaa pho phao chidzidzini .
Ndo P'aulo na Barinaba achikut'a-kut'a vumbi rokala ri mwao maguluni dza onyo kwao , chisha achenda mudzi wa Ikoniyo .
Ela o anafunzi a ko mudzi wa Anitiyokiya àudzalwa ni raha muno , na Roho wa Mulungu .
P'aulo na Barinaba ariphokala a Ikoniyo , maneno gàkala dza vyokala gàkala ko Anitiyokiya . Ao àkwendasumurira neno ra Mulungu ko sinagogini ta Ayahudi anji na at'u a makabila manjine anji achikuluphira .
Ela Ayahudi anjine orema kukuluphira , àasunganya at'u a makabila manjine ta achitsukirwa , kwa aapinge ao ano P'aulo na Barinaba .
Ela ta vivyo , P'aulo na Barinaba àenderera kukala kuko ts'iku nyinji , achigomba udzumbe dzulu ya Bwana Jeso phots'o woga . Bwana naye achiap'a widimi wa kuhenda dalili na maut'u-maut'u ga kwangalaza na gago gaching'aza lwazu kukala , udzumbe okala anaugomba dzulu ya mbazize nyinji , wàkala ni wa jeri .
At'u a mudzi uo achigavikana maduu mairi . Duu mwenga richiunga mukono Ayahudi , na ro rinjine richiunga mukono o ahumwa a Jeso a widimi .
Musindikizowe , anjine a o at'u a makabila manjine , Ayahudi phamwenga na abomu ao , àamula kwahendera mai ao ahumwa a Jeso a widimi , na kwapiga mawe .
Ela ao ahumwa a Jeso a widimi àgamanya gago , na achichimbirira jimbo ra Lukaoniya . Kuko , achenda midzi ya Lusitira na Deribe , na p'ande za phephi-phephi ,
achenderera kusumurira Nguma Mbidzo .
Kuko mudzi wa Lusitira , kwàkala kuna mut'u mumwenga ariye wàkala upholoza magulu hangu kuvyalwakwe , na wàkala k'adzangwe kwenenda kamare .
Ndo P'aulo ariphokala unasumurira Nguma Mbidzo , mut'u yiye wàmusirikisa . P'aulo naye achimulolat'o , na ariphoona kukala una kuluphiro ra kwidima kuphozwa ,
wàgomba kwa laka ra dzulu achimwamba , " Unuka wime tititi . " Phapho kare , ye mut'u wa kupholoza achiunuka , na achanza kwenenda .
Duu ra at'u ririphoona gokala gahendwa ni P'aulo , ràanza kupiga k'ululu kwa chiryomo cha Chilukaoniya kwamba , " Asenani , milungu yidzihutsererera dza adamu ! "
Barinaba àmwiha Zeu , na P'aulo achimwiha Herime , kwakukala , wàkala ndiye mugomvi .
Kuhani wa hekalu ra Zeu , ririro ràkala ri konze ya o mudzi achireha nzao fulani , na maruwa pho dziyangoni , kwakukala , yiye na ro duu ra at'u , àkala anahenza aap'e sadaka o ahumwa a Jeso a widimi .
P'aulo na Barinaba ariphosikira gago gokala anahenza agahende , àahula nguwo zao konyesa kukala , àkala k'aagaenzi . Chisha , achidudula mairo kati-kati ya ro duu ra at'u na kuno anagomba kwa laka ra dzulu kwamba ,
" Mwi asena , heka munahenda vino ? Siswi k'ahu milungu , hu anadamu dza mwimwi . Sino hudzikudzamusumurira Nguma Mbidzo kwa mupate kuricha kuyabudu yiyi milungu ya ulongo , mugaluke mumwabudu Mulungu ariye moyo . Yiye ndiye yeumba mbingu na dunia , bahari na vyosi virivyo mwao ndani .
Pho p'indi , Mulungu wàaricha at'u a chila chiryomo ahende ahenzavyo .
Ela ta vivyo , udzenderera kwafunulira at'u kukala u kuko kwa kwahendera madzo . Ndo yiye mwimwi unamubit'ira mvula kulaa mbinguni . Ukati wa kuguwa , unamup'a nyoha , na chisha unamup'a vyakurya vinji , na unamuhenda muhamirwe . "
P'aulo na Barinaba àgomba gago gosi kwaziza o at'u ats'ialavire sadaka , ela yàkala gagada vivyo ko kwaziza .
Ela Ayahudi fulani àkudza kulaa Anitiyokiya-P'isidiya na Ikoniyo , achidzaahenda at'u auye upande wao . Ndo achimupiga mawe P'aulo ta achimona dza kwamba udzefa , na phapho achimukuruta achimulavya konze ya o mudzi .
Ela akuluphiri ariphokwendarundikana phapho na kumuzunguluka , wàunuka , achiuya ko mudzini . Kunadzachakwe , yiye phamwenga na Barinaba àkwenda Deribe .
P'aulo na Barinaba àkwendasumurira Nguma Mbidzo ko Deribe , na achipata anafunzi anji a Bwana . Aripholaa phapho , àchira na Lusitira na Ikoniyo , achiuya Anitiyokiya-P'isidiya .
Midzi yiyo yosi yochirira , àajenga akuluphiri akaze kukomala chiroho , na achiatiya moyo aenderere kugagwiririra kinyi gago arigogakuluphira . Ao àkala achiaamba vivi , " Siswi akuluphiri , ni seti huturike muno huchikala k'ahudzangwe kwendaphenya Ufalumeni kwa Mulungu . "
P'aulo na Barinaba àtsagula vilongozi kwenye chila kanisa kwa dzulu ya o akuluphiri , achivoya na kufunga , na achiaika ts'ini ya urinzi wa Bwana , ariye àkala anamukuluphira .
P'aulo na Barinaba ariphouka jimbo ra P'isidiya , àfika kahiri jimbo ra P'amufuliya ,
na achendasumurira udzumbe wa Mulungu mudzi wa P'eriga . Aripholaa phapho , àkwenda mudzi wa Ataliya ,
na anauka kuko , achipanda meli achiuya Anitiyokiya , jimbo ra Siriya . Kuko ndiko kuriko , pho mwanzo àkala alaviwa kwa Mulungu , kwa Mulungu aarinde , na aafunulire udzowe kwa dzulu ya kazi yiriyo àkala adziyichimiza phapho .
Ariphofika ko Anitiyokiya , àhenda monano na o akuluphiri a phapho , achiaambira gosi gokala Mulungu udzigahenda kuchirira ao , na vyokala Mulungu udziavugulira njira at'u a makabila manjine ta akuluphira .
Na àsagala kuko na arat'u akuluphiri kwa ts'iku nyinji .
At'u fulani àkudza Anitiyokiya kulaa Judea , na achanza kwafunza o akuluphiri kukala , " Mwimwi nimubit'wets'i dza Shariya ya Musa yambavyo . Ela muts'iphohenda vivyo , k'amwidima kutiya . "
Neno riro richiahenda P'aulo na Barinaba alumbane muno na o at'u okala anafunza vivyo . Ndo vichamulwa kukala P'aulo na Barinaba , phamwenga na akuluphiri fulani a kanisa ra Anitiyokiya , ende Jerusalemu , ende akagagombe na ahumwa a Jeso a widimi , na vilongozi a kanisa ra kuko gago .
At'u ohumwa kwenda Jerusalemu àsiswa ni o akuluphiri a pho Anitiyokiya , nao achichira na majimbo ga Foinike na Samariya . Ao à-aambira at'u a kuko dzulu ya vyokala at'u a makabila manjine adzimugalukira Mulungu kwa kumukuluphira Jeso , na nguma zizo zichiahamira muno ao akuluphiri osi .
Na ariphofika Jerusalemu , àphokerwa ni akuluphiri a kuko , ahumwa a Jeso a widimi , na vilongozi ao . Ndo nao achiaambira dzulu ya maneno gosi gokala Mulungu udzigahenda kuchirira ao .
Ela akuluphiri anjine okala ni a chama cha Afarisayo , àima achamba , " At'u a makabila manjine ni seti abit'wets'i , na alagizwe atuwirize vyo yambavyo yo Shariya ya Musa . "
Ndo ahumwa a Jeso a widimi na vilongozi a kanisa achonana , achigomba dzulu ya neno riro .
Ariphokala àhwala chiwango chire kugomba dzulu ya neno riro , P'etero wàima achamba , " Akuluphiri asena , mwimwi munamanya kukala , phapho mwanzo Mulungu wànitsagula mimi kulaa kati yenu , kwa nisumurire Nguma Mbidzo kwa at'u a makabila manjine . Mulungu wàhenda vivyo kwa ao apate kuyisikira , na ayikuluphire .
Mulungu unamanya maazo ga chila mut'u , na yiye wàng'aza kukala , udziakubali ao kwa kwap'a Rohowe dza vyohup'a siswi .
Siswi na ao Mulungu wàhuhwalira sawa . Kwa vivyo , ao àusirwa madambi gao , kwakukala , àmukuluphira nao .
Ndo kwadze sambi munamuheza Mulungu kwa kwahwika muzigo ubomu o akuluphiri ? Muzigo uo wàshinda akare ehu , na ta siswi naswi k'ahwidima kuutsukula .
Bee ninamwambira mino kukala , vivyo ts'ivyo . Siswi hunakuluphira kukala , Mulungu unahutivya kwa mbazi za Bwana Jeso , na ao nao a vivyo . "
P'aulo na Barinaba nao àsema dzulu ya vyokala Mulungu uhenda dalili na maut'u-maut'u ga kwangalaza kuchirira ao ko kwa at'u a makabila manjine , na at'u osi pho monanoni achinyamala zizizi kusirikisa .
Ariphomala kugomba , Jakobo wàamba , " Hebu nigombe vichache nami , akuluphiri asena !
Phapha Simoni P'etero usema vyo arivyo Mulungu wàanza kung'aza unaamanyirira at'u a makabila manjine , kwa kutsagula anjine ao achikala at'ue .
Bee , neno riri rinagwa sawa kamare na maneno gogombwa ni agomvi a Mulungu mo Maandikoni kukala , ' Bwana unaamba ,
" Ko hwendako , nindauya nidze nijenge kahiri yiyat'u nyumba ya Daudi yogwa . Yiyo nindayijenga kahiri niyiudze dza vyokala .
Nindagahenda gago kwa ta at'u anjine osi , yaani , at'u a makabila manjine gosi nirigogaiha akale angu , anitsakule .
Vivyo ndivyo naambavyo mimi Bwana niriyehenda neno riri rimanyikane hangu pho kare . " ' "
Jakobo wàenderera kugomba achamba , " Kwa vivyo , mimi vivi ninaona , huts'iayugeni ao at'u a makabila manjine amugalukirao Mulungu .
Siswi ta rehu ra kuhenda ni hwaandikireni baruwa hwaambire kukala , ats'irye vyakurya vyodzolaviwa sadaka kwa milungu ya vinyago , ats'irye nyama yeyosi yedzeshongolwa , ariye k'amwagirwe milatso , na ats'izinge .
Ao na-aambirwe gago , maana , ni kati ya go malagizo ga Musa , na gago gàanza p'indi kusomwa masinagogini mosi chila ts'iku ya Sabato , na kusumurirwa chila mudzi . "
Ahumwa a Jeso a widimi , vilongozi a kanisa na akuluphiri osi àamula kutsagula at'u fulani kulaa kati yao , na aahume Anitiyokiya , phamwenga na P'aulo na Barinaba . Ndo achitsagula Sila na Juda , ariye dzinare rinjine ndiye Barisaba . At'u ao airi àkala ni vilongozi kati ya o akuluphiri .
Achiap'a baruwa yokala yinaamba vivi , " Ni siswi ahumwa a Jeso a widimi , vilongozi a kanisa na akuluphiri anzienu . Hunamulamusa mwimwi akuluphiri a makabila manjine murio Anitiyokiya , na majimbo ga Siriya na Kilikiya .
Siswi hwàsikira kukala , kuna at'u anjine olaa kuku kwehu achidza ko kwenu phots'ohumwa ni siswi , na achidzamwangaisha , na achimuyuga maroho na go gao gogomba .
Bee siswi hosi kuku hudzonana , na hukaerekezanani hwatsagule at'u fulani , na hukaahuma adze ko kwenu phamwenga na akuluphiri anziehu hwahenzao , ano Barinaba na P'aulo ,
at'u ario àzinza mazagazi gao kwa dzulu ya dzina ra Bwana wehu Jeso K'irisito .
Kwa vivyo , hunaahuma Sila na Juda ko kwenu , adze akaze kumwambira na mulomo gaga hugaandikago .
Ndo siswi hudzifunulirwa ni Roho wa Mulungu kukala , huts'imuhwike muzigo unjine , na ga halahala ni kwamba ;
ts'iryeni vyakurya vyodzolaviwa sadaka kwa milungu ya vinyago , ts'iryeni nyama za anyama odzoshongolwa , ario k'aamwagirwe milatso , na muts'izinge . Muchihenda vivi vyodzomwamba , mundakala munahendat'o , na kalanit'o . "
At'u okala ahumwa ariphosiswa , àkwenda Anitiyokiya kuriko àkwendahenda monano wa akuluphiri osi na achiap'a yiyat'u baruwa .
Akuluphiri a kuko achiyisomerwa , na achihamirwa muno kwa go manenoge gàatiya moyo .
Juda na Sila , ario àkala ni agomvi a Mulungu , àgomba maneno manji kulaa kwa Bwana kwatiya moyo , na kwajenga o akuluphiri .
Ariphosagala kuko kwa ts'iku fulani , akuluphiri a Anitiyokiya àasisa , na achiavoyera reri . O nao achiuya Jerusalemu kwa arat'u okala adziahuma .
Ela P'aulo na Barinaba àsala ko Anitiyokiya achifunza , na kusumurira udzumbe dzulu ya Bwana phamwenga na at'u anjine anji .
Ariphomala ts'iku fulani ko Anitiyokiya , P'aulo wàmwamba Barinaba , " Hinde chila mudzi huriosumurira udzumbe dzulu ya Bwana , hukaalamuse akuluphiri ayaehu , na hwaone endereravyo . "
Ndo Barinaba achikala unahenza Johana , ariye dzinare rinjine ndiye Mariko , ende naye .
Ela P'aulo k'ahamirirwe ni kwenda na Mariko , ariye pho mwanzo wàkala udziaricha jimbo ra P'amufuliya , na wàricha kuhenda kazi nao .
Ndo P'aulo na Barinaba àlumbana phapho ta musindikizowe achirichana . Barinaba achigwirikana na Mariko , achipanda meli achenda Kupuro .
P'aulo naye achimutsagula Sila . Akuluphiri a phapho achialavya kwa Mulungu kwa Mulungu aarinde , na ao nao achiuka .
Charo chicho , P'aulo ye wàchira na ko majimbo ga Siriya na Kilikiya achiajenga akuluphiri .
P'aulo na Sila àenderera na charo ta achifika Deribe , na chidzako achenda Lusitira . Kuko , àkwendaonana na mutana mumwenga aihiwaye T'imoti , ariye wàkala ni mwanafunzi wa Jeso . Ameye naye wàkala ni mukuluphiri , na wàkala ni Muyahudi , ela abaye wàkala ni Muyunani .
T'imoti wàkala unalikwa ni o akuluphiri a Lusitira , na Ikoniyo .
P'aulo wàhenza kumutsukula T'imoti charo chicho . Kwa vivyo , wàmuhwala achimubit'ats'i , na wàmubit'ats'i T'imoti , maana , Ayahudi osi a p'ande zizo àkala anamanya kukala , abaye T'imoti wàkala ni Muyunani , na Ayunani àkala k'aabit'wats'i .
Ndo ao àkwenda mudzi ta mudzi , achiaambira akuluphiri malagizo gokala galaviwa ni ahumwa a Jeso a widimi na vilongozi a makanisa ko Jerusalemu , kwa agatuwe .
Ndo akuluphiri àkaza kukomala chiroho , na isabu yao yichikala yinaonjezeka chila ts'iku .
P'aulo na anzie àchira na muphaka wa Furugiya na Galatiya , kwahivira àkala azizwa ni Roho wa Mulungu , ats'isumurire udzumbe wa Mulungu ko jimbo ra Asiya .
Ariphofika muphaka wa jimbo ra Musiya , àheza kuphenya jimbo ra Bitunia , ela Roho wa Jeso achiaziza .
Ndo ao achichira na Musiya , achiteremuka ta mudzi wa T'orowa .
Usiku uo , P'aulo wàona ono , ambapho wàmona mutumia mumwenga wa Makedonia wimire unamulombera unamwamba , " Vuka udze Makedonia udze uhwavize . "
P'aulo ariphohwambira udzona ono riro tu , hwàdzibambanya kwenda Makedonia maruru , maana , hwàmanya kukala , wàkala ni Mulungu udzihwiha hukaasumurire Nguma Mbidzo at'u a kuko .
Huripholaa mudzi wa T'orowa , hwàkwenda na meli tititi ta chisiwa cha Samotirake , na kunadzachakwe huchitiya nanga mudzi wa Neapoli .
Huripholaa phapho , hwàkwenda ta Filipi , urio ni mudzi ubomu wa jimbo ra Makedonia , na wàkala unatawalwa ni Arumi . Phapho huchisagala kwa ts'iku fulani .
Ts'iku ya Sabato yiriphofika , hwàlaa konze ya o mudzi , huchenda ta k'anda-k'anda ya muho , pharipho hwàkala hunalolera kona phat'u pha kuvoya . Ndo huchisagala , huchigomba na achet'u okala arundikana phapho .
Mumwenga wa o achet'u okala anahusirikisa , wàkala ni Ludiya . Ludiya wàkala ni muchet'u amwabuduye Mulungu . Kwao kwàkala ni mudzi wa Tiyatira , na wàkala ni muchuzi wa nguwo za kitani , za rangi ya zambarawe , zirizo zàkala zi gali muno . Ndo phapho Bwana achivugula moyowe ta achigakubali maneno gogombwa ni P'aulo .
Huriphomubatiza na at'ue , wàhwamba , " Kwahivira mudzinona nidzimukuluphira Bwana , hindeni mukakale kwangu . " Na wàhulombera hwende .
Ts'iku mwenga , hwàkala hunenda phat'u pha kuvoya , na huchonana na musichana mumwenga yekala ni mugulwa muhumiki , na wàkala una p'ep'o yekala unamuhenda aseme chimbere maneno gokala gandakudzalairira . Ndo yiye wàkala unaapatira p'esa nyinji matajirige kwa ko kusemakwe maneno chimbere .
Ndo musichana yiye wàhutuwa na kuno unagomba kwa laka ra dzulu kwamba , " At'u aa ni ahendikazi a Mulungu ariye dzulu kuchira osi , na anamusumurira vyo arivyo Mulungu unaidima kumutivya . "
Na wàenderera kugomba kwa laka ra dzulu na kuno unaamba vivyo ts'iku nyinji , ta ts'iku mwenga P'aulo gachimusinya . Ndo achimugalukira , na achimwamba ye p'ep'o yekala udzimupagaa ye musichana , " Ninakuchemera kwa dzina ra Jeso K'irisito , mulae musichana yuyu . " Ndo ye p'ep'o achilaa phapho kare .
Matajiri ga ye musichana gariphoona njira yao ya kupatira p'esa kuchirira ye musichana yitoswa , àagwira P'aulo na Sila , achiakuruta ta cheteni kwa alamuli .
Ariphoafisa kwa o alamuli , àalumbira achamba , " At'u aa ni Ayahudi , na anayuga mudzi wehu .
Aa anafunza maada garigo ts'i shariya kwa siswi Arumi kugakubali , hebu kugatuwa . "
Duu ra at'u richigwirikana na o at'u okala anaalumbira P'aulo na Sila , na kwa vivyo , richiasunganira . Arat'u alamuli achilagiza P'aulo na Sila avulwe nguwo , na achapwe vibok'o .
Ariphochapwa vibok'o vinji , àtiywa ndani , na ye shikari wa jela achilagizirwa aamanyirire muno .
Shikari wa jela ariphoambwa vivyo , wàatiya chumba cha ndani kamare cha yo jela , na magulu gao achigafunga kati-kati ya magogo mairi .
Kuriphofika phephi na usiku wa manane , P'aulo na Sila àkala anavoya na kwimba mira ga kumulika Mulungu , na o afungwa anjine àkala anaasirikisa .
Ndo its'i yichisumba muno maruru ta yo misinzi ya jela yichitukuka . Ndo miyango ya jela yosini yichivuguka yenye phapho kare , na minyororo yokala yifungirwa ao afungwa osi yichivuguka nayo .
Shikari wa jela aripholamuka na kona kukala , miyango yi wazi , wàona dza kwamba afungwa osi àkala achimbira . Kwa vivyo , achitsomola upangawe achikala unahenza adziulage .
Ela P'aulo achimwiha kwa laka ra dzulu achimwamba , " Afungwa hosini hu phapha . Kwa vivyo , uts'idziulage bule ! "
Shikari wa jela achilagizira aphirikirwe taa , na achikazira ko ndani , achendadzitsupha mbere za P'aulo na Sila na kuno unatetema kwa woga .
Chidzako , achialavya cho chumba cha ndani , na achiauza vivi , " Atumia , nihendedze mino ta ndipho nitivywe ? "
O achimwamba , " Mukuluphire Bwana Jeso , nawe undativywa phamwenga na at'uo osi . "
Ndo P'aulo na Sila àmusumurira udzumbe dzulu ya Bwana yiye shikari wa jela phamwenga na at'ue .
Chisha , yiye shikari wàahwala achendaatsukutsa vironda vyao saa yiyo na usiku , na achibatizwa na at'ue osi phapho .
Chidzako , achenda na P'aulo na Sila ta ko nyumbani kwakwe , na achiap'a chakurya . Yiye na at'ue osi àkala anahamirwa , kwahivira àkala adzimukuluphira Mulungu .
Chiramukoche , alamuli àahuma shikari ao , achenda ko jela kwendamuphirikira shikari wa jela udzumbe uu , " Avugule arat'u at'u ende vyao . "
Ndo ye shikari wa jela achimwamba P'aulo , " Alamuli alagiza muvugulwe . Kwa vivyo , munaidima kulaa mukenda vyenu na reri . "
Ela P'aulo achiudzidza achamba , " Hangwedze ? Ao àhupiga vibok'o jamani phots'o malau gehu kugombwa , na siswi ta huna haki za Chirumi ! Chisha , achihutiya ndani , ela vino anahenza ahulavye chisiri ! H'a bee k'aviidimikika kamare vivyo ! Ao niadze ao enye , adze ahuvugulire . "
Ao shikari achenda-aambira alamuli vyokala udzamba P'aulo , na ariphosikira kukala P'aulo na Sila àkala ana haki za Chirumi , àogopha muno .
Kwa vivyo , àkwendaavoya aasamehe , na ariphoalavya jela , àavoya auke phapho mudzi uo .
P'aulo na Sila aripholaa jela , àkwenda nyumbani kwa Ludiya . Kuko achendaonana na ndugu a chijeso , achiatiya moyo na achiuka .
P'aulo na anzie aripholaa Filipi , àchira na midzi ya Amufipoli na Apolonia , achenda Tesalonike . Kuko , kwàkala kuna sinagogi ra Ayahudi .
P'aulo wàkala una ada ya kukala , chila ts'iku ya Sabato , niende sinagogini . Ndo ariphokala u ko Tesalonike , wàkwenda sinagogini Sabato t'ahu mufululizo , na wàasomera at'u Maandiko na kuuzana-uzana nao dzulu ya gago .
Na wà-aambira na achiang'azira lwazu kukala , ye K'irisito wàkala ni seti aturiswe , na afufuke kulaa kuzimu . Yiye wàenderera kwaambira achiaamba , " Jeso niriye ninamusumurira udzumbe dzuluye , ndiye ye K'irisito . "
Anjine kati ya o Ayahudi àkuluphira maneno gogombwa ni P'aulo , na achigwirikana na ye P'aulo na Sila . Na chisha , Ayunani anji okala anamwabudu Mulungu phamwenga na achet'u anji okala anamanyikana muno , àgwirikana nao vivyo .
Ela Ayahudi anjine achiphenywa ni chidzitso . Kwa vivyo , achiagwirira at'u ai , ario kazi yao yàkala ni kuzunguluka cheteni , na ao osini achanza muyuwano pho mudzini phosi . Chisha , achendavunza nyumba ya Jasoni , achikuluphira kukala , andaapata ano P'aulo na Sila mumo , kwa ta aalavye , aarehe kwa alamuli .
Ela k'a-aapatire , na kwa vivyo , achimukuruta Jasoni phamwenga na akuluphiri anjine ta ko kwa alamuli na kuno anapiga k'ululu kwamba , " O at'u odzoyuga dunia nzima , vivi a phapha phehu mudzini ,
na yuyu Jasoni wàapiga karibu kwakwe nyumbani . Ao osi anahenda maneno garigo ga chinyume cha shariya za Kaisari , kwa kwamba hangwe , kuna mufalume munjine mwenye aihiwaye Jeso . "
Abomu a mudzi na ro duu ra at'u ariphosikira gago , àyugika muno .
Achiahenda Jasoni na anzie alavye samanzi , ndipho achiaricha achenda vyao .
Dzuwa ririphotoka , arat'u akuluphiri àakalata P'aulo na Sila achenda mudzi wa Beroya . Na ariphokala a kuko , àkwenda sinagogini ra Ayahudi .
At'u a kuko mwendo wao wàkala ni udzo kuchira wa arat'u a mudzi wa Tesalonike . Kwa vivyo , àuphokera na nyemi muno urat'u udzumbe , na achikala chila ts'iku anasomat'o Maandiko kulola kumba ganagwa sawa na gogombwa ni P'aulo .
Anji a Ayahudi àkuluphira , na chisha achet'u a Chiyunani amanyikanao muno , phamwenga na alume a Chiyunani , achikuluphira vivyo nao .
Ela Ayahudi a ko Tesalonike ariphomanya kukala , P'aulo wàkala unasumurira neno ra Mulungu ko Beroya nako , àkwenda kuko , achendasunganya at'u , na achikubit'a muyuwano .
Ndo arat'u akuluphiri achimuphirika maruru P'aulo ta k'anda-k'anda ya bahari , ela Sila na T'imoti achisala ko Beroya .
Arat'u akuluphiri anjine omusisa P'aulo , àkwenda naye na meli ta mudzi ubomu wa Atene . Ariphokala anauya , achilagizwa ni ye P'aulo kukala , adze a-aambire Sila na T'imoti amutuwe maruru viidimikikavyo .
P'aulo ariphokala u Atene unatariza ano Sila na T'imoti , wàshononeka muno ariphoona mudzi uo una milungu minji ya vinyago .
Kuko , yiye wàkala achenda sinagogini kugomba na Ayahudi , na at'u anjine okala anamwabudu Mulungu . Na chila ts'iku wàkala achigomba na at'u okala achidza cheteni .
Ela alimu okala anaihiwa a Epikuro na a Sitoiki achanza kugomberana na P'aulo . Anjine àuza achamba , " Unaambadze yuno baye yets'emanya kugomba ? " Na anjine achamba , " Unaoneka unasumurira dzulu ya milungu miphya . " Maana , P'aulo wàkala unasumurira Nguma Mbidzo dzulu ya Jeso , na dzulu ya ufufulo .
Ndo ao àmuhwala P'aulo achimuphirika kwa ngambi yokala yichiihiwa Areopago , na achimwamba , " Hwambire , gano mafunzogo maphya godzokala unagasumurira ga dzulu yani ?
Maneno manjine godzogasikira unagasumurira , ni majeni kwehu . Kwa vivyo , hunahenza humanye , mafunzo gano maanaye nini ? "
Achina Atene osi , na anjine okala ni ajeni na àsagala kuko , kazi yao yàkala ni kwambirana maneno majeni godzogasikira ukati wosi .
Ndo P'aulo wàzuka achiima mbere za yo ngambi ya Areopago na achamba , " Mwimwi achina Atene ninamona munayogopha milungu yenu kwa chila njira .
Maana , mimi niriphokala ninazunguluka kulola yo miyo yenu muyabuduyo , nàona chijaja cha kumulavira Mulungu sadaka chidzandikwa , ' Kwa mulungu yets'emanyikana . ' Ndo yuyu mumwabuduye na k'amumumanya , ndiye niriye ninamusumurira dzuluye .
Mulungu yeumba urumwengu na vyosi virivyomo , ni Bwana wa mbingu na dunia , na kwa vivyo , yiye k'akala mahekalu gojengwa ni at'u .
Na hebu k'atakiya chochosi chotengezwa ni mikono ya adamu . Maana , yiye ndiye aahendaye at'u osi akale moyo , na ndiye aap'aye vit'u vyosi .
Mulungu wàumba mut'u mumwenga wa kwanza , na kulairirana na yiye , kuchipatikana at'u a viryomo vyosi . Na Mulungu achiahenda asagale kut'u mbali-mbali phapha duniani phosi , maana , wàkala upanga kamare ni rini , na ni lwaphi at'u ao angesagala .
Mulungu wàhenda vivyo kwa ta at'u amutsakule , na amone , ta viripho ni kuchirira kuphaphasa-phaphasa . Maana , Mulungu k'a kure na chila mumwenga wehu .
Yiye ndiye ahuhendaye hukale moyo , hudziidime na hukaleko . Gago ganagwa sawa na maneno gogombwa ni mangui genu manjine kukala , ' Siswi naswi hu anae . '
Ndo kwahivira siswi hunga dza Mulungu , k'ahuhenzwa humone Mulungu unga dza ut'u utengezwao na dahabu , p'esa hebu dziwe , ut'u utengezwao ni ulachu wa mut'u .
Mulungu pho p'indi k'aataririre madambi dza gago , kwakukala , at'u àkala k'aamanya . Ela vivi unaalagiza at'u osi chila phat'u atye .
Ndo ni baha at'u atye , maana , yiye wàika ts'iku kare yiriyo undaalamula at'u osi duniani kwa haki , na kwa njira ya mut'u mumwenga ariyemutsagula . Mulungu wàafunulira at'u osi neno riri , kwa kumufufula mut'u yiye kulaa kuzimu . "
Ariphomusikira P'aulo unagomba dzulu ya neno ra kufufuka kwa afadzi , anjine ao àkwatya kutseka chikumwifya . Ela anjine o achamba , " Hundahenza udze uhwambire kahiri dzulu ya neno riri . "
Chisha , P'aulo achiuka pho ngambini .
Ela at'u fulani àmutuwa , achikala akuluphiri . Kati yao wàkala ni Diyonisiyo , mut'u wa yo ngambi ya Areopago , mwanamuche mumwenga aihiwaye Damari , na ta anjine .
Gariphochira gago , P'aulo wàuka mudzi wa Atene , achenda mudzi ubomu wa Korito .
Kuko wàkwendamona Muyahudi mumwenga aihiwaye Akula , muvyalwa wa jimbo ra P'onito . Akula na muchewe P'irisila àkala akudza kulaa its'i ya Italiya dza dzuzi-dzuzi , kwakukala , Kaisari Kilaudiyo wàkala ulagiza Ayahudi osi auke Rumi . Ndo P'aulo wàkwendaatsemberera ko kwao ,
na kwahivira , ao àkala ni mafundi ga kufuma mahema dza yiye , achikala nao achihenda kazi nao .
Na chila Sabato wàkala achenda sinagogini , achenda achigomba na Ayahudi na Ayunani kuheza kwavuha akuluphire .
Sila na T'imoti ariphokwenda ko Korito kulaa Makedonia , P'aulo wàanza kuhumira ukatiwe wosi kusumurira Nguma Mbidzo . Yiye wàashuhudiya Ayahudi kukala , Jeso ndiye ye K'irisito .
Ela ao Ayahudi ariphomupinga na kwanza kumuhakana , P'aulo wàhwala valore achirifufula mbere zao na achiaamba , " Muchiyaya mundamanya enye ; mimi ts'ina lawama yoyosi dzulu ya neno riro . Na kwanzira rero , nindakwendaasumurira at'u a makabila manjine . "
Chisha , P'aulo achilaa mo sinagogini , achendasagala nyumbani kwa mut'u mumwenga aihiwaye Tito Jusito . Tito Jusito wàkala ni mut'u wa kabila rinjine , na wàkala unamwabudu Mulungu . Nyumbaye yàkala yi phephi na riro sinagogi .
K'irisipo yekala ni mubomu wa sinagogi , wàmukuluphira Bwana phamwenga na at'ue osi . Na Akorito anji osikira udzumbe wa P'aulo àkuluphira , na achibatizwa .
Usiku umwenga , Bwana wàgomba na P'aulo ononi achimwamba , " Uts'ogophe P'aulo ! Uwe enderera kusumurira Nguma Mbidzo , na hebu ta uts'inyamale .
Maana , mimi ni phamwenga nawe , na kwa vivyo , k'aphana mut'u yendekugwavukira na aidime kukuhenda vii phapha , kwakukala , at'u anji a mudzi uu ni angu . "
Ndo P'aulo wàsagala kuko mwaka umwenga na nusu , achifunza neno ra Mulungu kati yao .
Ela ukati Galiyo ariphoikwa gavuna wa Akaya , Ayahudi àgwirana achimulinga P'aulo achimugwira , na achimuphirika kotini .
Ariphofika kuko àmulumbira achamba , " Mut'u yuyu unaalembalemba at'u amwabudu Mulungu kwa njira yiriyo yi chinyume cha shariya ! "
P'aulo ariphokala uhenza agombe , Galiyo wà-aamba Ayahudi vivi , " Hebu sirikisani mwi Ayahudi ! Kala mut'u yuyu munamulumbira kwa wàhenda mai , phapho ningari ni kwete kumusirikisa .
Ela , kwakukala , munamulumbira kwa k'ani tu dzulu ya maneno , madzina na shariya yenu , gago galamuleni enye . Mino ts'indalamula maneno dza gago ! "
Phapho Galiyo achiavuguza alae konze ya koti .
Ndo o Ayahudi osi achimugwira Sositene , ariye wàkala ndiye mubomu wa sinagogi ukati uo , achimupiga mbere za koti phapho kare . Ela Galiyo k'agatuwire mijali kamare maneno gago .
P'aulo ariphokala usagala mudzi wa Korito kwa chiwango , wàalaga akuluphiri anzie a kuko , achiuka . Ariphofika bandari ya K'enikireya , wànyolwa kwa hatire rokala udziriika . Baada ya gago , achipanda meli kwenda jimbo ra Siriya phamwenga na Akula na muchewe P'irisila .
Kulaa phapho , àkwenda ta mudzi wa Efeso , na phapho P'aulo achirichana na Akula na P'irisila , ye achenda sinagogini , achendagomba na Ayahudi .
Achina phapho achimuvoya asagale nao kwa ts'iku nyinji , ela yiye k'ahenzere .
Ela ariphokala unauka , wà-aamba , " Mulungu achihenza nindauya kahiri phapha phenu . " Na achipanda meli achiphauka pho Efeso .
P'aulo unalaa Efeso , meli yàkwendatiya nanga Kaisariya . P'aulo achikot'a achendaalamusa akuluphiri a Jerusalemu , na chisha , achitserera achenda Anitiyokiya ko Siriya .
Kuko , wàsagala ts'iku fulani , na chidzako achenderera na charo , na achichira na majimbo ga Galatiya na Furugiya , achiatiya moyo akuluphiri osi a kuko .
Muyahudi mumwenga aihiwaye Apolo , muvyalwa wa mudzi wa Alekizandiriya , wàkwenda Efeso . Yiye wàkala ni mut'u amanyaye kugomba , na wàkala unamanya t'ot'ot'o Maandiko ga Mulungu .
Mut'u yiye bee , wàkala ufunzwa dzulu ya Njira ya Bwana , na wàkala achifunzat'o na nguvu dzulu ya Jeso . Gakwe gofunza gàkala ni ga jeri kamare . Ela chakwe chokala unamanya , ni dzulu ya ubatizo tu , urio Johana wàkala unasumurira dzuluye .
Ndo Apolo wàanza kugomba phots'o woga mo sinagogini , na P'irisila na Akula ariphomusikira , àmuhwala achenda naye kwao nyumbani , achendamufunza akaze kuyimanya muno yiyo Njira ya Mulungu .
Apolo ariphoamula kwenda jimbo ra Akaya , arat'u akuluphiri a Efeso àmutiya moyo kukala ende , na achiaandikira baruwa akuluphiri a ko Akaya kukala , amuphokere . Naye Apolo ariphofika kuko , wà-aaviza muno o at'u okala adzimukuluphira Bwana Jeso kwa mbazi za Mulungu .
Maana , wàenderera kwarima Ayahudi chilachu jamani , kwa kwang'azira kulaa Maandikoni kukala , Jeso ndiye ye K'irisito .
Ukati Apolo ariphokala u Korito , P'aulo wàenderera na charo , na achichira na its'i ya Asiya ta achifika mudzi wa Efeso , na kuko achendaonana na akuluphiri fulani .
P'aulo achiauza achiaamba , " Vidze , mukale muriphokuluphira , mwàkudza muchiphokera Roho wa Mulungu ? " O achiudzidza achamba , " K'ahuphokerere ! Na ta k'ahudzangwe kusikira kukala , kuna Roho wa Mulungu . "
P'aulo achiauza kahiri achiaamba kwani mwi , " Mwàbatizwa ubatizo uphio ? " O nao achiudzidza achamba , " Siswi hwàbatizwa ubatizo wa Johana . "
Phapho P'aulo achiaamba , " Johana wàabatiza at'u okala adzetya , na achiaambira o Ayahudi vivyo kukala , niamukuluphire Jeso , ariye wàkala undakudza nyumaze . "
O akuluphiri ariphosikira gago , àbatizwa kwa dzina ra Bwana Jeso .
Ndo P'aulo achiaikira mikono achiavoyera . Roho wa Mulungu achiatsererera , nao achanza kugomba viryomo , na chisha achisema udzumbe wa Mulungu .
Osi àkala ni at'u afikao kumi na airi .
P'aulo kuko wàhenda myezi mihahu ya kwenda achenda sinagogini kugomba na kwalombera kwa dzulu ya Ufalume wa Mulungu phots'o woga .
Ela anjine àkala ana chiphurye , na achirema kukuluphira . Na chisha , achanza kugomba vii jamani dzulu ya Njira ya Bwana . Phapho P'aulo achiaricha , ye achidziika k'anda na arat'u anafunzi a Bwana , na achikala achigomba na at'u chila ts'iku kwenye dzumba rokala richiuswa myonano ni Turano .
P'aulo wàenderera kuhenda vivyo ta achimala myaka miiri , na phapho at'u osi a jimbo ra Asiya , Ayahudi na at'u a makabila manjine , achiidima kusikira udzumbe dzulu ya Bwana .
P'aulo ariphokala u ko Efeso , wàidimiswa ni Mulungu kuhenda vilinge vya kwangalaza .
Maana , at'u àkala achihwala ta vitambaa na nguwo zokala zichihumirwa ni ye P'aulo achiziphirika kwa akongo , nao achiphozwa makongo gao , na arat'u okala ana p'ep'o , achilaiwa ni o p'ep'o .
Ndo Ayahudi fulani àkwenda hiku na hiku , achiheza kulavya p'ep'o kwa kuhumira dzina ra Bwana Jeso . Ao àkala achona mut'u una p'ep'o anaamba , " Ninakuchemera kwa dzina ra Jeso ariye P'aulo unasumurira ngumaze , laa ! "
Anangwa afungahe a kuhani mubomu wa Chiyahudi mumwenga aihiwaye Sekewa , àkala a kati ya ao okala achihenda vivyo .
Ndo ts'iku mwenga ariphohenda vivyo , p'ep'o wàaudzidza achiaamba , " Kala ni Jeso , ninamumanya . P'aulo naye , ninamumanya vivyo . Ela mwi heka ts'imumanya ! H'a bee nambirani , mu ano ani mwi ? "
Chisha , ye mut'u yekala una ye p'ep'o achiatinira osi achiagwavukira , na achiarima mukotse . Ndo achiapiga muno ta achiguvyuka-guvyuka , nao achilaa mairo mo nyumbani , achichimbira phuphu .
Maneno gago gàmanywa ni at'u osi ko Efeso , kala Ayahudi hebu at'u a makabila manjine . Ndo osi achiphenywa ni woga , na dzina ra Bwana Jeso richilikwa .
Akuluphiri anji àdzilavya jamani , achisema enye maneno mai gokala achigahenda .
Anjine okala ahenda utsai pho mwanzo , àkusanya vitabu vyao vya utsai achivyocha mbere za osi . Na ariphotara garama ya vitabu vivyo , àona yinafika vipande helufu mirongo mitsano vya p'esa ( 50,000 ) .
Ndo gago mahendo gosi gauhenda udzumbe dzulu ya Bwana ukaze kugot'a , na at'u anji achikaza kuukuluphira .
Gariphochira gago , P'aulo wàamula kwenda Jerusalemu , ela achire na majimbo ga Makedonia na Akaya . P'aulo wàpanga vivi mwakwe moyoni , " Nichifika kuko Jerusalemu , ni seti nende ta Rumi nako . "
Ndo achiahuma aavizie airi , T'imoti na Erasito , amulongolere kwenda Makedonia . Ela ye achisala ko Asiya kwa chiwango .
P'aulo ariphokala udziahuma T'imoti na Erasito ela ye usala ko Asiya , kwàlairira muyuwano ubomu ko Efeso , kwa dzulu ya yiyo Njira ya Bwana .
Kuko kwàkala kuna mut'u mumwenga yekala una chanda cha vyuma vya p'esa , aihiwaye Demetiriyo . Yiye kaziye yàkala ni kutengeza vidzumba vidide virivyo dza hekalu . Vidzumba vivyo wàkala uvitengezera ye mulungu wa chiche aihiwaye Aritemi , na kazi yiyo yàkala yinamupatira Demetiriyo na ahendikazie , faida bomu .
Ndo ts'iku mwenga Demetiriyo wàaiha phamwenga ahendikazie na anjine osi okala ana kazi dza yo yakwe na achiaamba , " Ahendikazi asena , mwimwi munamanya kukala , siswi bee hupata p'esa kuchirira uu uchuzi wehu .
Ela mba vino munasikira na kudzonera enye vyo P'aulo aalembavyolembavyo at'u anji , na kwagaluza akubali kukala , yiyi milungu huyitengezayo siswi adamu , ts'i milungu kamare . Na gago bee ts'i kwamba unagahenda phapha Efeso hicheye , ela ta ni wàgahenda karibu jimbo rosi ra Asiya .
Bee manyani asena kukala , kuna hatari ya uchuzi wehu kuphurywa , na at'u anaidima kona hekalu ra Aritemi , ariye ni mulungu wehu mubomu wa chiche , k'arina tende . Na gago gachihendeka , at'u k'aandawona kahiri o ubomu wa ye Aritemi , ariye at'u a Asiya na duniani kosi anamwabudu . "
O at'u ariphosikira gago , àtsukirwa muno , na achanza kupiga k'ululu kwamba , " Mubomu ni mulungu Aritemi wa Aefeso ! "
Ndo mudzi wosi uchiudzala muyuwano . Ao at'u achiagwira Gayo na Arisitako , achina Makedonia , ario àkala àkudza na ye P'aulo , na achiuka nao mairo ta kut'u kokala at'u achihenda myonano .
P'aulo wàkala uhenza ende akagombe nao o at'u , ela akuluphiri achimuziza .
Na chisha , abomu anjine a riro jimbo ra Asiya àkala ni asenae , na ao nao achimuhumira udzumbe achimulombera ats'idzizinze kwa kwenda ko wanja okala at'u achihenda myonano .
At'u okala akwenda kuko àkala anapiga k'ululu muno . Anjine àkala anagomba hiri , na anjine hirira ta urat'u monano uchivurugika . Anji ao k'aamanyire ta àkala adzonana phapho kwadze .
Ndo phapho Ayahudi àmusukuma Alekizanda ta pho mbere za at'u , na achanza kumwambira ra kugomba . Alekizanda achiunula mukono kwa apate nafasi ya kwahehera pho mbere za rirat'u duu ra at'u .
Ela o at'u ariphomanya kukala , wàkala ni Muyahudi , osini àpiga k'ululu chivimwenga kwa masaa mairi kwamba , " Mubomu ni mulungu Aritemi wa Aefeso ! "
Musindikizowe , karani wa mudzi wàidima kwanyamaza na achiaamba vivi , " Achina Efeso , ni ani yets'emanya kukala , mudzi uu wa Efeso , ndio umanyirirao hekalu ra mulungu mubomu Aritemi , na chira chinyagoche chogwa kulaa dzulu ?
Gago ni maneno garigo k'aphana aidimaye kugarema . Ndo bee hurirani muts'ihende chit'u chochosi phots'olilikana .
Lolani vino mudziagwira aa at'ungwa na kwareha phapha , na ts'i kwamba ta phanjine ànyang'anya vit'u kulaa hekaluni , hebu kumuhakana mulungu wehu wa chiche .
Bee , Demetiriyo na ahendikazi anzie achikala ana malau na mut'u yeyosi , vizimba vi kuko na alamuli . Kwa vivyo , naende akalumbane kuko .
Na muchikala muna malau manjine , gago gaphirikeni kwenye monano wa halali .
Mwimwi nimumanye kukala , hunaidima kulumbirwa hukaambwa , rero hudzibit'a muyuwano . Na k'ahwidima kudzihehera bee , maana , k'aphana ariye na chausa cha kumanyikana chodzoricha ta hubit'e muyuwano . "
Unamarigiza kugomba gago , wàutsamula o monano .
Urat'u muyuwano wa Efeso uriphosira , P'aulo wàaiha phamwenga kahiri arat'u akuluphiri , na achiatiya moyo . Ariphomala kwatiya moyo , achialaga achenda Makedonia .
Na kuko wàkwenda hiku na hiku , achiatiya moyo akuluphiri kwa kwasumurira udzumbe unji . Ndo chisha achifika Uyunani ,
na kuko achikusagala myezi mihahu . Ariphokala unadzibambanya ende Siriya , wàmanya kukala , Ayahudi àkala adzimwimira ngewa amuulage . Ndo achamula kuuya kwa kuchirira Makedonia .
Na charo chicho , wàkwenda na Sopatiro wa P'iriho kulaa Beroya , Arisitako na Sekundo kulaa Tesalonike , Gayo kulaa Deribe , Tukiko na T'orofimo , at'u a jimbo ra Asiya , na T'imoti .
At'u ao àhulongolera achendahutariza T'orowa .
Sino huchikala ko Filipi ta ts'iku za ts'ikuk'uu ya kurya mikahe yots'otiywa hamira zichisira , ndipho huchipanda meli huchenda T'orowa . Charo chicho hwàmala ts'iku ts'ano , na huriphofika kuko , hwàsagala ts'iku fungahe .
Ts'iku ya mwanzo ya juma ra Ayahudi na dziloni , hwàrundikana phamwenga na akuluphiri a kuko kwa hurye phamwenga . P'aulo phapho wàgomba na at'u ta usiku wa manane , kwakukala , wàkala udzamula kuuka na chiramukoche .
Siswi hwàkala hu dzulu gorofani , na chumba hurichokala , chàkala chidzashwa mataa manji .
Ndo mumo , mwàkala muna mwanache mumwenga aihiwaye Eutuko usegere dirishani . P'aulo ariphokala unaenderera kugomba na o at'u , Eutuko wàanza kunyekererwa ni usingizi , na musindikizowe achilala kamare , na achilaa gorofa ya hahu ta achigwa phots'i . At'u achendamuunula , ela achikala udzefa kare .
P'aulo naye achitserera ko phots'i , achendamuvumbamira achimunyang'anyira mwakwe mikononi ye mwanache , na o at'u achiaamba vivi , " Ts'ibabaikeni , kwakukala , u moyo yuyu mwana ! "
Chisha , P'aulo achipanda kahiri gorofani , achendamega mukahe achirya . Ariphomala kurya , achenderera kugomba ta chiramuko danidani , ndipho achiuka .
Yuya mwanache yekala udzegwa , wàkala udziuya muzima kamare , na gago gàahamira muno arat'u at'u . Ndo àmuhwala , achimuphirika kwao mudzini .
P'aulo wàamula kwenda na nyayo kulaa T'orowa ta mudzi wa Aso . Sino hwàpanda meli huchimulongolera , ela hwàkala hudzilaganani , hwende hukamupakiye melini kuko .
Ndo ariphohwona ko Aso , hwàmupakiya melini , na huchenda ta mudzi wa Mitulene .
Phapho napho huchiuka , na kunadzachakwe huchifika chisiwa cha Kiyo . Ts'iku yotuwiriza , huchenda ta huchitiya nanga chisiwa cha Samo , na ndipho kunadzachakwe huchifika mudzi wa Mileto .
P'aulo wàkala udzamula achilaa Mileto , ats'ichire na mudzi ubomu wa Efeso , kwakukala , wàkala k'enzi achelewe muno ko Asiya . Yiye wàkala u maruru unahenza vichiidimikika akale Jerusalemu ts'iku ya ts'ikuk'uu ya P'enitekosite .
P'aulo ariphokala u ko mudzi wa Mileto , wàalagizira vilongozi a kanisa ra Efeso adze aonane naye .
Ndo ao vilongozi ariphokudza , wà-aamba vivi , " Mwimwi munamanya vyo nirivyosagala kati yenu , ukati wangu wosi osagala kwenu , kulaira yiyat'u ts'iku niriphokudza jimbo ra Asiya .
Mimi niriphokala kuko , nàmuhikirahikira Bwana na kuno ninalaiwa ni matsozi , ela mino nichikala murumwengu vivyo . Na chisha , nàvumirira majezo manji , maana , Ayahudi fulani àkala achiniimira ngewa aniulage .
Mwimwi munamanya vivyo kukala , ts'ina ts'iku yorema kumusumurira neno rorosi rokala rindamwaviza , ta mimi nàmufunza jamani , na kwenu midzini .
Ayahudi na at'u a makabila manjine nà-aambira kukala , atye amugalukire Mulungu , na amukuluphire Bwana wehu Jeso .
Bee asena , mimi vivi ninenda Jerusalemu kwa ninamusirikisa Roho wa Mulungu , ela ts'imanya gondonipata kuko .
Its'iphokala , chila mudzi nendao , Roho wa Mulungu unanifunulira kukala , nindafungwa , na nituriswe .
Ela ta vivyo , mimi ni kwete kuulavya uzima wangu yichibidi . Maana , rangu ra halahala nirihenzaro , ni nimale kuhenda yiyi kazi yohewa ni Bwana Jeso , yiriyo ni kusumurira Nguma Mbidzo dzulu ya mbazi za Mulungu .
Mimi nàkwenda hiku na hiku kati yenu nichisumurira dzulu ya Ufalume wa Mulungu . Ela vivi ninamanya kukala , mwimwi mosi k'amundanona kahiri .
Vivi rero ninamwambira lwazu kukala , mumwenga wenu achiyaya , mimi ts'ina lawama yoyosi dzulu ya neno riro ,
maana , ts'ina ts'iku yorema kumusumurira henzo rosi ra Mulungu .
Mwimwi vivi dzimanyirireni enye , na mwamanyirire o at'u ario Roho wa Mulungu wàmwika mukale vilongozi ao , kwa ta mukale arisa amanyiriri , a kanisa ra Mulungu , ririro wàripata kwa milatso ya Mwanawe wa hicheye .
Mimi ninamanya nichiuka , alimu a ulongo ario anga dza mbewa asiru , andakudza kati yenu , na ao k'aandaonera mbazi akuluphiri .
Na chisha , ta anjine kati ya vilongozi , andagaluka agombe maneno ga ulongo , kwa aavuhe akuluphiri , na aahende aatuwe ao tu .
Kwa vivyo , kalani matso ! Mwimwi kalani muchimanya kukala , mimi ts'itsokere kumukanya chila mumwenga wenu chila usiku na mutsana ta nichimala myaka mihahu , na ukati uo nàkala ninaturika muno .
Vivi mwimwi ninamwika ts'ini za urinzi wa Mulungu , na udzumbe dzulu ya mbazi za Mulungu , urio una widimi wa kumujenga mwimwi , na kumuhenda mugapate garat'u manoso arigogaikira at'ue .
Mimi ts'itamanire p'esa , dahabu hebu nguwo za mut'u yeyosi .
Munamanya mwimwi enye kukala , nàhenda kazi na mikono yangu mwenye , kwa nidzipatire gangu nirigo nina haja nago na asena .
Bee go gangu gosi gogahenda , gàkala ganamonyesa vyo muhenzwavyo muhende kazi , kwa mwaavize at'u ario ni awele . Kalani muchimanya kukala , Bwana Jeso mwenye wàamba , ' Alavyaye unanoswa muno kuriko ye aphokeraye . ' "
P'aulo ariphomala kugomba gago , wàmit'a mavindi phamwenga na o vilongozi achivoya .
Ariphomala kuvoya , ao vilongozi àmulaga kwa kumubusu na kuno osi anarira muno .
Neno rokala rinaashononesa muno , ni rokala udzirigomba kukala , k'aandamona kahiri . Ndo ao achimusisa ta ko melini .
Huriphorichana nao na k'ahwenzi , hwàpanda meli na huchenda mwenga kwa mwenga vivi ta chisiwa cha Kosi . Kunadzachakwe , hwàkwenderera na charo ta chisiwa cha Rodo , na huripholaa phapho , hwàkwenda mudzi wa P'atara .
Kuko huchona meli yokala yinenda mudzi wa Foinike . Ndo huchendaphenya hiyo sino , huchenderera na charo .
Huriphofika phat'u phokala hunaidima kona chisiwa cha Kupuro , hwàchira na upandewe wa mwakani , huchilongoza kwenda jimbo ra Siriya . Na huchendabit'a nanga mudzi wa Tiro , pharipho yo meli yokala hunasafiriya yàkala yindatsereza mizigo .
Siswi naswi huchitserera huchendaonana na akuluphiri a phapho , na huchikala phamwenga nao kwa ts'iku fungahe . Ao akuluphiri a phapho àmwamba P'aulo ats'ende Jerusalemu kwakukala , àkala afunulirwa ni Roho wa Mulungu amwambire vivyo .
Ela o ukati wehu wa kukala phapho uriphosira , hwàanza kuuya kwehu melini , na o akuluphiri phapho , ache kwa alume , na ana ao àlaa naswi ta konze ya o mudzi , achihusisa ko k'anda-k'anda ya bahari . Phapho hosini huchimit'a mavindi huchivoya .
Huriphomala kuvoya huchilaganani , na sino huchendaphenya mo mwehu melini , na o akuluphiri o achiuya kwao .
Huripholaa Tiro , hwàkwenderera na charo chehu ta huchifika mudzi wa T'olemai . Phapho huchendaalamusa ndugu zehu a chijeso , na huchikala nao ts'iku mwenga .
Kunadzachakwe , hwàuka huchenda mudzi wa Kaisariya . Kuko huchenda nyumbani kwa Filipu , ye muvumisi wa Nguma Mbidzo , ariye wàkala ni mumwenga wa arat'u at'u afungahe otsagulwa ko Jerusalemu .
Filipu wàkala una ana ane a chiche okala k'aadzangwe kuhwalwa , na àkala ana chipaji cha kugomba udzumbe wa Mulungu .
Huriphokala kuko ts'iku fulani , Agabo yekala ni mugomvi wa Mulungu wàkudza kulaa Judea .
Ndo yiye wàkudzahwala ukanda wa P'aulo , na achidzifunga nao mikono na magulu , na achamba , " Roho wa Mulungu unaamba vivi , ' Ayahudi a Jerusalemu andakwendamufunga dza vivi ye mwenye ukanda uu , na amulavye kwa at'u a makabila manjine ! ' "
Huriphosikira gago , siswi na arat'u akuluphiri a mudzi uo hwàmulombera P'aulo kukala , ats'ende Jerusalemu .
Ela ye achihuudzidza achamba , " Ts'ambeni hivyo , na ts'irireni , maana , vyo muriravyo munanishononesa . Mino ni kwete kwendafungwa , na ta kuulagwa kwa dzulu ya Bwana Jeso ko Jerusalemu . "
Huriphoshindwa ni kumulombera , hwàgaricha , na huchamba , " Mahenzo ga Bwana , nagachimire . "
Huriphosagala phat'u phapho kwa ts'iku fulani , hwàfunganya mizigo yehu kahiri , huchenderera na charo cha kukot'a kwenda Jerusalemu .
Anjine kati ya o akuluphiri a ko Kaisariya , àkwenda phamwenga naswi achihuphirika mudzini kwa Munasoni , kokala hundalala . Munasoni wàkala ulaa Kupuro , na wàkala ni mukuluphiri wa myaka minji .
Huriphofika Jerusalemu , akuluphiri a kuko àhuphokerat'o muno .
Kunadzachakwe , P'aulo phamwenga na siswi hwàkwendamulamusa Jakobo , na vilongozi osi a kanisa , àkala a phapho nao .
Huriphoalamusa tu , P'aulo wà-aambira gosi gokala Mulungu udzigahenda kuchirira yiye kati ya at'u a makabila manjine .
Ao ariphosikira gago , àmulika Mulungu . Chisha achimwamba P'aulo , " Mukuluphiri munziwehu , uwe unaona kukala , kuna mahelufu ga Ayahudi ario ni akuluphiri , na ao osi agwira t'ot'ot'o Shariya ya Musa .
Ela ao àpata ngumazo kukala , wàkala uchiafunza Ayahudi osi ario anasagala kati ya at'u a makabila manjine kukala , ats'ituwe Shariya ya Musa , ats'ibit'ets'i ana ao a chilume , na ta ats'ituwe ada zinjine za Chiyahudi .
Sambi huhendedze vino ? Maana , ao kwa hakika andasikira kukala , u phapha .
Bee , uwe vivi henda dza vyondokwamba siswi . Phapha hunao at'u ane ario àrya chirapho .
Ndo uwe gwirikana nao mwao mavoyoni ga kudzitakasa mbere za Mulungu , ukaariphire garama zao , kwa anyolwe viphala . Uchihenda vivyo , at'u osi andamanya kukala , go maneno goambirwa dzuluyo ts'i ga jeri , na kukala uwe mwenye ucheri kusagala kutuwirizana na Shariya ya Musa .
Dzulu ya arat'u at'u a makabila manjine ario ni akuluphiri , hudziaandikira baruwa kare kwaambira maneno gehu gogachiza kukala , ats'irye vyakurya vyodzolaviwa sadaka kwa milungu ya vinyago , ats'irye nyama za anyama odzoshongolwa , ario k'aamwagirwe milatso , na ats'izinge . "
Ndo kunadzachakwe , P'aulo wàkwenda na ao at'u ane achendahenda mavoyo ga kudzitakasa phamwenga nao . Chisha achendaphenya hekaluni , na achisema ts'iku ya musindikizo wa kudzitakasa , na dzulu ya sadaka yondolaviwa kwa dzulu ya chila mumwenga wao .
Phokala zizo ts'iku fungahe za kudzitakasa zi phephi na kusira , Ayahudi okala alaa jimbo ra Asiya àmona P'aulo u ndani ya hekalu . Ndo ao achisunganya ro duu ra at'u , na achimugwira P'aulo .
Ao àpiga k'ululu achamba , " Alume asena a Chiiziraeli , hwavizeni , hwavizeni ! Yuyu ndiye mut'u aafunzaye at'u chila phat'u maneno gahupingago , gapingago Shariya ya Musa , na riri hekalu . Na dzulu ya gago , udziatiya at'u a makabila manjine hekaluni , na kuphabananga phapha phat'u phatakatifu . "
Chotuma ta agombe gago ni kukala , àkala adzimona T'orofimo muchina Efeso u phamwenga na ye P'aulo pho mudzini . Ndo achona kukala , P'aulo wàkala udzimutiya mo hekaluni .
Mudzi wosi wa Jerusalemu uchigot'a muyuwano , na at'u achidza kulaa p'embe zosi , achidzamugwira P'aulo , na achimukuruta ta achimulavya mo hekaluni , na phapho kare miyango ya ro hekalu yichisindikwa .
Ao at'u ariphokala ahenza amuulage ye P'aulo , nguma zàmufikira mubomu wa shikari a viha a Chirumi kukala , Jerusalemu yosi yàkala yidziudzala muyuwano .
Ye mubomu ariphosikira gago , wàhwala shikari na abomu ao maruru na achirituwa ro duu ra at'u . Ndo at'u ariphomona ye mubomu na shikarie , àricha kumupiga ye P'aulo .
Ye mubomu achimutuwa P'aulo achendamugwira , na achimwamula afungwe kati-kati ya shikari airi . Mukono uno ufungwe na yuno , na uno ufungwe na hiyu . Chisha achiauza vivi , " Ni ani yuno , na uhendadze ? "
Anjine kati ya ro duu ra at'u achigomba hiri , na anjine achigomba rinjine . Chisha , ao at'u àkala anayuwana muno ta ye mubomu k'aidimire kuchimanya cho chisa chenye . Kwa vivyo , wàalagizira o shikarie amuphirike P'aulo ndani ya ngome .
Ndo ao àmulongoza P'aulo , ela ariphofika ngazini , yàabidi amuunule kwa o muyuwano wa at'u .
Maana , duu bomu ra at'u ràmutuwa na kuno rinapiga k'ululu rinaamba , " Muulageni . "
Shikari a viha ariphokala anamutiya P'aulo ndani ya yo ngome yao , P'aulo wàmuvoya ye mubomu wa shikari a viha achimwamba , " Nikale ninaidima kugomba nawe vichache ? " Ye mubomu achimuudzidza achimwamba , " Kumba unamanya Chiyunani we ?
Ukale we ts'iwe yuya Mumisiri ariye vino dzuzi-dzuzi wàzula ui wa kwalongoza majahili helufu ne ( 4,000 ) ta nyika ? "
P'aulo ye achimuudzidza achimwamba , " Mimi ni Muyahudi , na nàvyalwa T'ariso mudzi umanyikanao ko jimbo ra Kilikiya . Ndo ninakuvoya unihenzeze nigombe na aa at'u . "
Ye mubomu achimuhenzeza . Ndo P'aulo achiima dzulu ya zo ngazi , achiatsuphira mukono kwanyamaza , na ariphonyamala achanza kugomba nao kwa chiryomo cha Chiburania .
Yiye wà-aamba , " Ano baba na ndugu zangu , nisirikisani vivi nidziheheravyo mbere zenu ! "
Ao ariphomusikira unagomba nao kwa chiryomo cha Chiburania , àkaza kunyamala kuchira pho mwanzo . Ndo P'aulo achenderera kugomba , achamba ,
" Mimi ni Muyahudi yevyalwa T'ariso , jimbo ra Kilikiya . Ela mafugwi gangu , nàfugwa phapha Jerusalemu . Mimi nàfunzwat'o kuzituwa shariya za akare ehu ni mwalimu Gamalieli , na nàdzilavira na moyo wangu wosi kwa Mulungu dza mwimwi murivyo vivi .
Mimi nàkala nichiahendera mauku arat'u at'u okala anatuwa yiyi Njira ya Bwana , na ta anjine nichiahenda aulagwe . At'u nàagwira ache kwa alume , na kwaphirika jela ,
ta ye kuhani mubomu na ngambi yosi ya atumia ni mashaidi ga lairiro riro . Aa ànandikira ta baruwa zokala ni niziphirike kwa arat'u Ayahudi asena okala a mudzi wa Damasiko , kwa ta akanihenzeze niagwire at'u okala anatuwa Njira ya Bwana kuko , na niarehe na kuno afungwa p'ingu ta Jerusalemu , adze atiywe akili . "
P'aulo wàenderera kugomba achamba , " Ts'iku ninenda ko Damasiko , nàkwenda vivi ta dzuwa rinaamba rinafika vitswani , nichikala ninatapira phapho . Ela nàbiririkirwa maruru p'ande zosi ni mung'alo kulaa mulunguni .
Na phapho kare nichigwa phots'i nichisikira laka ra mut'u richinamba , ' Saulo , Saulo ! Kwadze unanihendera mauku ? '
Mimi nami nichiuza nichamba , ' U ani we Bwana ? ' Ro laka ra mut'u richiniudzidza richinamba , ' Mimi ni Jeso muchina Nazareti , ariye uwe unanihendera mauku . '
Arat'u at'u okala a charoni phamwenga nami àwona o mung'alo , ela k'aarisikirire ro laka ra ye mut'u yegomba nami .
Ndo nichiuza vivi , ' Nihendedze sambi Bwana ? ' Bwana naye achiniudzidza achinamba , ' Vivi zuka uphenye pho Damasiko , na phapho undaambirwa yo kazi yotsagulirwa uyihende . '
Phapho nichizuka , ela urat'u mwanga wàkala udziniulaga matso . Kwa vivyo , arat'u asena achinigwira mukono achinitsetseza ta huchiphenya pho Damasiko .
Kuko Damasiko , kwàkala kuna mut'u mumwenga aihiwaye Anania . Anania wàkala ni mut'u amwabuduye Mulungu kwa kuyituwirizat'o shariya yehu , na wàkala unaishimiwa muno ni Ayahudi okala anasagala ko Damasiko .
Ndo Anania wàkudzaima phephi nami , achinilamusa , na achinamba vivi , ' Saulo musena , ona kahiri ! ' Ndo nichona kahiri phapho kare , na nichimulola .
Chisha Anania achinamba , ' Mulungu wa akare ehu , udzikutsagula widime kumanya mahenzoge , na umone yuyat'u Muhendikaziwe mwenye haki , na umusikire uwe mwenye mwiri .
Uwe undakala shaidiwe , waambire at'u osi garat'u urigogasikira , na gogaona .
Ndo uts'itowe . Vivi zuka ubatizwe , na wusirwe dambizo kwa kurikubali dzina ra Bwana . ' "
P'aulo wàenderera kugomba achamba , " Bee , niripholaa kuko , nàuya Jerusalemu . Na niriphokala ni hekaluni ninavoya , nichona ono .
Ko ononi , nàmona Bwana na achinamba , ' Saulo ! Uka maruru phapha Jerusalemu , kwakukala , achina phapha k'aandaukubali ushudao dzulu yangu . '
Mimi phapho nichimuudzidza nichimwamba , ' Bwana , aa enye anamanya kukala , mimi ndimi yekala nichichira-chira masinagogini , kwagwira , na kwahenda apigwe at'u okala anakukuluphira .
Na anamanya vivyo kukala , shaidio Sitefano ariphoulagwa , mimi nami nàkala ni phapho , na nichichikubali chihendo chicho , na ta nichigarinda go makoti ga okala anamuulaga . '
Ndo Bwana achinamba , ' Uka ninakuhuma kure , kwa at'u a makabila manjine . ' "
O at'u ukati uo wosi àkala anamusirikisa ye P'aulo , ela ariphogomba maneno gago , achanza kupiga k'ululu achamba , " Muulageni ! Mut'u dza yiye k'awirya kukala moyo . "
Na àkwenderera kupiga k'ululu vivyo na kuno anaahula nguwo zao na kutifula mitsanga dzulu kwa kutsukirwa .
Ndo ye mubomu wa o shikari a viha wa Chirumi achilagiza o shikarie amuphirike P'aulo ndani ya ngome yao . Chisha , achilagiza apigwe vibok'o kwa aseme ni kwadze Ayahudi àkala anamupigira k'ululu hivyo .
Ela ariphokala anamufunga kwa amuchape vyo vibok'o , P'aulo wàmuuza mubomu mumwenga wa o shikari yekala u phephi naye . Yiye wàmuuza vivi , " Vidze , ni shariya kupiga vibok'o mut'u mwenye haki za Chirumi na k'adzangwe kulamulwa ? "
Ye mubomu wa o shikari a viha ariphosikira gago , wàkwendamwambira ye mubomuwe naye kukala , " Mut'u yuyu , bee kumba una haki za Chirumi ! Ndo we , utsuma umuhendedze ? "
Ndo ye mubomu wa shikari a viha achimutuwa P'aulo , na achimuuza vivi , " We una haki za Chirumi ? " P'aulo achimuudzidza vivi , " Ee ninazo . "
Ye mubomu wa shikari a viha achimwamba , " Mimi nàlavya p'esa nyinji ndipho nichikala na haki za Chirumi . " P'aulo ye achimwamba , " Mino bee nàvyalwa na haki zizo za Chirumi . "
Phapho kare arat'u okala a ch'enich'eni kumuuza P'aulo achiuka . Na ta ye mubomu wa shikari a viha naye wàphenywa ni woga ariphomanya kukala , P'aulo una haki za Chirumi , na àkala adzimufunga kare minyororo .
Ye mubomu wa shikari a viha wàkala unahenza agamanye go malumbano garigo Ayahudi àkala anamulumbira P'aulo . Ndo kunadzachakwe , wàalagizira makuhani abomu na ngambi yosi yonane , naye achilagizira P'aulo avugulwe minyororo , na arehewe mbere za yo ngambi .
P'aulo ariphorehewa , wàalola phots'o haya o atumia a ngambi , na chidzako achanza kugomba achamba , " Ayahudi asena , mimi nidzisagala na maazo ga kukala ninahenda madzo mbere za Mulungu ta rero . "
Phapho kuhani mubomu Anania achiaamba arat'u okala adziima phephi na P'aulo kukala , amupige o mulomo .
P'aulo ariphopigwa , wàmwamba Anania vivi , " Ta uwe undapigwa ni Mulungu , uwe mulumakwiri udzihendaye u mut'u mudzo ! Unaidimadze kunilamula kutuwirizana na shariya na kuno we mwenye unayivunza kwa kunamba nipigwe ? "
At'u okala aimire phephi na ye P'aulo achimwamba , " Heka unamuhakana kuhani mubomu wa Mulungu we ? "
Phapho P'aulo achiudzidza vivi , " Ayahudi asena , ts'imanyire kukala , yuyu ni kuhani mubomu . Maana , ta Maandiko ga Mulungu ganaamba vivi , ' Uts'imuhadze na mai mutawali wa at'uo . ' "
Ukati uo , P'aulo wàkala unamanya kare kukala , anjine a o atumia a yo ngambi àkala ni Asadukayo , na anjine àkala ni Afarisayo . Ndo achigomba kwa laka ra dzulu mbere za yo ngambi achamba , " Enehu , mimi ni Mufarisayo , na avyazi angu nao ni Afarisayo . Vivi nidzirehewa kotini kwakukala , ninakuluphira kukala , afadzi andafufuka . "
Ariphomarigiza kugomba gago , phàkala malau mafu kati ya Afarisayo na Asadukayo , na o monano uchigavikana maduu mairi .
( Na chisa chàkala ni chichi , Asadukayo àkala agwiririra kukala , afadzi k'aafufuka , k'akuna malaika , na k'akuna roho . Ela Afarisayo o anagakubali gago mahahu gosi . )
Ndo k'ululu zichikaza konjezeka , na alimu anjine a shariya okala ni a chirundu cha Afarisayo , achiima na achilumba chisiru achamba , " Mut'u yuyu k'ana kosa rorosi . Na nikwenda akakala roho , hebu malaika wa Mulungu ugomba naye ! "
Go malau gàkaza kukala mafu , ta ye mubomu wa shikari a viha achikala ni moga unaona dza kwamba P'aulo undatsonyolwa-tsonyolwa . Kwa vivyo , achilagiza shikarie adudule ta pho kati-kati ya ro duu ra at'u , amulavye P'aulo kwa mabavu na akamuudze ndani ya ngome yao .
Usiku uo , Bwana wàima phephi na P'aulo achimwamba vivi , " Dzip'e moyo ! Udzinishuhudiya Jerusalemu , na ta ni seti ukahende vivyo mudzi wa Rumi . "
Kunadzachakwe , Ayahudi àkwenda njama , na kuko achendaarya chirapho cha kukala , " Nahuts'iryeni , hebu kunwa ta humuulage P'aulo . "
At'u odzochira mirongo mine ( 40 ) ndiofunga njama yiyo .
Ndo ao àkwenda kwa makuhani abomu na o atumia a ngambi achenda-aamba vivi , " Sino hudzerya chirapho kukala , k'ahundatata chochosi ta humuulage P'aulo .
Ndo vivi mwimwi jimula na ngambi , humani udzumbe kwa mubomu wa shikari a viha , mumwambe amurehe P'aulo kwenu muchidzisingizira kukala , munahenza mupate nguma kamili dzulu ya malauge . Na siswi hundamwimirira njirani humuulage ta phapha ats'ifike . "
Ela muphwa wa P'aulo wàsikira dzulu ya mupango uo . Ndo achenda ndani ya yo ngome ya shikari , achendamwambira P'aulo dzulu ya mupango uo .
P'aulo achimwiha mumwenga wa abomu a shikari a viha achimwamba vivi , " Muhwale mutana yuno wende naye kwa ye mubomu mwenye wa viha . Una ut'u yuyu ahenzao amwambire . "
Ye mubomu wa shikari a viha achimuhwala ye mutana , achimulongoza ta kwa ye mubomu mwenye wa shikari a viha achendamwamba vivi , " Yuyat'u mufungwa P'aulo udziniiha na akanivoya nimurehe mutana yuyu kwako , maana , una neno ahenzaro akwambire . "
Mubomu mwenye wa shikari a viha achimugwira mukono ye mutana achenda naye k'anda achendamuuza vivi , " Ni ut'u wani o uhenzao unambire ? "
Ye achamba vivi , " Ayahudi adzerekezana akuvoye kukala , P'aulo aphirikwe ngambini machero , achidzisingizira kukala , atumia a ngambi angehenza akaze kupata nguma kamili dzuluye .
Ela uwe uts'ikubali , maana , kuna at'u odzochira mirongo mine ( 40 ) , ario adzimwimirira amuulage . Ao adzerya chirapho kukala , k'aandarya , hebu kunwa ta amuulage . Vivi a kwete anatariza ulamulio tu ! "
Phapho ye mubomu mwenye achimwamba , " Uts'imwambire mut'u yeyosi kukala udzinaambira nguma zizi , " na achimuricha achenda vyakwe .
Ndo ye mubomu mwenye wa shikari a viha achiaiha abomu a shikari airi achiaamba vivi , " Aambireni shikari magana mairi ( 200 ) , shikari mirongo mifungahe ( 70 ) a kupanda farasi , na shikari magana mairi ( 200 ) a mik'uk'i akale kwete kwenda mudzi wa Kaisariya saa t'ahu za usiku .
Na mwikireni P'aulo farasi wa kupanda na a k'anda , na bee mufiseni salama salamini kwa ye gavuna Felisi . "
Chidzako , ye mubomu mwenye achimwandikira ye gavuna baruwa yambayo vivi ,
" Kwa mwishimiwa gavuna Felisi , ni mimi Kilaudiyo Lusiya , na ninakulamusa .
Ayahudi àmugwira mut'u yuyu arehewaye kwako , na achikala anahenza amuulage . Ela mimi niriphoambirwa , nàkwenda jimula na shikari angu nichendamona , na nichimutivya kwakukala , nàambirwa yiye una haki za Chirumi .
Niriphomutivya , mimi nàmuphirika mbere za ngambi yao bomu , kwa ta nimanye chisa chokala chinaaricha ta amulumbire .
Ndo phapho nichimanya kukala , malumbano genye , bee gàkala ga dzulu ya p'ande fulani-fulani za shariya yao . Kwa vivyo , mimi ts'onere kukala uhenda chochosi chiidimacho kumuhenda alamulwe kunyongwa , hebu kufungwa .
Ela vivi nàambirwa kukala , Ayahudi adziima ngewa amuulage . Kwa vivyo , nidzamula arehewe kwako maruru , na nà-aambira vivyo o amulumbirao kukala , arehe malumbano gao mberezo . "
Ndo ao shikari àmuhwala P'aulo dza arivyolagizwa , na achimuphirika usiku uo ta mudzi wa Anitipatiri .
Kunadzachakwe , o shikari a magulu àuya kwao ngomeni , achiaricha o shikari a kupanda farasi achenderera na charo jimula na P'aulo .
Ariphofika Kaisariya , àmup'a yo baruwa ye gavuna , na achimwika P'aulo ts'ini ya widimiwe .
Felisi ariphosoma baruwa yiyo , wàmuuza P'aulo jimbo alaaro . Ariphoambirwa kukala , wàkala ni muchina jimbo ra Kilikiya ,
wàmwamba vivi , " Nindasirikisa malaugo achidza o alumbirio . " Ndo achimulagizira P'aulo aikwe ts'ini ya urinzi ndani ya boma ra mufadzi Herode .
Ziriphochira ts'iku ts'ano , ye kuhani mubomu aihiwaye Anania wàkwenda Kaisariya jimula na atumia fulani , na wakili mumwenga wa shariya aihiwaye T'eritulo . Kuko , àkwenda kwa ye gavuna , achendamwambira malumbano gao dzulu ya P'aulo .
P'aulo ariphoihiwa , T'eritulo wàanza kulumba vivi , " Mwishimiwa Felisi , uwe udzihulongoza kare ts'iku nyinji , na ukati uo wosi hudzisagala na reri , na uo ulongozio udzendereza its'i yehu muno .
At'u osi phapha phehu its'ini , anahamirwa muno ni ulongozio uwe mwishimiwa , na huna mumvera nawe muno .
Mwishimiwa Felisi , mimi ts'enzi nikaze kuyaza ukatio , ela siswi hunakuvoya kwa mbazizo uhusirikise vichache tu .
Sino mut'u yuyu P'aulo hwàmugwira kwakukala , hwàmumanya ni mui muno . Yiye unabit'a muyuwano kati ya Ayahudi duniani kosi , na chisha ni chilongozi wa chira chama cha achina Nazareti .
Chisha , yuyu wàheza ta kuritiya najisi hekalu , na phapho sino ndipho huchimugwira .
Ndo uwe mwenye uchimuuza unaidima kumanya go maneno gosi humulumbirago bee ni ga jeri . "
Ayahudi nao phapho achigomba achamba , malumbano gago gosi ni ga jeri .
Ndo gavuna Felisi wàmuhadza P'aulo naye kwa agombe . P'aulo achanza kugomba kwa kwamba , " Ninahamirwa kudzihehera mberezo nichimanya kukala , udzikala mulamuli wa its'i yiyi kwa myaka minji .
Uwe uchihenza , unaidima kuhakikisha kukala , mimi ts'idzangwe kuhenda ta ts'iku kumi na mbiiri hangu niriphokwenda Jerusalemu kwendamwabudu Mulungu .
Bee mwishimiwa Felisi , aa Ayahudi k'aanonere ninalumbana na mut'u yeyosi kwenye ro hekalu , na k'aanonere ninaasunganya at'u abit'e muyuwano kwenye masinagogi , hebu phat'u phanjine phophosi mudzi uo .
Na k'aaidima kugahakikisha gaga malumbano godzonihendera .
Nikubalicho mberezo ni kwamba , mimi bee ninamuvoya Mulungu wa akare ehu kwa kutuwa Njira yiyat'u yiriyo aa Ayahudi anayiiha chama cha ulongo . Mimi ninakuluphira maneno gosi goandikwa Shariyani mwa Musa , na chila roandikwa ni agomvi a Mulungu .
Na ninamukuluphira Mulungu dza vyo amukuluphiravyo aa kukala , at'u osi adzo na ai andakudzafufuka kulaa kuzimu .
Ndo ninahenda vyangu niidimavyo ts'iku zosi kwa nidzone ninahenda ga haki mbere za Mulungu na ta at'u .
Mimi niriphosagala kure kwa myaka fulani , nàuya Jerusalemu kwendaaphirikira Ayahudi asena wavizi wa p'esa , na kulavya sadaka kwa Mulungu .
Ndo ukati phokala ninahenda gago mo hekaluni phapho ndipho aa ànona , na nàkala nidzigamala kare mavoyo ga kudzitakasa , na phapho k'aphakalire na duu ra at'u , na ts'ibit'ire muyuwano wowosi .
Ukati uo okala a phapho ni Ayahudi fulani kulaa jimbo ra Asiya . Na chikala nina kosa ra kulumbirwa , ao ndio awiryao kukala phapha mberezo , akalavya malumbano gao .
Hebu aa ario phapha , naaseme kosa rangu rorona ukati niriphodzihehera mbere za ngambi bomu .
Mimi ts'imanya kale kosa rangu ni garat'u gogagomba , phoima mbere zao kukala , ' Rero munanilamula kwakukala , ninakuluphira kukala , afadzi andafufuka ! ' "
Phapho Felisi , ariye ye mwenye wàkala unayimanya yo Njira ya Bwana , wàgavunza go malau , na achiaamba vivi , " Malau genu nindagalamula ukati mubomu wa shikari a viha Lusiya , achidza phapha . "
Chisha , achimulagizira ye mubomu wa shikari amuudze P'aulo ndani , ela akale tsare kulaa-laa konze ya yo jela vichache , na asenae ats'izizwe kumup'a gakwe arigo una haja nago .
Ziriphochira ts'iku ch'ach'e , Felisi wàuya jimula na muchewe Durusila , ariye wàkala ni Muyahudi . Yiye wàkudzamulagizira P'aulo achirehewa , na achidzamusirikisa unagomba dzulu ya kumukuluphira K'irisito Jeso .
Ela ukati P'aulo ariphoanza kugomba dzulu ya kuhenda ga haki , dzulu ya mut'u kudzidinisa ats'ihende dambi , na dzulu ya ts'iku ya ulamuli , Felisi wàphenywa ni woga ta achamba vivi , " Vivi enda ! Nindakwiha kahiri ukati nichipata nafasi . "
Ukati uo , Felisi ye wàona P'aulo undamuhonga p'esa . Gago ndigo gomuhenda ta achimwiha P'aulo mara kwa mara agombe naye .
Yiye Felisi wàkala unahenza aapendelee Ayahudi . Ndo ukatiwe wa kutawala uriphosira baada ya myaka miiri , wàmuricha P'aulo ndani . Phapho nafasiye ya ugavuna yichihwalwa ni P'orikiyo Fesito .
Fesito ariphogwira chihi cha ugavuna , wàkala ts'iku t'ahu , na chidzako achilaa mudzi wa Kaisariya , achenda Jerusalemu kwendadzimanyisa kwa at'u osi .
Ariphofika kuko , makuhani abomu jimula na vilongozi a Chiyahudi , àmup'a nguma dzulu ya malumbano gokala ga dzulu ya P'aulo . Na achimuvoya Fesito
aahendere udzo kwa kumureha P'aulo Jerusalemu , nao àkala adzerya njama ya amuulage njirani .
Ela ye achiaudzidza achiaamba vivi , " P'aulo ucheri chizimbani ko Kaisariya , na mimi nindakwenda kuko vivi sambi .
Kwa vivyo , yiye achikala wàhenda kosa rorosi , nanende na vilongozi kati yenu , ende akalavye malumbano gao dzuluye kuko . "
Fesito wàsagala kuko Jerusalemu kwa mitsana minane , chenda kumi hivi , ndipho achiuya Kaisariya . Kunadzachakwe , wàkwenda ko chizimbani , na achilagizira P'aulo arehewe mbereze .
P'aulo ariphorehewa pho mbereze , Ayahudi okala alaa Jerusalemu àmuzunguluka na achanza kulavya malumbano manji maziho-maziho , garigo gàkala k'aanago ushaidi .
Ndo P'aulo naye achanza kudzihehera vivi , " Mimi ts'ihendere kosa rorosi dzulu ya shariya za Chiyahudi , hebu dzulu ya hekalu , hebu dzulu ya Kaisari . "
Fesito wàhenza kupendeleya Ayahudi . Kwa vivyo , wàmuuza P'aulo kukala , " Vidze , we ungehenza kwenda Jerusalemu ukalamulwe mbere zangu kuko dzulu ya malumbano gano ? "
P'aulo achiudzidza achamba vivi , " Mimi vivi niimire mbere za koti ra Arumi , na phapha ndipho niwiryapho kulamulwa . Na dza mumanyavyo t'ot'ot'o , mimi bee ts'iahenderere Ayahudi ui wowosi .
Elako , nichikala nidzoneka kukala , nina kosa riwiryaro ninyongwe , mino ni kwete kufa . Ela ichikala malumbano gago gogalavya aa ts'i ga jeri , bee k'akuna aidimaye kunilavya kwao . Na vivi , ninahenza nikat'e pili kwa Kaisari . "
Ndo Fesito ariphomarigiza kugomba na o atumiae , wàmwamba P'aulo vivi , " Uwe udzikat'a pili kare kwa Kaisari . Kwa vivyo , vivi undaphirikwa kwa yiye Kaisari . "
Ziriphochira ts'iku ch'ach'e , mufalume Agiripa na nduguye wa chiche Berinike , àkwenda Kaisariya kwendamulamusa gavuna Fesito .
Ao àkala kuko kwa ts'iku fulani , naye Fesito achimwambira ye mufalume dzulu ya malau ga P'aulo . Yiye wàmwamba vivi , " Phapha phana mut'u mumwenga ariye Felisi wàmuricha chizimbani .
Na phokala nidzikwenda Jerusalemu , makuhani abomu na atumia a Chiyahudi ànambira malumbano gao dzuluye , na achinilombera nimulamule .
Ela mino nichiaudzidza kukala , ts'i ada ya Chirumi kumulavya mut'u atiywe akili phots'o mulumbiriwe konana naye , na kuhewa nafasi ya kudzihehera .
Ndo niriphokudza nao phapha , mimi ts'iimire , ela nàsagala na atumia angu , na kunadzachakwe nichimulagizira mut'u yiye achirehewa mbere zangu .
O alumbirie àgomba , ela k'aalavire malumbano mai dza vyokala ninalilikana .
Ela tu , àkala ana mushindano naye dzulu ya maneno fulani ga dini yao , na dzulu ya mut'u mumwenga aihiwaye Jeso , ariye wàfa , ela P'aulo ye wàkala unaamba u moyo .
Mimi phapho ts'imanyire njira ya kugapeleleza maneno gago . Ndo nichimuuza P'aulo ichikala undahenza kwenda kotini Jerusalemu kwa dzulu ya malau gago .
Ela P'aulo ye achikat'a pili kwa Kaisari , na mimi nichilagiza arindwe ko chizimbani ta phondoamba aphirikwe kwa ye Kaisari . "
Ndo Agiripa achimwamba Fesito vivi , " Ningehenza nimusirikise mut'u yiye mimi mwenye mwiri . " Fesito achimuudzidza achimwamba vivi , " Undamusirikisa machero . "
Ndo kunadzachakwe , Agiripa na Berinike àfika na kuno avala nguwo za chifalume pho baraza ra monano . Ao àkala alongozana na mubomu wa shikari a viha na vilongozi vya o mudzi . Fesito achimulagizira P'aulo achirehewa mo ndani .
Ndo achamba vivi , " Mufalume Agiripa na mosi murio phapha phamwenga naswi ! Phapha mbere zehu phana mut'u , ariye Ayahudi osi a phapha , na a ko Jerusalemu analalamika kwa kupiga k'ululu kukala , mut'u yuyu bee unawirya anyongwe .
Ela mimi ts'imonere kukala , wàkala uhenda chii chochosi ta awirye kunyongwa . Ndo P'aulo wàkat'a pili kwa Kaisari , na mimi nichikala nidzamula nimulavye ende kuko .
Mimi chiupande wangu , bee ts'ina udzumbe kamili urio ninaidima kumwandikira Kaisari dzuluye . Gago ndigo godzotuma ta nidzimureha phapha mbere zehu , na kamwe mberezo uwe mufalume Agiripa , kwa ta huchimala kumupeleleza , nipate ra kwandika dzuluye .
Maana , vindakala k'avina tende kumuphirika mufungwa phots'ohadza lwazu-lwazu manenoge alumbirwago . "
Ndo mufalume Agiripa achimwamba P'aulo vivi , " Unahenzezwa kudzihehera . " Na phapho P'aulo achanza kudzihehera vivi ,
" Mufalume Agiripa , ninadzona kukala , nina bahati mbidzo rero kudzihehera mberezo dzulu ya garat'u malumbano gosi garigo Ayahudi àkala anagomba dzulu yangu .
Ninaona vivyo kwakukala , uwe mwenye unamanya ada zehu , na maneno fulani garehago malumbano kati yehu . Ndo ninakuvoya wahi unisirikise na uvumiriri .
Mimi vyosagala kati ya at'u angu na ko Jerusalemu kulaa hangu ni mwanache , vinamanywa t'ot'ot'o ni vilongozi osi a Ayahudi .
Aa adzinimanya ts'iku nyinji , na achihenza anaidima kushuhudiya dzulu yangu kukala , mimi hangu pho mwanzo , nàsagala dza mumwenga wa at'u a chama cha dini yehu , yaani cha Afarisayo , chiricho ndicho chenye shariya k'omu-k'omu muno .
Na vivi ni phapha nilamulwe , kwa ninakuluphira chirat'u chilagane aricho Mulungu wàalaga akare ehu .
Chilagane chicho ni chirat'u chikuluphirwacho ni zirat'u mbari kumi na mairi za its'i yehu . Ao anamwabudu Mulungu kwa moyo wao wosi usiku na mutsana . Bee mufalume Agiripa , aa Ayahudi ananilumbira kwa kuluphiro riro tu !
Na kwadze mwi Ayahudi asena munaona vikomu muno kukuluphira kukala , Mulungu nikwafufula afadzi ?
Mimi nami pho p'indi , nàkala ninaona ni vidzo kuhenda vyangu vyosi niidimavyo kuripinga dzina ra Jeso wa Nazareti .
Maneno gago ndigo go gahenda ko Jerusalemu . Mimi mwenye nàkala nidzihewa widimi ni makuhani abomu , na nàatiya jela at'u anji amukuluphirao Jeso . Na aripholamulwa aulagwe , mimi nàpiga k'ura ya kukubali .
Mimi nàahenda atiywe akili masinagogini k'ano nyinji , na nàheza ta kwagaramisha ariche kukuluphira . Na mwanzo mino bee , nàkala nidziatsukirirwa muno ta nichendaatsakula ta midzi ya kure , na kwahendera mauku . "
P'aulo wàenderera kwamba vivi , " Ukati umwenga , nàkala ninenda Damasiko , na phapho nàkala nidzihenzezwa , na nidzilagizwa ni makuhani abomu , kwendaahendera mauku at'u amukuluphirao Jeso .
Mwishimiwa , dzuwa ririphofika vitswani , nàkala ni njirani ninenda vyangu , na ndipho nichona mung'alo wa kung'ala kuriko wa dzuwa , uchinibiririkira kulaa mulunguni , na uchinizunguluka mimi na arat'u okala hu hosini mo charoni .
Siswi hosi phapho hwàgwa phots'i , nami nichisikira laka ra mut'u richigomba kwa Chiburania richamba vivi , ' Saulo , Saulo ! Kwadze unanihendera mauku ? Uwe unadzilumiza bule dza nzao yipigayo hala ndat'a ya bwanawe . '
Ndo nami nichiuza nichamba , ' U ani we Bwana ? ' Ro laka ra mut'u richiniudzidza kukala , ' Mimi ni Jeso , uriye uwe unanihendera mauku .
Elako , unuka vivi wime ! Mimi nidzikulairira , kwa ta nikuhende ukale muhendikazi wangu , na undaashuhudiyira at'u anjine maneno godzogaona rero , na garat'u gondokudzakonyesa .
Mimi nindakutivya kati ya Ayahudi , na at'u a makabila manjine . Mimi nindakuhuma kwao ,
ukaang'aze matso gao , wahende alae dzizani aphenye mwangani , na walavye utawali wa p'ep'o amugalukire Mulungu , kwa ta apate kuusirwa madambi gao , na apate kwikwa duu ra at'u angu , kuchirira kunikuluphira mimi . ' "
P'aulo wàenderera kwamba vivi , " Kwa vivyo mufalume Agiripa , mimi nàtuwa goambirwa ko ono riro ra Mulungu ,
na nichanza kwasumurira ao okala ko mudzi wa Damasiko . Chidzako nichendaasumurira achina Jerusalemu , its'i ya Ayahudi , na ta kwa at'u a makabila manjine . Mimi nàakalata at'u atye , na aonyese kwa mahendo kukala , àricha dambi zao achimugalukira Mulungu .
Gago ndigo goahenda aa Ayahudi anigwire phokala ni hekaluni , na àtsuma kuniulaga .
Ela Mulungu unanaaviza , na ndo ta vivi rero niimire phapha kulavya ushuda kwenu , mwimwi abomu na ots'o vyeo . Nigagombago ni garat'u goambwa ni agomvi a Mulungu na Musa kukala , gandalairira .
Yaani kukala , yàmubidi ye K'irisito afe , na akale wa mwanzo kufufuka kulaa kuzimu , kwa aatangazire Ayahudi na at'u a makabila manjine kukala , aokoke na uo undakala dza mwanga kwao . "
P'aulo ariphofika phapho kwenye kudziheherakwe , gavuna Fesito wàmutsinza ulimi achimwamba , " Una vitswa uwe P'aulo ! Cho chisomocho chibomu chidzikutiya vitswa vivi . "
Ela P'aulo ye achimuudzidza achimwamba , " Ts'ina vitswa mino , mwishimiwa Fesito . Na rangu nigombaro , bee ni ujeri uphuphu ,
ta uwe mufalume Agiripa unagamanya maneno gaga . Kwa vivyo , mimi ninaidima kugomba phots'o wasi-wasi mberezo . Mino nina kanuni unagamanya gago gosi , maana , gago k'agahendekere kut'u chifitsoni .
Mufalume Agiripa , ninamanya kukala , unagakuluphira go gàkwandikwa ni o agomvi a Mulungu . "
Mufalume Agiripa ye achimuudzidza achimwamba , " Vidze , unaona uno ukati uchache odzogomba nami unaidima kunihenda mujeso ? "
P'aulo ye achimuudzidza achimwamba , " Mino ninamuvoya Mulungu kukala , ta kumba vindahwala ukati unji , hebu ukati uchache , mwimwi mosi munisirikisao vivi rero , mukale vyo nirivyo mimi , ta ni mwi mukale phots'o yiyi minyororo , na gago ts'igavoyera uwe hicheyo tu ! "
Phapho ye mufalume , ye gavuna , Berinike na osi okala a phamwenga nao àzuka ,
achilaa konze , na kuko achambana vivi , " Mut'u yuyu k'ahendere chochosi chiidimacho kumuhenda anyongwe , hebu kufungwa . "
Mufalume Agiripa achimwamba vivi ye gavuna , " Mut'u yuyu kala k'akat'ire pili kwa Kaisari , angari kurichwa akalaa jela . "
Viripholamulwa kukala , siswi hwende na meli ta its'i ya Italiya , P'aulo jimula na afungwa anjine àikwa ts'ini ya urinzi wa Juliyo , yekala ni mubomu wa gingi mwenga ya shikari yiihiwayo " Gingi ya Kaisari . "
Ndo siswi hwàkwendapanda meli ya kulaa Adiramito , yokala yinachira na bandari fulani za jimbo ra Asiya , na huchanza charo . Arisitako kulaa Tesalonike ko Makedonia , wàkala u phamwenga naswi .
Kunadzachakwe , hwàtiya nanga bandari ya Sidoni . Juliyo phapho achimuhenderat'o P'aulo kwa kumuhenzeza aonane na akuluphiri a phapho , na amup'e gakwe arigo una haja nago .
Huripholaa phapho Sidoni , hwàkwenderera na charo , ela kwakukala , vuto ràkala rinahupinga , hwàfyukira upande wa chisiwa cha Kupuro .
Ndo siswi hwenderera vivyo , na huchichira na k'anda-k'anda ya bahari ya majimbo ga Kilikiya na P'amufuliya , ta huchendatiya nanga mudzi wa Mura , urio u jimbo ra Lukiya .
Phapho ye mubomu wa shikari wàtsakula na achona meli yokala yilaa Alekizandiriya yinenda its'i ya Italiya , na achihupandiza mumo .
Huripholaa phapho , hwàkwenda p'ore-p'ore , na huchimala ts'iku nyinji mo charoni , ndipho huchifika phephi na mudzi wa Nido kwa gada . Huriphoona vuto richeri kuhupinga , hwàshindwa ni kwenda mbere tititi . Kwa vivyo , hwàchira na upande wa mwakani wa chisiwa cha Kirete phephi na chipande cha its'i cha Salimone chophenya ndani ya bahari .
Kuko nako hwàchira kwa gada na yo k'anda-k'anda ta huchifika phat'u phaihiwapho Bandari Mbidzo , phephi na mudzi wa Laseya .
Siswi hwàkala hudziyaza kare ukati unji , na ta ts'iku ya kufunga nayo yàkala yichira vivyo . Kwa vivyo , vyàkala ni hatari muno kwenenda na meli . Ndo P'aulo achilavya kanyo kwamba ,
" Atumia , ninaona charo chichi chindakala na ndai , na hasara nyinji . Yiyi meli na yo mizigo yodzopakiywa yindahangamika , na siswi enye naswi hundakala maengaengani . "
Ela ye mubomu wa shikari k'agatuwire gago maneno ga P'aulo , ta ye wàtuwa maoni golaviwa ni ye dereva wa yo meli , na ga mwenye yo meli .
Bandari yiyo ya phapho yàkala k'ayina phat'u phadzo pha kukala ukati wa p'eho ya mwaka . Kwa vivyo , anji àhenza kwenderera na charo , vichiidimikika meli yifike Foinike . Foinike ni bandari ya Kirete yodzerekeza mwakani mutserero wa dzuwa , na vurini mutserero wa dzuwa . Kuko àkala anaidima kukala uo ukati wa p'eho .
P'eho ziriphoanza kupiga kulaa mwakani , ao àona uo ndio ukati wa kuhenda gokala apanga . Kwa vivyo , àng'ola nanga , achanza charo na achichira na phephi na k'anda-k'anda ya yo bahari ko Kirete .
Ela phapho kare vuto bomu riihiwaro , " Vuto ra mulairo wa dzuwa , " richanza kuvuma kulaa ko chisiwani .
Ndo vuto riro richiyipiga yo meli ta huchishindwa ni kwenda , na phapho huchiyiricha yikukulwe ni ro vuto yo meli .
Ela ta vivyo , chisiwa chimwenga chiihiwacho Kauda , chàhuyeka vichache na ro vuto , na huchiidima kuritivya kwa gada ro dau ra meli .
Ahendikazi a mo melini ariphoripakiya ro dau mo ndani , àchiza mikowa na ts'ini ya meli , achiyifunga kinyi kuzunguluka . Chisha , achigavugula go maguwo , achigatsereza , na achiyiricha yo meli yikukulwe ni ro vuto . Ao àhenda vivyo kwakukala , àkala anaogopha anaona anaidima kukwama jenjeni , k'anda-k'anda ya bahari ko Libiya .
Ela vuto ràenderera kuvuma muno vivyo ta kunadzachakwe , ao achanza kutsupha madzini yo mizigo yokala yi mo melini .
Ts'iku ya hahuye , ao ahendikazi àanza kutsupha madzini kati ya zo nanga zokala zi mo ndani , mikowa na milingoti .
Na siswi k'ahwidimire kona dzuwa , hebu nyenyezi kwa ts'iku nyinji , na vuto naro ràenderera kuvuma muno vivyo ta makuluphiro gehu gosi ga kutiya gachihulaa .
Ariphomala ts'iku nyinji phots'orya chakurya , P'aulo wàzuka achiima kati yao na achamba , " Atumia , ni baha kala mwàtuwa go gangu ga kuts'auka Kirete . Kala mwàhenda vivyo , gaga k'agangahugwirire , na hasara yiyi nayo , k'ayingahupatire vivyo .
Ela ta vivyo , ninamuvoya kukala mudzip'e moyo , maana , ni meli tu yondohangamika , ela k'aphana ta mumwenga wenu yendafa .
Gago mimi ninagamanya kwakukala , dzana na usiku malaika wa Mulungu ariye mimi ni wakwe , na niriye ninamwabudu wànilairira . Ndo yiye
wànamba vivi , ' P'aulo uts'ogophe ! Uwe ni seti wende ukaime mbere za Kaisari . Mulungu udzikonera mbazi kwa udzowe ta aa osi ario charoni nawe undaativya k'aandahoha . '
Kwa vivyo , dzip'eni moyo atumia , maana , ninakuluphira Mulungu kukala , vindakala dza vyonamba .
Ela ta vivyo , ni seti hukasindikwe k'anda-k'anda ya chisiwa fulani . "
Usiku wa ts'iku ya kumi na ne , hwàkala hucheri kukukulwa ni vuto kwenye yo bahari ya Adiriya . Ndo kuriphofika phephi na usiku wa manane , o at'u a yo meli àmanya kukala , hu phephi na its'i .
Kwa vivyo , àpima china cha yo bahari , kwa kuhwala lugwe achifunga chuma , na achilurichira , na achona ni futi gana na mirongo miiri ( 120 ) . Anaima-ima vichache , achipima kahiri , na achipata futi mirongo chenda ( 90 ) .
Phapho achogopha kukala , meli yao yinaidima kukwama myambani , na kwa vivyo , achitsereza nanga ne , nyuma ya yo meli , na phapho achivoya wa kucha .
At'u a yo meli , phapho achikala ahenza achimbire . Kwa vivyo , àtsereza madzini ro dau ra meli , na achidzisingizira kukala , àkala anendabit'a nanga upande wa mbere wa yo meli .
Ela phapho P'aulo achimwamba ye mubomu wa shikari na o shikarie , " Aa at'u a yiyi meli achichimbira mumu melini , bee ta mwimwi namwi k'amundatiya . "
Phapho kare o shikari achiyitosa yo mikowa yokala yidziumija ro dau ra meli , achiriricha rikuluzwe ni go madzi .
Phephi na p'eho za kucha , P'aulo wàalombera osi kwa arye chakurya . Yiye wà-aamba vivi , " Mudzihenda ts'iku kumi na ne vivi za ndai , na k'amurya chakurya .
Ndo ninamuvoya mino kukala , murye chakurya mupate mukotse . Maana , mwimwi k'amundayaza ta ludzere lumwenga lwenye kulaa mwenu vitswani . "
Ariphomarigiza kugomba gago , P'aulo wàhwala mukahe , achimulavira mumvera Mulungu mbere zao osi , achiumega na achanza kurya .
Phapho osi achiatsereza maroho gao , na achirya .
Hosini mo melini hwàkala hu at'u magana mairi na mirongo mifungahe na ahandahu ( 276 ) .
Phokala chila mut'u udzerya ta umvuna , ao àtsupha mizigo ya nganu mo baharini kwa yo meli yelelet'o .
Kuriphocha , o at'u a yo meli àona its'i yiriyo ao k'aaidimire kuyimanya . Ela àona mukono wa bahari okala k'au ndani , na achamula kuyiimisa phapho yo meli .
Kwa vivyo , àtosa mikowa ya nanga , na achiyiricha yizizimire baharini . Na chisha , ukati uo àyivugula yo mikowa yokala yifungirwa sukani ya yo meli . Ndo achifunga guwo mwenga kuhenda p'eho , na achilongoza kwenda ko k'anda-k'anda ya yo bahari .
Ela yo meli yàkwendagut'a gome , na yichigwirwa o upande wa mbere . Ndo o upande wa nyuma uchanza kuvunzika vipande-vipande kwa kupigwa ni go maimbi .
O shikari àkala atsuma kwaulaga o afungwa osi kwa àogopha kukala , achojerera ta konze , angechimbira .
Ela ye mubomu wa shikari wàkala unahenza amutivye P'aulo . Kwa vivyo , wàakahaza ats'igahende gago . Ndo chidzako achiaamba vivi , " Amanyaye madzi , naagagwe alae konze . "
Na o anjine achiaamba , aatuwe nyuma kwa kugwiririra mbao na vipande vya yo meli yokala yivunzika . Na vivyo ndivyo siswi hosi hurivyofika azima ko konze ya madzi .
Huriphofika azima ko its'i , hwàambirwa kukala , chisiwa chicho chàkala chinaihiwa Malita .
Achina phapho , ts'i mbazi zizo zohwonyesa . Mvula yàkala yidzanza kunya , na kuchikala kuna p'eho . Kwa vivyo , ao àhukut'ira moho , na achihuphokera hosini .
Ndo P'aulo naye wàhwala hiha ra k'uni , na achikala unazitiya pho mohoni . Phapho kwa ro teri ra moho , bafye richitsomoka kulaa mo k'unini , na richimuluma mukononi , na k'aririchirire .
Achina phapho phorona ro bafye rinalewalewa pho mukononi , àambana vivi , " Hakika mut'u yuyu ni muulagi , na ta aripho utivywa k'ahohere , ela vivi mulungu aihiwaye Haki , k'andamuricha akale moyo . "
Ela P'aulo ye wàritimvya mohoni ro bafye , na ta k'arisikirire kuhambala kamare .
Ao at'u achona phanjine P'aulo undafutuka , hebu agwe kare afe . Ela ao ariphomulolera kwa chiwango chire na k'ahendeka ut'u wowosi , àgaluza myazo yao achamba , " Mut'u yuyu ni mulungu . "
Phephi na phat'u phapho , phàkala phana minda ya P'ubiliyo , mubomu wa chisiwa chicho . Yiye wàhuphokera chisena , na huchikala ajenie ts'iku t'ahu .
Ela abaye P'ubiliyo wàkala u chit'andani ni mukongo wa kombereza na fyokwa ya milatso . Ndo P'aulo wàkwendamulola , achimwikira mikono na achimuvoyera , naye achirichirwa .
At'u ariphoona gago , akongo osi a chisiwa chicho àrehewa kwa P'aulo , nao achiphozwa .
Achina chisiwa chicho àhwishima muno , na huriphokala hunadzibambanya huuke kahiri na meli , àhup'a chila chit'u chokala hunacho haja .
Huriphomala myezi mihahu pho chisiwa chicho , hwàanza charo chehu kahiri na meli mwenga ya kulaa Alekizandiriya yiihiwayo , " Milungu P'atsa . " Meli yiyo yàkala yitiya nanga phapho chisiwani ukati wa vuto .
Siswi huriphofika mudzi wa Sirakusa , hwàsagala phapho mitsana mihahu .
Huripholaa phapho , hwàkwenda ta mudzi wa Regiyo . Kunadzachakwe , vuto ràanza kuvuma kulaa p'ande za mwakani , na huchenderera na charo chehu . Ziriphochira ts'iku mbiiri , huchifika bandari ya P'otiyoli .
Kuko huchonana na akuluphiri anjine , ario àhuvoya hukale nao kwa ts'iku fungahe . Ndo vivyo ndivyo vyoidima kumala charo chehu cha madzi , na ko mbere huchimarigiza na magulu ta mudzi wa Rumi .
Akuluphiri a mudzi wa Rumi àkala asikira kukala hunaloka , na ndo anjine achidzahutsangira kadzidzi kaihiwako Soko ra Apiyo , na anjine kadzidzi kaihiwako Ut'eli T'ahu . P'aulo ariphoaona ao , wàmulavira mumvera Mulungu , na achiphenya moyo .
Huriphofika mudzi wa Rumi , P'aulo wàhenzezwa kupanga nyumba ya hicheye , ela tu akale na shikari wa kumumanyirira .
Ziriphochira ts'iku t'ahu , P'aulo wàaiha vilongozi a Chiyahudi asagalao kuko Rumi . Ariphokudza phamwenga , P'aulo wà-aamba vivi , " Ayahudi asena , mimi ts'iahenderere chit'u chochosi chii at'u ehu , hebu kupinga ada za akare ehu , ela nàgwirwa vivyo ko Jerusalemu , na nichilaviwa dza mufungwa kwa Arumi .
Ariphoniuza na kunona kukala , ts'ina makosa gogosi gaidimago kunihenda nilamulwe kunyongwa , vilongozi a Arumi àhenza aniriche .
Ela Ayahudi àrema neno riro , na ndipho yichinibidi nikat'e pili kwa Kaisari , ta niripho ts'ikalire na chochosi cha kwalumbira Ayahudi asena .
Gago ndigo godzotuma ta nidzivoya kukala nonane , na nigombe namwi , maana , mimi nidzifungwa minyororo yiyi kwa ninakuluphira dza Ayahudi anjine kukala , afadzi andafufuka . "
O vilongozi a Chiyahudi achimuudzidza achimwamba , " Siswi k'ahudzangwe kuphokera baruwa yoyosi kulaa Judea , hebu k'akuna muchina kuko yeyosi yekudza phapha , kudzalavya nguma mbii dzuluyo .
Ela sino hungehenza hukusikire vyo mwenye wambavyo . Maana , hunamanya kukala , chicho chamacho bee , chinapingwa ni at'u chila phat'u . "
Phapho achiika ts'iku ya kudzaonana na ye P'aulo kahiri , na ukati uo at'u anji muno àkudza pho phakwe nyumbani . Ndo P'aulo wàasumurira dzulu ya Ufalume wa Mulungu , kulaa chiramuko ta dziloni . Yiye wàheza kwalombera akubali o udzumbe dzulu ya Jeso , kwa kuhumira Shariya ya Musa na Maandiko ga agomvi a Mulungu .
Anjine kati ya o vilongozi a Ayahudi àkuluphira kukala , gogomba ni ga jeri , ela anjine o k'aakuluphirire .
Ndo phachikala na mugavikano kati yao , na achanza kuuka . Ariphokala anaenderera kuuka , P'aulo wàamba vivi , " Roho wa Mulungu wàgomba ujeri phogomba na akare ehu , kwa njira ya mugomviwe Isaya kukala ,
' Enda kwa at'u aa uka-aambire kukala , " Kusikira mundasikira , ela k'amundaelewa , na kulola mundalola , ela k'amundamanya nini .
Maana , myoyo yao yikala mifu , k'aahega masikiro gao t'ot'ot'o , na k'aaenzi kugalolat'o go agaonago . Kalapho ts'i vivyo , ao angari kona na matso gao , angari kusikira na masikiro gao , kumanya mwao myoyoni , na phapho angari kugaluka kwangu , nami ningari kwaphoza . " ' "
Ndo P'aulo wàamarigizira na kwaamba vivi , " Manyani vivi kukala , udzumbe wa kutivya , urio ulaa kwa Mulungu , Mulungu unahenza aup'e at'u a makabila manjine , na ao andausirikisa . "
P'aulo wàsagala myaka miiri yenye yo nyumba yokala udziyipanga yiye mwenye kuko , na achikala achimupiga karibu chila yekwendamulamusa .
Yiye wàsumurira dzulu ya Ufalume wa Mulungu , na achifunza dzulu ya Bwana Jeso K'irisito phots'o woga , na wàhenzezwa kugomba na chila mut'u .
Ni mimi P'aulo muhendikazi wa Jeso K'irisito . Mimi nàtsagulwa ni Mulungu nikale muhumwa wa widimi wa ye Jeso K'irisito , na achinihuma nisumurire Ngumaye Mbidzo .
Mulungu wàalaga at'u yiyo Nguma Mbidzo kuchirira Maandiko ga agomvie p'indi yenye ,
na Nguma Mbidzo yiyo yi dzulu ya Mwanawe . Yiye upandewe wa chidamu , wàlaa mudzungu wa mufalume Daudi .
Ela upandewe wa Roho wa utakatifu , wàonyeswa kukala , ni Mwanangwa wa Mulungu ariye na widimi , o ukatiwe wa kufufuka kulaa kuzimu , na yiye Jeso K'irisito ndiye Bwana wehu .
Mulungu kuchirira Jeso K'irisito , mimi wànonera mbazi , na achiniika nikale muhumwa wa widimi wa ye Jeso K'irisito , na nimuhikirehikire , kwa ta nialongoze at'u a viryomo vyosi amukuluphire , na amwishime .
Mwimwi ajeso a Rumi namwi mu mumo kwakukala , Mulungu wàmwiha mukale a Jeso K'irisito .
Ndo ninamwandikira baruwa mwimwi ajeso mosi a Rumi . Mwimwi Mulungu unamuhenza , na wàmwiha mukale at'ue . Baba Mulungu na Bwana Jeso K'irisito , naamuhats'e , na amuhende musagale na reri yao .
Enehu a chijeso , rangu ra kwanza ni kwamba , ninamulavira mumvera Mulungu kuchirira Jeso K'irisito kwa mwimwi , kwakukala , nguma yigot'a chila phat'u kukala , munamukuluphira Jeso K'irisito jeri .
Mwimwi ninamuvoyera ukati wosi mo mwangu mavoyoni , na maneno gaga ni ga jeri ta ye Mulungu unamanya . Mimi ninamuhikirahikira Mulungu chivyangu vyosi niidimavyo , kwa kwasumurira at'u Nguma Mbidzo dzulu ya Mwanawe . Ndo rangu nivoyaro ni kukala ; ngawa nipate ukati vivi nidze ko kwenu . Elako , gago ninahenza gatuwane na mahenzo ga Mulungu .
Mimi ninahenza muno nimone , kwa ta nimup'e chit'u fulani cha chiroho cha kumujenga .
Na nichigomba vivyo ni ninaamba , mimi na mwimwi , bee hundajenganani . Yaani , kuluphiro renu rindanijenga , na rangu naro rimujenge .
Rangu nihenzaro murimanye mwimwi enehu a chijeso ni kukala , mimi nidzidzila k'ano nyinji nidze ko kwenu . Ela ta vivi chila nichidzila , ng'o , maneno k'agenda hivyo vyangu nidzilavyo . Mimi ninahenza nidze nivumise Nguma Mbidzo kati yenu ta anjine enu aokoke , dza vyohendeka kwa at'u a makabila manjine anzienu .
Mimi nina muzigo wa kuhikirahikira at'u osi , Ayunani , na ario ts'i Ayunani , enye chisomo , na ta ots'o chisomo .
Gago ndigo ganihendago ta ninahenza muno nidze nimusumurire Nguma Mbidzo mwimwi achina Rumi .
Mimi yo Nguma Mbidzo ts'iyonera haya kamare , maana , yina widimi wa Mulungu wa kwativya osi akuluphirao ; kwanzira siswi Ayahudi , ta at'u a makabila manjine nao .
Yiyo Nguma Mbidzo yinang'aza lwazu-lwazu vyo Mulungu aphokeravyo at'u dza enye haki , na Mulungu uphokera mut'u kwa kuluphirore tu bahi . Vivi vinagwa sawa na Maandikoge gaambago : " Mut'u yedzephokerwa ni Mulungu dza mwenye haki kwa kumukuluphira yiye , undakala na uzima . "
Mulungu unang'aza vyondoabit'ira chitaiche adambi osi ario anauziza ujeri , kwa go gao mai gosi agahendago .
Maana , anamanya kukala , Mulungu ndiye muumbi dza at'u osi amanyavyo , kwakukala , Mulungu unaenderera kwang'azira .
Kulaira Mulungu ariphoumba urumwengu , at'u anamanya t'ot'ot'o kukala , widimiwe k'auna musindikizo , na yiye ndiye Mulungu wa jeri . Maneno gago k'agaoneka , ela ganamanyikana . At'u gago anagamanya , kwa kona vyo vit'u vyoumbwa ni ye Mulungu . Ndo at'u k'aana cha kudzihehera .
At'u anamanya kukala , kuna Mulungu , ela anarema kumwishima , na kumulavira mumvera dza Mulungu wa jeri . Ndo maazo gao gadziima k'agana tende , na ga dzizani .
Enye anadzona ana hekima , ela ni azuzu .
Ao anaricha kumuvoya Mulungu ariye moyo ta kare na kare , o anavoya vinyago , virivyo vyàtsongwa dza at'u ario anafa , nyama a kuburuka , nyama a magulu mane , hebu nyama a kuhambala .
Ndo kwakukala , at'u àkala ana madambi muno hivi , Mulungu wàaricha ahende go maneno mai agaazago , na vivi anahenderana maneno ga waibu .
At'u ao àricha kukuluphira ujeri wa Mulungu achikuluphira ulongo . Ao àabudu na kuhikirahikira vyoumbwa ni Mulungu , achiricha kumuvoya na kumuhikirahikira ye Muumbi mwenye , ariye unawirya kulikwa ta kare na kare ! Amina .
Ndo gago ndigotuma ta Mulungu achiaricha at'u akale na t'amaa zao mbii , ta ache achihendana ache , maneno garigo ts'i ga kawaida .
Alume nao achiricha ga kawaida ga kulala na ache , ta o ahenza kuhendana ache ao enye , na vivi Mulungu unaatiya akili awiryayo , kwa go gao mai gogahenda .
At'u àrema kutuwa gokala anagamanya dzulu ya Mulungu , na ndo Mulungu naye achiaricha akale na akili za kuhenza kuhenda mai , kwa ta ahende go arigo k'aawirya kugahenda .
At'u ao adziudzala ui wosi , ana moyo , anahenderana mai , adziudzala chidzitso , anamenana , anaulagana , analembana , na anapigana makarama . Chisha , anatsunana ,
anahadzana na mai , adzimumena Mulungu , anahakanana , ana ngulu na anadziunula , analilikana njira mbiphya za kuhendera mai , na k'aaishima avyazi ao .
Ao k'aamanya madzo nini na mai nini , k'aachimiza vilagane vyao , na k'aana mbazi .
Ao anamanya kukala , lagizo ra Mulungu rinaamba , mut'u asagalaye mazagazi dza gago niafe . Ela o anaenderera kugahenda , na ta o ahendao madambi dza gago nao , anaalika .
Kwa vivyo asena , mwimwi muchikala munaalamula anzienu ni alongo , bee ta mwimwi alamuli namwi , k'amuna cha kudzihehera ta mukakala mu ano ani . Mwimwi o anzienu muchialamula , bee mukala munadzilaumu mu alongo enye . Maana , go gao mai agahendago , bee ta mwimwi namwi ndigo muhendago .
Mulungu unaalamula ni alongo o ahendao gago , ela hosini hunamanya kukala , yiye ulamula haki na hakiye .
Asena , mwimwi munaalamula anzienu ni alongo kwa anahenda mai , ela mwimwi namwi , gago munagahenda . Bee , manyani kamare kukala , Mulungu undamulamula mu alongo ta mwimwi .
Mwimwi , Mulungu unamonera mbazi muno , na unagavumirira go genu ta k'amutiya akili kwa unamuhenza mutye . Ela heka mwi munamuphurya kwa unamonera mbazi ?
Mwimwi k'amwambirika na munarema kutya , ela manyani kukala , Mulungu undamutiya akili vikali muno yo ts'iku yondobit'a chitaiche , na kulamula haki na hakiye .
Yiye undamuripha chila mut'u gakwe awiryago kwa gohenda .
Endererao kuhenda madzo na kumutsakula Mulungu kwa aalike , aahende aishimike , na akale moyo ta kare na kare , Mulungu ao undaaripha uzima uphya wa kare na kare .
Ela o anjine ario adzimanya ao enye tu bahi , anarema kutuwa ujeri ta anaenderera kuhenda mai , ao Mulungu undaatsukirirwa , na aatiye akili .
At'u osi ahendao mai , Mulungu ao undaashononesa , na aaturise . Na ko kutiywa akili kundaanza na o Ayahudi , ndipho chidzako kwende ko kwa at'u a makabila manjine .
Ela osi ahendao madzo , Mulungu ao undaap'a ubomuwe , aahende aishimike , na asagale na reri . Na gago gandaanza ko kwa Ayahudi , ndipho gende ko kwa at'u a makabila manjine .
Na Mulungu undalamula vivi , maana , k'alola cheo cha mut'u .
Ayahudi osi a ts'ini za Shariya ya Musa . Ndo ao ahendapho dambi , andalamulwa ni Mulungu chishariya . Na at'u a makabila manjine osi , k'aa ts'ini za yiyo Shariya . Ela ao nao achihenda dambi , andayaya .
Mulungu undalamula vivi , kwakukala , yiye k'achiza at'u dza enye haki kwa anamanya Shariya tu . At'u achizwao ni Mulungu dza enye haki , ni arat'u atuwao malagizo ga Shariya .
At'u a makabila manjine k'aahewerwe Shariya ya Musa . Ela o enye aamulapho kuhenda malagizo ga Shariya , bee nikukala anaonyesa anagamanya go ahenzwago ahende , na arigo k'aahenzwa agahende , ta aripho k'aahewerwe yiyo Shariya .
Go gao ahendago , bee ganaonyesa kukala , go malagizo ga Shariya ga mwao myoyoni . Na chisha , go gao agaazago nago , ganaonyesa malagizo ga Shariya ga mwao myoyoni . Maana , ukati unjine anadzamba enye , " Gaga godzogahenda , bee ni mai , " na ukati unjine anadzamba , " Hudzihenda ga jeri . "
Maneno gaga gosi gandahendeka yo ts'iku ya ulamuli wa Mulungu . Mulungu wàmwika Jeso K'irisito alamule maneno garigo myoyoni mwa at'u ts'iku yiyo , na gago ndigo nigasumurirago kwenye yo Nguma Mbidzo .
Mwi Ayahudi , mwimwi enye munadzamba mu Ayahudi , mukuluphira Shariya ya Musa , na muna ngulu kwa mu at'u otsagulwa ni Mulungu .
Mwimwi munagamanya go muhenzwago ni Mulungu muhende , na Shariya yinamufunza vyo muhenzwavyo kutsagula ga haki .
Mwimwi enye munagomba kumala kukala , mu aonyesi a njira a at'u ots'oona , mu mwanga kwa at'u ario dzizani ,
munadzona munaidima kwambira njira za Mulungu at'u ario k'aazimanya , na kwafunza at'u ario anga dza anache . Mwimwi kwahivira muna Shariya , munadzona munamanya chila chit'u , na renu rondogomba , munaramba ni ra jeri kamare .
Ndo maswali gangu ni : heka mwi munaafunza at'u anjine , ela mwi enye k'amudzibaza ? Heka munaasumurira at'u kukala ats'iiye , ela mwi enye munaiya ?
Heka muna-aamba at'u ats'izinge , ela chidzako mwi enye munazinga ? Heka mudziamena o at'u avoyao milungu ya vinyago , na chidzako mwendaiya mumo madzumba gavoywago milungu ya vinyago ?
Mwimwi muna ngulu kwa Mulungu wàmup'a Shariya , ela heka munamutiya waibu ye Mulungu , kwa kuyivunza yo Shariyaye ?
Bee , gago ganagwa sawa na go Maandiko gaambago : " At'u a makabila manjine anamwifya Mulungu kwa mwimwi ! "
Kukala mut'u abit'wayets'i , kuna tende tu , chikala undatuwa malagizo ga Mulungu . Ela uts'iphohenda vivyo , bee undakala k'wachirire na rorosi o at'u ots'obit'wats'i , ario ni at'u a makabila manjine .
At'u a makabila manjine achituwa malagizo ga Mulungu , hakika Mulungu undaap'a haki yosi , na ishima yokala upanga kwap'a Ayahudi !
Na phapho mwanzo , ao at'u a makabila manjine ots'obit'wats'i , andakala adzimuchira na manji muno mwimwi Ayahudi mubit'waots'i , na munayimanya muno yenye yo Shariya ya Mulungu , ela k'amuyituwa .
Anjine anaoneka ni Ayahudi , ela ts'i Ayahudi enye . Kubit'wats'i ts'iko kumuhendako mut'u akale Muyahudi mwenye .
Ndo Muyahudi mwenye , ni yuyat'u ariye ni mut'u wa Mulungu ta ko kwakwe ndani . Na gago gahendwa ni Roho wa Mulungu , ela Shariya yohendaandikwa , k'ayigaidima . Ndo mut'u wa vivyo unalikwa ni Mulungu , ta ats'ipholikwa ni at'u .
Kunaavizani sambi ko kukala Muyahudi ? Hebu kuno kubit'wats'i , kokolani ?
Kuko kunaaviza muno , bee chisha chila upande . Chit'u cha kwanza ni kwamba , Mulungu wàang'azira Ayahudi manenoge gosi , maana , wàaona anakuluphirika .
Ela ujeri ni kwamba , Ayahudi anjine àkala k'aakuluphirika . Ndo mukale munaona Mulungu k'akuluphirika kwa Ayahudi anjine k'aakuluphirika ?
Ng'o ! Vivyo ts'ivyo kamare ! Maana , ta chila mwanadamu akakala mulongo , ela Mulungu ye ugomba ujeri ukati wosi . Vivi vinagwa sawa na Maandiko ga Mulungu gaambago , " Ndo uwe u mujeri kwa go unilumbirago , na una haki ya kunilamula . "
" Chikala madambi gehu ganamuhenda Mulungu aoneke mudzo , bemba siswi hunamuhenderat'o , hebu ts'ivyo vyo ? Ndo yiye Mulungu achihutiya akili , undakala k'ana haki . " ( Vivyo ndivyo aambavyo at'u anjine . )
Ng'o ! Vivyo ts'ivyo kamare ! Maana , ye Mulungu kala k'ana haki , angari kukala k'aidima kuulamula urumwengu .
At'u nikwenda akalumba akaamba , " Siswi huchihenda mai , at'u ta ndipho anaona lwazu-lwazu kukala , Mulungu unahenda ga jeri kamare , na vivyo hukala hunamuhenda alikwe . Ndo kwadze sambi hulamulwe hu adambi vivyo ? "
Ndo ao naamanye kukala , vivyo ni sawa na kwamba , " Nahuhendeni mai , kwa ta madzo gadze . " At'u anjine ananiifya kwa unilumbira kwamba , mimi nami ninagagomba gago . Ndo ao andatiywa akili kutuwirizana na go makosa gao .
Ndo hwambedze sambi ? Hukale sino Ayahudi hudziachira o anjine ? Ng'o ! Maana , mimi nidzimuhadzira kare kukala , at'u a makabila manjine na ta Ayahudi osi , anatawalwa ni dambi .
Gago ganagwa sawa na vifungu-vifungu vya Maandiko ga Mulungu vyambavyo : " K'akuna mwenye haki mbere za Mulungu , ta mumwenga k'akuna !
K'akuna mut'u amumanyaye Mulungu jeri , hebu amutsakulaye .
At'u osi anamuricha Mulungu , osi ayaya . K'akuna ahendaye madzo , ta mumwenga ngawa k'akuna . "
" Anagomba maneno ga kola dza k'ungu ya kola yilaayo mbira yiriyo wazi . Milomo yao yigomba maneno ga kulemba , na makanwa gao , gana utsungu dza wa mafira . "
" Milomo yao yi tele makarama ga kugwira . "
" At'u ni atsangu a kwahendera mauku at'u , na kuulaga anziao .
Phao phosi endapho anaturisa at'u , na kwahangamiza .
Ao k'aamanya kusagala na reri na at'u . "
" Na k'aamogopha Mulungu kamare . "
Kufikira phapho hunaonani kukala , gago gosi goandikwa Shariyani , ga dzulu ya o at'u ario a ts'ini za yo Shariya , ta ao k'aana chit'u cha kudzihehera ta chimwenga . Na chisha , hunaonani vivyo kukala , at'u osi phapha duniani a ts'ini za ulamuli wa Mulungu .
Maana , k'akuna mut'u aidimaye kuphokerwa ni Mulungu dza mwenye haki kwa unatuwa Shariya , ta its'iphokala , yinaahenda at'u amanye ni adambi .
Ela vivi , Mulungu wàng'aza njira ya kwaphokerera at'u dza enye haki phots'o shariya , na yiyo ndiyolagwa p'indi Maandikoni .
Ndo ni kuchirira kumukuluphira Jeso K'irisito , ndiko kumuhendako Mulungu aaphokere at'u dza enye haki . Na osi akuluphirao , ndio aphokerwao ni Mulungu dza enye haki . Ndo k'akuna tafauti kamare kati ya Ayahudi , na at'u a makabila manjine .
Maana , at'u osi àhenda dambi , na anaphungukirwa ni kukala na haki dza Mulungu .
Ela kwa mbazi za Mulungu , at'u osi anaidima kuphokerwa dza enye haki kwa njira ya Jeso K'irisito yekombola at'u .
Ndo Mulungu wàmulavya Jeso K'irisito dza sadaka , kwa ta aahende at'u asamehewe madambi gao . Na Mulungu usamehe at'u madambi gao akuluphirapho kukala , ye Jeso K'irisito wàfa kwa dzulu yao . Mulungu wàmutiya akili Jeso kwa aonyese kukala , wàkala niaatiye akili o adambi , ta aripho pho p'indi wàvumirira ta k'agatuwire mijali go madambi gao .
Ndo vivi , wàonyesa vyo yirivyo hakiye yàmuhenda amutiye akili Jeso kwa dambi za at'u , na yeyosi akuluphiraye yiyo sadaka ya Jeso , unaphokerwa ni Mulungu dza mwenye haki .
Hukale hunaidima kudziunula sambi hukaamba , huna ut'u wowosi huriouhenda , urio unaidima kumuhenda Mulungu ahuphokere dza enye haki ? Ng'o ! Maana , Mulungu uphokera at'u kwa kuluphiro rao tu , ela ts'i kwa mahendo gao .
Ndo at'u aphokerwa ni Mulungu dza enye haki kwa kumukuluphira Jeso K'irisito tu , ela ts'i kwa anatuwa Shariya .
Mwimwi nimumanye kukala , Mulungu ni wa at'u osi , ela ts'i wa Ayahudi hichiyao tu .
Maana , Mulungu wa jeri ni mumwenga , na yiye , o Ayahudi abit'waots'i , na at'u a makabila manjine ots'obit'wats'i , osi undaaphokera dza enye haki kwa kuluphiro rao tu .
Ndo vikale vyo vinaimanisha Shariya k'ayina tende kwa sino huphokerwa ni Mulungu dza enye haki kwa kuluphiro ? Ng'o ! Vivyo ts'ivyo kamare , ta hukala hunayiika Shariya phat'uphe pha haki .
Enehu a chijeso , mimi vivi ninagomba dzulu ya Burahimu mukare wehu siswi Ayahudi , ariye naye wàphokerwa ni Mulungu dza mwenye haki kwa kuluphirore .
Kala Burahimu wàphokerwa ni Mulungu dza mwenye haki kwa mahendoge , h'aya angari kukala una ut'u wa kuhendera ngulu , ela ts'i mbere za Mulungu kamare .
Maana , ta Maandiko ga Mulungu ganaamba , " Burahimu wàmukuluphira Mulungu , ndipho achiphokerwa dza mwenye haki kwa kuko . "
Mut'u achihenda kazi , unariphwa , na cho chakwe ariphwacho , at'u k'aaidima kuchamba ni manoso , ela aamba ni jashore .
Ndo mut'u yets'elola ga kaziye kwamba yindamokola , ta umukuluphira Mulungu aasameheye adambi dza kwamba unaap'a manoso , Mulungu mut'u yiye undamuphokera dza mwenye haki , kwakukala , unamukuluphira .
Daudi naye wàgomba dza gago dzulu ya baha yiriyo na mut'u aphokerwaye ni Mulungu dza mwenye haki , na wàkala k'alola ga kaziye yimokole .
Yiye wàamba , " Baha yuyat'u ariye mahendoge mai gàsamehewa , mut'u ariye dambize zàsamehewa .
Na baha yuyat'u ariye Mulungu k'andamutarira kamare madambige . "
Ndo yikale baha yo , yi dzulu ya Ayahudi hichiyao tu , ario ni at'u abit'waots'i , hebu ta kwa at'u a makabila manjine nao , ario ni at'u ots'obit'wats'i ? Mimi nidzimwandikira Andiko rambaro , " Burahimu wàphokerwa ni Mulungu dza mwenye haki kwa kuluphirore . "
Ndo ninamuhenza mumanye vivyo kukala , Burahimu unaphokerwa ni Mulungu dza mwenye haki , wàkala k'adzangwe kubit'wats'i , ela ts'i hipho ariphokala ubit'wats'i kare .
Burahimu wàkudzabit'wats'i phokala uphokerwa kare ni Mulungu dza mwenye haki . Kubit'wats'i kuko , kwàkala kunaonyesa kukala , Mulungu wàkala udzimuphokera kare Burahimu , maana , wàkala unamukuluphira kare ta phokala k'adzangwe kubit'wats'i . Ndo Burahimu ndiye mukare wa chiroho wa osi amukuluphirao Mulungu ario k'aabit'wats'i , na Mulungu unaaphokera vivyo dza enye haki .
At'u abit'waots'i nao , yiye Burahimu ni mukare wao wa chiroho vivyo . Na ts'i kwakukala àbit'wats'i , ela kwakukala , ao nao anatuwa yo njira ya kuluphiro yotuwiwa ni mukare wehu Burahimu phokala k'adzangwe kubit'wats'i .
Mwimwi manyani kukala , Mulungu wàmulaga Burahimu na at'u a mudzunguwe kukala , dunia yosi yindakala yao . Na chilagane chicho , k'achiikirwe kwa Burahimu wàkala unatuwa malagizo ga Shariya , ela kwakukala , wàkala unakuluphira , na achikala uphokerwa dza mwenye haki .
Kalapho o at'u atuwao Shariya ndiophokera cho chilagane , ko kumukuluphira Mulungu kungari k'akuna maana , na cho chilagane cholagwa ni Mulungu nacho , chingari k'achina tende kamare .
Shariya ya Musa ndiyo yirehayo chitai cha Mulungu . Phots'o shariya , k'aphavunzwa shariya .
Ndo chilagane cha Mulungu chituwana na kuluphiro , na wàchilaga kwa mbazize mwenye tu kwa ahakikishe kukala , chilagane chicho wàchilaga ta at'u osi a chiroho a mudzungu wa Burahimu . Ndo chilagane chicho chi dzulu ta ya at'u amukuluphirao Mulungu dza Burahimu arivyomukuluphira , ela ts'i at'u atuwao Shariya ya Musa hichiyao tu . Siswi hosini mukare wehu wa chiroho ni Burahimu ,
na vivyo vinagwa sawa na Maandiko ga Mulungu gaambago , " Uwe nidzikwika ukale mukare wa at'u a viryomo vinji . " Ndo ye Mulungu yekuluphirwa ni Burahimu , wàmwika Burahimu akale mukare wehu . Mulungu yiye ndiye ye afufulaye afadzi , na aihaye vit'u virivyo k'aviko dza kwamba vi kuko kare .
Burahimu ariphoambwa ni Mulungu , " At'u a mudzunguo andakala anji muno , " kwàkala k'akuna chochosi cha kumuhenda agakuluphire gago . Ela ye wàenderera kumukuluphira Mulungu , na kulolera gokala ulagwa , ta chilagane chicho chichichimira .
Burahimu unalagwa chilagane chicho ni Mulungu , wàkala unatapira myaka gana mwenga ( 100 ) , ambapho wàkala k'aidima ut'u kahiri . Muchewe Sara naye wàkala k'avyala , ela Burahimu ye wàenderera kumukuluphira Mulungu jeri-jeri vivyo .
Gosi gago wàkala achigalilikana , ela k'agamuhendere ariche kumukuluphira Mulungu . Chisha , k'akalire na moyo wa kwamba , " Gaga golagwa ni Mulungu k'agaidimikika , " ta ye wàkaza kumukuluphira Mulungu vyenye , na achimuhenda Mulungu alikwe .
Yiye Burahimu wàkala una kanuni kamare kukala , Mulungu wàkala una widimi wa kugahenda gokala udzimulaga .
Ndo yiye Burahimu , " wàphokerwa ni Mulungu dza mwenye haki kwa kuluphirore . "
Na Maandiko gago gaambago , " Yiye wàphokerwa ni Mulungu , " k'aga dzulu ya Burahimu hicheye tu .
Mwimwi manyani kukala , gago ga dzulu yehu ta siswi hurio Mulungu undahuphokera dza enye haki , maana , hunamukuluphira yiye Mulungu yemufufula Bwana wehu Jeso K'irisito kulaa kuzimu .
Mulungu wàmulavya Jeso K'irisito afe kwa madambi gehu , na achimufufula kulaa kuzimu kwa ahuphokere dza enye haki .
Ajeso asena , kwahivira Mulungu wàhuphokera dza enye haki kwa kuluphiro , vivi hunasagala na reri na Mulungu , kuchirira Bwana wehu Jeso K'irisito .
Yiye ndiyehwidimisa kumanya uo udzo wa Mulungu kwa hwàmukuluphira , na vivi Mulungu unaenderera kuhwonyesa udzowe . Ndo hunahamirwa muno yenye , kwakukala , hunalolera na kanuni kukwezwa , hukale phamwenga na Mulungu .
Na chisha , hunahamirwa vivyo hushononeswapho , kwakukala , hunamanya shenene yinareha kuvumirira ,
na kuvumirira kunareha mwendo umuhamirao Mulungu , na mwendo uo , ndio urehao kukala na kanuni na go hugalolerago .
Na go hugalolerago , bee k'agandahuvunza moyo kwakukala , Mulungu wàhup'a Rohowe kare , na ye Rohowe unahung'azira kukala , Mulungu unahuhenza muno .
Na Jeso K'irisito naye , wàfa o ukati okala upangirwa ni Mulungu , kwa ahwavize siswi at'u okala hu ai , na k'ahwidima kudzaviza enye .
Mut'u kudzilavira kufa kwa dzulu ya mut'u atuwaye malagizo ga shariya , bee ni neno ifu muno ; ta mara kumi ni baha kwa dzulu ya mut'u mudzo , kahi mut'u unaidima kudzilavira kufa .
Ela Mulungu wàhwonyesa unahuhenza muno , kwa kumulavya Jeso K'irisito afe kwa dzulu yehu , na ta siswi hwàkala hucheri adambi .
Ndo kwahivira vivi siswi hwàphokerwa ni Mulungu dza enye haki , kwa Jeso K'irisito wàmwaga milatsoye , rindakala neno dide muno kwakwe kuhutivya siswi na cho chitai cha Mulungu .
Nichigomba vivyo ninaamba , siswi hwàkala hu adawa a Mulungu , ela Mulungu achihugwira usena vivyo kuchirira chifo cha Mwanawe . Ndo kwahivira hudziima hu asenangwa a Mulungu , rindakala neno dide muno ko kudzativywa ni Jeso kwakukala , u moyo .
Na ta ts'i gago hicheye tu , ela Mulungu unahuhenda huhamirwe kuchirira Bwana wehu Jeso K'irisito , ariye ndiyehuhenda hukale asena a ye Mulungu vivi .
Enehu a chijeso , dambi yàanza kuhendwa ni mut'u mumwenga phapha duniani , na yichireha chifo . Ndo at'u osi nao anafa , kwakukala , osi àhenda dambi .
Shariya phokala k'ayidzangwe kulaviwa , dambi yàkala yi phapha duniani kare . Ela phots'o shariya , dambi k'ayitarwa .
Ela kwanzira ukati wa Adamu ta ukati wa Musa , at'u osi àfa ta aripho àkala k'aahendere dambi dza ya Adamu , ya kuts'atuwa lagizo rokala uhewa ni Mulungu . Adamu wàkala ni chelelezo cha K'irisito yekudza nyumaze .
Ndo kuna tafauti kati ya dambi , na vyo Mulungu aasamehevyo at'u kwa mbazize mwenye . Maana , yuyu mut'u mumwenga Adamu , wàarehera at'u chifo kwa dambiye . Ela yuyu mut'u munjine Jeso , achiarehera at'u musamaha kuchirira mbazi za Mulungu .
Virat'u Mulungu aasamehevyo at'u kwa mbazize mwenye , vi tafauti na dambi ya ye mut'u mumwenga . Ulamuli wa yiyo dambi mwenga , wàarehera at'u kutiywa akili . Ela o musamaha wa Mulungu wa dambi nyinji kwa mbazize mwenye , unamuhenda aaphokere at'u dza enye haki .
Kwa dambi ya mut'u mumwenga , at'u anji àfa jeri kwa yiye mut'u mumwenga . Ela gohendwa ni ye mut'u munjine , yaani Jeso K'irisito , ni madzo muno yenye . At'u osi aonerwao mbazi muno ni Mulungu , na aphokerwao ni Mulungu dza enye haki , andanoswa uzima uphya wa kare na kare kwa gohendwa ni Jeso .
Ndo virat'u arivyo at'u osi àlamulwa ni alongo , na achitiywa akili kwa dambi mwenga , at'u osi vivyo anaphokerwa dza enye haki , na kuhewa uzima kwa hendo mwenga ra haki .
At'u anji andaphokerwa ni Mulungu dza enye haki kwakukala , mut'u mumwenga Jeso K'irisito wàmogopha Mulungu , dza virat'u arivyo at'u anji àtarwa ana dambi kwakukala , mut'u mumwenga Adamu k'amogophere Mulungu .
Shariya yiripholaviwa , malairiroge ni kwamba , at'u àhenda madambi muno . Ela at'u ariphohenda madambi muno , Mulungu achiaonera mbazi muno yenye .
Ndo kumarigiza ni kwamba , virat'u arivyo at'u àfa kwa dambi , at'u vivi anaphokerwa dza enye haki kwa mbazi za Mulungu , ta anahewa uzima uphya wa kare na kare kuchirira Bwana wehu Jeso K'irisito .
Ndo hwambedze sambi ? Hwenderere kuhenda dambi kwa Mulungu akaze kuhwonera mbazi muno ?
Ng'o ! Vivyo navits'ikale kamare ! Siswi k'ahufungwa ni dambi kahiri . Kwa vivyo , hundaendereradze kusagala mazagazi ga kuhenda dambi ?
Hebu mukale k'amumanya mwimwi kukala , siswi hosi huriphobatizwa , hwàkala chit'u chimwenga na Jeso K'irisito , na yiye ariphofa , siswi naswi hwàkala dza kwamba hudzefa phamwenga naye ?
H'a bee manyani kukala , siswi hwàfa , na hwàzikwa phamwenga na Jeso kuchirira kuko kubatizwa , kwa ta husagale mazagazi maphya dza ye Jeso K'irisito arivyofufulwa ni Mulungu kulaa kuzimu na widimiwe wa kwangalaza .
Ndo kwahivira siswi hwàfa phamwenga na Jeso , hakika hundakala na mazagazi maphya vivyo dza vyofufulwa yiye .
Na hunamanya kukala , virat'u vyehu vyokala huchisagala phokala k'ahudzangwe kokoka , vyàulagwa ukati Jeso K'irisito ariphokot'wa misumari musalabani . Gago gàhendeka , kwa ta Mulungu alavye nguvu cho chehu chokala chichihuvuha huhende dambi , na phapho hukale k'ahu agulwa ahumiki a dambi kahiri .
Maana , mut'u afapho , nikukala tsare na dambi .
Ndo kwakukala , siswi hunga dza kwamba hwàfa phamwenga na Jeso K'irisito , hunakuluphira kukala , hundasagala phamwenga naye vivyo .
Jeso K'irisito wàfufuka kulaa kuzimu . Ndo vivi hunamanya kukala , k'andafa kahiri , kwakukala , chifo k'achimwidima kahiri .
Maana , Jeso K'irisito ariphofa , wàwulaga o utawali wa dambi , na vivyo vinatosha ts'iku zosi , na vivi yiye unasagala mazagazi ga kumuhamira Mulungu tu .
Mwimwi namwi munahenzwa mudzone dza kwamba mwàfa na muchivugulwa kulaa dambini , na vivi munasagala mazagazi ga kumuhamira Mulungu tu , kuchirira Jeso K'irisito .
Ajeso asena , dambi nayits'itawale kahiri mwenu mazagazini , na phapho k'amundakala chimwiri .
Na muts'ikubali ta chilungo chimwenga cha miiri yenu chihende mai , yaani dambi . Its'iphokala , mwimwi dzilavireni tsetsetse kumuhikirahikira Mulungu dza at'u ofufulwa ni Mulungu kulaa kuzimu . Na vilavyeni vilungo vyenu vyosi kwa Mulungu , kwa muvihumire kuhenda ga haki .
Mwimwi k'amutawalwa ni dambi kahiri , kwakukala , k'amu ts'ini za shariya , mu ts'ini ya mbazi za Mulungu .
Ndo hwambedze sambi ? Vino bee , huhende dambi kwa k'ahu ts'ini za shariya , hu ts'ini ya mbazi za Mulungu ? Ng'o ! Vivyo navits'ikale kamare !
Mukale k'amumanya mwimwi kukala , umutsagulaye kumogopha , ndiye akalaye mubomuo ? Bee , tsagulani kutawalwa ni dambi , elako mumanye , malairiroge ni chifo . Hebu mutsagule kumogopha Mulungu , kuriko malairiroge ni kukala na haki .
Mwimwi ko mulaako mwàkala mu agulwa ahumiki a dambi . Ela vino naalikwe Mulungu , kwakukala , mwàwogopha na moyo wenu wosi o ujeri wa mafunzo gofunzwa .
Na naalikwe Mulungu , kwakukala , mwàlaviwa ugulwani uhumiki wa dambi , muchiikwa agulwa ahumiki a Mulungu kwa muhende ga haki .
Mimi ninahumira mufano uo kwakukala , unaeleweka maruru . Mwimwi phokala k'amudzangwe kumumanya Bwana wenu Jeso , mwàdzilavya kukala agulwa ahumiki a dambi , na muchenderera kuhenda mai gosi . Ndo vivi munahenzwa mudzilavye mukale agulwa ahumiki a Mulungu muhende ga haki , kwa ta mukaze kukala at'ue atakatifu jeri .
Mwimwi phokala mu agulwa ahumiki a dambi , mwàkala mu tsare kuts'ahenda ga haki .
Ukati uo , mwimwi mwàhenda mai ta vivi gachihadzwa munagwirwa ni haya . Ndo swali rangu ni , gàmufaidisha na ut'u wani gogahenda ? Ujeri ni kwamba , k'agana faida yoyosi , ta malairiroge ni chifo tu bahi .
Ela vino Mulungu wàmulavya ugulwani uhumiki wa dambi , achimuhenda agulwae ahumiki . Ndo vivi muna faida ya kukala , mu at'ue atakatifu jeri , na malairiroge ni uzima uphya wa kare na kare .
Mut'u achihenda dambi , unaphokera mushahara wa dambi , urio ni chifo . Ela Mulungu , siswi at'ue unahunosa uzima uphya wa kare na kare kuchirira Bwana wehu Jeso K'irisito .
Mwi enehu mumanyao Shariya , mukale k'amumanya mwimwi kukala , Shariya yitawala mut'u achikala u moyo tu bahi ?
Nahuhwaleni mufano wa muche yehwalwa . Shariya yinaamba , muche achihwalwa , niamanye ye mulumewe ta maisha , ela mulume achifa , yo shariya yinamuvugula .
Ndo muche yehwalwa , atoroswapho ni mulume munjine na mulumewe mwenye ucheri moyo , ukala unazinga . Ela ye mulumewe achifa , shariya yinamuvugula , na k'atarwa unazinga ahwalwapho kahiri .
Ndo dza mwimwi enehu a chijeso namwi . Mwimwi mwàvugulwa kulaa Shariyani kuchirira cho chifo cha Jeso K'irisito . Gariphohendeka gago , muchipata munjine , ariye ni ye Jeso K'irisito yefufulwa ni Mulungu kulaa kuzimu , kwa ta humuhendereni Mulungu madzo maphuphu .
Siswi phokala hucheri kusagala chimwiri , Shariya yàhuhenda hukaze kutuwa t'amaa mbii zokala hunazo , na malairiroge ni chifo .
Ela vino hwàvugulwa kulaa Shariyani , maana , yo Shariya yokala yidzihufunga , hunga dza kwamba hwàyiferera ta vivi hunamuhikirahikira Mulungu na njira mbiphya ya kulongozwa ni ye Rohowe . Ela ts'i chihiyo njira ya p'indi , ambapho hwàkala hulongozwa ni Shariya yohendaandikwa .
Ndo hwambedze sambi ? Vino bee , hwambe Shariya ni dambi ? Ng'o ! Vivyo ts'ivyo kamare , ta its'iphokala , ndiyonihenda nimanye dambi nini . Mimi ts'ingamanyire kukala , kulavira matso cha musena ni dambi , kalapho Shariya k'ayingaambire , " Uts'ilavire matso cha munzio . "
Ela dambi yokala yi mwangu ndani , yàhumira lagizo riro , na yichinihenda nihende t'amaa mbii zosi . Maana , dambi k'ayihenda kazi kuchikala k'akuna shariya .
Mimi phokala ts'imanya ga Shariya , nàkala ni muzima chiroho . Ela niriphokudzamanya rirat'u lagizo ra Mulungu , dambi yichizuka ,
na phapho nichifa chiroho . Ndo ro lagizo rokala nirinip'e uzima , mino ràniulaga chiroho .
Maana , dambi yokala yi mwangu ndani , yàhumira lagizo riro yichinilemba , na yichiniulaga chiroho kuchirira lagizo riro .
Ndo enehu a chijeso , Shariya na malagizoge , bee gàlaviwa ni Mulungu mwenye , na chila lagizo ni ra haki , na ni idzo .
Ndo vino vikale vinaimanisha , chino chit'u chidzo ndichonirehera chifo ? Ng'o ! Vivyo ts'ivyo kamare , ta chonirehera chifo ni dambi kuchirira riro lagizo idzo , kwa ta dambi yimanywe lwazu kukala , ni mbii muno yenye .
Na ts'ivyo kwakukala , hunamanya kukala , Shariya yi chiroho , ela nichikala ts'ini za Shariya , nicheri mugulwa muhumiki wa dambi .
Mimi nidzamba vivyo kwakukala , gaga nigahendago bee , ts'igamanya , na go nigahenzago nihende , ts'igo nihendago , ta nihenda godzogamena .
Na nihendapho gots'ogahenza , vivyo vinaonyesa kukala , ninakubali Shariya ni mbidzo .
Ndo gago ts'igahenda mimi mwenye kuhenza , ela gahendwa ni yo dambi yiriyo mwangu ndani .
Mimi ninamanya mo mwangu ndani , yaani ndani ya chirat'u chinivuhacho nihende dambi , k'amuna idzo . Maana , kuhenza kuhenda madzo ninahenza kamare , ela ninashindwa .
Mimi ninahenza nihende madzo , ela gago ts'igo nihendago ta nihenda mai gots'ogahenza .
Ndo nihendapho gots'ogahenza , gago ganaonyesa kukala , ts'imi nigahendaye , ta gahendwa ni yo dambi yiriyo mwangu ndani .
Ndo mimi ninaona nina shariya ya kukala , nichamba ninahenza nihende madzo , mai ndigo galairirago .
Ko kwangu ndani , kunahamirwa ni Shariya yolaviwa ni Mulungu .
Ela vilungo vya mwiri wangu , vinalongozwa ni shariya yinjine ya dambi , yiriyo yinapingana na yo Shariya yihamirayo moyo wangu . Ndo yiyo shariya ya dambi yilongozayo vilungo vya mwiri wangu , yidzinihenda mufungwawe .
Ndo mimi asena bee ni vivi : mimi mwenye mwiri , bee nihikirahikira Shariya ya Mulungu na moyo wangu tu . Ela chirat'u chinivuhacho kuhenda dambi , chinanihenda nihikirehikire yo shariya ya dambi . Aa ! Heka ta ni mugayi vino mino ? Ni ani yendenitivya kulaa mazagazi gano garigo gananiulaga ? Naalikwe Mulungu , anitivyaye kuchirira Bwana wehu Jeso K'irisito !
Ndo vivi osi ario ni a Jeso K'irisito , k'aalamulwa ni alongo .
Maana , mwimwi mwàvugulwa kulaa kutawalwani ni dambi , yiriyo malairiroge ni chifo , na muchiphokera Roho wa Mulungu arehaye uzima wa kare na kare kuchirira Jeso K'irisito .
Shariya yàkala k'ayiidima kuhuvugula kwa unyonge wa chidamu , ela Mulungu wàhuvugula kwa kumuhuma Mwanawe akale mut'u dza siswi kamare , na achitiywa akili kwa dambi zehu .
Mulungu wàgahenda gago , kwa ta siswi hurio k'ahutuwa ga chimwiri ta hulongozwa ni Rohowe , huchimize go gahenzwago ni Shariyaye .
At'u ario a chimwiri , alilikana ga chimwiri , na o alongozwao ni Roho wa Mulungu , ao nao alilikana ga ye Roho .
Mut'u alilikanaye ga chimwiri , malairiroge ni chifo . Ela alilikanaye ga Roho wa Mulungu , Mulungu undamuhenda akale na uzima na reri .
Neno riro ni ra jeri kwakukala , mut'u alilikanaye ga chimwiri , bee ni mudawa wa Mulungu kulaa mwakwe moyoni . Ndo yiye unarema kumogopha Mulungu , na mwanzo ta ni k'aidima kumogopha Mulungu .
At'u ario a chimwiri , k'aaidima kumuhamya Mulungu .
Ela mwimwi k'amu chimwiri , ta mulongozwa ni Roho wa Mulungu , maana , yiye Roho wa Mulungu u mwenu ndani . Mut'u yets'e Roho wa K'irisito , ts'i wa K'irisito .
Ela kwahivira Jeso K'irisito u mwenu ndani , ta yiripho miiri yenu yindafa kwa dambi , ela ye Rohowe undaenderera kumup'a uzima uphya . Maana , ye Jeso K'irisito ndiye yemuhenda muphokerwe ni Mulungu dza enye haki .
Roho wa Mulungu u mwenu ndani , na Mulungu ndiye yemufufula Jeso kulaa kuzimu . Ndo yiyi miiri yenu yiriyo yindafa , Mulungu undayiudza moyo kahiri kuchirira ye Rohowe ariye mwenu ndani .
Ndo kwahivira maneno ga hivyo enehu a chijeso , siswi hunga dza adeni a ye Roho wa Mulungu , ela ts'i a chimwiri , na k'ahuhenzwa kamare husagale mazagazi ga chimwiri .
Maana , muchisagala chimwiri , hakika mundafa chiroho . Ela Roho wa Mulungu achimwaviza kugaricha kamare go mahendo genu ga chimwiri , mundakala na uzima .
Ana a Mulungu jeri , bee ni arat'u alongozwao ni Rohowe .
Mulungu k'ahup'ire Roho wa kuhuhenda agulwa ahumiki kahiri , ario a chiwogawoga . Ela wàhup'a Roho wa kuhuhenda hukale anae , na ye Roho unahwidimisa kumwiha Mulungu , " Baba . "
Ndo Roho wa Mulungu mwenye , na maroho gehu ganashuhudiya phamwenga kukala , hu ana a Mulungu .
Siswi vivi vyodzoima hu anangwa a Mulungu , hundapatani na Jeso garat'u manoso ga Mulungu gogaikira anae . Ela huchihenza kwendakala abomu na Jeso , nihukubali kushononeka dza vyoshononeka yiye .
Enehu a chijeso , mimi nina kanuni kukala , yo shenene ya ukati uu huchiyihwalanisha na o ubomu urio Mulungu undahup'a , bee hundaona dza kwamba vivi k'ahushononeka .
Chila chumbe chinatariza na kuno chinatamani muno yo ts'iku yiriyo Mulungu undang'aza ubomu wa anae .
Mulungu wàamula vyumbe vyosi vikale na lana . Gago ts'igo mahenzo ga vyo vyumbe , ela ni wamuzi wa Mulungu . Elako , vyumbe vyosi vinalolera
ts'iku yiriyo vindalaviwa kut'u kokala nivyole , vigwirikane na ana a Mulungu kwenye utsare wao , na vikale vibomu dza ao .
Hunamanya vyumbe vyosi vinaugula na utsungu dza wa uvyazi ta vivi .
Na ts'i vyumbe hicheye vyo vyugulavyo kwa utsungu , ela ta siswi ohewa Roho wa Mulungu kutatiswa gondokudzagapata , chisha hunalumira vivyo naswi ko ndani , vivi hutarizavyo Mulungu ahup'e haki yosi ya kukala anae , na ahup'e vivyo yo miiri miphya yohulaga .
Maana , siswi otivywa , hunalolera kugapata gago . Ela kalapho hunagaona go hugalolerago , bee riro ringari kukala ts'i kuluphiro . K'akuna aloleraye chit'u achonacho .
Ela hulolerapho gots'ogaona , hunavumirira kugatariza .
Dzulu ya gago , Roho wa Mulungu unahwaviza huchikala hu anyonge , maana , k'ahumanya vyo huhenzwavyo huvoye . Ela ye Roho wa Mulungu mwenye unahuvoyera kwa Mulungu , na kuno unaugula muno ta k'avigombeka .
Mulungu amanyaye ta ga myoyoni mwa at'u , unavimanya vyo aambavyo ye Roho . Maana , ye Roho nikwavoyera at'u a Mulungu kutuwirizana na vyo vihenzwavyo ni Mulungu .
Siswi hunamanya kukala , gosi gahendwago ni Mulungu , bee ni ga kwahenda akale phadzo arat'u amuhenzao , ario Mulungu wàaiha kutuwirizana na mupangowe .
Ao a kutsagulwa ni Mulungu hangu k'adzangwe kuumba urumwengu , Mulungu wàkala udziapangira adze akale dza ye Mwanawe , kwa ta ye Mwanawe Jeso K'irisito akale muvyere wao .
Mulungu ao okala udziapangira adze akale anae , wàaiha . Ndo ao oaiha , wàaphokera dza enye haki , na ao oaphokera dza enye haki , wàalaga kwap'a ubomuwe .
Enehu a chijeso , hwambedze sambi kwa maneno gano gosi gohenderwani ni Mulungu ? Vino arivyo Mulungu u upande wehu , ni ani aidimaye kuhupinga ta akahubit'a ?
Mulungu ye Mwanawe mwenye k'amonerere ufu , ta ye wàmulavya dza sadaka achishononeswa kwa dzulu yehu siswi hosini . Ndo achikala ye wàhup'a ta ye Mwanawe , akale k'andahup'a vinjine vyosi ?
Ni ani yendehulumbira sino at'u otsagulwa ni Mulungu ? K'akuna , kwakukala , Mulungu mwenye ndiyehuphokera dza enye haki .
Ni ani yendehulamula kutiywa akili sino ? K'akuna , kwakukala , Jeso K'irisito wàfa kwa dzulu yehu , na achifufulwa ni Mulungu kulaa kuzimu , ta vino usegere mukono wa kulume wa Mulungu unatawala , na kuko unahuvoyera siswi vivyo .
Siswi ta hukapata ndai bomu , hukaturiswa muno , at'u akahuhendera mauku , hukakosa chakurya , hukamala nguwo za kuvala , at'u akahwogofya , hebu ta akahendahuulaga kamare , chisha , vivyo vyosi k'aviimanisha kukala , Jeso K'irisito wàricha kuhuhenza .
Gago godzogomba , ganagwa sawa na Maandiko ga Mulungu gaambago , " At'u anahwogofya kuhuulaga chila ts'iku kwa dzuluyo , na anahuhenda vii dza magonzi gendagotsinzwa . "
Ela gago gosi gahupatago hunagarima kwa yehuhenza muno .
Mimi nina kanuni kamare kukala , k'akuna chit'u chochosi chiidimacho kuhutenga na menzwa ya Mulungu . Kala chifo , hebu uzima , kala malaika a Mulungu , hebu mapepo gatawalago , gaga gahendekago vivi hebu ta gondohendeka ts'iku zidzazo , hebu enye widimi .
Ta vyosi , virivyo dzulu na kuzimu , na mwanzo ta ni k'akuna ta chumbe chimwenga chenye chiricho chindaidima kuhutenga na menzwa ya Mulungu , yiriyo wàhwonyesa kuchirira Bwana wehu Jeso K'irisito .
Enehu a chijeso , mimi ninagomba ujeri uphuphu ts'ilemba , kwakukala , nàokolwa ni Jeso . Na ta moyo wangu nao urio unalongozwa ni Roho wa Mulungu , unanaamba ts'ilemba vivyo .
Ujeri nigombao ni kwamba , mimi ninashononeka muno , na nina utsungu kwenda kwa at'u angu , ario ni a chiryomo changu . Mimi ninahenza navize muno ao at'u a chiryomo changu kwa atiye . Ndo ta kala yo njira ya kwaavizira , ni mimi mwenye nirichirwe chitai cha Mulungu , na nilaviwe Jeso , mino ningari kukala razi vivyo .
At'u angu ni Aiziraeli , ario àtsagulwa ni Mulungu . Ao Mulungu wàahenda akale anae , wàang'azira ubomuwe , wàaikira malagano , wàap'a Shariya , wàang'azira vyo ahenzwavyo amwabudu , na wàalaga vilaganevye .
Akare ao ni o at'u a Mulungu amanyikanao , na Jeso K'irisito uchimutuwa upandewe wa chidamu , ni Mwiziraeli naye . Ela o upande unjine , ni Mulungu atawalaye osi , na naalikwe ta kare na kare ! Amina .
Ajeso asena , vivi vyodzogomba ts'i kwamba nidzamba k'agachimirire garat'u golagwa Aiziraeli ni Mulungu , maana , ts'i kwamba Aiziraeli osi ni at'u a Mulungu jeri .
Na k'aaidima kwihiwa ana a Mulungu tu kwa ni at'u a mudzungu wa Burahimu . Its'iphokala , Mulungu wàmwamba Burahimu vivi , " Mudzunguo undalaa kwa mwanao Isaka . "
Ndo vivyo ni kwamba , ana a Mulungu a jeri , ni arat'u ana a Burahimu ovyalwa kulairirana na cho chilagane cholagwa ni Mulungu . Ela ovyalwa kulairirana na mahenzo ga mwiri , k'aatarwa ni ana a Mulungu .
Maneno gaga ni ga jeri , kwakukala , Mulungu ariphomulaga chilagane Burahimu , wàmwamba vivi , " Mimi nindauya ukati dza uu , na mucheo Sara undakala wàvyala mwanalume . "
Na ts'i gago hicheye tu , maana , ut'u dza uo wàmulairira Rebeka yekala upata mimba na ye mulumewe mumwenga , yaani mukare wehu Isaka .
Ela Rebeka phokala k'adzangwe kwavyala anae airi a chilume , na kwa vivyo , àkala k'aadzangwe kuhenda ut'u wowosi udzo hebu ui , Mulungu wàmwamba vivi , " Ye muvyere undamuhikirahikira ye muvaha . " Mulungu wàamba vivyo , kwa ta aonyese kukala , yiye wàtsagula mumwenga , na ye munjine achimuricha kwakukala , vivyo ndivyokala udzila . Ndo ye mumwenga wàihiwa ni Mulungu kwakukala , wàkala utsagulwa , ela ts'i kwakukala , kahi wàhenda madzo .
Vivyo vinagwa sawa na Maandiko ga Mulungu gaambago , " Nàmutsagula Jakobo , nichimuricha Isau . "
Ndo vikale vyo vinaimanisha Mulungu k'alamula haki ? Ng'o ! Vivyo ts'ivyo kamare .
Maana , Mulungu wàmwamba Musa vivi , " Nindamonera mbazi mut'u yeyosi yendehenza mimi kumonera mbazi . Na nindakala na mbazi kwa mut'u yeyosi yendehenza mimi kumusamehe . "
Ndo Mulungu utsagula mut'u ye amuhenzaye amonere mbazi , ela k'atsagula mut'u kwa vivyo ndivyo ahenzavyo yiye mut'u , hebu kwa chadiche .
Vivi vinagwa sawa na Maandiko ga Mulungu goambirwa Farao kukala , " Uwe nàkwika mutawali kwa lengo riri ; niahende at'u animanye nina widimi wa kukurima uwe , kwa ta nguma zangu zigot'e duniani kosi . "
Ndo Mulungu amuhenzaye kumonera mbazi , unamonera . Na amuhenzaye kumuhenda atsowe akili , unamuhenda akale vivyo .
Enehu a chijeso , nikwenda mut'u akaniuza akaamba , " Chikala ye Mulungu vyo ndivyo ahendavyo , wuyadze yiye akaona mut'u ni mudambi , na k'akuna aidimaye kuziza mahenzoge ? "
Ndo ninamuhenza mumanye kamare kukala , riro ta ts'i ra kuuza . Maana , mwimwi mu adamu tu , na mwanadamu , k'ana haki ya kulumbana na Mulungu . Hwalani mufano wa nyungu . Nyungu k'ayiidima kamare kumuuza ye muumbiwe kukala , " Kwadze we wàniumba vino ? "
Mwimwi munamanya kare kukala , muumbi wa nyungu achivuga ulongo , una haki ya kuumba ut'u auhenzao . Yiye phapho unaidima kwamula kuumba nyungu mbiiri , mwenga akayihenda ya mahumizi ga chila ts'iku , na yo yinjine akayihenda ya mahumizi ga ukati wa shuhuli .
Ndo Mulungu una haki ya kuhenda vyakwe ahenzavyo . Yiye una haki yosi ya kwalamula at'u , na kwang'azira widimiwe . Na una haki vivyo ya kwavumirira o at'u ario àpangirwa kutiywa akili , na kuyazwa .
Na una haki vivyo ya kwang'azira ubomuwe arat'u at'u okala udziapangira kwaonera mbazi .
Ndo siswi ndiswi wàhwiha , na ts'i kulaa kwa Ayahudi hichiyao tu , ela ta kulaa kwa at'u a makabila manjine .
Gago ganagwa sawa na maneno ga Mulungu garigo chitabuni mwa Hoseya dzulu ya at'u a makabila manjine . Yiye wàamba , " At'u okala ts'i angu ; nindaaiha ' at'u angu . ' At'u okala ts'iaenzi , nindaaiha ' at'u angu niahenzao . '
Na at'u arioambwa ni Mulungu ariye moyo , ' Mwimwi k'amu at'u angu , ' vivi andaihiwa ana a Mulungu ariye moyo . "
Mugomvi wa Mulungu Isaya naye , wàamba vivi dzulu ya Aiziraeli , " Aiziraeli ni anji jeri dza mitsanga ya baharini , ela ondotivywa ni achache .
Maana , Bwana Mulungu undaalamula maruru ao at'u phapha duniani , na agamale phapho kare . "
Ndo maneno ganga dza vyogomba yiye Isaya vivyo pho p'indi kukala , " Kalapho Bwana Mulungu ariye una widimi kushinda osi k'ahurichire k'olo zehu , hungari hwàyazwa tsetsetse dza achina midzi ya Sodoma na Gomora . "
Ndo kufikira phapho hunaonani kukala , at'u a makabila manjine àkala k'aatsakula kukala enye haki , ela Mulungu wàaphokera dza enye haki kwakukala , àmukuluphira Jeso .
Ela ano Aiziraeli àkala anatsakula kukala enye haki kwa kutuwa Shariya , ela achishindwa .
Ndo swali ni , kwadze àshindwa ? Jibure ni kwamba , ao k'aatsakulire kukala enye haki kwa njira ya kuluphiro , ela kuchirira kutuwa Shariya , na phapho achikwala ro dziwe riakwazaro at'u .
Dziwe riro ndiro rihadzwaro ni Mulungu mo mwakwe Maandikoni . Yiye wàamba , " Sirikisani t'ot'ot'o , mimi kuko Sayuni nindakwika mut'u yendekala dza dziwe rondoakwaza at'u , na mwamba ondoabit'a . Ela yendemukuluphira mut'u yiye , k'andaaibishwa . "
Enehu a chijeso , rangu nirihenzaro muno mo mwangu moyoni , na rodzodina kumuvoya Mulungu ni kukala , ao Ayahudi asena aokoke .
Mimi ni shaidi wao kukala , ao ana chadi cha kutuwa Mulungu , ela k'aamanyire njira ya Mulungu .
Maana , Ayahudi asena k'aayimanyire yo njira yiahendayo at'u aphokerwe ni Mulungu dza enye haki . Ndo ao achiudusa yao ya kwahenda akale enye haki , na phapho achikala k'aakubalire njira ya Mulungu yiahendayo at'u akale enye haki mbereze .
Maana , K'irisito wàgamala go ga kutsakula kukala enye haki kwa kutuwa Shariya , kwa ta at'u osi amukuluphirao yiye , aphokerwe ni Mulungu dza enye haki .
Musa ariphoandika dzulu ya kukala enye haki kwa kutuwa Shariya , wàamba vivi , " Mut'u achituwa malagizo ga Shariya , undakala na uzima . "
Ela Maandiko ga Mulungu dzulu ya Mulungu aaphokeravyo at'u dza enye haki kwa anamukuluphira , ganaamba vivi , " Mut'u naats'idziuze akaamba , ' Ni ani yendekwenda dzulu mulunguni ? ' " ( Yaani kwendamwamba Jeso K'irisito adze phapha duniani huripho ) .
" Na mut'u naats'idziuze vivyo akaamba , ' Ni ani yendekwenda kuzimu ? ' " ( Yaani kwendamufufula Jeso K'irisito kulaa kuzimu ) .
Maana , uo udzumbe wa kuphokerwa ni Mulungu dza enye haki , urio siswi hunausumurira , mwimwi munao . Na ta Maandiko ga Mulungu manjine ganaamba , " Udzumbe wa Mulungu munao , munausema , na ta u mwenu myoyoni . "
Ndo mut'u achishuhudiya mwenye mbere za at'u kukala , Jeso ni Bwana , na akuluphire na moyowe kukala , Mulungu wàmufufula Jeso K'irisito kulaa kuzimu , undativywa .
Maana , mut'u uphokerwa ni Mulungu dza mwenye haki kuchirira kumukuluphira Jeso na moyowe , na utivywa ni Mulungu kuchirira kushuhudiya mbere za at'u kukala , Jeso ni Bwana .
Vivyo vinagwa sawa na Maandiko ga Mulungu gaambago , " Yendemukuluphira mut'u yiye , k'andaaibishwa . "
Na maneno gago ga dzulu ya at'u osi , maana , Mulungu uphokera at'u osi dza enye haki kuchirira mut'u mumwenga ; kala Muyahudi , hebu mut'u wa kabila rinjine . Maana , Bwana wa at'u osi ni mumwenga , na yiye unaahats'a muno osi amuvoyao .
Vivyo vinagwa sawa na Maandiko ga Mulungu gaambago , " Chila yendemuvoya Bwana , Bwana undamutivya . "
Ela ujeri ni kwamba , at'u k'aaidima kumuvoya Bwana achikala k'aadzangwe kumukuluphira . K'aaidima kumukuluphira achikala k'aadzangwe kusikira udzumbe dzuluye . K'aaidima kusikira udzumbe dzuluye kuchikala k'akuna mut'u wa kwasumurira .
Na udzumbe dzuluye , k'awidima kusumurirwa achikala at'u a kuusumurira k'aahumwa . Ndo ni dza Maandiko ga Mulungu gaambavyo kukala , " Ni neno ra kuhama muno riro ra kureherwa Nguma Mbidzo . "
Ela ts'i osi oyikubali yo Nguma Mbidzo , maana , ta mugomvi wa Mulungu Isaya wàamba , " Bwana , heka at'u ano k'aakuluphira udzumbe wehu ? "
Ndo kufikira phapho , hunaonani kukala , mut'u ukuluphira kwa usikira udzumbe . Na udzumbe nao kusikirwa , mut'u niasumurire Nguma Mbidzo dzulu ya Jeso K'irisito .
Ndo swali ni , akale ano Ayahudi k'aayisikirire yo Nguma Mbidzo ? Jibure ni kwamba , hakika àyisikira , maana , ta Maandiko ga Mulungu ganaamba , " Udzumbe wao wàgot'a urumwenguni kosi , na maneno gao , gàfika chila phat'u . "
Swali rinjine ni , akale ano Ayahudi k'aaelewere ? Riri naro jibure ni kwamba , ao àelewa , ela k'aagatuwire . Maana , ta mugomvi wa Mulungu Musa wàkala wa mwanzo kuudzidza , na wàudzidza na maneno gogombwa ni Mulungu kukala , " Mimi nindaaphokera at'u a makabila manjine ario ts'iatsagulire , kwa ta mwimwi muhende chidzitso . Nindaaphokera at'u a makabila manjine ario k'aaelewa , kwa ta mwimwi muphenywe ni utsungu . "
Na mugomvi wa Mulungu Isaya naye wàgomba chilachu maneno gogombwa ni Mulungu kukala , " Mimi nàzumbulwa ni at'u okala k'aanitsakula , nàalairira at'u okala ta k'aaniuzira . "
Ela dzulu ya Ayahudi , Mulungu wàgomba kuchirira ye Isaya achamba , " Mimi nàhwala ts'iku nzima-nzima , na kusinda dii kuheza kwaudza at'u angu kwangu , ela ao k'aanogophere , na ànipinga . "
Gano godzogagomba , gakale ganaimanisha Mulungu wàaricha at'ue ? Ng'o ! Vivyo ts'ivyo kamare ! Maana , ta mimi P'aulo nami ni Mwiziraeli , ni mut'u wa mudzungu wa Burahimu , na mbari yangu ni ya Benjameni , na Mulungu k'anirichire .
Siswi Aiziraeli hwàtsagulwa ni Mulungu hangu k'adzangwe kuumba ta o urumwengu , na Mulungu k'agalukirwe ni moyo akahurema . Mukale mwimwi k'amuchimanya chambavyo cho chifungu cha Maandiko ga Mulungu phokala Eliya unavoya Mulungu , mavoyo ga kulalamika kwa Ayahudi ? Phapho yiye wàamba ,
" Bwana Mulungu , lola ao adziulaga agomvio , na àvunza-vunza vijajavyo ulavirwapho sadaka , ta ni mimi hichiyangu tu ndimi nisereye , na ananiinza aniulage vivyo mimi nami . "
Ela phapho Mulungu achimuudzidza vivi , " Mimi kuko Iziraeli nidzidziikira at'u angu helufu fungahe ( 7,000 ) , ario k'aamwabudu Baali , mulungu wa ulongo . "
Ndo , go gahendekago vivi ganga gago , maana , kuna Aiziraeli achache ario anatiya kwa Mulungu wàatsagula kwa mbazize mwenye .
Na kwahivira ao anatiya kwa mbazi za Mulungu , h'aya gago k'agalairirana na gao ahendago . Ela kalapho ni kwa gao ahendago , zingari kukala ts'i mbazi .
Ndo kwàgwani sambi ? Chit'u ni kwamba , Ayahudi anji àtsakula kukala enye haki , na achishindwa . Ela arat'u achache otsagulwa , àidima kuphokerwa dza enye haki , na o anjine osi achihendwa akale na myoyo mifu .
Vivi vinagwa sawa na Maandiko ga Mulungu gaambago , " Mulungu wàyihenda myoyo yao yits'imanye ut'u , wàagwira matso kwa ats'one , na wàafundira masikiro kwa ats'isikire , na ao a vivyo ta vivi . "
Mufalume Daudi naye wàamba vivi dzulu yao , " At'u ao naagwirwe maruru mwao shuhulini , dza nyama agwirwavyo ni muhambo wa fyuko , kwa ta atiywe akili vikali .
At'u ao naahoswe matso ats'one , na naaturiswe ni riki zao ts'iku zosi . "
Ndo sambi , akale ano Ayahudi àkwala na kugwa magwi ga kukala ta k'aandazuka kahiri ? Ng'o ! Vivyo ts'ivyo kamare ! Mulungu ao wàaricha akwale kwa kuhenda dambi , kwa ta at'u a makabila manjine o atiye , na phapho Ayahudi aaonere chidzitso ta atiye nao .
Ndo yo dambi ya Ayahudi ya kurema kukuluphira , yàahenda at'u a makabila manjine phapha duniani atiye muno . Na o Ayahudi achidzakuluphira , at'u a makabila manjine phapha duniani andakaza kunoswa muno .
Ajeso asena , gaga nigaandikago vivi , bee ninamwandikira mwimwi at'u a makabila manjine . Mimi P'aulo ni muhumwa wa Jeso niriye na widimi , na ninamuhikirahikira mwimwi at'u a makabila manjine . Chisha , nina mumvera na Mulungu kwa yo kazi yangu ,
nichikuluphira kukala , nindaahenda at'u a chiryomo changu amonere chidzitso , na phapho anjine ao atiye .
At'u a chiryomo changu ariphohenda yiyo dambi yao , Mulungu wàarema , na phapho achanza kutseka na at'u a makabila manjine phapha duniani . Ela Mulungu achidzaaphokera Ayahudi , riro rindakala neno bomu muno ta vindakala dza kwamba ni afadzi àfufulwa kulaa kuzimu .
Maana , kutuwirizana na dini yehu ya Chiyahudi ni kwamba , mut'u achilavya chisiku cha kwanza cha mukahe kwa Mulungu , mukahe wosi nikukala utakatifu . Na mizi ya muhi nayo yichitakaswa , muhi wosi nikukala utakatifu .
Ndo chit'u ni kwamba , vitai vinjine vya muzeituni wa mundani vyàtemwa , na vichihwalwa vitai vya muzeituni wa weruni vichigwizanywa na o muzeituni wa mundani . Mwimwi at'u a makabila manjine munga dza vyo vitai vya muzeituni wa weruni , na vivi namwi munapata nguvu kulaa kwa o waziya wa o muzeituni wa mundani .
Ndo mwimwi muts'iaphurye ao Ayahudi anjine otemwa dza vitai . Mwimwi ts'idziunuleni , maana , k'amuyip'a nguvu mizi , ta ni yo mizi ndiyo yimup'ayo nguvu .
Nikwenda anjine enu akaamba , " Bemba vyo vitai vyàtemwa kwa siswi hugwizanywe . "
Ni sawa , elako manyani kukala , ao Ayahudi anjine àtemwa dza vitai kwa k'aakuluphirire , na mwimwi mudzikala dza vitai vya o muzeituni wa mundani kwa munakuluphira tu . Ndo rangu nimudinisiraro ni kwamba , muts'idziunule mwimwi , ela mogopheni Mulungu .
Mwimwi muchiricha kukuluphira , Mulungu undamutema dza vitai tu . Maana , yiye wàatema dza vitai ta o Ayahudi ario ndio vitai vya o muzeituni wa mundani .
Ndo munaona vyo arivyo Mulungu unaahendera at'u madzo , na vyo arivyo unaatiya akili at'u vikali ? Mulungu unaatiya akili vikali arat'u orema kumogopha . Ela mwimwi muchenderera kumukuluphira yiye , h'a bee undamuhendera madzo . Ela muts'iphohenda vivyo , Mulungu undamutema ta mwimwi namwi .
Ayahudi nao achiuya kukuluphira , andagwizanywa mut'u mwao mokala , maana , Mulungu unaidima kwaudza kahiri .
Mwimwi at'u a makabila manjine mulaako musikako , bee munga dza vitai vya muzeituni uu wa weruni . Ela mwàkulaviwa kuko muchigwizanywa muzeitunini wa mundani , ut'u urio ts'i wa kawaida . Ayahudi nao alaako asikako , ndio vitai vya o muzeituni wa mundani , ta ni vyàtemwa tu . Kwa vivyo , ni neno dide muno kwa Mulungu kuvyudza phao muhini .
Enehu a chijeso , ninamuhenza mumanye ujeri okala p'indi k'aumanywa , ela vivi ninamung'azira kwa ta muts'idziunule kwa munadzona mu adzo kuchira Ayahudi . Ujeri nimuhenzao muumanye ni kwamba , Ayahudi anjine andaenderera kurema kukuluphira , ta o at'u a makabila manjine osi otsagulwa , akale anatawalwa ni Mulungu .
Gachihendeka gago , phapho ndipho Aiziraeli osi andatiya , na vivyo vinagwa sawa na Maandiko ga Mulungu gaambago , " Mutivyi undalaa Sayuni , na undausa madambi gosi ga at'u a mudzungu wa Jakobo .
Na mimi nichiusa dambi zao , nindakala ninachimiza lagano rangu kwao . "
Ayahudi ariphorema kukuluphira Nguma Mbidzo , àkala adawa a Mulungu , na vivyo vichimwaviza mwimwi at'u a makabila manjine . Elako , Ayahudi ndiotsagulwa ni Mulungu kukala , at'u a mudzungu wao andakala asenae ts'iku zosi .
Mulungu k'agaluza maazoge dzulu ya goap'a at'u dza manoso , na golaga kwahendera .
Mwimwi at'u a makabila manjine p'indi mwàkala k'amumogopha Mulungu . Ela vivi Mulungu unamonera mbazi kulairirana na Ayahudi kuts'amogopha ye Mulungu .
Ndo o Ayahudi nao vivi k'aamogopha Mulungu , kwa ta kulairirana na vyo monerwavyo mbazi mwimwi , ao nao aonerwe mbazi ni Mulungu .
Maana , at'u osi àrema kumogopha Mulungu , ndipho naye achiaricha atuwe uo wa kuts'amogopha , kwa adze aaonere mbazi osi , kala Ayahudi , hebu at'u a makabila manjine .
Ajeso asena , naalikwe muno Mulungu , kwakukala , unaahenza muno at'u osi , una hekima muno , na unamanya muno gosi . K'akuna mut'u aidimaye kusema wamuziwe , na k'akuna mut'u aidimaye kumanya njiraze !
Gago ganagwa sawa na Maandiko ga Mulungu gaambago , " K'akuna mut'u aidimaye kumanya maazo ga Bwana Mulungu , k'akuna mut'u aidimaye kumup'a utumia yiye .
Na k'akuna mut'u aidimaye kumukopesha ut'u Bwana Mulungu , kwa ta naye adze ariphwe ut'u uo ni yiye ! "
Maana , Mulungu ndiyeumba vyosi , yiye ndiye avihendaye vyosi vikaleko , na vyosi vi kuko kwa dzuluye . Ndo Mulungu naalikwe ta kare na kare ! Amina .
Enehu a chijeso , mwimwi mudzona vyo arivyo Mulungu wàmonera mbazi muno . Ndo ninamuvoya mudzilavye kwa Mulungu mwimwi enye mwiri dza sadaka , kwa kudzilavya kumuhikirahikira yiye tu , na kwa kuhenda go gamuhamirago yiye tu . Vivi ndivyo huhenzwavyo kumuvoya Mulungu .
Mwimwi muricheni Mulungu agaluze genu ga myoyoni , kwa mwidime kumanya vyenye henzo ra Mulungu , yaani maneno madzo , maneno gamuhamirago yiye , na maneno gots'o ila yoyosi . Ela muts'ituwe maneno gahendwago ni at'u a chidunia .
Mulungu mimi wànitsagula nikale muhumwa wa Jeso K'irisito wa widimi kwa mbazize mwenye . Kwa vivyo , ninamukanya mosi kukala , muts'idzone mu abomu . Mwimwi dzitsukulireni na vyo vyenu vyenye murivyo , vyo arivyo Mulungu wàmup'a chila mumwenga wenu kutuwirizana na kuluphirore .
Maana , ta yiyi miiri yehu yina vilungo vinji , ela chila chilungo china kaziye .
Ndo dza siswi ajeso naswi . Siswi hu anji , ela hu mwiri umwenga , kwa Jeso K'irisito . Na chila mumwenga wehu ni chilungo cha o mwiri , na nihugwiraneni phamwenga ndipho huhendeni kazi zosi t'ot'ot'o .
Ndo hosini hwàhewa vipaji tafauti-tafauti ni Mulungu kwa mbazize mwenye . Kwa vivyo , yehewa cha kugomba udzumbe wa Mulungu , naagombe ukati achikala unakuluphira kukala , Mulungu unagomba kuchirira yiye .
Yehewa chipaji cha kwahikirahikira anjine , naahikirehikire t'ot'ot'o . Yehewa chipaji cha kufunza , naafunze t'ot'ot'o .
Na yehewa chipaji cha kwatiya moyo anjine , naatiye moyo . Yehewa chipaji cha moyo wa kulavya , naalavye na moyo umwenga . Yehewa chipaji cha ulongozi , naahende vyakwe vyosi aidimavyo alongoze t'ot'ot'o , na yehewa chipaji cha kwaaviza anjine , na-aavize na nyemi .
Ajeso asena , ahenzeni at'u jeri phots'o ulumakwiri . Mwimwi menani kuhenda mai , na mugwiririre wa kuhenda madzo .
Mwimwi henzanani dza ndugu mwenga , na chila mut'u naats'idzone ni chit'u , naamone ye munziwe ni chit'u .
Mwimwi ts'ikaleni akaha , ela muhikirenihikireni Bwana na myoyo yenu yosi .
Mwimwi hamirwani kwa go genu mulolerago kugapata kwa Bwana . Muchigwirwa ni shenene , mwi vumirirani , na voyani ts'iku zosi .
Enye navyo , naap'e ajeso ario ana haja , na apigeni karibu ajeni mwenu midzini .
Avoyereni madzo ao amuhenderao mauku . Ao ts'ialaphizeni , ta mwi tuwani wa kwavoyera madzo tu .
At'u achikala anahamirwa , hamirwani phamwenga nao . Na achikala anashononeka , shononekani phamwenga nao .
Mwimwi erekezanani , ts'idziunuleni , na ts'idzoneni mu abomu , ta mwi agwireni usena arat'u at'u a ts'ini .
Mut'u achimuhendera mai , ts'imuripheni mai , its'iphokala , mwi tuwani wa kuhenda maneno gaonewago ni chila mut'u ni madzo .
Vichiidimikika , hendani vyenu vyosi mwidimavyo , musagale na reri na at'u osi .
Ajeso asena nimuhenzao , mut'u achimukosa , ts'idziriphizeni . Yiye muricheni tu , na Mulungu undamona . Maana , ta Mulungu mwenye mo mwakwe Maandikoni wàamba , " Ga kuriphiza chisasi ni gangu , mimi nindadziriphiza . "
Ndo ts'idziriphizeni , ta mwi tuwani gaga Maandiko ga Mulungu gaambago , " Mudawao achikala una nzala , mup'e chakurya . Achikala una ch'iru , we ta mup'e madzi , maana , uchihenda vivyo , undamugwiza haya . "
Mwimwi muts'ikubali kushindwa ni go mai , ela mai gashindeni kwa kuhenda madzo .
Enehu a chijeso , at'u osi naaogophe vilongozi , maana , vilongozi , o ulongozi wao àhewa ni Mulungu , na vivyo ni kwamba , ta o ario analongoza vivi , bee ni àikwa ni ye Mulungu .
Ndo apingaye ulongozi , bee unapinga ut'u oikwa ni Mulungu , na yeyosi ahendaye vivyo , bee unadzihenda mwenye alamulwe .
Maana , vilongozi k'aaogofya at'u ahendao madzo , ela aogofya at'u ahendao mai . Ndo uchikala unahenza uts'ikale moga na vilongozi , henda madzo , na ye chilongozi undakulika .
Maana , chilongozi ni muhendikazi wa Mulungu , na unahenda kazi kwa uwe ukale phadzo . Ela uchihenda mai , h'aya kala moga naye , maana , widimi wa kukutiya akili unao jeri . Na chisha , alamulapho na kwatiya akili at'u ahendao mai , ukala unahenda kazi ya Mulungu vivyo .
Ndo at'u anahenzwa aaogophe vilongozi , na naats'iaogophe kwa kogopha kutiywa akili tu . Ela naaogophe kwakukala , anamanya yiyo ndiyo haki .
Mwimwi chisha muna haki ya kuripha kodi , kwakukala , munamanya vilongozi achihenda kazi yao , anahenda kazi ya Mulungu .
Ndo achikala mut'u una deni ra munziwe , naaririphe . Na kodi naririphwe , na awiryao kwishimiwa na kogophewa , naahenderwe gago .
Ajeso asena , mwimwi riphani madeni genu gosi mwiswago , ta musale na mwenga tu ra kuhenzana . Mut'u ahenzaye munziwe , bee unachimiza malagizo gosi ga Shariya .
Malagizo gaambago , " Uts'izinge , uts'iulage , uts'iiye , uts'ilavire matso cha munzio , " gago gosi ganagwa ts'ini ya lagizo mwenga tu rambaro , " Muhenze munzio dza vyo udzihenzavyo uwe mwenye . "
Amuhenzaye munziwe , k'aidima kumuhendera mai . Ndo ahenzaye munziwe , ukala unachimiza malagizo gosi ga Shariya .
Ndo enehu a chijeso , manyani mugahende gaga , kwakukala , mwimwi munamanya ufika o ukati . Mwimwi vivi laiwani ni usingizi , kwakukala , yo ts'iku yiriyo siswi hundativywa ni Mulungu , yifika muno ta ts'i dza hiphara huriphoanza kumukuluphira Jeso K'irisito .
Vivi usiku wenda uchisira , na ku phephi na kucha . Ndo nahuts'ihendeni maneno mai gahendwago ni at'u ario dzizani , ta nahuhendeni maneno madzo gahendwago ni at'u ario mwangani .
Menenzi gehu ganahenzwa gakale madzo konyesa kukala , hu at'u husagalao mwangani . Siswi hunahenzwa huts'ikaleni at'u a kuhenda maneno gosi garehewago ni unwadzi , maneno gosi ga chidiya , na hunahenzwa huts'ilumbaneni , hebu konerana chidzitso .
Ela hunahenzwa hukale dza Bwana wehu Jeso K'irisito , na huts'ililikane kamare dzulu ya t'amaa mbii za chimwiri .
Enehu a chijeso , mwimwi akubalini ajeso ario ni atsanga . Na ts'ikaleni at'u a zhogoro nao kwenda dzulu ya go agaonago ni madzo , na go agaonago ni mai .
Mufano udzo ni uu : mujeso yedzekomala chiroho , unaidima kukala na kuluphiro ra kurya chakurya chochosi . Ela mutsanga ye , akakala na kuluphiro ra kurya mutsunga tu bahi .
Ndo yendekala unarya chakurya chochosi , naats'imuphurye yets'erya vyosi . Na ye aryaye mutsunga tu bahi , naats'imone una dambi ye aryaye vyosi , kwakukala , yiye wàkubaliwa ni Mulungu .
Mut'u k'ana haki kamare ya kumulamula muhendikazi wa mut'u munjine , una makosa . Ga kulamula muhendikazi unahenda kaziye t'ot'ot'o hebu ts'ivyo , yiyo ni kazi ya ye mwandiki mwenye tu . Chit'u ni kwamba , muhendikazi undahenda kaziye t'ot'ot'o , kwakukala , Bwana undamwidimisa .
At'u anjine anaona kukala , ts'iku fulani ndiyo takatifu . Ela anjine o , anaona ts'iku zosi zi sawa . Ndo chila mumwenga naatuwe go agaonago ni ga haki .
Aonaye kukala , ts'iku fulani ndiyo takatifu ya kumwabudu Bwana , unaaza vivyo kwa amuhamye . Aryaye chakurya chochosi , unahenda vivyo kumwishima Bwana , maana , k'arya phots'omulavira mumvera . Na aremao kurya vit'u fulani nao , anahenza kumuhamya Bwana , na kumulavira mumvera .
Maana , siswi ajeso k'akuna ta mumwenga asagalaye kwa dzuluye mwenye , na afaye kwa dzuluye mwenye .
Siswi huchikala hu moyo , hu moyo kwa dzulu ya Bwana , na huchifa , hunafa kwa dzulu ya Bwana . Ndo siswi vivi hurivyo hu moyo , hwa Bwana , na ta huchifa , chisha hwa Bwana vivyo .
Na gago ndigo gatumago ta K'irisito wàfa na achifufuka , kwa ta akale Bwana wa at'u ario moyo , na afadzi .
Ndo kwadze sambi anjine anaalamula ndugu zao a chijeso kukala ni adambi ? Na kwadze sambi anjine anaaphurya ndugu zao a chijeso ? Bee , ts'igahendeni gago , kwakukala , siswi hosi hundaima mbere za Mulungu , ahulamule .
Vivyo vinagwa sawa na gogombwa ni Bwana mwakwe Maandikoni kukala , " Ambavyo mimi ni moyo , chila mut'u undamit'a mavindi mbere zangu , na chila mumwenga undakubali kukala , mimi ndimi Mulungu wa jeri . "
Ndo chila mumwenga wehu undaudzidza mwenye Mulungu , dzulu ya gakwe gosi gogahenda .
Ndo siswi ajeso nahuts'ilamulaneni kahiri , its'iphokala , nahwamuleni kuts'ahenda maneno ga kwakwaza ndugu zehu a chijeso , hebu ga kwabit'a .
Kwa widimi wa Bwana Jeso , ninamanya , na nina kanuni kamare kukala , k'akuna chakurya chiricho ni haramu kurya . Ela mut'u achikala unakuluphira kukala , chit'u fulani ni haramu , bee chit'u chicho chinakala haramu jeri kwakwe .
Mut'u achimushononesa nduguye wa chijeso kwa kurya vyakurya fulani arivyo yiye unavyona ni haramu , bee undakala k'amwenzi kahiri . Ndo nahuts'ibanangeni anziehu ario Jeso K'irisito wàfa kwa dzulu yao , kwa kurya vyakurya virivyo kwao anavyona ni haramu .
Ts'iahendeni at'u anjine amulamule munahenda mai , kwa kurya vyo vyakurya vyenu murivyo munavimanya ts'i haramu .
Maana , ga halahala mazagazini mwa mut'u atawalwaye ni Mulungu , ni kuhenda ga haki , kusagala na reri , na kuhamirwa , garigo gosi garehewa ni Roho wa Mulungu . Ela ts'i ga kurya na kunwa tu !
Kwa vivyo , amuhikirayehikiraye Jeso K'irisito na njira yiyo , unamuhamya Mulungu , na unahenzwa ni at'u .
Ndo enehu a chijeso , siswi ukati wosi hunahenzwa huhende maneno gaahendago at'u asagale phamwenga na reri , na ga kujengana chiroho .
Mut'u naats'ibanange kazi ya Mulungu kwa chakurya tu ! Vyakurya vyosi ni vidzo vya kurya . Ela ni vii mut'u kurya ut'u urio undamukwaza nduguye wa chijeso .
Neno idzo ra kuhenda siswi , ni kuts'arya nyama , kunwa divai , hebu kuhenda chochosi chiricho uchichihenda , chinaidima kumukwaza nduguyo wa chijeso .
Mut'u vyakwe akuluphiravyo dzulu ya maneno gago , bee gago nagakale gakwe na Mulunguwe tu . Mwimwi nimumanye kukala , ni baha yuyat'u ariye k'adzisikira una makosa ahendapho nenore aronaro ni ra haki .
Ela mut'u achirya ut'u na chilili , Mulungu unamulamula una makosa . Maana , undakala uhenda ut'u urio unakuluphira ni ui , na yeyosi ahendaye ut'u wowosi urio unaukuluphira ni ui , unahenda dambi .
Ndo siswi hurio hudzikomala chiroho , hunahenzwa huuvumirireni o unyonge wa ajeso ario ni atsanga , na hunahenzwa huts'ituweni wa kuhenda go gahuhamirago siswi enye tu .
Its'iphokala , chila mumwenga wehu unahenzwa amuhamye munziwe , kwa kumuhendera madzo kwa ta ajengeke chiroho .
Siswi hunahenzwa huhende vivyo , kwakukala , ta ye Jeso K'irisito , chisha k'ahendere maneno gokala gamuhamira yiye mwenye bahi . Gakwe gohenda ganagwa sawa na Maandiko ga Mulungu gaambago , " Gosi gogombwa ni at'u phokala anakwifya , bee vivi gadziniuyira mimi . "
Na gosi garigo mo Maandikoni ga Mulungu gàandikwa kwa gahufunze siswi . Gago ganahutiya moyo , na ganahuhenda hukale na kuluphiro vivi hutarizavyo na kuvumirira golagwa ni Mulungu .
Mimi ninamuvoya Mulungu ariye ndiye ahutiyaye moyo , na ndiye ahuhendaye hukale avumiriri kukala , amuhende mosi mwerekezane , vyo mutuwavyo mufano wa Jeso K'irisito ,
kwa ta mwimwi mosi mugwirane chivimwenga mumulike Mulungu , Abaye Bwana wehu Jeso K'irisito .
Kwa vivyo enehu a chijeso , mwimwi kubaliyanani dza Jeso K'irisito arivyomukubali , na vivyo vinamuhenda Mulungu alikwe .
Maana , ninamwambira mino kukala , Jeso K'irisito wàkudzaahikirahikira Ayahudi konyesa kukala , Mulungu unagachimiza jeri goalaga akare a Ayahudi .
Na chisha , aahende at'u a makabila manjine amulike Mulungu , kwakukala , una mbazi nao . Maneno gago ganagwa sawa na Maandiko ga Mulungu gaambago , " Kwa vivyo , mimi nindakulavira mumvera uwe kati ya at'u a makabila manjine , na phapho , nikwimbire mira ya kukulika uwe . "
Fungu rinjine ra Maandiko ga Mulungu rinaamba , " Hamirwani chivimwenga na at'ue mwimwi at'u a makabila manjine ! "
P'ande yinjine vivyo ya Maandiko ga Mulungu yinaamba , " Mulikeni Bwana mwimwi at'u a makabila manjine mosi , na at'u a viryomo vyosi naamulike . "
Na mugomvi wa Mulungu Isaya naye wàandika vivi , " Kundakudza mut'u wa mudzungu wa Jese , na yiye undakala mutawali , aatawale at'u a makabila manjine , na ao andamukuluphira . "
Ndo ninamuvoya Mulungu ye amuhendaye mukuluphire kukala , amuhende muhamirwe muno , na mukale na reri kwa munamukuluphira Jeso , na phapho Roho wa Mulungu amuhende mukaze kukuluphira muno kuchirira widimiwe .
Enehu a chijeso , mimi mwenye mwiri nina kanuni mwimwi namwi mu at'u adzo muno , munagamanya t'ot'ot'o go muhenzwago muhende , na kwa vivyo , munaidima kukanyana .
Elako , maneno manjine mumu baruwani nidzimwandikira lwazu-lwazu kwa nimukumbikize . Mimi nidzihenda vivyo , kwakukala , Mulungu wànip'a chipaji
cha kukala kuhani wa Jeso K'irisito niahikirehikire at'u a makabila manjine . Mimi vivi ninahenda kazi ya chikuhani kwa kwasumurira Nguma Mbidzo ya Mulungu , kwa ta ao at'u a makabila manjine , akale dza sadaka yimuhamirayo Mulungu , kwakukala , Roho wa Mulungu wàatakasa .
Ndo mimi nina ngulu kwa gohendwa ni Jeso K'irisito kuchirira mimi kwenye yo kazi yangu ya kumuhikirahikira Mulungu dza kuhani .
Na mimi ts'indagomba manjine kamare ta nigomba dzulu ya gohendwa ni ye Jeso K'irisito , go ga kunihenda niahende at'u a makabila manjine amogophe Mulungu . Mino ao nàahenda amogophe Mulungu kwa goambira , gogahenda , na
kwa widimi wa vilinge na maut'u-maut'u ga kwangalaza , garigo gàhendwa kuchirira widimi wa Roho wa Mulungu . Ndo mimi nidzizunguluka chila phat'u kusumurira Nguma Mbidzo dzulu ya Jeso K'irisito , kwanzira Jerusalemu ta jimbo ra Iliriko .
Na chisha , rangu nirazaro kwenda mimi P'aulo , bee ni kusumurira Nguma Mbidzo kut'u kuriko at'u k'aadzangwe kuyisumurirwa yo Nguma Mbidzo dzulu ya Jeso K'irisito , kwa ta nits'idze nikakala dza kwamba ninajenga nyumba yoanzwa ni mut'u munjine .
Gago ganagwa sawa na Maandiko ga Mulungu gaambago , " At'u ario k'aasumuririrwe ngumaze , andaona , na o at'u ario k'aadzangwe kusikira ngumaze , ndio ondomanya . "
Mimi nina k'ano nyinji zodzaza kudza kwenu , ela gago ga kuzunguluka ndigo godzonigwira .
Ela mimi vivi nina mipango ya kudza kwenu , maana , yo kazi yokala ninahenzwa niyihende kuku niriko , vivi nàyimala , na kamare ta nàanza p'indi ko kuhenza kudza ko kwenu . Mimi nindakala na charo cha kwenda its'i ya Sipania . Na mupango wangu ni kwamba , nichikala ninenda kuko , nindachira na ko kwenu huhamirweni phamwenga kwa chiwango , na chidzako munaavize na charo changu cha kwenda ko Sipania .
Ela vivi mimi ni charoni nenda Jerusalemu , kwendaaphirikira wavizi at'u a Mulungu .
Wavizi uu ulaa kwa ajeso a majimbo ga Makedonia na Akaya , ario àamula kulavya enye na raha , kwa a-aavize ajeso ario Jerusalemu .
Ao àhenda vivyo na raha , na ni haki ao kwaaviza ao . Maana , kwahivira at'u a makabila manjine àphokera manoso ga chiroho kuchirira Ayahudi , ao nao anahenzwa a-aavize Ayahudi kwap'a gao arigo ana haja nago vivyo .
Ndo mimi nichimala yiyi kazi ya kuhakikisha nidziap'a Ayahudi p'esa zao zosi zotsangirwa , nindaanza charo changu cha kwenda Sipania , ela nindachira na ko kwenu .
Mimi ninamanya kukala , nichidza kuko kwenu , nindamuhenda munoswe muno ni Jeso K'irisito .
Ela ninamuvoya vivyo enehu a chijeso kwa dzina ra Bwana wehu Jeso K'irisito kukala , mudine kunivoyera Mulungu , na mimi mwenye nami nidzidina kuvoya . Gago gahendeni kwa vyo hwidimiswavyo kuhenzana ni Roho wa Mulungu .
Mwimwi nivoyerani kukala , nits'ihenderwe ui wowosi ni o at'u ots'okuluphira Jeso K'irisito kuko its'i ya Judea , na kukala , ajeso a Jerusalemu nao , akaukubali uu wavizi wangu oahendera .
Gago gachihendeka na Mulungu achihenza , mimi nindakudzakala na ukati udzo na mwimwi , na noye .
Mulungu ariye ndiye ahuhendaye hukale na reri , naakale namwi mosi ! Amina .
Enehu a chijeso , mimi ninahenza nimumanyise ndugu yehu wa chijeso wa chiche Fibi . Yiye unahikirahikira kanisa ririro mudzi wa K'enikireya .
Ndo yiye achifika kuko kwenu , muphokereni kwa dzina ra Bwana , kwakukala , vivyo ndivyo ajeso ahenzwavyo aphokerane . Na chisha , achihenza wavizi wowosi kulaa kwenu , mwavizeni kwakukala , yiye mwenye mwiri bee , mimi udzinaaviza , na udzaaviza ta anjine anji .
Kuko nilamusirani ndugu zangu a chijeso , P'irisila na mulumewe Akula . Ao hunahenda kazi mwenga ya kumuhikirahikira Jeso K'irisito ,
na àkala razi ta kufa kwa dzulu yangu . Mimi ninaalavira mumvera muno ao , na ta o at'u a makabila manjine osi ario ni ajeso nao , anaalavira mumvera muno vivyo .
Nilamusirani ta o ajeso avoyao kwao mudzini . Nilamusirani musena wangu Ep'aineto nimuhenzaye muno . Yiye ndiyekala mut'u wa kwanza kumukuluphira Jeso K'irisito ko jimbo ra Asiya .
Nilamusirani Maryamu , ariye uhenda kazi na chadi kwa dzulu yenu .
Nilamusirani Ayahudi asena , Andironiko na Junia , ario hwàkala jela hosini . Ao a kati ya o ahumwa a Jeso a widimi amanyikanao muno , na mimi ninaokoka , ao àkala adzokoka kare .
Nilamusirani Amupiliyato . Yiye ni mwenehu wa chijeso nimuhenzaye .
Nilamusirani Uribano na Sitaku . Uribano hunahenda kazi mwenga ya kumuhikirahikira Jeso K'irisito , na Sitaku ni musena wangu nimuhenzaye .
Nilamusirani Apele , ariye unamanyikana kukala , unamukuluphira Jeso K'irisito jeri , na nilamusirani vivyo adamungwa a Arisitobulo .
Nilamusirani Muyahudi musena Herodiyona , na adamungwa a Narikisi ario ni ajeso .
Nilamusirani ndugu zangu a chijeso a chiche , T'irufena , T'irufosa na P'erisi nimuhenzaye . T'irufena na T'irufosa anamuhikirahikira Bwana na chadi , na P'erisi wàmuhikirahikira Bwana na chadi muno .
Nilamusirani Rufo na ameye . Rufo ni mut'u yetsagulwa amuhikirehikire Bwana , na ye ameye ni muchet'u yedzekala achinihenderat'o ta dza kwamba ni mwanawe mwenye .
Nilamusirani Asunikirito , Filegoni , Herime , P'atiroba , Herima , na o ndugu zehu a chijeso osi ario phamwenga na ao .
Nilamusirani Filologo na Juliya , Nerea na nduguye wa chiche , Olimupa na o ndugu zehu osi a chijeso ario phamwenga na ao .
Ajeso osi kuku anamulamusa , na mwimwi namwi lamusanani kwa kupigana busu takatifu .
Enehu a chijeso , mwimwi ninamukalata kukala , mudzimanyirire na ao at'u arehao mugavikano , na kwayaza ajeso kwa kupinga go mafunzo gofunzwa mwimwi . At'u ao muts'igwirikane nao , kwakukala ,
k'aamuhikirahikira Bwana wehu Jeso K'irisito , ta o ahenda go gaahamirago ao enye tu . At'u ao anagomba maneno madzo na kulika-lika at'u ots'oyuga kulemba .
Ela mino mwimwi munanihamira , kwakukala , munamogopha Bwana jeri ta gago ganamanywa ni chila mut'u . Ndo ninamuvoyera mukale na hekima ya kuhenda madzo maphuphu , na mwenderere kuts'ahenda mai kamare .
Na phapho Mulungu ariye ndiye ahuhendaye hukale na reriye , undamupinduwa Shetani sambi na amwike ts'ini zenu , konyesa urimwa . Bwana wehu Jeso K'irisito naenderere kumuhats'a .
T'imoti , muhendikazi wa Bwana musena , unamulamusa . Ano Lukiyo , Jasoni na Sosipatiro , ario ni Ayahudi asena , anamulamusa vivyo nao .
Mimi T'eritiyo yedzegwirwa ni P'aulo nimwandikire yiyi baruwaye , ninamulamusa nami kwa dzina ra Bwana .
Gayo , ariye mimi P'aulo nikala kwakwe , na chisha ajeso avoya phapha phakwe vivyo , unamulamusa . Erasito , ariye ndiye mwiki wa p'esa za uu mudzi unamulamusa . Ndugu yehu wa chijeso Kwarito unalamusa vivyo naye .
Enehu a chijeso , siswi nahumulikeni Mulungu , kwakukala , yiye ndiye aidimaye kumuhenda mwenderere kugwiririra kuluphiro renu kinyi . Gago ndigo gangu godzokala nichigagomba mo mwangu kusumurirani Nguma Mbidzo . Yiyi Nguma Mbidzo yi dzulu ya Jeso K'irisito , na ndio udzumbe okala k'aumanywa kulaa kare na kare .
Ela vivi , Mulungu wàung'azira siswi kwa kumuhuma Jeso K'irisito . Na ta Maandiko ga agomvi a Mulungu gàusema chimbere , na vivi niusumurirwe kwa at'u a viryomo vyosi , dza Mulungu ariyeko ta kare na kare arivyolagiza , kwa ta ao at'u amukuluphire Jeso na kuno anamogopha .
Ndo nahumulikeni ta kare na kare ye Mulungu , kwakukala , yiye ndiye Mulungu wa jeri hicheye tu , mwenye hekima yosi . Siswi nahumulikeni ta kare na kare , kwa gohuhendera kuchirira Jeso K'irisito ! Amina .
Ni mimi P'aulo yeihiwa nikale muhumwa wa widimi wa Jeso K'irisito kwa henzo ra Mulungu , na nina mwenehu wa chijeso Sositene .
Hunamwandikira mwimwi at'u a Mulungu a mudzi wa Korito , murio Mulungu wàmuhenda muriche ga dunia kwa njira ya Jeso K'irisito kwa mukale at'ue , phamwenga na at'u osi chila phat'u ario anamwabudu Bwana wehu Jeso K'irisito , ariye ta ao nao ni Bwana wao .
Abayehu Mulungu na Bwana Jeso K'irisito naamuhats'e , na amuhende musagale na reri yao .
Ninamulavira mumvera Mulungu wangu ukati wosi kwa dzulu yenu , kwakukala , yiye wàmuhats'a kwa njira ya Jeso K'irisito .
Mwimwi mwàkuluphira Jeso K'irisito , naye Mulungu achimup'a madzo gosi . Vivyo ni kwamba , mwàjaliwa widimi wosi wa kusumurira nenore , na muchifunulirwa maneno gosi ga chiroho , na
vivyo vinaonyesa o udzumbe dzulu ya Jeso K'irisito uhenda mizi ya ndani mwenu myoyoni .
Ndo vivi mutarizavyo Bwana wehu Jeso K'irisito auye , k'akuna ta chipaji chimwenga chenye cha Mulungu , muricho k'amunacho .
Na Mulungu undamwidimisa kugwiririra kuluphiro renu kinyi ta musindikizo , kwa ta ts'iku ya kuuyakwe muts'idzeonewa na makosa .
Mulungu yemwiha mwimwi mukale na umwenga na Mwanawe Jeso K'irisito , ariye ni Bwana wehu , unakuluphirika .
Enehu a chijeso , ninamuvoya mosi kwa dzina ra Bwana wehu Jeso K'irisito kukala , mwerekezane . Mwimwi ts'igavyaneni maduu-maduu , its'iphokala , kalani at'u amwenga enye azo mwenga , na lengo mwenga .
Mimi nàambirwa lwazu ni anjine a at'ungwa a Kiloe kukala , mwimwi k'amwerekezana kuko .
Na kumwambira lwazu-lwazu ni ninaamba : chila mumwenga wenu kuko unagomba gakwe . Anjine achigomba anaamba , " Sino hu anafunzi a P'aulo , " anjine o anaamba , " Sino hwa Apolo , " anjine kahiri anaamba , " Sino hwa P'etero , " na anjine o anaamba , " Sino hwa K'irisito . "
Ndo akale ye Jeso K'irisito ts'i mumwenga ? Mino P'aulo ndimi yeulagwa kwa kukot'wa misumari musalabani kwa dzulu yenu ? Hebu muriphobatizwa , mwàbatizwa kwa dzina rangu ?
Ninamulavira mumvera Mulungu kwakukala , mimi ts'ibatizire mut'u munjine yeyosi kati yenu , its'iphokala , K'irisipo na Gayo tu .
Na nàhenda vivyo kwa ta kuts'ilairire mut'u akaamba wàbatizwa kwa dzina rangu .
( Aa ! Nidzikala nidzinyala , ela vivi nidzikumbikira kukala , nàmubatiza Sitefana na adamue nao , na ninaona k'akuna munjine yemubatiza ta ni ao tu . )
Maana , Jeso K'irisito k'anihumire nibatize . Yiye wànihuma nisumurire Nguma Mbidzo , chisha , phots'ohumira hekima ya chidamu kwa ta chifo cha Jeso K'irisito musalabani chits'ilaviwe widimiwe .
Ni jeri kukala , at'u ahangamikao anawona udzumbe dzulu ya chifo cha Jeso musalabani ni ut'u ots'o ganjira , ela kwehu siswi hutivywao , hunaona jisi Mulungu arivyo na widimi .
Vivi vinagwa sawa na Maandiko ga Mulungu gaambago , " Nindabananga mipango ya at'u adzonao ana hekima , na o ulachu wa o adzonao ni alachu , niuhende uzuzu . "
Ndo chikala maneno gandakala vino , ano adzonao ana hekima , at'u a visomo na alumbi phano duniani , kuno kumanya kwao , kunda-aaviza nani ? Ujeri ni kwamba , Mulungu wàng'aza kukala , hekima ya chidamu kwakwe ni uzuzu .
Maana , Mulungu kwa hekimaye , wàahenda at'u ats'imumanye kwa njira ya hekima yao ya chidamu . Kurichisakwe , Mulungu wàamula kuhumira uu udzumbe huusumurirao , urio anjine anawiha ni uzuzu , kwa aativye o aukuluphirao .
Ayahudi anahenza ahenderwe dalili ya konyesa kukala Mulungu unahenda kazi . Na Ayunani alola hekima ya chidamu ;
ela sino hunasumurira dzulu ya Jeso K'irisito yeulagwa kwa kukot'wa misumari musalabani . Udzumbe uu ni chikwazo kwa Ayahudi , na o at'u a makabila manjine anawona ni uzuzu .
Ela kwa arat'u oihiwa ni Mulungu , akale ni Ayahudi hebu Ayunani , kwao Jeso K'irisito ndiye ye ang'azaye kukala , Mulungu una widimi na hekima .
Maana , gaga ga Mulungu gaonewago ni uzuzu , gachira hekima ya chidamu , na ko konewako ni kuts'adziidima kwa Mulungu , kuchira mukotse wa anadamu .
Enehu a chijeso , lilikanani hali muriyokala phokala Mulungu k'adzangwe kumwiha . Ni achache kati yenu okala ana hekima dza at'u a dunia alilikanavyo , ts'i anji okala ana widimi , hebu okala alaa nyumba za at'u amanyikanao .
Ela Mulungu wàtsagula at'u ots'o visomo phapha duniani , kwa ta o a hekima aifyike , na achitsagula at'u ots'o widimi , kwa ta enye widimi aifyike .
Na wàtsagula arat'u alaao nyumba za at'u a kuts'adziidima , aphurywao na aonewao dza kwamba ts'i at'u phapha duniani , kwa ta aalavye vyeo aa aonewao ana tende .
Mulungu wàhenda vivyo , kwa ta kuts'ilairire mut'u ta mumwenga ariye unaidima kudziunula mbereze .
Mulungu ndiye chanzo cha mazagazi gehu ga kumulola Jeso K'irisito , na chisha , ndiye yemuhenda Jeso ahurehere hekima kulaa kwakwe . Ndo Mulungu wàhuphokera dza enye haki , wàhuhenda hukale at'ue atakatifu , na huchiikwa tsare kwa njira ya yuyu Jeso K'irisito vivyo .
Gaga gohendwa ni Mulungu gàchimiza go Maandikoge gaambago kukala , " Ahenzaye kudziunula , naadziunule kwa gohenderwa ni Bwana . "
Enehu a chijeso , mimi niriphokudza kwenu kudzamusumurira udzumbe wa Mulungu okala p'indi k'aumanywa , ts'ihumirire hekima ya chidamu , hebu kudzonyesa kwa maneno gangu nina chisomo .
Mino kabila kudza kwenu , nàkala nidzamula kare kuts'agomba manjine , ta its'iphokala udzumbe dzulu ya Jeso K'irisito yefa musalabani tu .
Ndo ukati niriphokudza kuko kwenu , hali yangu yàkala yi phots'i , na nichikala ninatetema kwa woga .
Na niriphomusumurira Nguma Mbidzo , ts'ihumirire maneno ga kulembalemba ga hekima ya chidamu . Kurichisakwe , niriphogomba , Roho wa Mulungu wàng'aza widimiwe ,
kwa ta o widimi wa Mulungu umuhende mumukuluphire Jeso K'irisito , ela ts'i hiyo hekima ya chidamu .
Ela ta vivyo , hunagomba maneno ga hekima kwa arat'u ariokomala chiroho ; ela hekima yiyo ts'i ya chidamu , hebu ya atawali a phapha duniani , ario andalaviwa vyeo .
Sino go maneno gehu ga hekima hugagombago galaa kwa Mulungu , na ga dzulu ya o mupango wa Mulungu wa kukala , hudze husagale naye . Mupango uu wàchizwa ni Mulungu hangu urumwengu k'audzangwe kuumbwa kukala udze uhufaidishe , ela wàkala k'aumanywa ni adamu pho p'indi .
Na k'akuna ta mumwenga wa atawali phapha duniani yeyimanya hekima yiyi , kwakukala , kala àyimanya , k'aangamukot'ere misumari musalabani Bwana mwenye ubomu wosi .
Ela gago gàchimiza Maandiko ga Mulungu gaambago , " Garat'u gokala k'agadzangwe konewa , hebu kusikirwa ni mut'u , garat'u gokala ta k'akuna aazaye kukala gandalairira , ndigo gago arigo Mulungu wàabambanyira at'u amuhenzao . "
Ela Mulungu wàmuhenda Rohowe ahung'azire siswi o mupangowe . Maana , ye Roho wa Mulungu unamanya chila chit'u ta maneno ga Mulungu ga moyoni .
Maneno ga mut'u gosi gamanywa ni rohoye , na ndo sawa na ga Mulungu gosi nago , gago gamanywa ni ye Rohowe .
Siswi k'ahuhewerwe roho wa chidunia , ela hwàhewa Roho wa Mulungu kwa hugamanye goajaliwa ni Mulungu .
Ndo siswi hufunzapho dzulu ya goajaliwa ni Mulungu , hulongozwa ni ye Roho wa Mulungu , kwambira at'u maneno dzulu ya goajaliwa , chisha , kwa kuhumira maneno huhewago ni ye Roho , ela k'ahuhumira hekima ya chidamu .
Mut'u yets'e Roho wa Mulungu , k'aidima kuphokera maneno ga Roho wa Mulungu . Maana , kwakwe mut'u dza yiye , maneno gago ni ut'u ots'o tende kamare , na k'agamanya . Mut'u ugamanya gana tende tu chikala ye Roho wa Mulungu unasagala mwakwe ndani .
Mut'u mwenye Roho wa Mulungu unaidimiswa kumanya gosi , ela ye mwenye , k'akuna mut'u amanyaye gakwe ,
dza Maandiko ga Mulungu gaambavyo kukala , " K'akuna mut'u aidimaye kumanya maazo ga Bwana Mulungu , k'akuna mut'u aidimaye kumup'a utumia yiye . "
Ela mimi nàkala ts'iidima kugomba namwi dza nigombavyo na at'u ario a chiroho , mwimwi enehu a chijeso . Mimi yànibidi nigombe namwi dza at'u ario ni atsanga Jesoni , na acherio kusagala chimwiri .
Ndo mimi yànibidi nimurise muswa ela ts'i kumurisa wari kwakukala , ukati uo mwàkala k'amwidima kurya wari , na ta vivi chisha , k'amwidima kurya wari vivyo ,
maana , mucheri kusagala chimwiri . Mwimwi munashindana na munapigana . Ndo , vyo bee ts'iko konyesa kukala mu chimwiri jeri , na munahenda go ga chidunia ?
Maana , anjine kati yenu anaamba , " Sino hu anafunzi a P'aulo , " na anjine o anaamba , " Sino hwa Apolo , " ndo , vyo bee ts'iko konyesa mu chimwiri jeri ?
Na kwani , mino P'aulo na ye Apolo hunani sana ? Siswi hu ahendikazi a Mulungu tu hurio Mulungu wàhuhumira kumuhenda mwimwi mumukuluphire Jeso K'irisito , na chila mumwenga wehu , unahenda kazi yohewa ni Bwana .
Mimi ndimi yephanda , Apolo ye achimwagira madzi yo mimera ; ela Mulungu ndiye yeyikuza mimera yiyo .
Ndo mimi muphandi na ye mumwagiri wa madzi , bee ts'iswi a halahala . Wa halahala ni Mulungu tu kwakukala , ndiye ayikuzaye yo mimera .
Mimi muphandi na ye mumwagiri , bee lengo rehu ni mwenga , its'iphokala tu chila mumwenga wehu undanoswa kutuwirizana na kaziye yoyihenda .
Ndo mimi na yiye hu ahendikazi a Mulungu , na mwi namwi munga dza munda wa Mulungu na nyumba yijengwayo ni ye Mulungu vivyo .
Ndo mimi nàhumira o widimi ohewa ni Mulungu , na dza fundi wa nyumba jeri , nàtsimba musinzi , na vivi at'u anjine anaunuriza kujenga pho musinzini , ela chila mut'u naadzimanyirire na vyo ajengavyo .
Maana , Mulungu wàkala udzimwika kare Jeso K'irisito hicheye tu kukala o musinzi . Ndo k'akuna mut'u aidimaye kutsimba musinzi unjine .
At'u anaunuriza kujenga pho musinzini na dahabu , feda hebu mawe ga gali muno . Anjine o anahumira mihi , nyasi hebu mikangaga .
Ela kazi ya chila mut'u yindaonewa lwazu-lwazu yo ts'iku yiriyo Jeso K'irisito undauya kudzalamula . Maana , ts'iku yiyo kundakala na moho ondochirira kazi ya chila mut'u ta yimanywe udzowe .
Ndo yendekala udziunuriza kujenga pho musinzini na miyo yiriyo k'ayiphya , undanoswa ni Mulungu .
Ela ye ariye kaziye yindaphya , h'aya bee ye undakala wàtsoka bule , na ta aripho ye mwenye undativywa , ela undakala dza mut'u yedzezeruka .
Vino bee mukale k'amumanya mwimwi kukala munga dza hekalu ra Mulungu , na Rohowe unasagala mwenu ndani ?
Ndo mut'u abanangaye hekalu ra Mulungu , Mulungu naye undamuhangamiza mut'u yiye kwakukala , hekalu ra Mulungu ni takatifu , na mwimwi ndimwi murio mu hekalure .
Na mut'u naats'idzilembe . Chikala phana mut'u kati yenu adzonaye una hekima phapha duniani , bee ni baha myazo yiyo yimulae mut'u yiye , na adziike dza muzuzu , na ndipho undakala na hekima jeri .
Maana , chirat'u chonewacho ni at'u a chidunia kukala ni hekima , kwa Mulungu ni uzuzu . Na chisha , Maandiko ga Mulungu ganaamba , " Bwana wagwira at'u adzonao ana hekima mo mwao ulachuni . "
Na chisha , Maandikoge manjine ganaamba , " Bwana unamanya kukala , myazo ya at'u adzonao ana hekima , k'ayina tende . "
Ndo mut'u naats'ihende ngulu kwa kukala mwanafunzi wa mut'u fulani . Maana , chila mut'u ni wenu . Kala mimi P'aulo , Apolo hebu P'etero , na chila chit'u nacho ni chenu vivyo , kala urumwengu uu , mazagazi na chifo , maneno ga vivi na gadzago , gosi ni genu .
Na mwimwi enye mu at'u a Jeso K'irisito , na Jeso K'irisito naye ni wa Mulungu .
Enehu a chijeso , at'u niamanye kukala , siswi hu ahendikazi a Jeso hurio Mulungu wàhup'a kazi ya kusumurira Nguma Mbidzo ya kutivya yokala p'indi k'ayimanywa .
Na siswi ohewa kazi yiyo ni kwamba , hunahenzwa huhende kazi yehu kukuluphirika .
Ndo ta mwimwi mukanilamula , hebu nikaphirikwa kotini ni mut'u munjine yeyosi , chisha mino gago k'aganiuhusa , na mimi mwenye nami ts'idzilamula .
Mimi mwenye ninadzona ts'ina kosa rorosi , ela vivyo ts'i kwamba vinaimanisha kukala ts'ina ila jeri kwakukala , Bwana ndiye ye anilamulaye .
Ndo ts'ilamuleni mut'u yeyosi mwimwi na ukati wa ulamuli k'audzangwe kufika . Bwana achiuya , undakudzang'aza njama zihendwazo dzizani , na garigo myoyoni mwa at'u osi . Na phapho Mulungu naye undamulika chila mumwenga kutuwirizana na vyo arivyo .
Enehu a chijeso , nidzimwambira maneno gago gosini kwa kudzihadza mimi na Apolo dza mufano , kwa ta mwimwi muyimanye yo maana , ya musemo uu wambao , " Muts'ivuke muphaka wa goandikwa . " Na ndo ta naphats'ilairire mut'u kati yenu akahenda ngulu kwa ni mwanafunzi wa mut'u fulani , na phapho amuphurye munjine .
Mwimwi ts'idzoneni muna tende kuriko anjine , maana , vivi vipaji vyenu vyosi murivyo navyo bee mwàhendaajaliwa navyo ni Mulungu . Ndo kwadze sambi muhende ngulu dza kwamba vyo murivyo navyo , bee ni ut'u outsakula enye , ela ts'i maajaliwa ?
Mwimwi munadzona mudzikomala kare chiroho , ela ujeri ni kwamba k'amudzangwe kamare . Heka mwi munadzona mudzikala kare afalume phots'o siswi ? Mimi ninaaza mukale mu afalume jeri , hutawaleni phamwenga !
Mimi vyangu nonavyo ni kukala , siswi ahumwa a Jeso a widimi hunga dza kwamba Mulungu wàhwika hukale at'u a ts'ini kamare . Siswi hunga dza at'u olamulwa kunyongwa , na at'u na malaika anahulolera dza vinyago .
Siswi hudzikala dza azuzu kwa dzulu ya Jeso K'irisito , ela mwi munadzona muna hekima kare ! Hu anyonge siswi , ela mwi ts'imwi enye mikotse vyo ! Na at'u anahuphurya , ela mwi ts'imwi mwishimiwao vyo !
Siswi ta ukati uu chisha , huna tabu ya chakurya na madzi , hudzimala nguwo , at'u anahupiga , hu at'u a rero hipha , machero hiphara ta k'ahuna nyumba zehu enye ,
na hunaturika kuhenda kazi k'omu-k'omu kwa hupate gehu hurigo hunago haja enye . At'u ahulaphizapho , sino hunaavoyera madzo , ahuhenderapho mauku , sino hunavumirira ,
na ahuhadzapho na mai , sino hunagomba nao t'ot'ot'o . At'u phapha duniani anahwona dza vidudu na nongo ta rero .
Enehu a chijeso , gaga nimwandikirago bee ninamwandikira kwa nimufunze dza anangu enye niahenzao , ela ts'i kwamba ninahenza nimutiye waibu .
Maana , ta mukakala na at'u a kumufunza udzumbe dzulu ya Jeso anji dzadze , chisha mwi manyani abayenu wa chiroho ni mumwenga tu . Na mimi ndimi abayenu wa chiroho kwakukala , mwimwi mwàmukuluphira Jeso K'irisito kwa yo Nguma Mbidzo yomusumurira mimi .
Ndo anangu a chiroho , ninamuvoya mutuwe mufano wangu .
Gago ndigotuma ta nichimuhuma T'imoti , mwanangu wa chiroho nimuhenzaye , na ni muhendikazi wa Bwana akuluphirikaye , adze kuko kwenu kudzamukumbikiza vyangu nituwavyo mafunzo ga Jeso K'irisito , na gago ndigo nifunzago chila kanisa chila phat'u .
At'u anjine kati yenu anaona dza kwamba ts'indauya kahiri ko kwenu , na ndo ta anadziunula .
Ela Bwana achihenza , nindauya sambi kuko kwenu ; na phapho ndipho nindamanya mwenye go gao aidimago kuhenda konyesa kukala , anamukuluphira Jeso K'irisito ao adziunulao , ela ts'i maneno maphuphu tu .
Mimi ninaamba vivi kwakukala , Ufalume wa Mulungu ts'i maneno maphuphu , ela ni kukala na widimi .
Ndo mwimwi tsagulani enye . Munahenza nichidza ko kwenu , nidze chisiru , hebu nidze na kumuhenza na kukala mup'ore kwenu ?
Mimi nàambirwa kukala , mumwenga wenu unazinga , na kuzinga kuko ni kui muno ta kwa at'u ario ts'i ajeso . Mimi nàambirwa kukala , mukuluphiri yiye wàtorosa mesomoye !
Ndo ninamuuza sambi , heka at'u mwi munadziunula chikala mut'u ye ucheri mwenu duuni ? At'u mwimwi munawirya mumushononekere mut'u yiye ahendaye gago , na mumutenge .
Mimi ta niripho ni kure namwi chimwiri , ela chiroho hu phamwengani . Ndo mimi mut'u yiye wa kuhenda riro neno ii , nidzimulamula kare kwa dzina ra Bwana Jeso una makosa , na ta kalapho ni ko kwenu , chisha ningari kumulamula dza vivi vyodzomulamula .
Mwimwi namwi murundikanapho kwa dzina ra Bwana , nindakala phamwenga namwi chiroho , na phapho mut'u yiye nimumulavye kwa widimi wa Bwana atawalwe ni Shetani . Kuko zo t'amaaze mbii zindabanangwa kwa ta phanjine Jeso K'irisito achiuya , rohoye ni kutiya .
At'u mwimwi ts'idziunuleni na mumwenga wenu wàzinga ! Mimi nina kanuni munamanya kukala , hamira ch'ach'e uchiyitsanganya phamwenga na unga wa nganu daba mwenga , ni kukolea unga wosi .
Ndo mwimwi mutengeni yiye wa dambi yiriyo dza hamira , ats'idze akamubananga , na phapho mundakala dza mikahe yots'otiywa hamira . Mwimwi mu vivyo kare kwakukala , Jeso K'irisito wàlaviwa kare sadaka dza mwanagonzi wa kuusira ts'ikuk'uu ya P'asaka .
Ndo huusapho yiyi ts'ikuk'uu yehu , nahuyiuseni kwa kusagala mazagazi gamuhamirago Mulungu na kugomba ujeri , garigo ganga mikahe yots'otiywa hamira . Ela ts'i kwa kusagala mazagazi ga dambi na kuhenda mai kwakukala , gago ganga dza mikahe yotiywa hamira .
Mimi nàmwandikira kare mwimwi mo mwangu baruwani ya kwanza kukala , muts'igwirikane na azinzi .
Phapho mimi ts'i kwamba nàmwamba muts'igwirikane na at'u ario ts'i ajeso na anazinga , enye chidzitso , anyang'anyi hebu avoyao milungu ya vinyago , maana , mut'u achihenza kuts'agwirikana nao ao , bee ni ahendeuka kamare phapha duniani .
Rangu rokala ninaramba phapho ni kukala , muts'igwirikane na mut'u yeyosi adzambaye ni mujeso , ela kuzinga unazinga , una chidzitso , unavoya milungu ya vinyago , unaasingizira at'u mai , ni munwadzi na ni munyang'anyi . Ndo mukuluphiri muchimumanya u vivyo , bee ta kurya chisha , ts'iryeni naye .
Kala ni kazi ya kulamula at'u ario ts'i ajeso , yiyo ts'i kazi yehu . Ao andalamulwa ni Mulungu mwenye . Ela ano ajeso anziehu ano achihenda gago , nihwalamuleni kwakukala , ta Maandiko ga Mulungu ganaamba , " Mut'u achikala unaenderera kuhenda mai , mulavyeni mwenu duuni . "
Enehu a chijeso , mujeso achikala una makosano na mujeso munziwe , gago naagaambire o ajeso anjine gagombwe gasire , ela ts'it'o kwendamushitaki kwa at'u ario ts'i ajeso .
Mukale k'amumanya mwimwi kukala , siswi ajeso ndiswi ondolamula at'u duniani ? Bee , chikala sino ta ndiswi ondolamula at'u duniani , kwadze mushindwe ni kulamula gano maneno madide ?
Siswi hundalamula ta malaika , na kwakukala , hundalamula ta malaika , huna haki muno ya kulamula ta gaga ga duniani .
Ndo mujeso akalapho una makosano na mujeso munziwe , gago muts'igaphirike kwendalumbwa ni at'u ario ta ga makanisani k'aagamanya .
Mimi nina kanuni kamare kukala , kati yenu mwimwi , bee k'aphakosa phana mumwenga ariye unaidima kugagomba ta gakasira maneno dza gago . Ndo mwimwi munadziifya mujeso amushitakipho mujeso munziwe kwa at'u ario ts'i ajeso alamule malau gao .
Uo ut'u wa kukala munashitakiyana , bee unaonyesa kukala , vivi munashindwa ni kusagala vyo ajeso ahenzwavyo asagale . Ndo mujeso akoswapho na aphokwapho chakwe ni mujeso munziwe , ni baha kuvumirira kuriko kushitakiyana .
Ela mwi k'amuvumirirana ta munakosana , na kuphokana vit'u mwimwi ajeso na ajeso !
Bee , ninamukanya mino kukala , at'u ai k'aandaphenya Ufalumeni kwa Mulungu . Ndo muts'idzilembe mukaona kukala , munaidima kuhenda mai na mukendaphenya Ufalumeni kwa Mulungu vivyo ! Maana , at'u adiya , avoyao milungu ya vinyago , azembe , ahendanao ache chinyume cha vyopangwa ni Mulungu ,
aivi , at'u a chidzitso , anwadzi , asingizirao at'u mai na anyang'anyi , ao osi k'aandaphenya Ufalumeni kwa Mulungu .
Anjine kati yenu p'indi àkala a vivyo , ela vino Bwana Jeso K'irisito , na Roho wa Mulungu wehu àmuusira madambi genu tsetsetse , achimutsanganya na Mulungu , na achimuhenda mukale at'u a Mulungu kamare .
Enehu a chijeso , mwimwi muchigomba munaamba , " Siswi huna haki ya kuhenda neno rorosi , " ela ninamwambira mino , ts'i gosi gaavizago at'u . Mwimwi munaamba , " Siswi huna haki ya kuhenda neno rorosi , " ela nahuts'itawalweni ni chit'u chochosi .
Na chisha munaamba , " Mulungu wàika ndani yiphokere vyakurya , na vyakurya navyo wàviika viphokerwe ni ndani , na kuna ts'iku yiriyo Mulungu gago undagafunga . " Ela vivyo k'aviimanisha mwiri wàikwa ukale wa udiya . Mwimwi ninamuhenza mumanye kukala , mwiri wàikwa kwa umuhikirehikire Bwana , na Bwana wàkudza kwa ativye o mwiri .
Mulungu wàmufufula Bwana kulaa kuzimu , na undahufufula ta siswi naswi kwa widimiwe .
Vino bee mukale k'amumanya mwimwi kukala , miiri yenu ni vilungo vya mwiri wa Jeso K'irisito ? Munaona munaidima kuhwala chilungo cha mwiri wa Jeso K'irisito mukachigwizanya na mwiri wa hawa ? Ts'igo kamare gago !
Hebu k'amumanya mut'u agwirikanapho na hawa , chimwiri ni kukala akala amwenga , maana , ta Maandiko ga Mulungu ganasema lwazu-lwazu kukala , " Muche na mulume andakala dza kwamba ni mut'u mumwenga . "
Ela agwirikanaye na Bwana , chiroho ni kukala akala amwenga .
Ndo mwimwi richani udiya kamare ! Dambi zinjine zosi zihendwazo ni mut'u zinazuru anjine , ela ahendaye udiya bee unauhendera dambi o mwiriwe wenye .
Chila mumwenga wenu mwiriwe ni hekalu ra Roho wa Mulungu . Yiye mwàmuhewa ni Mulungu , na unasagala mwenu ndani . Miiri yenu vivi ts'i yenu .
Mwimwi mwa Mulungu kwakukala , yiye wàmugula na achimuriphira tsetsetse . Ndo mwimwi miiri yenu yihendereni maneno ga kumuhenda Mulungu alikwe .
Enehu a chijeso , vivi nahuuyireni gara genu gokala ga mwenu baruwani yonandikira . Ni vidzo mut'u kuts'ahwala .
Ela , kwakukala , udiya uhenda muno , chila mulume naakale na muchewe mwenye , na chila muche naye , naakale na mulumewe mwenye .
Mulume niamup'e muchewe hakiye , na muche naye niamup'e mulumewe hakiye .
Maana , mwiri wa muche , mwenye ni mulumewe ela ts'i ye mwenye tu , na mwiri wa mulume nao , mwenye ni ye muchewe ela ts'i ye mwenye tu .
Alume na ache , mwimwi ts'ilafyaneni chilolwa . Muchikala k'amundakala phamwenga , nimukale mudzihendaerekezana kwa chiwango tu kwa mudzilavye kuvoya . Muchimala gago , munaidima kuuya phenu chilolwani , kwa ta Shetani ats'ipate njira ya kumujezera kwa kuts'aidima kwenu kudzidinisa .
Mimi ts'i kwamba ninalagiza mulume kuhwala , ela achikala unahenza kuhwala , naahwale .
Mino ninaaza kala at'u osi anasagala dza mimi ; elako , chila mumwenga wàhewa chipajiche ni Mulungu . Mumwenga undamona una chipaji hichi , na munjine una chinjine .
Ndo ao alume ofererwa ni ache na magungu , nina-aambira mino kukala , ni vidzo ao ats'ihwale hebu kuhwalwa kahiri ta naakale dza mimi .
Ela achikala ao k'aaidima kudzidinisa , h'aya naahwale hebu ahwalwe , maana , vivyo vina baha kuriko kuyugika na ga ache na ga alume .
Dzulu ya ajeso ohwalana kare , nina amuri vivyo kwao , na amuri yiyo yàlaviwa ni Bwana ts'i kwamba ninayilavya mimi . Amuri yenye yinaamba , muche naats'imuriche mulumewe ;
na ta akamuricha , naats'ihwalwe ni mulume munjine , hebu auye adze aerekezane na mulumewe . Na mulume naye naats'imuriche muchewe vivyo .
Nina amuri vivyo kwa at'u anjine ario àhwalana , na amuri yiyi ninayilavya mimi kwakukala , Bwana k'ayilavire . Ndugu wa chijeso yeyosi achikala una muche ariye ts'i mujeso na ye muche u razi kwenderera kusagala na ye ndugu , ye ndugu naats'imuriche muche yiye .
Na muchet'u yeyosi ariye ni mujeso achikala naye mulumewe ts'i mujeso na yiye mulume u razi kwenderera kusagala na ye muche , ye muche naats'imuriche mulume yiye .
Mimi nidzamba vivyo kwakukala , mulume ariye ts'i mujeso , utiywa duu ra at'u a Mulungu kwa kugwizanywa na muchewe achikala ni mujeso . Na muche ariye ts'i mujeso naye , utiywa duu ra at'u a Mulungu kwa kugwizanywa na mulumewe achikala ni mujeso . Maneno gaga kala ts'i ga jeri , ana a avyazi ao angari kukala anga dza ana a at'u ario ts'i ajeso , ela vino Mulungu unaatiya kwenye duu ra at'ue .
Ela ta vivyo , mut'u ariye ts'i mujeso achilamula kumuricha ye muyawe ariye ni mujeso , yiye muricheni ende vyakwe , na ye mujeso yendekala urichwa , akale ni mulume hebu ni muche , u tsare kurichana naye , maana , Mulungu wàmwiha musagale na reri .
Mumanyadze mwi ache murio mu ajeso kukala , mundaativya alume enu ? Na mumanyadze mwi alume murio mu ajeso kukala , mundaativya ache enu ?
Enehu a chijeso , chila mut'u naasagale kutuwirizana na vyopangirwa ni Bwana Jeso na vyokala , Mulungu ariphomwiha . Riri ndiro lagizo rangu nifunzaro makanisa gosi .
Ichikala mut'u wàihiwa ni Mulungu achikala ubit'wats'i kare , naats'idzambe k'abit'irwets'i ; na ichikala ariphoihiwa ni Mulungu wàkala k'abit'irwets'i kwa ni mut'u wa makabila rinjine , naats'ibit'wets'i .
Maana , ra halahala ni mut'u kutuwa malagizo ga Mulungu , ela ts'i ga yuno wàbit'wats'i , hebu k'abit'irwets'i .
Ndo chila mumwenga naenderere dza arivyokala ts'iku ariphoihiwa ni Mulungu .
Mut'u achikala phokala unaihiwa ni Mulungu wàkala ni mugulwa , nagats'imuyuge gago . Ela , achipata wasaa wa kukala akale tsare , bee nauhumire .
Mut'u achiihiwa ni Mulungu amukuluphire Bwana Jeso na ni mugulwa , kwa Bwana u tsare . Na mut'u achiihiwa ni Mulungu na u tsare , kwa ye K'irisito ni mugulwa .
Mwimwi Jeso wàmugula na achimuriphira tsetsetse . Kwa vivyo , ts'ikaleni agulwa a mut'u munjine yeyosi .
Ndo enehu a chijeso , chila mumwenga mbere za Mulungu naaenderere kusagala dza virat'u vyokala , Mulungu ariphomwiha .
Enehu a chijeso , dzulu ya at'u ario k'aadzangwe kuhwala hebu kuhwalwa , Bwana k'alavire amuri , ela nindalavya utumia wangu kwakukala , Bwana wànonera mbazi , na kwa vivyo , ninakuluphirika .
Ndo nilolapho zizi ndai zodzanza kare , ninaona ni vidzo mulume kukala kare vyo arivyo .
Mut'u achikala wàhwala , naats'imuriche muchewe na achikala k'adzangwe , naats'ihwale .
Ela ta niripho nidzamba vivyo , mulume achihwala , k'ahendere dambi , na muche naye achihwalwa , k'ahendere dambi vivyo . Chit'u ni kwamba , mut'u achihwala hebu achihwalwa , undakala na ndai za dziko , na zizo mino ndizo ts'enzi zimupate .
Ra halahala nihenzaro murikumbikire enehu a chijeso ni kwamba , ts'iku ya musindikizo wa urumwengu yi phephi na kufika . Ndo at'u ohwala , naats'ililikane go ga madziko gao tu bahi ,
arirao , naats'ililikane go ga kurira tu bahi , apigao njerejere kwa raha , naats'ililikane go ga raha tu bahi , agulao miyo , naats'ililikane dzulu ya yo miyo yao ayigulayo tu bahi ,
at'u ahumirao miyo ya duniani , naakale dza kwamba k'aahumirire ukati wao wosi kwa miyo yiyo kwakukala , gago gosi gariphochira .
Enehu a chijeso , ndo mimi ninamuhenza mwimwi muts'ibagalikire maneno ga dunia . Mujeso mundaka utuwa kubagalikira kazi ya Bwana tu , kwa ta asagale mazagazi gamuhamirago ye Bwana .
Ela mujeso mwenye muche , unabagalikira ta maneno ga dunia nago , kwa amuhamye muchewe ,
kwa vivyo una mairi gamuryago . Mwanamuche wa chijeso yets'e mulume , hebu ariye k'adzangwe kulala na mulume , utuwa wa kubagalikira kazi ya Bwana tu kwa ta adzilavire tsetsetse kwa Bwana . Ela muchet'u wa chijeso yehwalwa unabagalikira ta maneno ga dunia nago kwa amuhamye mulumewe .
Bee enehu a chijeso , mimi nidzimwambira maneno gaga gosi kwa ninahenza nimwavize , ela ts'i kwamba ninamwikira ch'ingamo . Mino chisha , ninamuhenza mwimwi musagale mazagazi gamuhamirago Mulungu , na mudzilavire tsetsetse kwa Bwana tu ta mukale k'amuna manjine .
Mut'u achikala unaona go atsumago kumuhendera wendewe ts'i madzo , na ye wendewe unatsakalira phao , na ye unadzisikira kuhwala , u tsare kuhenda vyo vyakwe ahenzavyo . Ndo naamuhwale , na vivyo undakala k'ahendere dambi .
Ela ta vivyo , mut'u achamula mwenye na moyowe , na phots'oambwa ni mut'u kukala ats'imuhwale ye wendewe , bee unahendat'o .
Ndo mut'u ahwalapho wendewe , unahendat'o , ela yets'emuhwala wendewe , unahendat'o muno .
Muche achihwalwa , yiye bee niamanye ye mulumewe ta maisha . Ela mulumewe achifa , ni kukala ukala tsare ta unaidima kuhwalwa ni mulume yeyosi amuhenzaye , bora tu akale ni mujeso ye mulume .
Ela chiutumia wangu mimi na ta kamare ninaona ninalongozwa ni Roho wa Mulungu ni kukala , muchet'u afererwapho , nikuhats'wa muno ni Mulungu ats'iphohwalwa kahiri .
Enehu a chijeso , dzulu ya kurya nyama odzolaviwa sadaka kwa milungu ya vinyago , ni jeri kukala , siswi hosini hunamanya milungu ya vinyago ni ut'u ots'osoha . Ela kumanya phots'o menzwa ndiko kwahendako at'u akadziunula , ela menzwa ndiyo yiajengayo at'u ta akakomala chiroho .
Mut'u adzonaye unamanya ut'u tsetsetse ni kukala , k'adzangwe kuumanya vyo ahenzwavyo aumanye ut'u uo .
Ela mut'u ahenzaye Mulungu , Mulungu u phamwenga naye .
Ndo dzulu ya kurya nyama odzolaviwa sadaka kwa milungu ya vinyago , hosini hunamanya kukala , Mulungu wa jeri ni mumwenga tu , na yino milungu ya vinyago ts'i ut'u wenye .
At'u anjine achigomba anaamba kukala , kuna milungu yikalayo mbinguni na duniani . Ela ta kuripho kuna vit'u vinji vyambwavyo ni milungu na mabwana ,
kwehu siswi , Baba Mulungu ndiye Mulungu wa jeri tu hicheye . Yiye ndiye yeumba vyumbe vyosi , na siswi ndiye ahuhenzaye humuhikirehikire . Na Jeso K'irisito naye , ndiye Bwana hicheye tu . Na vyumbe vyosi vyàumbwa kwa njiraye , na hulola yiye tu mwehu mazagazini .
Ela ujeri uu wa kukala , milungu ya vinyago ts'i ut'u wenye , k'aumanywa ni at'u osi . At'u anjine àkala abara muno kuvoya milungu ya vinyago na kurya nyama zodzolavirwa yo milungu ya vinyago ta vivi aryapho nyama zizo , anaona anahenda dambi kwa utsanga wao .
Ela ujeri ni kwamba , chakurya k'achiidima kuhureha phephi na Mulungu . Ndo ta huremapho kurya , vivyo k'avihuphunguzira chit'u mbere za Mulungu , na huryapho , vivyo navyo k'avihwonjezera chit'u vivyo mbereze .
Ela chit'u nimuhenzacho muchitiye maanani ni kwamba , dzimanyirireni vivyo murivyo tsare kurya chila chit'u muts'idze mukaahenda ajeso ario k'aadzangwe kukomala chiroho , akahenda dambi kwa kurya vyakurya dza vivyo .
Maana , yuyat'u mut'u aonaye kurya nyama zodzolavirwa milungu ya vinyago ni dambi , achikona uwe umanyaye kukala , milungu ya vinyago ts'i ut'u wenye ta unarya phapho phodzolavirwa , undamukalata arye naye .
Ndo ahendapho vivyo yuyu mujeso ariye k'adzangwe kukomala chiroho , unahangamika . Na kuhangamikakwe kundakala kurehewa ni ko kumanyako , na yiye bee ni nduguyo wa chijeso ariye Jeso K'irisito wàfa kwa dzuluye .
Mwahenderapho dambi ajeso anzienu na kubananga myazo yao dza vivi , phapho bee mukala munahenda dambi ta kwa Jeso K'irisito .
Ndo chichikala chakurya chinamutiya dambini mwenehu wa chijeso , mimi bee ts'indarya nyama kahiri ta nife , kwa ta nits'imuhende mwenehu wa chijeso ahende dambi .
Enehu a chijeso , mimi ni tsare . Mimi ni muhumwa wa Jeso K'irisito niriye na widimi . Mimi nàmona Bwana wehu Jeso K'irisito , na kuko kokoka kwenu , bee ni malairiro ga kukala , Bwana unanihumira kuhenda kaziye .
Mimi ta niripho kwa at'u anjine ts'i muhumwa wa Jeso niriye na widimi , ela kwenu mwimwi mimi ni muhumwa . Maana , gago mazagazi genu ga kumulola Bwana Jeso , ndigo gang'azago kukala , mimi ni muhumwa wa Jeso niriye na widimi jeri .
At'u anipingapho , mimi nidzihehera kwa kwaamba ,
" Mimi nina haki kamare ya kuriswa ni ajeso kwa yo kazi niahenderayo .
Mimi nina haki ya kutsukula muche wangu wa chijeso mo vyaroni dza ahendavyo ahumwa a Jeso enye widimi asena , nduguze Bwana na P'etero .
Hebu mino na Barinaba hichiyehu ndiswi hurio nihuhende kazi enye kwa hupate gehu hurigo hunago haja ?
Mwàmonaphi mwi shikari ahendaye kazi na mushahara udzimanya mwenye ? K'akuna mut'u arimaye na kuphanda matsere , ela ye mwenye akats'agarya . Na k'akuna murisa yets'enwa maziya ga mifugo ayirisayo . "
Maneno gago ts'i kwamba galilikanwa ni adamu hichiyao tu , ela gàandikwa vivyo mo Shariyani .
Maana , yiyo Shariya ya Musa yinaamba , " Urimapho kw'ekw'e na ng'ombe , uts'izifunge milomo . " Ndo , pho munaona Mulungu wàkala unalilikana dzulu ya ng'ombe hicheye ?
Hakika phapho Mulungu wàkala unalilikana dzulu yehu siswi , na riro Andiko ri dzulu yehu . Muphandi na muguwi achihenda kazi yao , naayihende achilolera kupata mutaro wao .
Siswi naswi hwàphanda mbeyu za chiroho mwenu myoyoni . Ndo vino bee hukale huchimwamba muhumanye gehu hurigo hunago haja , vikale ni voro vivyo ?
Ichikala anjine ana haki ya kulolera kumanywa gau arigo anago haja ni mwimwi , ela sino bee ts'iswi odzohenda muno ? Siswi huna haki ya kulolera kumanywa gehu hurigo hunago haja ni mwimwi , ela sino k'ahudzihwalirire hivyo . Its'iphokala hudzivumirira ndai zosi kwa ta huts'ihende chochosi chiidimacho kwahenda at'u ats'ikuluphire Nguma Mbidzo dzulu ya Jeso K'irisito .
Kwani k'amumanya mwi kukala , makuhani ahendao kazi mo hekaluni mwa Mulungu , apata vyakurya vyao mumo , na achilavya sadaka , anapata mutaro wao wa yo sadaka ?
Ndo dza at'u asumurirao Nguma Mbidzo nao , ao Bwana wàalagizira kukala , amanywe gao arigo anago haja ni o at'u aasumurirao yo Nguma Mbidzo .
Ela mino ts'ina ts'iku ta mwenga yenye yomwamba munimanye gangu nirigo ninago haja , na vivi ts'i kwamba nidzimwandikira gago kumwamba munimanye gangu nirigo ninago haja . Mimi ni razi ta kwirika ela nihakikishe kukala , k'akuna mut'u yendenihenda niriche kusumurira Nguma Mbidzo phots'ololera kumanywa gangu nirigo ninago haja , kwakukala , vivyo ninavyo ngulu .
Na ujeri ni kwamba , kusumurira kwangu Nguma Mbidzo , ts'iko kunihendako nihende ngulu . Maana , mino nàhendaolohewa ni Mulungu niyisumurire , na nits'iphoyisumurira , Mulungu undanihenda voro .
Kala mimi bee ni nàhendatsagula mwenye kuhenda kazi yiyi ya kusumurira Nguma Mbidzo , ningari nina haki ya kulolera kuriphwa . Ela vino , ninayihenda dza mugulwa kwakukala , Mulungu wànoloha niyihende .
Ndo vivi manoso gangu ni ; niidime kuyisumurira Nguma Mbidzo phots'ololera kuriphwa , hebu kumanywa gangu nirigo ninago haja , na phapho nindakala ts'iririra haki zangu dza muhumwa wa Jeso K'irisito niriye na widimi .
Ndo mimi P'aulo ni tsare ts'ilola mut'u yeyosi , ela mino ninadziika dza mugulwa wa chila mut'u , kwa ta niativye at'u anji chivyangu niidimavyo .
Ndo mimi nàkala nichenda kwa Ayahudi asena , ninasagala dza ao asagalavyo kwa niativye . Na ta niripho mimi ts'i ts'ini ya Shariya ya Chiyahudi , ela nàkala nichenda kuko , ninatuwiriza yo Shariya kwa niativye .
Mimi nàkala nichenda kwa at'u a makabila manjine ario k'aa ts'ini ya Shariya ya Chiyahudi , nàkala ts'iyituwa yo Shariya ya Chiyahudi dza ao kwa niativye . Ela vivyo ts'i kwamba ts'ituwiriza malagizo ga Mulungu , kwakukala , ninatuwiriza malagizo ga Jeso K'irisito .
Mimi nàkala nichikala ni kati ya at'u ario chiroho ni atsanga , ninadziika dza ao kwa niativye . Ndo nidzituwa-tuwa chila mut'u chivyovyakwe arivyo , kwa anjine niativye chivyovyosi .
Mimi gago gosi ninagahenda kwaviza kugot'eza Nguma Mbidzo , kwa ta nami nipate mutaro wangu wa go manoso garehewago ni yo Nguma Mbidzo .
Mimi nina kanuni munamanya kukala , mushindano wa mairo , bee akazao ni anji . Ela achiraye ta akanoswa , ni mumwenga tu . Ndo mwimwi munahenzwa mukaze vya kukala mundachira ta munoswe .
At'u osi ashindanao mushindanoni achikala anadzibaza , anahenda chadi muno , na anahenda vivyo kwa achire na anoswe . Ela manoso gago anoswago , k'agaenderera ta kare na kare . Ela sino ajeso hunahenda vivyo kwa huchire , na hunoswe manoso gaendererago ta kare na kare .
Ndo mimi ts'idzikazira chibubusa phots'o lengo , na ts'inga dza mut'u wa ngumi , ariye achijeza unakosa kwenda .
Ndo mimi vivi ninahenda chadi muno kutuwa go gahenzwago ni roho yangu , kwa ta Mulungu ats'idze akadzanona ts'iwirya kupata manosoge ta niripho nàasumurira Nguma Mbidzo at'u anjine .
Ndo ninamukanya kwa kumukumbikiza dzulu ya garat'u goalairira akare ehu okala na Musa . Akare ehu osi àlongozwa ni ingu rokala ri vitswani , na osi achendavuka bahari ya Shamu na magulu .
Ndo kwa gago gosi goalairira , osi achibatizwa dza anafunzi a Musa .
Osi àrya chakurya chimwenga cholaviwa ni Roho wa Mulungu ,
na osi achinwa madzi mamwenga golaviwa mwambani ni ye Roho wa Mulungu . Na mwamba uo , ni Jeso K'irisito mwenye , yekala chiroho u phamwenga nao .
Na ta aripho Mulungu wàahendera gago gosi , ela k'ahamirirwe ni anji ao , na achifa hipha na hipha ko nyika .
Ndo gago gosi goalairira akare ehu , ni mifano ya kuhukanya siswi huts'itamani mai ,
hebu kuvoya milungu ya vinyago dza vyokala anjine ao achihenda . Maandiko ga Mulungu ganaamba vivi dzulu yao , " At'u ao àkala achisagala achirya na kunwa , na chidzako achiunuka achivina chidiya-diya . "
Anjine ao àzinga na achidza àfa at'u helufu mirongo miiri na t'ahu ( 23,000 ) mutsana umwenga . Ndo siswi hunahenzwa huts'izinge kamare .
Siswi k'ahuhenzwa humuheze-heze ye K'irisito dza akare ehu anjine omuheza-heza Mulungu , na achilumwa ni nyoka achifa .
Na ts'inung'unikeni dza akare ehu anjine ohenda vivyo , na achihangamizwa ni malaika muulagi .
Ndo maneno gago goapata ao , ni mifano kwa anjine , na gàandikwa kwa ta gahukanye siswi hurio hunasagala ts'iku za phephi na musindikizo wa urumwengu .
Ndo adzonaye wimire kudina mbere za Mulungu , naadzimanyirire ats'idze akagwa .
Mwimwi nimumanye kukala , majezo gosi gomupata ndigo gaonago at'u . Ela Mulungu unakuluphirika , kwa vivyo k'andahenza mujezwe kuchira mukotse wenu , na ta muchijezwa , undamup'a widimi wa kuvumirira ta mupate njira ya kulaira .
Ndo richani kuvoya milungu ya vinyago kamare enehu a chijeso .
Mwimwi Akorito bee mu at'u na akili zenu . Kwa vivyo , dzilamulireni enye gaga nimwambirago .
Siswi humulavirapho mumvera Mulungu na kunwa divai na chikombe huchihumiracho ukati wa shuhuli ya Bwana , hukala hudzigwirana phamwenga kunufaishwa ni milatso ya Jeso K'irisito . Na huryapho mukahe huumegao-megao ukati wa shuhuli ya Bwana , hukala hudzigwirana phamwenga kunufaishwa ni mwiri wa Jeso K'irisito .
Siswi ta huripho hu anji , ela hu mwiri umwenga , kwakukala , o mukahe ni umwenga , na hosini hurya o mukahe uo .
Hwalani mufano wa Ayahudi . Ayahudi achirya phamwenga sadaka yodzolaviwa chijajani cha kulavira sadaka mo hekaluni mwa Mulungu , ni kukala adzidzigwizanya phamwenga kunufaishwa ni cho chijaja .
Ndo go gangu godzogagomba k'agaimanisha kukala , yo milungu ya vinyago na vyo vyakurya vilavirwavyo vivyo , ni ut'u .
Ela rangu nambaro ni kukala , at'u ario ts'i ajeso achilavira sadaka milungu ya vinyago , anagalavira mapepo , ela ts'i Mulungu . Ndo mwimwi ts'enzi kamare mugwirikane phamwenga na mapepo .
K'aviidimikika mwimwi munwe divai na chikombe muhewacho ni Bwana , na chidzako munwe na chikombe chihumirwacho ukati wa kulavirwa sadaka mapepo . Na k'aviidimikika mwimwi murye meza ya Bwana , na chidzako mwende mukarye meza ya mapepo !
Huchihenda vivyo , hunamutiya wivu Bwana . Hebu vino bee nihukale hunadzona huna widimi kumurima Bwana ta huchimutiya wivu k'andahutiya akili ?
Enehu a chijeso , mwimwi munaamba , " Huna haki ya kuhenda neno rorosi , " ela ninamwambira mino kukala , ts'i gosi gaavizago at'u , na ts'i gosi gajengago at'u .
Mut'u niahende ut'u wa kwaaviza ta anzie , ela ts'i wa kumwaviza yiye hicheye tu .
Mwimwi mu tsare kugula nyama yoyosi yiguzwayo soko ra nyama phots'ouza ko yilaako , na muchiyirya , yiryeni na moyo umwenga .
Maana , Maandiko ga Mulungu ganaamba , " Dunia na vyosi virivyo mo duniani , ni miyo ya Bwana . "
Na mwimwi muchipigwa karibu ni mut'u ariye ts'i mujeso na muchenda , chondolavirwa , chiryeni phots'ouza ko chilaako .
Ela mutsunirwapho kukala , " Nyama zizi zilavirwa sadaka milungu ya vinyago , " ts'iziryeni . Maana , muchizirya , yendekala udzimwambira undamona munahenda dambi .
Elako , mundakala k'amuhenda dambi , ta its'iphokala , yiye ndiye unaona munahenda dambi . Mwimwi munaidima kwamba , " Bee , kwadze mut'u munjine ahwone hunahenda dambi , na hu tsare kurya nyama yoyosi ?
Na kwadze at'u ahulaumu na huchikala hunarya vyakurya vyehu hunamulavira mumvera Mulungu ? "
Ela ninamwambira mino , muryapho , hebu munwapho na muhendapho ut'u wowosi , hendani gosi kwa njira zondomup'a nguma Mulungu .
Mwimwi sagalani mazagazi garigo k'agandaakwaza Ayahudi , at'u a makabila manjine na ajeso osi ,
dza vyo nisagalavyo mimi . Mimi ninahenza nimuhamye chila mut'u na rangu rosi nihendaro , na nihende ut'u wa kwaaviza ta anjine anji , ela ts'i ut'u wa kunaviza mimi hichiyangu tu kwakukala , ninaahenza atiye .
Ndo mwimwi tuwani mufano wangu , dza vyo mimi nituwavyo wa Jeso K'irisito .
Enehu a chijeso , ninamulika mwimwi kwakukala , munakumbikira mahendo na mafunzo gangu ukati wosi , na munagatuwa go mafunzo gomufunza .
Ela ta vivyo , ninamuhenza mumanye kukala , Jeso K'irisito ndiye chilongozi wa chila mulume , mulume ndiye chilongozi wa muchewe , na Mulungu ndiye chilongozi wa Jeso K'irisito .
Ndo chila mulume avoyaye hebu agombaye udzumbe wa Mulungu na kuno udzidzibinik'iza t'aji , unamuphurya Jeso K'irisito .
Na chila muche avoyaye hebu agombaye udzumbe wa Mulungu na kuno k'ana chiremba , unamuphurya mulumewe , maana , yiye ni kukala k'ana tafauti na muchet'u yenyolwa chiphala .
Muchet'u achikala k'andadzifunga chiremba , naanyolwe chiphala . Ela kwakukala , muchet'u achinyolwa chiphala unagwirwa ni haya , ndo naafunge chiremba .
Mulume naats'idzibinik'ize t'aji kwakukala , yiye Mulungu wàmuumba dza vyo arivyo ye mwenye , kwa yiye amwishime ye Mulungu , na muche naadzifunge chiremba , kwa amwishime mulumewe .
Muche naahende vivyo kwakukala , Mulungu wàhwala mwiri wa mulume achiumbira muche , ela k'ahwalire mwiri wa muche kuumbira mulume .
Na chisha , mulume k'aumbirwe kwa dzulu ya muche , ela ye muche wàumbwa kwa dzulu ya mulume .
Ndo muche achikala unavoya hebu unagomba udzumbe wa Mulungu , niadzifunge chiremba kwa dzulu ya malaika a Mulungu na kamare konyesa kukala , u ts'ini za mulumewe .
Ela kwehu mazagazini ga kumulola Bwana , muche ni wa halahala kwa mulume , na mulume naye ni wa halahala kwa muche .
Maana , muche wa kwanza wàumbwa na mwiri wa mulume , ela chila mulume naye uvyalwa ni muche . Ndo ao osi airi àumbwa ni Mulungu .
Ndo ninamuhenza mulamule enye kumba ni vidzo muche kumuvoya Mulungu na kuno k'ana chiremba .
Mwimwi ta mulolapho vyo husagalavyo tu , vinahwonyesa lwazu kukala , mulume achikala una vunga , unadziifya .
Ela kwa muche , kunamup'a nguma mbidzo , kwakukala , muche wàhewa nyere nyinji zikale dza chiremba .
Ela achikala mut'u unahenza agahendere k'ani gaga , naamanye kukala , mimi na o ajeso osi , k'ahuhenderana k'ani dzulu ya gago .
Enehu a chijeso , dzulu ya gaga malagizo nimwandikirago vivi , ts'iidima kumulika kamare mwimwi kwakukala , monanapho phamwenga dza kanisa , malairiroge ni kwamba , mai ndigo manji , ela madzo ni machache .
Ra kwanza ni kwamba , mino nàambirwa ni at'u kukala , monanapho phamwenga , nikugavika maduu gapinganago , na ninaona gana ujeri goambirwa .
Kala ni mugavikano kati yenu , undakalapho kwa ta ajeri amanyikane .
Ndo mwimwi muchonana , enye munaona munarya shuhuli ya Bwana , ela gago ts'igo .
Maana , uchifika ukati wa kurya , chila mumwenga urya kare chakwe , na malairiroge ni kukala , anjine nikuuka na nzala zao , na anjine akauka a tele !
Ndo , vino bee mukale k'amwidima kurya na kunwa kwenu midzini ? Hebu ni munaaphurya na kwatiya waibu o ajeso ots'o chit'u ? Sambi nimwambedze at'u mwi ? Nimulike kwa munahenda gaga ? Ng'o ts'iidima kumulika .
Maana , mafunzo golaa kwa Bwana , ndigo nirigomufunza mwimwi , nago ni ; usiku okala Bwana Jeso undaonyeswa kwa at'u ai amugwire , wàhwala mukahe
na ariphomala kumulavira mumvera Mulungu , achiumega-mega na achamba , " Uu ni mwiri wangu , urio ninaulavya kwa dzulu yenu . Ndo hwalani murye , na kalani muchihenda vivi kunikumbikira . "
Ariphomala kurya cho chilaliro , achihwala chikombe cha divai na achilavya mumvera kwa Mulungu dza virat'u vyenye vyokala udziulavira o mukahe na achamba , " Chikombe chichi cha divai chinaonyesa Lagano Iphya ra Mulungu na at'u , rihakikishwaro ni milatso yangu . Ndo chila munwapho divai na chikombe chichi , hendani vivyo kunikumbikira . "
Ndo chila muryapho mukahe na kunwa divai na chikombe chicho ukati wa shuhuli ya Bwana , mukala munasumurira dzulu ya chifo cha Bwana , na vi vivyo ta auye .
Ndo chila aryaye mukahe , hebu kunwa divai na chikombe cha Bwana chinyume cha vyo Bwana arivyopanga , una dambi ya kulafula mwiri , na milatso ya Bwana .
Ndo ukati wa shuhuli ya Bwana , chila mut'u naanze kuuza moyowe ndipho arye o mukahe , na kunwa divai na chikombe chicho .
Maana , aryaye mukahe na kunwa divai na chikombe chicho na k'amanya mwiri wa Bwana nini , unadzitiya lana mwenye .
Gago ndigo gatumago ta anji kati yenu ni akongo , anjine ni a nywenywe , na anjine àfa .
Ela kala ukati wa shuhuli ya Bwana uchifika hunaanza kuuza myoyo yehu mwanzo , k'ahungagwirirwe ni lana .
Ela Bwana unahutiya akili kwa huriche kuhenda mai , kwa ta ukati wa musindikizo wa urumwengu , Mulungu ats'idzehulamula phamwenga na at'u a dunia .
Ndo enehu a chijeso , monanapho kwa murye shuhuli ya Bwana , manyanani .
Mut'u achikala uhenza arye chitajiri , naarye kwakwe mudzini kwa ta monanapho , muts'ihende maneno garigo gandamuhenda mutiywe akili ni Mulungu . Dzulu ya gano manjine , nindakudzamwambira ukati nichidza .
Enehu a chijeso , mimi vivi ninahenza mumanye ujeri dzulu ya vipaji vya Roho wa Mulungu .
Mwimwi munamanya kukala , phapho phokala k'amudzangwe kokoka , bee mwàkala mudzayuswa ni kuvoya milungu ya vinyago , vit'u virivyo ta k'avigomba .
Ndo ta vivi vyookoka , chisha ninahenza mumanye kukala , mut'u achikala unalongozwa ni Roho wa Mulungu , k'aidima kwamba , " Jeso naalaniwe , " na mut'u achikala k'alongozwa ni ye Roho , k'aidima kwamba , " Jeso ni Bwana " kulaa mwakwe ndani .
Kuna aina-aina ya vipaji vilaviwavyo ni Roho wa Mulungu , ela vyosi vilaviwa ni ye Roho wa Mulungu mumwenga .
Njira za kumuhikirahikira Bwana nazo ni nyinji , ela at'u osi ahikaohikao na zizo , àtsagulwa ni ye Bwana mumwenga .
Na mahendo ga widimi ni manji , ela ni ye Mulungu mumwenga ndiye ye aidimisaye chila mumwenga kuhenda gago gosi .
Ndo chila yehewa chipaji chilaviwacho ni Roho wa Mulungu , wàhewa kwa a-aavize ajeso anzie .
Ndo Roho wa Mulungu nikumup'a mut'u hiyu udzumbe wa hekima , na yiye Roho mumwenga akamup'a mut'u munjine udzumbe wa kumanya .
Yiye Roho wa Mulungu nikumup'a mut'u yuno kuluphiro bomu , na yiye Roho mumwenga vivyo , akamup'a munjine vipaji vya kuphoza .
Munjine nikumup'a widimi wa kuhenda vilinge , na munjine , akamup'a widimi wa kugomba udzumbe wa Mulungu . Munjine nikumup'a widimi wa kutafautisha ga Roho wa Mulungu na garigo ts'i ga Roho . Hiyu nikumup'a chipaji cha kugomba viryomo , na munjine akamup'a chipaji cha kugasema .
Na maneno gago gosi , gahendwa ni ye Roho wa Mulungu mumwenga . Yiye ndiye yeamulaye chila mumwenga undamup'a chipaji chani .
Mwiri wa mut'u una vilungo vinji , ela vilungo vyosi vyàgwizanywa phamwenga ta ni mwiri umwenga . Ndo ajeso ario ndio mwiri wa Jeso K'irisito nao , a vivyo .
Maana , siswi hosini , kala Ayahudi , hebu at'u a makabila manjine , agulwa , hebu at'u ario tsare , hwàbatizwa na Roho wa Mulungu kwa ta hukale mwiri umwenga , na hosi hwàhewa yiye Roho wa Mulungu mumwenga humunwe .
Ndo mwiri wa mut'u ts'i chilungo chimwenga , ela ni vinji .
Kala lwayo ni kugomba lukaamba , " Kwahivira mimi ts'i mukono , h'a bee ts'i chilungo cha mwiri , " chisha vivyo k'avindaluhenda luts'ikale chilungo cha mwiri jeri .
Sikiro naro kala ni kugomba rikaamba , " Kwahivira mimi ts'i dzitso , h'a bee ts'i chilungo cha mwiri , " chisha vivyo k'avindarihenda rits'ikale chilungo cha mwiri jeri .
Kala mwiri wa mut'u wosi ni dzitso tu , angari k'asikira . Na kala mwiri wa mut'u wosi ni sikiro tu , angari k'asikira k'ungu .
Ela vino ujeri ni kwamba , Mulungu wàpanga chila chilungo mo mwirini dza vyokala udzamula .
Kala mwiri wosi ni chilungo chimwenga tu , bee ungari ts'i mwiri .
Ela vino ujeri ni kwamba , mwiri una vilungo vinji , ela vyosi vyàgwizanywa , kwa ta vikale mwiri umwenga .
Ndo dzitso k'ariidima kwamba mukono , " Ts'inawe haja uwe . " Na chitswa k'achiidima kwamba nyayo , " Ts'inamwi haja mwimwi . "
Mwanzo virat'u vilungo vya mwiri huvyonavyo dza kwamba ni vinyonge , ndivyo vya halahala .
Na vilungo vya mwiri virivyo k'aviloleka na vinagwiza haya , ndivyo huvivikavyo nguwo t'ot'ot'o jeri .
Ela vilungo virivyo vi matsoni , k'avitsakula kuvikwa nguwo . Ndo Mulungu wàgwizanya vilungo ta ni mwiri umwenga , na virat'u vyonewavyo dza kwamba k'avina tende , achivihenda viishimike muno .
Mulungu wàhenda vivyo kwa ta vilungo vyosi vya mwiri , vimanyirirane sawa-sawa , ela ts'i kugavikana .
Chilungo chimwenga chichiturika , vyo vilungo vinjine vyosi navyo ni kukala vinaturika . Na chilungo chimwenga chichilikwa , vyo vilungo vinjine vyosi navyo , nikuhamirwa dza chicho .
Ndo mwimwi mosi mu mwiri wa Jeso K'irisito , na chila mumwenga wenu , ni chilungo cha o mwiriwe .
Mulungu mo kanisani chila mut'u wàmupangira phat'uphe , ahumwa a Jeso a widimi wàaika a mwanzo , agomvi a Mulungu achiaika a phiri , na alimu achiaika a hahu . Na chisha , Mulungu wàap'a at'u vipaji vya kuhenda vilinge , vipaji vya kuphoza , vipaji vya kwaaviza at'u anjine , vipaji vya ulongozi , na vipaji vya kugomba na viryomo .
Ndo mo kanisani , ts'i kwamba chila mut'u ni muhumwa wa widimi wa Jeso , ts'i kwamba chila mut'u ni mugomvi wa Mulungu , ts'i kwamba chila mut'u ni mwalimu , ts'i kwamba chila mut'u unahenda vilinge ,
ts'i kwamba chila mut'u una widimi wa kuphoza , ts'i kwamba chila mut'u unagomba viryomo , na ts'i kwamba chila mut'u unaidima kugasema go gagombwago na viryomo .
Mwimwi ririrani muno kupata vipaji vya tende . Ela riri neno nimwandikiraro vivi , ndiro ra halahala muno enehu a chijeso .
Mimi ta nikagomba viryomo vyosi na ta vya malaika , ela nichikala ts'enzi at'u , ninga dza k'ululu za upatsu hebu za k'engele .
Mimi ta nikakala nina chipaji cha kugomba udzumbe wa Mulungu , ninamanya njama zosi za Mulungu , ninamanya maneno ga chiroho gosi , na nina kuluphiro bomu muno ra kuyamba milima , " Ng'okani , " na ying'oke jeri , ela nichikala ts'enzi at'u , mimi ts'i rorosi vivyo .
Na ta nikalavya miyo yangu yosi , na o mwiri wangu nao nikaulavya wochwe , chisha nichikala ts'enzi at'u , vivyo k'avindanaviza kamare .
Ndo mujeso ahenzaye anzie , unaavumirira , na una mbazi nao . Yiye k'ana chidzitso , k'adziunula na k'adzivunya ,
na k'atsowa akili . Mujeso ahenzaye anzie k'aririra ut'u wa kumwaviza yiye hicheye tu , k'atsukirwa maruru , k'ana undu na mut'u , na
k'ahamirwa ni mai , ela uhamirwa ni ujeri .
Mujeso ahenzaye anzie ta akakoswa k'agomba , ukati wosi unakuluphira at'u na ulola Mulungu , na ta akahendwadze , chisha ye unavumirira vivyo .
Menzwa yindaenderera ta kare na kare , ela vipaji vya kugomba udzumbe wa Mulungu , kugomba na viryomo na vya kumanya maneno ga chiroho , vindakala na musindikizo .
Maana , ta ye wa chipaji cha kumanya maneno ga chiroho , chisha k'amanya gosi , na ye wa chipaji cha kugomba udzumbe wa Mulungu naye k'amanya gosi .
Ela yo ts'iku ya musindikizo wa urumwengu yichifika , hundamanya gosi , na vivi vipaji vindahangamizwa .
Mimi niriphokala ni mwanache nàkala nigomba chanache , na maazo gangu gàkala ga chanache vivyo . Ela niriphokula , ga wanache nàgaricha .
Ndo dza siswi naswi , vivi hunaona wiriwiri dza kwamba hunalola na chiloloni chots'oonyesa , ela ukati uo hundakudzahendaona na matso . Vivi k'ahudzangwe kumumanya Mulungu tsetsetse , ela ukati uo , hundakudzamumanya tsetsetse dza vyo ahumanyavyo .
Kuna maneno mahahu ga halahala nago ni ; kuluphiro , lolero na menzwa , ela ra halahala muno kati ya gago , ni yo menzwa .
Ndo enehu a chijeso , ahenzeni anzienu muno , na ririrani kupata vipaji vilaviwavyo ni Roho wa Mulungu , kamwe chipaji cha kugomba udzumbe wa Mulungu .
Maana , mut'u mwenye chipaji cha kugomba na viryomo , achigomba ukala unagomba na Mulungu ela ts'i anzie , na k'aphana mut'u yendemanya ro agombaro . Yiye ukala unalongozwa ni Roho wa Mulungu kugomba maneno garigo gamanywa ni ye Roho tu .
Ela mwenye chipaji cha kugomba udzumbe wa Mulungu achigomba , ukala unagomba na at'u , na nikukala unaajenga , unaatiya moyo na unaangolangola .
Mut'u agombaye na chiryomo udzijenga yiye mwenye tu , ela agombaye udzumbe wa Mulungu ye , unaajenga ajeso osi .
Ndo mosi ningehenza mugombe na viryomo , ela nigahenzago muno ni kukala , mukale na chipaji cha kugomba udzumbe wa Mulungu , maana , yuyu ndiye ye aavizaye anzie muno kuchira ye agombaye na viryomo . Mut'u agombaye na viryomo waaviza anzie tu , phachikala phana wa kugasema go agagombago na viryomo .
Ndo ta mimi nami nichidza kwenu kanisani , na nidze nigombe na viryomo , vivyo k'avindamwaviza na rorosi enehu a chijeso . Kudzamwaviza , ninidze nimwambire maneno gofunulirwa ni Mulungu , hebu udzumbe wa kumanya , hebu udzumbe wa Mulungu , hebu mafunzo .
Vit'u dza nzumari na ngephephe virivyo vinaimbirwa mira na k'avisoha navyo , mut'u ats'iphovipiga t'ot'ot'o , anjine k'aaidima kumanya wira wimbwao .
Ukati wa viha nao , filimbi yits'iphopigwa ta yikasikirika t'ot'ot'o , shikari k'aadziika ch'enich'eni .
Ndo mwimwi namwi muchigomba na muts'ilavukize , go mugagombago k'agandamanywa ni mut'u , na phapho mundakala munagomba na p'eho .
Phapha duniani phana viryomo vinji , ela chila chiryomo , china enye achimanyao .
Ela mut'u achigomba chiryomo chiricho ts'ichimanya , kwangu undakala ni mugeryenge , na mimi nami kwakwe nindakala ni mugeryenge vivyo .
Ndo mwimwi namwi vivi muririravyo kupata vipaji vilaviwavyo ni Roho wa Mulungu , ririrani kupata vipaji vya kujenga ajeso anzienu kuriko vinjine .
Ndo mwenye chipaji cha kugomba na chiryomo , naahende chadi cha kuvoya apate chipaji cha kugasema go agagombago na chiryomo .
Mimi nichivoya na chiryomo , ukala ni ye Roho wa Mulungu ariye mwangu ndani ndiye unavoya , ela akilini k'agamo .
Ndo kwakukala , maneno ga hivi , mimi nindavoya chikawaida , ela ukati unjine Roho achinilongoza kuvoya na chiryomo , nindavoya . Na nindaimba chikawaida , ela Roho achinilongoza kwimba na chiryomo , nindaimba .
Mwimwi muchivoya na viryomo tu , bee ta mukakala munamulavira mumvera Mulungu , ela phapho phachikala phana mut'u ariye k'amanya ga chijeso , mut'u yiye undashindwa ni kwamba , " Amina , " kwakukala , undakala k'agamanyire godzovoywa .
Mavoyo genu ga kumulavira mumvera Mulungu munaidima kukala mudzigavoyat'o , ela ta vivyo , k'agandamujenga kamare ye mut'u munjine .
Mimi nina mumvera na Mulungu kwakukala , ninagomba na viryomo muno kuchira mwimwi mosi .
Ela nikalapho nina ajeso asena , nikukala ninahenza nigombe ta kumba ni maneno matsano tu chikawaida kwa ta niajenge anjine , kuriko kugomba maneno ndulu na chiryomo .
Enehu a chijeso , mwimwi richani kulilikana chanache . Maazo genu nagakale ga chiut'u uzima , ela dzulu ya kuhenda mai , kalani dza anache .
Gàandikwa ta Maandikoni ga Mulungu kukala , Mulungu wàamba , " Nindahumira ageryenge kwa nigombe na at'u angu , Nindahumira at'u agombao viryomo vinjine kugomba na at'u angu , ela at'u angu k'aandanisikira vivyo . "
Ndo kugomba na chiryomo ni dalili kwa ataifa , ela ts'i kwa ajeso . Na kugomba udzumbe wa Mulungu , ni ut'u ujengao ajeso , ela ts'i ataifa .
Ndo ajeso osi akalapho a phamwenga na osi agombe na viryomo , ataifa hebu at'u ots'omanya ga chijeso achidza phapho andaamba anaayuka ao .
Ela akalapho osini anagomba udzumbe wa Mulungu na phapho phadze mutaifa hebu mut'u yets'emanya ga chijeso , gondogasikira ganagombwa ni osi , gandamung'azira madambige gosi , gamuhende adzimanye ni mudambi na
amanye kukala , njamaze zosi mbii za mwakwe moyoni , zinamanywa ni Mulungu . Phapho mut'u yiye undamit'a mavindi kumwabudu Mulungu na aambe , " Mulungu u phamwenga namwi jeri ! "
Ndo enehu a chijeso , chila mukalapho mu kanisani , hakikishani genu gosi gondogahenda ni ga kwavizana , na kujengana . Kwa vivyo , mumwenga achikala na p'ambiyo , munjine naakale na ra kufunza . Munjine achikala una ut'u odzofunulirwa ni Mulungu , mumwenga naagombe na chiryomo , na munjine agaseme godzogombwa na chiryomo .
Chila mukalapho mu kanisani munavoya , at'u a kugomba na chiryomo naagombe airi hebu ahahu tu , chisha mumwenga-mumwenga , na phakale phana mut'u wa kugasema go gagombwago na chiryomo .
Ela phachikala k'aphana mut'u wa chipaji cha kusema go gagombwago na chiryomo , ao agombao na chiryomo naagombe chimoyomoyo tu na Mulungu .
At'u enye vipaji vya kugomba udzumbe wa Mulungu nao mukalapho mu kanisani , naagombe airi hebu ahahu tu , na o anjine agalolet'o .
Ela mumwenga mo kanisani achifunulirwa ut'u ni Mulungu , yendekala unagomba , naanyamale amuphise yiye agombe .
Mosi munaidima kugomba udzumbe wa Mulungu , ela naagombe mumwenga-mumwenga , kwa ta chila mut'u agamanye go gafunzwago , na ajengeke .
At'u a vipaji vya kugomba udzumbe wa Mulungu anaidima kudzidinisa ,
kwakukala , Mulungu k'enzi huyuganeni , ela unahuhenza hwabuduni chireri . Ache naanyamale dza gahendavyo makanisa gosi . Ao k'aahenzezwa agombe , kwa vivyo , naadziike ts'ini dza vyo yambavyo Shariya .
Ao achikala ana ut'u ahenzao aumanye , naauze alume ao , chisha ko kwao midzini , kwakukala , muche kugomba kanisani ni waibu .
Mwimwi Akorito nimumanye kukala , neno ra Mulungu k'aranzire kwenu , na k'aridzire ko kwenu mwimwi hichiyenu .
Mut'u achikala unadzona ni mugomvi wa Mulungu hebu u chiroho , gaga godzomwandikira undakubali kukala , galaviwa ni Bwana mwenye .
Ela yendegarema gago , bee ta mwimwi namwi ts'imutuweni gakwe .
Ndo enehu a chijeso , ririrani kupata chipaji cha kugomba udzumbe wa Mulungu , ela ta o a vipaji vya kugomba na viryomo nao , muts'iakahaze .
Chit'u ni kwamba tu , hendani maneno gosi t'ot'ot'o , chisha na mupangiliyo .
Enehu a chijeso , vivi ninahenza nimukumbikize yiyat'u Nguma Mbidzo niriyomusumurira , namwi muchiyiphokera , na munaenderera kuyikuluphira jeri-jeri .
Na muchenderera kuyikuluphira jeri-jeri vivyo yiyo Nguma Mbidzo niriyomusumurira , bee yindamutivya . Ela muchituwa manjine , mundakala mwàkuluphira bule .
Uo udzumbe omusumurira mwimwi , mimi nami nàhendauphokera , na una tende muno . Udzumbe wenye ni kukala , Jeso K'irisito wàfa kwa dzulu ya madambi gehu , dza Maandiko gaambavyo .
Achizikwa , na ts'iku ya hahu achifufulwa kulaa kuzimu dza Maandiko gaambavyo .
Na udzumbe unaenderera kwamba , yiye wàmulairira P'etero , na achidzaalairira anafunzie kumi na airi .
Ndo chisha , achidzaalairira anafunzie okala achira magana matsano ( 500 ) ukati umwenga , na anji ao acheri azima , ela anjine achache àfa .
Malai ga phapho , wàmulairira Jakobo , na chisha achidzaalairira ahumwae osi a widimi .
Musindikizowe , Jeso K'irisito wànilairira mimi . Na mimi ninga dza mut'u yehendaryomorywa
kwakukala , kati ya ahumwa a Jeso osi a widimi , mimi ndimi wa ts'ini kamare . Na chisha , ta ts'iwirya kwihiwa muhumwa wa widimi wa Jeso , kwakukala , nàahendera mauku at'u a Mulungu .
Ela Mulungu wànonera mbazi vivyo , na ta ts'iwirya , na gago ndigo ganihendago nikale vivi nirivyo . Na gago k'agakalire ga bule , kwakukala , nidzihenda kazi bomu muno kuchira ao ahumwa a Jeso a widimi anjine osi . Ela ta vivyo , yo kazi nàyihenda , kwakukala , Mulungu u phamwenga nami , ela ts'iyihendere kwa widimi wangu mwenye tu .
Ndo k'avijalisha ukale udzumbe uo nàusumurira mimi , hebu o ahumwa a widimi a Jeso anjine , maana , hosini husumurira uo udzumbe umwenga , nao ndio muukuluphirao mwimwi .
Bee k'amona enehu a chijeso , udzumbe huusumurirao siswi ni kwamba , Mulungu wàmufufula Jeso K'irisito kulaa kuzimu . Ndo anjine kati yenu aambadze kukala , at'u achifa k'aafufuka ?
Ichikala vyo aambavyo ao ni jeri , bee Mulungu naye k'amufufulire Jeso K'irisito kulaa kuzimu .
Na ichikala Mulungu k'amufufulire Jeso K'irisito kulaa kuzimu , bee uu udzumbe huusumurirao na ko kumukuluphira kwenu Jeso K'irisito nako , bee k'avina maana , yoyosi .
Dzulu ya gago , go gehu gogasumurira , bee gandakala ts'igo gohendwa ni Mulungu , na kwa vivyo , hundakala hu alongo . Maana , sino hwàshuhudiya kukala , Mulungu wàmufufula Jeso K'irisito , ambavyo ts'ivyo chikala at'u a kufa k'aafufuka .
Chikala ni ga jeri go ga kwamba at'u achifa k'aafufuka , bee ta ye Mulungu naye k'amufufulire Jeso K'irisito kulaa kuzimu .
Na achikala Mulungu k'amufufulire Jeso K'irisito kulaa kuzimu , ko kumukuluphira kwenu Jeso K'irisito , bee k'akuna maana , yoyosi , na madambi genu k'agadzangwe kusamehewa .
Na chisha , go maneno bee gachikala ga vivyo , bee ta arat'u ofa na kuno anamukuluphira Jeso K'irisito nao àyaya .
Ichikala vyo hukuluphiravyo Jeso K'irisito undahunufaisha , bee ni undahunufaisha na mazagazi gaga hurigo nago kare vivi tu , at'u anawirya kuhushononekera muno kuchira at'u anjine osi phapha duniani .
Ela vino maneno k'aga hivyo , ta ujeri ni kwamba , Jeso K'irisito wàfufulwa kulaa kuzimu kwanza , na anjine ario vivi ni afadzi , andatuwiriza .
Vyo chirivyo chifo chàrehewa ni mut'u mumwenga , kufufuka nako kwàrehewa ni mut'u mumwenga vivyo .
Maana , at'u osini andafa kwa gohendwa ni Adamu , na osini andafufulwa kulaa kuzimu vivyo , kwa gohendwa ni Jeso K'irisito .
Ela ta vivyo , chila mumwenga undafufulwa kutuwirizana na vyopangirwa . Jeso K'irisito wàfufulwa kwanza , na undatuwirizwa ni arat'u ario anamukuluphira ukati achikala unauya kahiri phapha duniani .
Gachilairira gago , musindikizo wa urumwengu undafika , na phapho Jeso K'irisito o Ufalumewe undamup'a Baba Mulungu kwa undakala udzigabit'a go mapepo gosi gatawalago , enye vyeo osi na enye widimi osi .
Maana , Jeso K'irisito ni seti atawale ta Mulungu aarime adawa osini , na aaike ts'ini za o Ufalume wa Jeso .
Na mudawa yendehangamizwa kusindikiza ni chifo .
Maandiko ga Mulungu ganaamba kukala , " Mulungu wàika miyo yosi yitawalwe ni yiye . " Ela vivyo gaambavyo , " Miyo yosi yàikwa yitawalwe ni yiye , " bee vinaonyesa lwazu-lwazu kukala , Mulungu k'amo duu riro kwakukala , yiye ndiye yeika miyo yosi yitawalwe ni Jeso K'irisito .
Na miyo yosi yichiikwa ts'ini za utawali wa Jeso K'irisito , ye Jeso K'irisito mwenye naye , ariye ndiye Mwana , undadziika ts'ini za utawali wa Mulungu yeika miyo yosi yitawalwe ni ye Jeso . Ndo phapho Mulungu akale yiye hicheye ndiye mutawali wa chila chit'u .
Enehu a chijeso , ninagomba vichache dzulu ya at'u abatizwao kwa dzulu ya afadzi . Ano at'u abatizwao kwa dzulu ya afadzi , aokolani ? Ichikala ni ga jeri go ga kwamba at'u achifa k'aafufuka kahiri , chino chitumacho ta at'u anabatizwa kwa dzulu ya afadzi , nini ?
Na achikala at'u achifa k'aafufuka kahiri , kwadze sino hunadzizinza chila saa ?
Enehu a chijeso , mimi roho rangu ri mukononi chila ts'iku , na gago ni ga jeri kamare dza vyo nirivyo mimi nina ngulu muno kwa go mazagazi genu ga kumulola Jeso K'irisito .
Mimi phapha mudzi wa Efeso nidziheha na at'u ario ta anga dza nyama ai . Ndo kalapho ts'ilolera kufufuka nichifa , mimi ts'ingadzizinzire vivyo . Ela achikala at'u achifa k'aafufuka kahiri , h'a bee nahutuweni o musemo wambao , " Nahuryeni na kunwa kwakukala , kufa kunadza . "
Richani kulembwa mwimwi . Asena ai ndio abanangao at'u .
Ndo vivi lilikanani maneno gago t'ot'ot'o , na muriche kuhenda madambi . Maana , anjine kati yenu k'aamumanya Mulungu , na ndo ninamwambira mino kukala , uo bee ni waibu kwenu !
Ela anjine enu andauza aambe , " Mulungu undaafufuladze afadzi ? Na ta achifufulwa , yo miiri yao yindakala yi chidzedze ? "
Bee ninamwambira mino , gago ni maswali ga chizuzu . Vino bee mukale k'amumanya mwimwi kukala , muchiphanda ut'u , yo mbeyu ni seti yole mwanzo ndipho yimere ?
Mut'u aphandacho ni mbeyu tu , phanjine za nganu , hebu t'embe zinjine , ela ts'i hinyo muhi wenye urio undamera .
Ndo yo mbeyu yimerapho , Mulungu nikuyihenda yikale o muhi okala udziupanga kwakukala , ye chila mbeyu unayihenda yimere muhi wa ainaye .
Miiri ya vyumbe visohavyo nayo , k'ayi sawa . Miiri ya adamu yi aina mwenga . Miiri ya nyama a magulu mane yi chivyakwe . Nyama a kuburuka , miiri yao yi chilwakwe , na mabeshe nago , miiri yao yi chivinjine .
Vit'u vya mbinguni , vina umbo , na vyumbe vyosi vya duniani navyo , vina umbo . Udzo wa umbo ra vit'u vya mbinguni , u tafauti na udzo wa umbo ra vyumbe vya duniani .
Udzo wa dzuwa , u chilwakwe . Wa mwezi u chilwakwe , na wa nyenyezi nao u chivinjine , na ta zo nyenyezi kare tu , chila nyenyezi yina udzowe .
Ndo vivyo ndivyo vyondokala ts'iku Mulungu achifufula afadzi . Virat'u mumanyavyo kukala , mbeyu yichiphandwa ni seti yole ndipho yimere , mwiri uu nao ni seti uzikwe na wole , ndipho ufufulwe , ela ondofufulwa , k'aundafa ta kare na kare .
Mwiri uu uchikala unazikwa nikukala k'auhamira mut'u na k'auna rakwe , ela Mulungu achidzaufufula , undakala ni udzo na una mukotse .
Uzikwapho , nikukala ni mwiri wa phapha duniani tu , ela Mulungu achidzaufufula , undakala ni mwiri wa mulunguni . Kuna mwiri wa phapha duniani , na ni seti kukale na mwiri wa mulunguni .
Maana , ta Maandiko ga Mulungu ganaamba vivi dzulu ya Adamu , mut'u wa kwanza kukala , " Mulungu wàmuumba akale chumbe chisohacho , " ela ye wa kusindikiza , achimwika akale Roho alavyaye uzima .
Ela yelongola ts'i hiye wa mwiri wa mulunguni , ela ni yuyat'u wa mwiri wa phapha duniani , ndo chidzako achidza hiye wa mwiri wa mulunguni .
Mut'u wa mwanzo , yaani Adamu , wàumbwa na mitsanga phapha duniani . Ela ye wa kusindikiza , yaani Bwana , ni mut'u wa dzulu mulunguni .
At'u a phapha duniani anga dza yiye yeumbwa na mitsanga ya phapha duniani , na arat'u ondokwenda mulunguni , andakala dza ye wa ko dzulu mulunguni .
Vivi hunga dza ye mut'u yeumbwa na mitsanga ya phapha duniani kamare , ela hundakudzakala dza ye wa ko dzulu mulunguni kamare .
Bee enehu a chijeso , rangu nimwambiraro ni kukala , yiyi miiri yehu yiriyo ni nyama na milatso tu na yindaola , k'ayindaidima kuphenya Ufalumeni kwa Mulungu , kuriko k'akola ut'u .
Ela imani nimwambire maneno gokala k'agamanywa ni adamu , ela vivi gang'azwa . Maneno gago ni kwamba , siswi k'ahundasira kufa , ela hosini hundagaluzwa
maruru dza dzitso riphets'avyo yo ts'iku ya musindikizo , yiriyo gunda rindapigwa . Maana , gunda riro richipigwa , akuluphiri osi ofa andafufulwa kulaa kuzimu , akale na miiri yots'oola , na ondokala a moyo nao , osini agaluzwe akale na miiri ya chivinjine .
Maana , yiyi miiri yehu yiriyo yindafa na yole , ni seti yigaluzwe yikale miiri yots'ofa na kola .
Ndo yiyi miiri yehu yifayo na kola yichigaluzwa ta yichikala k'ayifa kahiri na kola , gandachimira go Maandiko gaambago , " Mulungu , chifo udzichirima kamare . "
" Vidze chifo , kutsomako ku lwaphi ? Chifo , widimi wa kulumiza u lwaphi ? "
Chifo chipata widimiwe wa kuulaga , at'u ahendapho dambi , na dambi nayo yihewa widimi ni shariya .
Ela nahumulavireni mumvera Mulungu ahup'aye ushindi kwa njira ya Bwana wehu Jeso K'irisito .
Ndo enehu a chijeso nimuhenzao , mwimwi imani kudina jeri muts'iyumbeyumbe . Na dzilavyeni jeri-jeri kuhenda kazi ya Bwana muchimanya kukala , yiyo kazi ya Bwana muyihendayo , bee ts'i ya bule .
Enehu a chijeso , dzulu ya mutsango wa kwaaviza ajeso anziehu ario jimbo ra Judea ni kwamba , ninamwamba muhende dza vyoamba ajeso a jimbo ra Galatiya ahende .
Vivi chila ts'iku ya kwanza ya juma , chila mumwenga wenu naatanye k'anda p'esa aidimazo kutanya kutuwirizana na patore , na aziike kwa ta nichidza , kuts'ikale na haja ya kuhenda mitsango .
Na mimi nichidza , ao ondokala mudziatsagula aphirike mutsango wenu , ninda-aandikira baruwa za kwamanyisa , na niahume Jerusalemu aphirike o mutsango wenu .
Ela nichona mimi nami ninahenzeka nende , h'a bee nindagwirana nao hwende .
Mimi nichikala ninadza ko kwenu , nindachira na jimbo ra Makedonia .
Na ko kwenu nichidza , ninalolera kudzasagala namwi , na ninaidima ta kusagala chirimo chosi cha mwaka . Na nichilaa phapho , mwimwi ndimwi ondonaviza nenderere na charo changu cha kokosi kondokala ninahenzeka nende .
Mimi ts'enzi kudza vivi kuko kwenu kwakukala , ta nikadza , ninisagale namwi ts'iku ch'ach'e tu , na chidzako nichire . Ndo nichidza chicho charo changu chochipanga , ninalolera kudzasagala namwi ts'iku nyinji Bwana achihenza .
Vivi ninasagala phapha mudzi wa Efeso ta ts'ikuk'uu ya P'enitekosite yifike .
Maana , ta aripho at'u anji ananipinga , ela nina ukati udzo wa kuhenda kazi ya Bwana , na malairiroge ni madzo .
T'imoti achidza ko kwenu , hakikishani munamuphokera t'ot'ot'o ta adzitsanzaike zizo ts'iku zosi zondokala namwi kwakukala , yiye unahenda kazi ya Bwana dza mimi .
Ndo kuko nakuts'ilairire mut'u kati yenu akamuphurya . Na mwavizeni ta charoche cha kuuya auye na reri kwakukala , ninamulolera adze na ajeso asena anjine .
Dzulu ya mujeso muyawehu Apolo , mimi nidzimulombera muno adze ko kwenu phamwenga na anzie , ela k'ahenzere kamare kudza vivi . Ndo yiye achipata nafasi undakudza .
Enehu a chijeso , mwimwi dzimanyirireni , endererani kukuluphira jeri-jeri o ujeri ofunzwa , kalani na moyo wa kwenderera , na kazani kukomala chiroho .
Genu gosi mugahendago , gahendeni na kuhenzana .
Mimi nina kanuni munamanya kukala , Sitefana na at'ue ndio at'u a mwanzo oanza kumukuluphira Jeso K'irisito ko jimbo ra Akaya , na achidzilavira tsetsetse kwahikirahikira at'u a Mulungu . Ndo ninamuvoya mwimwi enehu a chijeso ,
mwaogophe vilongozi ario anga dza ao , na yeyosi yedzedina kuhenda kazi nao .
Mimi vivi ninahamirwa muno kwakukala , Sitefana , Foritunato na Akaiko àkudza , na niriphoaona , bee nàdzisikira dza kwamba nidzimona mwimwi mosi .
Ndo ao adzinijenga dza vyo amujengavyo mwimwi . Ndo aishimeni at'u ario anga dza ao .
Ajeso a jimbo ra Asiya anamulamusa . Akula na muchewe P'irisila , phamwenga na akuluphiri avoyao kwao nyumbani , anamulamusa muno kwa dzina ra Bwana .
Enehu a chijeso osi phapha anamulamusa . Mwimwi namwi lamusanani kwa kupigana busu takatifu .
Mimi P'aulo nami ninamulamusa , na maneno gaga ninagaandika na mukono wangu mwenye .
Mut'u yeyosi yets'emuhenza Bwana , naalaniwe ni Mulungu . Bwana naauye maruru !
Bwana Jeso naamuhats'e , na akale namwi ukati wosi .
Mimi ninamuhenza mwimwi mosi kwakukala , hosini hunahendwa huhenzaneni ni Jeso K'irisito .
Ni mimi P'aulo yeolohewa ni Mulungu nikale muhumwa wa Jeso K'irisito wa widimi , na nina ndugu yehu wa chijeso T'imoti . Hunamulamusa mwimwi ajeso a Korito , na at'u a Mulungu anjine osi kuko jimbo ra Akaya .
Abayehu Mulungu na Bwana Jeso K'irisito naamuhats'e , na amuhende musagale na reri yao .
Naalikwe Mulungu Abaye Bwana wehu Jeso K'irisito . Yiye Baba Mulungu ndiye ye arehaye mbazi , na ndiye ye angolayengolaye at'u .
Yiye unahungolangola na riki zehu zosi , ta vivi siswi naswi hunaidima kwangolangola anjine achikala ana riki yoyosi , dza virat'u siswi hungolwavyongolwavyo ni ye Mulungu .
Siswi hunashononeka muno dza vyoshononeka K'irisito , ela hunangolwangolwa muno vivyo ni Mulungu kwa njira ya Jeso K'irisito .
Siswi huchishononeswa , hunavumirira kwa hunamanya malairiroge ni kukala , mwimwi mundangolwangolwa na mujengeke chiroho . Kwa vivyo , Mulungu achihungolangola , unahenda vivyo kwa siswi humungolengole mwimwi , na vivyo ndivyo vimwidimisavyo kuvumirira shenene dza vyo huvumiriravyo siswi .
Ndo huna kanuni mundavumirira shenene , kwakukala , hunamanya ambavyo munashononeka dza vyo hushononekavyo siswi , munatiywa moyo vivyo dza vyo hutiywavyo siswi .
Enehu a chijeso , hunahenza humumanyise dzulu ya zo ndai zohugwira jimbo ra Asiya . Kuko , siswi hwàhenderwa mauku muno ta huchikala hudzikat'a t'amaa ya kukala moyo .
Phapho phofiswa , bee phàhuhenda hwone hundafa . Gago gàkala kwa ta siswi huts'idzikuluphire siswi enye , ela humukuluphire Mulungu hicheye , ariye unaidima kwafufula ta afadzi .
Mulungu phapho wàhutivya na riki yokala yindahuulaga , na vivi hunakuluphira kukala , undaenderera kuhutivya ,
vyo murivyo mwimwi namwi munahwaviza kwa kuhuvoyera . Na Mulungu undasikira mavoyo genu na ahuhats'e , na phapho at'u anji andamulavira mumvera Mulungu kwa kuhuhats'a siswi .
Enehu a chijeso , siswi hunahamirwa kwakukala , huna kanuni mwehu myoyoni kukala , mazagazi gehu phapha duniani , na kamwe vyosagala na mwimwi , bee vyàkala vinaonyesa hu at'u a kukuluphirika , na a moyo umwenga . Mulungu wàhulongoza na achihwaviza kuhenda henzore , ela k'ahulongozerwe ni hekima ya chidunia .
Ndo baruwa zangu nimwandikirazo , zi lwazu na zineleweka . Vivi mwimwi k'amudzangwe kuhumanya t'ot'ot'o , ela ninakuluphira kukala , mundahumanya t'ot'ot'o ta yo ts'iku yondokala Bwana wehu Jeso K'irisito unauya , mukale munaswi ngulu dza siswi vyondokala na ngulu namwi .
Mimi nàkala nina kanuni kukala , mundanimanya t'ot'ot'o na munikuluphire ta nichikala nidzipanga kukala , phondokala ninenda jimbo ra Makedonia , nichire na ko kwenu . Na nichikala ninauya , niuye na ko kwenu vivyo , kwa ta nimuhende mufaidike k'ano mbiiri , na munaavize na charo changu cha kwenda jimbo ra Judea .
Ndo mukale vino munaona go nirigokala nidzigapanga , gari k'aga moyoni kwa nàgaluza mipango yangu ? Hebu munaona mino ni mut'u yets'e mwimo , ariye achamba undahenda hiri , ts'iro ahendaro ?
Siswi gehu humwambirago ni ga jeri ukati wosi , dza virat'u Mulungu arivyo ugomba ujeri ukati wosi .
Mimi , Silwano na T'imoti hwàmusumurira udzumbe dzulu ya Jeso K'irisito Mwana wa Mulungu , na yiye unakuluphirika jeri-jeri .
Maana , Mulungu ariphomuhuma Jeso phapha duniani , wàchimiza vilagane vyosi vyokala udzivilaga pho mwanzo . Gago ndigo gatumago ta hunaamba " Amina " kwa dzina ra Jeso K'irisito kwa humulike Mulungu .
Mulungu ndiye ye ahuhendaye siswi na mwimwi humukuluphire Jeso K'irisito jeri . Yiye ndiye yehutsagulani ,
na achihupiga molawe kwa kuhup'a Rohowe akale mwehu myoyoni , kuhutatisa dzulu ya gosi gondokudzahup'a .
Mimi ts'idzire ko kwenu kwakukala , nàkala ts'enzi kudzamugombera kwa go makosa genu . Gago ni ga jeri ta Mulungu unamanya .
Lengo rehu ts'i kumutawala , na kumwambira muhenzwaro mukuluphire . Sino lengo rehu ni kuhenda kazi na mwimwi ta muhende kuluphiro ra kudina , na phapho muhamirwe .
Ndo nàamula kuts'amutsemberera kwakukala , nàkala ts'enzi hudze hushononesaneni kahiri .
Mimi kala nàkudza kwenu , ningari nàkudzamuhenda mushononeke , na phapho ningari nàkosa mut'u wa kunitiya moyo .
Gotuma ta nichihendamwandikira baruwa ni kukala , nàkala ts'enzi kudza mimi mwenye ko kwenu . Maana , kala nàkudza ukati uo , mwimwi mungari mwànihenda nishononeke , na mwimwi ndimwi muwiryao kunihenda nihamirwe . Mimi nina kanuni kukala , mwimwi muchinihenda nihamirwe , ta mwimwi mosi namwi mundahamirwa vivyo .
Niriphomwandikira , nàkala ninasikira ut'u ta nichikala ninarira . Ela ta vivyo , lengo rangu ronihenda nimwandikire baruwa yiyo , ràkala ni kumumanyisa ninamuhenza muno , ela ts'i kumuhenda mushononeke .
Enehu a chijeso , dambi yohendwa ni mut'u mumwenga ko kwenu , bee k'ayinishononesere mimi hichiyangu , ela ta mwimwi mosi . Na chikala ts'i mosi , h'aya bee anjine enu . Mimi ninaamba vivi kwakukala , ts'enzi kumutsinzira muno yiye .
Kuko kutiywa akili kotiywa yiye ni anji enu , kunamutosha .
Ndo vivi muvuguleni mut'u yiye , na mumutiye moyo kwa ta ats'idze akashononeka muno ta akakuluphukwa kamare .
Ndo ninamuvoya mumonyese kukala , munamuhenza .
Mino yiyat'u baruwa nàmwandikira kwakukala , nàkala ninahenza nimanye kumba mu kwete kutuwa malagizo gangu ukati wosi .
Mwimwi mut'u yiye muchimusamehe , ta mimi nami ninamusamehe . Na mino nàmusamehe kare ta Jeso K'irisito ni shaidi wangu , na mimi ninasamehe kwakukala , ninamumanyirira mwimwi .
Gaga ninagahenda kwa ta Shetani ats'ipate nafasi ya kuhushindira kamare , maana , hunayimanya t'ot'ot'o vyo yirivyo mipangoye .
Niriphokwenda mudzi wa T'orowa kwendasumurira Nguma Mbidzo dzulu ya K'irisito , Bwana wànivugulira njira ya kuhenda kazi yangu kuko .
Ela nàkala ts'ina reri kwakukala , ts'imonere mwenehu wa chijeso Tito . Ndo gago gànihenda nialage o ajeso a phapho , na nichiuka nichenda jimbo ra Makedonia .
Siswi nahumulavireni mumvera Mulungu enehu a chijeso , kwakukala , Mulungu wàmuhenda K'irisito amushinde Shetani , na ta siswi naswi hunao ushindi wa K'irisito , kwakukala , ndiye ahulongozaye ukati wosi . Na Mulungu unahuhenda hugot'eze chila phat'u udzo wa kumumanya K'irisito , urio unga dza k'ungu mbidzo .
Na siswi hunga dza sadaka ya k'ungu mbidzo yiriyo K'irisito unayifukizira Mulungu . Na yiyo k'ungu mbidzo , yinaafikira at'u osi , kwa atiyao na ayayao .
At'u ayayao , k'ungu yiyo anayisikira ni mbii , na yina k'ungu dza ya lufu . Ela at'u atiyao , k'ungu yiyo anayisikira ni mbidzo , na yinaarehera uzima . Ndo ni mut'u wa chidzedze awiryaye kuhenda kazi yino ?
At'u anjine anji , adzikuhenda kusumurira udzumbe wa Mulungu ni ts'umo . Ela siswi hunausumurira na waminifu kwakukala , Mulungu ndiye yehup'a kazi yiyi , na unahwona vyo huusumuriravyo kwa widimi huhewao ni K'irisito .
Enehu a chijeso , gago gangu godzogagomba phapho dzulu , bee ts'i kwamba nidzigagomba , kwa hunadzilika kahiri . Na k'ahutakiya baruwa za kudzimanyisa kwa mwimwi , hebu baruwa kulaa kwenu za kuhumanyisa hu ano ani dza anjine ahendavyo .
Mwimwi ndimwi murio dza baruwa za kuhumanyisa kukala , siswi hu ahumwa a Jeso K'irisito jeri , na zizo zàandikwa mwenu myoyoni kwa chila mut'u aone , na amanye .
Mwimwi vyo murivyo , bee vinang'aza kukala , munga dza baruwa yilaayo kwa K'irisito , ela siswi ndiswi huriyoyandika . Baruwa yiyo , k'ayaandikirwe na wino , ela yàandikwa na Roho wa Mulungu ariye moyo . Na k'ayaandikirwe maweni , ela myoyoni .
Gago gosi hunago kanuni kwakukala , hunamukuluphira Mulungu kuchirira Jeso K'irisito .
Na Mulungu ndiye ye ahup'aye widimi wa kuhenda kazi yiyo , ela siswi k'ahuna chochosi chiidimacho kuhuhenda hwambe , kazi yiyi hunayihenda kwa widimi wehu enye .
Mulungu ndiye yehup'a widimi wa kumuhikirahikira , kwa njira yolaviwa ni Lagano Iphya . Siswi at'u a Lagano Iphya hulongozwa ni Roho wa Mulungu , ela ts'i Shariya yohendaandikwa . Shariya yohendaandikwa yinareha chifo , ela Roho wa Mulungu unareha uzima .
Shariya ya kwandikwa maweni phokala yinalaviwa , yàrehewa na mung'alo wa Mulungu , na uso wa Musa uchimetameta muno kwa o mung'alo wa Mulungu ta Ayahudi achikala k'aaidima kuulola . Ela mung'alo uo wàkala ni wa chiwango tu . Ndo kwahivira kazi ya Shariya yirehayo chifo , yàrehewa na mung'alo wa Mulungu ,
kazi ya Roho wa Mulungu arehaye uzima , ni seti yonyese lwazu muno vyo Mulungu arivyo .
Na kwahivira yiyo kazi yiahendayo at'u alamulwe ni alongo , yàrehewa na mung'alo wa Mulungu , kazi yiahendayo at'u aphokerwe ni Mulungu dza enye haki , ni seti yonyese lwazu muno vyo Mulungu arivyo .
Ela vivi , mung'alo wa Shariya k'awoneka kahiri , kwakukala , uyazwa ni Roho wa Mulungu aonyesaye lwazu muno vyo Mulungu arivyo .
Na kwahivira Shariya yàkala ni ya chiwango tu , na yàkala yina mung'alo wa Mulungu , lagano ra Roho wa Mulungu ririro rindaenderera ta kare na kare , ni seti ronyese lwazu muno vyo Mulungu arivyo .
Ndo kwahivira hunaro kanuni riro Lagano Iphya , hunasagala phots'o woga .
Sino k'ahunga dza Musa , yekala achifinik'ira usowe kwa Ayahudi ats'one mung'alo wa Mulungu uchififira ta mwisho .
Ndo k'aamanyire , kwakukala , akili zao zàfinik'irwa . Na ta vivi rero chisha , achisomerwa vitabu vya Lagano ra Kare , k'aamanya vivyo , kwakukala , akili zao zicheri kufinik'irwa . Mut'u ufunulwa akili tu , amukuluphirapho Jeso K'irisito .
Ndo ta vivi rero ao achisomerwa vitabu vya Musa , k'aamanya , kwakukala , akili zao zicheri kufinik'irwa .
Ela mut'u achitya na kumugalukira Bwana , unafunulwa akili .
Ndo pharipho Bwana , Roho naye u phapho , na pharipho Roho , phana utsare .
Siswi hosini , nyuso zehu k'azifinik'irirwe . Kwa vivyo , hunga dza kwamba hunamona na chiloloni vyo arivyo ye Mulungu mwenye , na hunakaza kugaluzwa hukale dza yiye . Kugaluzwa kuku ni kazi ya Roho wa Bwana .
Siswi k'ahufa moyo kwakukala , yiyi kazi ya kusumurira Nguma Mbidzo bee , hwàyihewa ni Mulungu kwa mbazize mwenye .
Na hunasumurira ujeri wa Nguma Mbidzo lwazu-lwazu ta Mulungu unamanya . Vivyo ndivyo hwonyesavyo chila mut'u kukala , siswi hu ahumwa a Jeso a widimi jeri . Ela kala ni maneno ga waibu gahendwago chisiri-siri , yaani kulemba at'u , hebu kugaluza ujeri wa Nguma Mbidzo ukale ulongo , sino k'ahugaenzi kamare .
Yiyi Nguma Mbidzo huyisumurirayo , k'ayi lwazu kwa at'u anjine , na ni arat'u ayayao .
Ao k'aakuluphira Nguma Mbidzo kwakukala , Shetani mutawali mui atawalaye yiyi dunia , udziabananga maazo gao ta anga dza at'u ots'oona . Ao k'aaidima kuwona o mwanga urio unaamwirikira . Mwanga uo unagot'ezwa ni Nguma Mbidzo dzulu ya ubomu wa Jeso K'irisito , ariye unga Mulungu kamare .
Siswi k'ahusumurira dzulu yehu siswi enye . Gehu humusumurirago sino bee ni kukala , Jeso K'irisito ndiye Bwana , na kukala , hunamuhikirahikira mwimwi kwa dzuluye .
Mulungu yeamba , " Mwanga naumwirike kulaa dzizani , " phokala unaumba urumwengu , ndiye yeasha mwangawe mwehu myoyoni . Mwanga uu ndio uhuhendao siswi humanye ubomu wa Mulungu , urio wàng'azwa ni K'irisito .
Siswi ohewa uu mwanga wa kwangalaza , bee hunga dza nyungu kwa ta o widimi ubomu umanywe lwazu kukala ulaa kwa Mulungu , ela ts'i kwehu siswi .
Siswi hunaturiswa kwa chila njira , ela k'ahushindwa ni kuhenda kazi yehu . Ukati unjine hunaangalala , ela k'ahufa moyo .
At'u anahuhendera mauku , ela Mulungu u naswi , na ta huripho ukati unjine hunapigwa , ela k'ahuulagwa .
Siswi ukati wosi bee hunaturiswa dza Jeso vyokala achituriswa kwa ta uzima wa Jeso ung'azwe kuchirira miiri yehu .
Siswi hu moyo , ela ukati wosi bee hunainzwa ni chifo kwa dzulu ya Jeso , kwa ta uzima wa Jeso ung'azwe kuchirira yiyi miiri yehu yiriyo yindafa .
Ndo siswi mbira zehu zi lwazu ukati wosi , ela mwimwi munahewa uzima .
Maandiko ga Mulungu ganaamba , " Nàgomba kwakukala , ninamukuluphira Mulungu . " Ndo siswi naswi hunasumurira Nguma Mbidzo kwakukala , hunaro kuluphiro dza riro .
Hunamanya kukala , Mulungu wàmufufula Bwana Jeso kulaa kuzimu . Ndo huna kanuni undahufufula ta siswi vivyo , na chidzako ahuhwale hosini ahwike mbereze .
Shenene zizo zosi zinahupata kwa mwimwi mukale phadzo . Na vivi Mulungu akazavyo kwativya at'u anji enye kwa mbazize mwenye , at'u anji muno vivyo andamulavira mumvera Mulungu , na amulike muno .
Ndo siswi k'ahufa moyo kwa gago , kwakukala , ta huripho chimwiri hunaphunguka , ela ko ndani hunajengwa luphya chila ts'iku .
Maana , riki zizi hupatazo vivi ts'i bomu , na ni za chiwango tu , na zindahurehera manoso mabomu genye gondaenderera ta kare na kare .
Ndo siswi k'ahulola hizi ndai hurizo hunazona vivi , ela hulolera higo garigo k'ahudzangwe kugaona . Maana , zizi ndai huzonazo zindasira sambi ; ela yo raha yidzayo yindakwenderera ta kare na kare .
Maana , hunamanya kukala , gaga mahema husagalago vivi phapha duniani , yaani miiri yehu , gaching'olwa , Mulungu undakwendahup'a miiri miphya ko mulunguni , na yiyo yinga dza nyumba yondaenderera ta kare na kare , yiriyo k'ayijengwa ni at'u .
Na vivi hucherivyo na miiri yiyi , hunaugula , kwakukala , hunatamani huvikwe yo miiri ya mulunguni .
Hunahenza huvikwe miiri yehu ya mulunguni , na phapho roho zehu k'azindakala phots'o miiri .
Siswi hunaugula vivi hucherivyo na miiri yiyi , na vivyo ts'i kwamba hunahenza huyivule yiyi miiri huriyo nayo , ela ni hunahenza huvikwe miiri ya mulunguni , kwa ta yiyi miiri yiriyo yindafa yiuswe ni hiyo miiri yiriyo yindakala ta kare na kare .
Mulungu mwenye ndiye yehubambanya kwa gago , kwa kuhup'a Rohowe na , kuhutatisa gondokudzagapata .
Ta huripho hunamanya kukala , vivi hucherivyo kusagala na miiri yiyi k'ahu mudzini pha Bwana Jeso , ela siswi huna kanuni hundapata miiri yiyo miphya .
Maana , hunasagala mazagazi gaga kwa kuluphiro , ela ts'i kwa kona .
Ndo siswi huna kanuni , na ta hungehenza muno huriche kusagala na miiri yiyi , na hwende hukasagale pha Bwana .
Dzulu ya gosi , hunahenza huhende gamuhamirago Bwana phehu phosi phondokala , hukale hucheri kusagala na miiri yiyi , hebu hunasagala mudzini pha Bwana .
Maana , hosini ni seti hwime mbere za mulamuli wehu K'irisito , naye undalamula chila mumwenga apate awiryacho , kwa mahendo gogahenda ukati phokala unasagala phapha duniani , gakale ni madzo hebu ni mai .
Ndo kwahivira hunamanya kumogopha Bwana nini , hunahenda vyehu hwidimavyo kwavuha at'u ahukuluphire . Mulungu unahumanya t'ot'ot'o vyo hurivyo , na huna kanuni mwimwi namwi munahumanya t'ot'ot'o .
Mimi nidzamba vivyo enehu a chijeso , ela ts'i huhwalireni kukala , ni hunadzilika mbere zenu kahiri . Rehu huhenzaro hurihende , ni kumup'a mwimwi ut'u wa kumuhenda muhende ngulu kwa siswi , na phapho mwidime kwaudzidza o at'u aalikao at'u kwa vyo aonekavyo , ela ts'i go gao ga myoyoni .
Siswi huchihenda maneno gots'omanywa ni at'u , hunagahendera Mulungu . Na huchihenda maneno ga kawaida , hunagahenda kwa dzulu yenu mwimwi .
Siswi hunahenda gaga kwakukala , hunalongozwa ni vyo Jeso K'irisito ahuhenzavyo . Yiyo menzwaye yinahulongoza kwakukala , huna kanuni wàfa kwa dzulu ya at'u osi . Ndo hunakubali kukala , chicho chifoche kwa dzulu ya at'u osi , chinaimanisha kukala , o at'u osi nao , gao ga p'indi gàfa .
Jeso K'irisito wàfa kwa dzulu ya at'u osi , kwa ta ondokubali kukala anafunzie , ats'enderere kulongoza mazagazi gao enye , ela galongozwe ni ye Jeso K'irisito yefa kwa dzulu yao , na achifufulwa kulaa kuzimu kwa dzulu yao vivyo .
Ndo kulaira huriphomukuluphira Jeso K'irisito , k'ahumulamula mut'u yeyosi chidunia . P'indi ta siswi hwàmulamula Jeso chidunia , ela vivi k'ahugahenda kahiri .
Ndo mut'u yeyosi achiphenya Jeso , ni kukala ukala chumbe chiphya , na go mazagazige ga p'indi , ni kukala gàchira ta lola udzanza maphya .
Gago gosi siswi huhenderwa ni Mulungu , ariye wàhuhenda hutseke naye kahiri kwa gohendwa ni Jeso K'irisito . Na vivi , Mulungu wàhup'a kazi ya kwahenda anjine atseke naye .
Na udzumbe wehu unaamba , Mulungu kuchirira gohendwa ni K'irisito , wàavugulira njira at'u osi phapha duniani ya kwahenda atseke naye phots'oatarira madambi gao . Ndo siswi , Mulungu wàhup'a kazi ya kusumurira udzumbe wa kukala , unahenza at'u osi akubali kutseka naye .
Ndo siswi hu atumia a Jeso K'irisito , na vivyo ni kwamba , Mulungu mwenye kuchirira siswi , bee unaavoya at'u osi atseke naye . Na siswi dza atumia a K'irisito , hunamuvoya mukubali Mulungu amuhende mutseke naye .
K'irisito k'ahendere dambi kamare , ela Mulungu wàmuhenda dza kwamba ni mudambi kwa dzulu yehu , kwa ta Mulungu ahuphokere dza enye haki kuchirira ye K'irisito .
Enehu a chijeso , Mulungu unahenda kazi phamwenga naswi . Kwa vivyo , hunamuvoya mwimwi murioonerwa mbazi ni Mulungu , mukuhumire kuko , kumuhikirahikira yiye .
Maana , Mulungu wàamba , " Ukati wa kukwaviza uriphofika , nàsikira chirirocho , na ts'iku ya kukutivya yiriphofika , nichikwaviza . " Bee , uu ndio ukati wa kwavizwa , na ndiyo ts'iku ya kutivywa .
Siswi hunahenza humuhikirehikire Mulungu kwa njira yiriyo at'u k'aandapata cha kuhulaumira , na k'ahwenzi kumukwaza mut'u chivyovyosi ta areme kumukuluphira Bwana .
Ndo siswi hunadzonyesa kukala , hu ahendikazi a Mulungu jeri chivyovyosi . Maana , hunavumirira muno yenye ukati wa shenene , ndai na riki .
Siswi ukati unjine hunapigwa , hunafungwa , na hunabit'irwa miyuwano jamani . Na ukati unjine hunahenda kazi k'omu , hunachesa matso , na kuts'arya chakurya .
Ndo siswi hunadzonyesa kukala , hu ahendikazi a Mulungu kwa : kuts'akala na ila rorosi , kumumanya Mulungu , kuts'aahendera undu ta o ahukosao , kwaonera mbazi at'u , kwidimiswa na kulongozwa ni Roho wa Mulungu , na kwahenza at'u jeri .
Na chisha , hunadzonyesa hu ahendikazi a Mulungu kwa kusumurira udzumbe wa jeri kwa widimi huhewao ni Mulungu , na hunahumira silaha ya kuhenda ga haki , kuyekera na kupigira .
At'u anjine anahwishima , ela anjine anahuphurya . Anjine anahulika , ela anjine o anahwifya . At'u anahwamba hu alongo , ela sino hunagomba ujeri .
Anjine k'aahwona dza at'u , ela sino hunamanywa chila phat'u . Mbira zehu zi lwazu ukati wosi , ela sino hucheri moyo dza muhwonavyo . Siswi hunapigwa , ela k'ahuulagwa .
Hunashononeka chimwiri , ela chiroho hunahamirwa ukati wosi . Siswi hu achiya , ela hunaarudzya anji chiroho . K'ahuna chit'u , ela chiroho huna vyosi .
Enehu a chijeso a Korito , siswi hudzimwambira lwazu-lwazu gehu gosi ga mwehu ndani , kumonyesa kukala , hunamuhenza jeri .
Siswi hucheri kumuhenza , ela mwimwi k'amonyesa mucheri kuhuhenza .
Bee , mimi vivi ninamwambira dza bemut'u a-aambiravyo anae , kukala muhuhenze dza siswi humuhenzavyo .
Enehu a chijeso , mwimwi ts'ipambaneni na mataifa . Maana , gano mahendo ga haki na mai , gapambanadze ? Na mwanga na dziza upambanadze ?
Jeso K'irisito k'aidima kusikizana na Shetani , na kwa vivyo , mujeso naye k'aidima kushirikiyana na mutaifa .
Nyumba ya Mulungu wa jeri yihusiyanadze na nyumba ya milungu ya vinyago ? Na bee , nyumba ya Mulungu ariye moyo , ni siswi dza Mulungu mwenye aambavyo , " Nindasagala mwao ndani , na nikale kati yao . Nindakala Mulungu wao , nao andakala at'u angu . "
Ndo Bwana Mulungu una-aamba at'ue , " Kulaeni kuko kwa mataifa , na dzitengeni nao . Ts'ikumbeni ut'u wowosi urio ni najisi , nami nindamuphokera .
Mimi nindakala Abayenu , namwi mundakala anangu . Ninaamba vivyo mimi Bwana Mwenyezi Mulungu . "
Ndo kwahivira siswi hwàlagwani vilagane vivyo ni Mulungu enehu a chijeso nimuhenzao , nahuricheni kuhenda maneno gosi mai garigo ganatiya najisi mwiri na roho , na nahudzilavireni tsetsetse kumogopha Mulungu , kwa hukale at'ue atakatifu kamare .
Siswi hunamuvoya muhuhenze kwakukala , k'ahudzangwe kumukosa mut'u yeyosi , kubananga mut'u yeyosi , hebu kumulemba mut'u yeyosi .
Na ts'i kwamba nidzamba vivyo kumulamula mu alongo . Sino mwimwi hwàmwambira kare kukala , hunamuhenza muno ta hundafa na kuno hunamuhenza vivyo .
Mimi ninamukuluphira muno mwimwi , nami ta nina ngulu muno kwa mwimwi . Mimi nidziphenya moyo , na ta huripho hunapata riki nyinji , ela ninahamirwa muno .
Siswi huriphofika jimbo ra Makedonia , k'ahwoyere , maana , at'u àhupinga , na huchikala hu chimoyomoyo .
Ela Mulungu unatiya moyo at'u odzovunzika myoyo . Ndo yiye wàhutiya moyo kwa kudza kwa Tito .
Dzulu ya vivyo , siswi hwàkaza kutiywa moyo ni go maneno madzo gokudzaambirwa ni Tito dzulu yenu . Yiye wàhwambira kukala , munatamani muno munone , munashononeka kwa gohendeka , na munaniunga mukono . Gago gànihenda nikaze kuhamirwa .
Baruwa niriyomwandikira mwanzo , yàmushononesa . Na ta viripho ni kwa chiwango tu , vivyo vyànishononesa ta mimi . Ela vivi ts'idzuta nàyandikirani .
Vivi ninahamirwa , na ts'ihamirwa kwa nàmushononesa , ela kwakukala , kushononeka kwenu kwàmuhenda muuye kwa Mulungu . Kuko kushononeka kwenu , kwàtuwana na henzo ra Mulungu . Kwa vivyo , baruwa yehu yomwandikira k'ayimuudzire nyuma .
Kushononeka kutuwanako na henzo ra Mulungu , kunamuhenda mut'u auye kwa Mulungu ; ambapho ni kukala utiya , na kuko k'akumuhenda mut'u adzute . Ela kushononeka kots'otuwana na henzo ra Mulungu , kunareha chifo .
Kushononeka kwenu , kwàtuwana na henzo ra Mulungu , na lilikanani ta mwimwi enye , godzolairira kwa kuko . Kuko kwàmuhenda mudzidinise , muhenze kudzitsukutsa , kwàmuuhusa na kuchimuhenda mogophe , kwàmuhenda mutamani kuhwala hatuwa , kwàmutiya moho , na kwàmuhenda mukale kwete kumutiya akili yekosa . Ndo gago genu gosi gogahenda gang'aza kukala , mwimwi enye mwàkala k'amuna kosa rorosi dzulu ya neno riro .
Mimi niriphomwandikira baruwa yiyo , ts'iyaandikire kwa dzulu ya yehenda dambi hicheye , hebu yehenderwa dambi . Mino nàandika baruwa yiyo , kwa ta vimanywe mbere za Mulungu vyo murivyo mwimwi mwàdzilavira tsetsetse kwehu .
Gago bee ndigo gohutiya moyo . Na dzulu ya vivyo , siswi hwàhamirwa muno kwa hwàmona Tito unahamirwa kwa mwimwi mwàkala mudzimutsereza roho .
Mimi nàkala nidzimwambira Tito kukala , mwimwi munakuluphirika . Na yiye ariphokudza kwenu , mwimwi k'amuniudzire nyuma . Siswi hwàmwambira ujeri ukati wosi mwimwi , na gomwambira Tito , gàkudzalairira vivyo ni ga jeri .
Tito ucheri kukumbikira vyo murivyomuphokera t'ot'ot'o , vyomwishima muno , na vyotuwa malagizoge mosi . Ndo gago ganamuhenda akaze kumuhenza .
Mimi ninahamirwa vivi kwakukala , nina kanuni munakuluphirika na gosi .
Enehu a chijeso , hunamumanyisa dzulu ya Mulungu arivyoajaliya ajeso a jimbo ra Makedonia myoyo ya mbazi .
Maana , o ta aripho àpata riki nyinji , na chisha bee ni achiya muno , ela ao àkala anahamirwa muno ta achilavya na moyo umwenga .
Ao ninamwambira , àlavya chivyao vyosi vyoidima na ta zaidi , kwa henzo rao enye .
Ao àhuvoya muno ahenzezwe kwaaviza ajeso anziao a mudzi wa Jerusalemu .
Ao àhenda manji kuchira gokala hunagalolera ahende . Ao àanza kudzilavira tsetsetse kwa Bwana Jeso , na kwehu siswi kwakukala , àkala anamanya vivyo ndivyo vyokala Mulungu unahenza .
Ndo gago gàhuhenda humukalate Tito kukala , adze amarigize yo kazi ya konyesa menzwa , yaani mutsango kulaa kwenu okala udziwanzisha p'indi .
Mwimwi mu t'ot'ot'o chila upande : Kala kuluphiro , kugomba , kuumanya ujeri , chadi , na vyo muhuhenzavyo siswi . Ndo ninamuhenza mukale t'ot'ot'o vivyo na yiyo kazi ya konyesa menzwa .
Riro ts'i kwamba nidzirilavya dza lagizo . Mino ko kulavya na moyo umwenga kwa anjine , nidzikuhwala dza mufano , kwa nimulole kumba menzwa yenu ni ya jeri .
Ndo mwimwi lavyani na moyo umwenga kwakukala , munamanya Bwana wehu Jeso K'irisito unahuhenza muno . Yiye ta aripho wàkala ni tajiri , ela wàkudza duniani , na achidziika dza muchiya kwa dzulu yenu . Yiye wàdziika vivyo , kwa mwimwi mukale matajiri chiroho .
Mwimwi pho mwaka dzana , ndimwi oanza kuhenza kwatsangira ajeso ayaehu a Jerusalemu na moyo umwenga , na muchanza kukusanya . Ndo maoni gangu ni kwamba , ninaona ni baha
vivi mumarigize mutsango wenu . Na umarigizeni na moyo wa kuhenza kulavya dza vyoanza , na lavyani kutuwirizana na widimi wenu .
Maana , mut'u achikala una moyo wa kuhenza kulavya , na achilavya kutuwirizana na widimiwe , Mulungu unachiphokera cho chilaviwacho , kwakukala , k'alolera mut'u alavye cho aricho k'anacho .
Mimi ts'i kwamba nina-aaviza anjine , kwa kumuhwika mizigo mibomu mwimwi , h'a-a . At'u osi mino ninaahenza akale sawa .
Ela kwakukala , mwimwi vivi muna vinji , na o ayaenu azongekwa , aavizeni kwa ta namwi muchidzazongekwa , na o akale ana vinji , amwavize , na phapho mukale mu sawa .
Vivyo vindagwa sawa na Maandiko ga Mulungu gaambago , " Yeungaunga chakurya chinji , k'akalire na chakurya chinji muno . Na yeungaunga chakurya chichache , k'akalire na chakurya chichache muno . "
Hunamulavira mumvera Mulungu kwa kumuhenda Tito akale na moyo wa kuhenza kumwaviza muno mwimwi , dza vyo nihenzavyo mimi .
Tito niriphomuvoya adze kwenu , kudzamwaviza , wàkubali . Na kugomba ujeri ni kwamba , yiye wàkala una moyo wa kuhenza kumwaviza muno yenye kare , ta wàkala udzidzilavira kudza kwa henzore mwenye .
Ndo yiye Tito hunamuhuma na mujeso muyawehu , ariye unaishimiwa muno ni makanisa gosi , kwa kaziye ya kusumurira Nguma Mbidzo .
Na dzulu ya kumanyikanakwe , yiye wàtsagulwa ni makanisa ahuzungumuze mwehu charoni , na ahwavize kuwimirira t'ot'ot'o mutsango wa kwaaviza ajeso ayaehu . Mutsango uo undamuhenda Bwana Jeso K'irisito alikwe , na undahuhenda humanywe huna moyo wa kuhenza kwaaviza ajeso ayaehu .
Ndo siswi hunawimirira t'ot'ot'o uu mutsango otsangwa na moyo umwenga , kwa ta mut'u ats'ipate cha kuhulaumira .
Lengo rehu siswi , ni kuhenda gamuhamyago Bwana Mulungu , na gakale ganaonewa ni at'u ni haki .
Ano Tito , hunaahuma na mujeso muyawehu munjine , ariye hudzimona k'ano nyinji u kwete kwaaviza . Yiye vivi unahenza aavize muno yenye kwakukala , unamwi kanuni .
Tito , ni musena huhendaye kazi ya Bwana phamwenga kwa dzulu yenu . Ano ajeso ayaehu anjine adzao nao , ni adzumbe a makanisa , na anamuhenda Jeso K'irisito alikwe .
Ndo aa aonyeseni kukala , mu at'u a kuhenza ayaenu jeri , na nguma yiyo yindafika kwao makanisani , na phapho makanisa gandamanya kukala , hwàkala huna haki ya kuhenda ngulu kwa mwimwi .
Enehu a chijeso , kwa kweli , mimi ts'itsakula kumwandikira manji dzulu ya o mutsango utsangirwao at'u a Mulungu ayaenu a Jerusalemu .
Maana , ninamanya kare muna moyo wa kuhenza kulavya . Mimi nà-aambira na ngulu aa ajeso a jimbo ra Makedonia kukala , mwimwi ajeso a jimbo ra Akaya , mwàkala mu kwete kulavya hangu mwaka dzana . Na vivyo vidziahenda anji phapha , akale na moyo wa kuhenza kulavya nao .
Ndo mimi vivi ninamuhuma Tito na o anzie airi , adze ko kwenu . Na ninahenza vivi nialikiravyo ajeso a kuku Makedonia kukala mu kwete kulavya , bee vikale vivyo jeri , ela gats'ikale maneno ga mulomoni tu .
Mimi ninahenza nichidza nao kuko , bee hudze hwone mwàtsanga kare . Aa nà-aambira na kanuni kukala , mu kwete . Kwa vivyo , huchidzamona k'amudzangwe , bee mimi nindagwirwa ni haya muno , na ta mwimwi enye namwi mundagwirwa ni haya vivyo .
Ndo nidzona ni vidzo niakalate aa ajeso ayaehu , alongole kudza ko kwenu , adze atsangishe mutsango wenu oulaga ta mimi nichidza , mutsango wenu ukale u tayari . Na phapho , mundakala munalavya mutsango na moyo umwenga , ela ts'i wa kugaramishwa .
Mwimwi munamanya kukala , aphandaye chichache , uguwa chichache , na aphandaye chinji , uguwa chinji vivyo .
Ndo chila mut'u naats'ilavye na kuno unashononeka , hebu kwa kugaramishwa . Ela naalavye kutuwirizana na vyo arivyodzipangira mwakwe moyoni . Maana , mut'u alavyaye na raha ndiye ahenzwaye ni Mulungu .
Mulungu unaidima kumup'a manoso gosi kwa unji , kwa ta mukale na vya kumutosha ukati wosi . Na phapho , namwi mwidime kulavya na moyo umwenga kwa dzulu ya chila kazi mbidzo .
Ta Maandiko ga Mulungu ganaamba vivi dzulu ya alavyaye na moyo umwenga , " Yiye manosoge uhendamwaga , achiya wap'a na moyo umwenga , na mbazize k'azisira . "
Mulungu ndiye amwidimisaye mut'u kupata mbeyu za kuphanda zilavye vyakurya . Ndo Mulungu undamwidimisa kupata mbeyu nyinji za kuphanda , muphande . Kwa vivyo , yiye ko kulavya kwenu na moyo umwenga , undakuhenda kuvyale manji .
Ndo Mulungu undamup'a vinji kwa ta namwi mukaze kulavya na moyo umwenga ukati wosi . Na phapho at'u anji andamulavira mumvera Mulungu , kwa go manoso genu gondoaphirikira siswi .
Yiyi kazi yenu ya kulavya na moyo umwenga , bee ts'i kwamba yindaahenda ajeso ayaenu apate go gao arigo ana haja nago tu bahi , ela yindaahenda at'u anji amulavire mumvera Mulungu .
Yiyi kazi yenu ya kulavya na moyo umwenga yinang'aza kukala , munamukuluphira Jeso K'irisito jeri . Na ajeso ayaenu , andamulika Mulungu kwa vyo mushuhudiyavyo munakuluphira Nguma Mbidzo dzulu ya K'irisito lwazu-lwazu , na vyo mumogophavyo . Na chisha , andamulika Mulungu kwa vyodzoap'a ao , na anjine osi , vyenu murivyo navyo na moyo umwenga .
Ndo ao andamuvoyera na kumuhenza kwa vyodzong'aza kukala , mwimwi munahenza ayaenu jeri .
Nahumulavireni mumvera Mulungu , kwa chipajiche chohup'a , chiricho ta k'akuna aidimaye kucheleza !
Enehu a chijeso , at'u anaamba kukala , ni murumwengu nichikala ni phamwenga namwi , ela nichikala ts'i phamwenga namwi , ni musiru . Ndo mimi P'aulo mwenye vivi , ninamuvoya chirumwengu na mbazi dza Jeso K'irisito arivyokala .
Voyo rangu ni kukala , ninahenza nichidza ko kwenu , muts'idzenihenda nikakala musiru ! Kuko kwenu kuna at'u anambao kukala , ninasagala chidunia , na ao nichidzaaona acheri kugomba gago , bee andanihenda nikale musiru kwao .
Kala ni kusagala , husagala phapha duniani jeri , ela k'ahuheha chidunia .
Ndo siswi k'ahuhumira silaha za chidunia . Sino huhumira silaha zenye widimi wa Mulungu , kuurimira widimi wa Shetani . Ndo hunagarima maneno gosi ga ulongo ,
na hunagarima maneno gosi ga kudziunula , gaidimago kwaaziza at'u ats'imumanye Mulungu . Sino hunahenda maazo gosi ga at'u gakale ga kumogopha Jeso K'irisito .
Na muchihwonyesa munahwogopha jeri , hundakala kwete kumutiya akili mut'u yeyosi , yendekala unaenderera kuts'ahwogopha .
Enehu a chijeso , mwimwi muhwalira maneno vyo mugaonavyo tu ! Mimi ninaahenza ao at'u ario ana kanuni ni a Jeso K'irisito , bee alilikane muno yenye , na andaona mimi nami , ni wa Jeso K'irisito dza ao .
Bwana Jeso K'irisito wànip'a widimi , na widimi uo ni wa kumujengera mwimwi , ela ts'i wa kumubanangira . Ndo ta nikadziunula muno kwa o widimi wangu , chisha vivyo k'avindanigwiza haya .
Mimi ts'enzi mwimwi munone dza kwamba , ninamuuhusa-uhusa na baruwa zangu .
Maana , at'u anaamba , " P'aulo achandika baruwa zi chisiru , na zina maneno mafu-mafu . Ela yiye mwenye achikala hu phamwengani , k'ana rorosi , na ta achigomba , manenoge k'agana tende . "
Bee ao at'u aambao vivyo , ninaahenza amanye kukala , gaga nigaandikago baruwani kwa ni kure , bee ndigo gondokudzagahenda ukati nichidza ko kwenu .
Siswi k'ahwenzi kudziika duu mwenga na at'u adzilikao enye . At'u ao anadzihwalanisha enye na enye . Ndo ao k'aamanya .
Ela siswi k'ahundadziunula na widimi urio k'ahunao . Sino lengo rehu ni kuts'avuka miphaka yophakirwa ni Mulungu , na vivyo nihuhende kazi ta kati yenu .
Ndo siswi k'ahuvuka miphaka huchamba mwimwi mu ts'ini zehu . Maana , ndiswi a kwanza okudzamusumurira Nguma Mbidzo dzulu ya K'irisito .
Na k'ahudziunula kwa kazi yohendwa ni at'u anjine kati yenu . Ela siswi hunalolera mukaze kukomala chiroho , na phapho kazi yehu yikaze kukula kati yenu .
Gago gachilairira , siswi hundaidima kwendasumurira Nguma Mbidzo ta mbere za ko kwenu kuriko k'akudzangwe kufikwa ni mut'u . Na phapho , hundakala k'ahudziunula na kazi yohendwa ni mut'u munjine .
Ela ta vivyo , Maandiko ga Mulungu ganaamba , " Ahenzaye kudziunula , naadziunule kwa gohenderwa ni Bwana . "
Maana , mut'u achidzilika mwenye , k'avina cheo , ela mut'u achilikwa ni Bwana , vina cheo .
Enehu a chijeso , ningehenza munivumirire vivyo , ta niripho ninaphenya kuphuphani vichache . Mwimwi nivumirirani tu !
Gaga gosi ninagahenda , kwa vyo nimoneravyo wivu dza vyo Mulungu amuhenderavyo . Maana , mimi nàmufanyira mupango muhwalwe ni K'irisito , na ninahenza nidze nimulavye kwakwe muchikala mu azima .
Ela vivi mimi ni chimoyomoyo , kwakukala , garat'u gomupata Hawa , ganaidima kumupata ta mwimwi . Nyoka kwa welevuwe , wàmulemba Hawa ta achiricha kumogopha Mulungu . Ndo mwimwi namwi , maazo genu ganaidima kuvurugwa ta mukaricha kukala aaminifu jeri kwa K'irisito .
Mimi ni chimoyomoyo kwa mwimwi , kwakukala , at'u anjine àkudzamusumurira manjine dzulu ya Jeso , ta ts'i higo gomusumurira siswi , mwàphokera roho munjine kurichisa yekala mudzimuphokera kare , na mwàkubali udzumbe unjine ta ts'i hura okala hudzimusumurira siswi . Ela gago gosi , munagavumirira muno yenye !
Bee , o mwaonao ni ahumwa a Jeso abomu , ninaona k'anifika .
Mimi ts'isomerere ugomvi , ela ninamanya nigombaro . Na neno riri , hudzimonyesa lwazu-lwazu ukati wosi kwenye chila chit'u chomuhendera .
Mimi nàdziika ts'ini , kwa mwimwi mukale dzulu , kwa kumusumurira Nguma Mbidzo ya Mulungu , phots'omuvoya chochosi . Ndo nikale vyo , nàhenda vii ?
Niriphokala ninamusumurira Nguma Mbidzo , gangu gokala ninago haja , gàkala gamanywa ni makanisa manjine . Na ta ninaidima kwamba , phapho nàkala ninariphwa ni gago kwa nimuhikirehikire mwimwi .
Na chisha , phokala ni phamwenga namwi , nàphungukirwa ni p'esa . Ela muzigo uo ts'imuhwikire mwimwi , ta its'iphokala ni enehu a chijeso a jimbo ra Makedonia , ndio onirehera chila chit'u chokala ninacho haja . Ndo mimi ts'imuhwikire muzigo , na ts'indamuhwika .
Na nichigomba vivyo ninaamba , k'akuna mut'u ko jimbo ra Akaya kosi aidimaye kunipinga akaamba gaga nigagombago ts'i ga jeri . Jeso K'irisito wàkala achigomba ujeri ukati wosi . Na haki yenye , mimi nami ninagomba ujeri dza yiye .
Ndo mukale vino munanona ts'imwenzi kwa ts'enzi p'esa zenu ? Mino bee , ninamuhenza mwimwi ta Mulungu unamanya !
Na nindakwenderera na o mwimo wangu wa kuts'ahenza p'esa zenu , ta ao aambwao nao ni ahumwa a Jeso , niahende ats'iidime kudziunula kwamba hangwe Nguma Mbidzo anayisumurira dza vyo huyisumuriravyo siswi .
At'u ao anadzamba ni ahumwa , ela kazi yao ni kulemba at'u tu , kwa kudzihenda ni ahumwa a K'irisito ario na widimi .
Vivyo k'avihwangalaza , kwakukala , ta ye Shetani mwenye naye , unadzihenda ndiye ye arehaye mwanga .
Ndo o ahendikazie achidzihenda ni ahendikazi a Mulungu ahendao ga haki , k'aanza ao . Ela hunamanya kukala , ts'iku ya musindikizo wa urumwengu yichifika , andatiywa akili kutuwirizana na mahendo gao .
Enehu a chijeso , mimi ts'inoneni ni muzuzu kwa gondogagomba . Ela muchikala mundanona ni muzuzu vivyo , h'a bee nisirikisani na uzuzu wangu , kwa nami nidziunule vichache .
Gaga ga kudziunula nindagagomba vivi , ela ts'igo malagizo ga Bwana . Vivi mimi nindaphenya kuphuphani .
Ela , kwakukala , at'u anji anadziunula chidunia , h'a bee ta mimi nami nindadziunula .
Mwi namwi , munadzona mu alachu , ukale o ndio umuhendao mwavumiririre azuzu na kuno muna raha ?
H'a heka munamuvumirira ta mut'u amuhendaye dza agulwa ahumiki , mut'u amwiyiraye chimatsomatso , amoneraye , mut'u adzikut'ulaye na amwifyaye ?
Hebu munahenza nami kala nàhenda go maneno ga waibu ? Bee , vivi nami nindakala dza muzuzu dza ao anjine , nidziunule na go adziunulirago .
Ao achidzamba ni Aburania , ta mimi nami ni Muburania . Achidzamba a kati ya zo mbari kumi na mbiiri za Aiziraeli , ta mimi nami ni mumo . Na achidzamba ni at'u a mudzungu wa Burahimu , ta mimi .
Ao achidzamba anamuhikirahikira Jeso K'irisito , mino bee ndimi nimuhikirayehikiraye muno yenye kuchira ao . Na vivi , ninagomba dza kwamba nidziruk'wa ni akili . Mimi nidzihenda kazi na chadi muno kuchira ao , nidzifungwa k'ano nyinji kuchira ao , nidzipigwa muno kuchira ao , na nidzitsuma kuulagwa k'ano nyinji .
Mimi nàpigwa k'ano ts'ano vikoto mirongo mihahu na chenda ( 39 ) ni vilongozi a Ayahudi .
Nàpigwa vibok'o k'ano t'ahu ni vilongozi a Arumi . Na ukati umwenga , at'u ànipiga mawe ta achitsuma kuniulaga . Mimi nàhoherwa ni meli zokala nichisafiriya k'ano t'ahu . Na mwengayapho kati ya zizo k'ano t'ahu , nàchesa choo , na nichisinda dii baharini .
Vyaro vyangu vinji nidzikala maengaengani , kwa myuho yikala yi tele-tele , kwa anyang'anyi , kwa Ayahudi asena , na at'u a makabila manjine . Chisha , kwa ndai zonipata midzini , nyika , na baharini , na kwa vyoshononeswa ni at'u adzambao ni ajeso , na ts'i ajeso .
Mimi nidzidzivunza kwa kazi , nidzichesa matso k'ano nyinji , ukati unjine nidzikala na nzala na ch'iru , mimi nidzifunga ukati kwa ukati , na nidzikala p'ehoni phots'o nguwo za p'eho .
Na mbali na gago gosi , mimi nina muzigo wa kumanya makanisa gosi chila ts'iku .
Mujeso musena achikala chiroho ni munyonge , mimi ninabagalika kwa o unyongewe . Na mujeso musena achiudzwa nyuma , mimi nami ninashononeka .
Ichikala bee ni nidziunule , h'a bee nindadziunula kwa go maneno gaonyesago unyonge wangu .
Mulungu , Abaye Bwana Jeso K'irisito , ariye nialikwe ta kare na kare , unamanya kukala , ts'igomba ulongo .
Mimi niriphokala ni mudzi wa Damasiko , gavuna yekala utsagulwa ni mufalume Areta , wàika shikari chila dziyango ra Damasiko kwa nigwirwe .
Ela ajeso asena achinitiya ndani ya hundu bomu , na achinilavya na mwanyani okala u dzikuta ra o mudzi , achinitsereza ta phots'i , na phapho , nichichimbira kufungwa ni ye gavuna .
Enehu a chijeso , kudziunula k'akwaviza mut'u , ela ni seti nidziunule vivyo . Na vivi nindagomba dzulu ya maono , na maneno gofunulirwa ni Bwana Jeso K'irisito .
Mimi ninakumbikira t'ot'ot'o kukala , myaka kumi na mine ( 14 ) yodzochira , nàhwalwa ni Mulungu ta ko mulunguni kwenye raha . Ela Mulungu ndiye ye amanyaye kumba nàhwalwa nichenda mulunguni jeri , hebu ni nàkala ninaona ono tu .
Mimi nidzigomba kare , na ninauyira kahiri kukala , nàhwalwa ta ko mulunguni kwenye raha , ela Mulungu ndiye ye amanyaye kumba nàhwalwa nichenda mulunguni jeri , hebu ni nàkala ninaona ono tu .
Na kuko , nàsikira maneno garigo mudamu k'aidima kugasema , na k'ahenzwa agagombe .
Ndo mimi nindadziunula kwa gago maneno ga kwangalaza gogaona , ela ts'indadziunula kwa dzulu yangu mwenye , its'iphokala nindadziunula na o unyonge wangu tu .
Mimi kala ninahenza kudziunula , ningari ninadziunula , na phapho ts'ingakalire ninahenda neno ra uzuzu kwakukala , ningari kukala ninagomba ujeri . Ela mino ts'indadziunula kwakukala , ninahenza at'u anilamule kwa go aonago ninagahenda na asikirago ninagagomba , ela ts'i kwa vyo nigombavyo dzulu yangu .
Gago maneno mabomu nirigofunulirwa ni Mulungu , bee gangari gànihenda nidziunule , ela Mulungu achinip'a mwiri kudungwa ni mwiya , kwa ta nits'idze nikadziunula . Na mwiya uo unga dza mudzumbe wa Shetani , na unanidunga-dunga kwa nits'idziunule .
Mimi nàmuvoya Bwana k'ano t'ahu kukala , aniusire mwiya uo .
Ela Bwana achiniudzidza achinamba , " Widimi nikup'ao uwe phots'otara makosago bee unatosha , maana , widimi wangu uhenda kazi muno phenye unyonge . " Ndo mimi ninadziunula na raha kwa o unyonge wangu , kwa ta widimi wa K'irisito ukale nami .
Ndo mimi ninahamirwa ni unyonge , waibu , ndai , kuhenderwa mauku , na riki kwa dzulu ya K'irisito , maana , nichikala munyonge , ndipho nikalapho na mukotse .
Ajeso asena , mimi nidzihenda uzuzu ko kudziunula , ela mwimwi ndimwi odzonihenda nikuhende . Mwimwi ndimwi okala munawirya munilike kwakukala , ta niripho ts'i chit'u , ela ao ahumwa mwaonao ana tende , k'aanichirire vyenye !
Mulungu wàhenda dalili nyinji , na maut'u-maut'u ga kwangalaza niriphokala ninahenda kazi na uvumiriri kati yenu , na zizo ni dalili za muhumwa wa Jeso K'irisito .
Mimi ts'ina ut'u urio nàuhendera ajeso anjine , ela mwi ts'imuhenderere , ta its'iphokala ts'imwambire munaavize na p'esa tu . Ndo ichikala kuko bee ndiko kumukosa , ninamuvoya munisamehe .
Vivi ni kwete kamare nimutsemberere k'ano ya hahu , na ts'indakudzamwamba munaavize na p'esa vivyo . Mino nimuhenzao ni mwimwi enye , ela ts'i miyo yenu . Dzulu ya vivyo , mimi dza abayenu ndimi niwiryaye nimwikire mbeko mwimwi , ela ts'i mwimwi ana muniikire mbeko mimi mutumia .
Mimi ni razi nihumire vyangu vyosi na mimi mwenye kamare kwa faida yenu . Ndo mukale mwi munanihenza vichache kwa mino ninamuhenza muno ?
Mwimwi enye munamanya kukala , mimi ts'imuvoyere wavizi wa p'esa . Ela anjine anaamba nàhumira ukora ta nichimwiyira .
Ndo akale bee vino ano at'u a kwahuma kwenu , yàkala ni njira ya kumwiyira ?
Mimi nàmuhuma Tito na ye mukuluphiri muyawehu munjine adze ko kwenu , na nina kanuni kamare kukala , Tito k'amwiyirire . Maana , mimi na yiye lengo rehu ni mwenga , na hulongozwa ni Roho mumwenga .
Mwimwi ts'oneni dza kwamba nidzimwandikira gaga gosi kwa kudzihehera . Mino ni muhumwa wa Jeso K'irisito niriye na widimi , na ninagomba ujeri ta Mulungu unamanya . Na maneno gosi nigahendago asena , bee ni ga kumujenga mwimwi .
Mimi ninahenda vivyo kwakukala , ts'enzi kudzamona mucheri kuhenda gots'ogahenza , maana , phapho mwimwi namwi k'amundavihenza vyangu vyondomwamba . Mino ts'enzi kudzamona mucheri kuheha , konerana chidzitso , kutsukirirwana , kulafyana vit'u , kupigirana nzili , kutsunana , mu chiguvuguvu na kuts'asikizana .
Mimi nindakudza kahiri ko kwenu , ela ts'enzi Mulungu adze anigwize haya kwa mwimwi , na phapho nishononeke muno kwa ao ario ahenda dambi p'indi , na k'aadzangwe kutya ta o anaenderera na udiya , uzembe na maneno manjine ga waibu .
Enehu a chijeso , mimi vivi ni kwete kudza ko kwenu , na chichi chindakala ni charo cha hahu . Na dza mumanyavyo kukala , Maandiko ga Mulungu ganaamba , " Chila neno nirihakikishwe ni ushaidi wa at'u airi , hebu kwenderera . "
Mimi niriphomutsemberera lwa phiri , nàakanya ao at'u okala àhenda dambi , na mwanzo ta ni nàmukanya mosini . Na vivi ta niripho ni kure , ela ninamukanya kahiri . Ndo charo chichi cha hahu at'u ao nichidzaaona k'aadzangwe kutya , andakudzanimanya .
Mimi nindahenda vivyo kwakukala , mwimwi munahenza ut'u wa kumonyesa kukala , K'irisito unagomba kuchirira mimi . Mwimwi nimumanye kukala , K'irisito k'andakala chinyonge achipambana namwi , ta ye undahumira widimiwe .
K'irisito wàoneka dza kwamba ni munyonge phokot'wa misumari musalabani , ela vivi u moyo kwa widimi wa Mulungu . Ndo siswi ahumwae naswi hunaoneka hu anyonge dza yiye vyoonewa . Ela huchidza ko kwenu , K'irisito ariye u moyo , undakala phamwenga naswi , na phapho hundakala na widimi wa Mulungu ta hupambane nao ao adambi .
Mwimwi uzani myoyo yenu tsetsetse kwa ta mudzimanye kumba munamukuluphira Jeso K'irisito jeri . Mwimwi uzani myoyo yenu tsetsetse , jeri , na mundamona u mwenu ndani , ta ts'imanya mukale mundaugwa o mutihani .
Mimi ninakuluphira mundamanya kukala , k'ahuugwire o mutihani .
Ela ta vivyo , hunamuvoya Mulungu muts'ihende ui wowosi . Ra halahala ts'i kumonyesa widimi wehu , ela hunamuhenza muhende ga haki , ta siswi hukaoneka hwàshindwa .
Gehu huhendago ni ga kwendereza ujeri , ela k'ahwidima kuupinga na njira yoyosi .
Mwimwi muchikala mwimire kudina , at'u ta akahwona hu anyonge , chisha sino hunahamirwa vivyo . Ndo hunamuvoyera mukomale chiroho .
Mimi ninamwandikira baruwa yiyi chimbere nichikuluphira kukala , nichidza ko kwenu , ts'indapambana namwi chisiru . Widimi wangu ohewa ni wa kumujenga , ela ts'i wa kumubit'a .
Enehu a chijeso , kumarigiza ni kwamba , Mulungu naakale phamwenga namwi . Na hendani vyenu vyosi mwidimavyo mukale at'u ots'o ila yoyosi , mutuwe malagizo gangu , mwerekezane , musagale na reri , na Mulungu ahuhenzaye na ahuhendaye husagale na reri , undakala phamwenga namwi .
Lamusanani kwa kupigana busu takatifu . At'u a Mulungu osi ario phapha , anamulamusa .
Mwimwi manyani mbazi za Bwana Jeso , menzwa ya Mulungu , na ushirika wa Roho wa Mulungu .
Ni mimi P'aulo muhumwa wa Jeso K'irisito niriye na widimi yehendaolohewa ni ye Jeso mwenye , na Baba Mulungu yemufufula ye Jeso kulaa kuzimu , ela ts'itsagulirwe ni at'u , hebu kufunzwa ni mut'u kwa nikale muhumwa wa Jeso .
Mimi na o enehu a chijeso osi hurio phamwenga phapha , hunamwandikira mwimwi ajeso a makanisa ga Galatiya .
Baba Mulungu na Bwana Jeso K'irisito naamuhats'e muno , na amuhende musagale na reri yao .
Yiye Jeso K'irisito ndiye yedzelavira kufa kwa dzulu ya madambi gehu , kwa ta ahutivye siswi huriche maazo mai na mwendo ui urio na at'u a dunia , na gago gàhendeka kwakukala , vivyo ndivyo vyokala Abayehu Mulungu upanga .
Naalikwe ta kare na kare ! Amina .
Mimi ta ninaangalazwa ni vyo mumurichavyo maruru Mulungu yemwiha mupate wokofu kwa mbazi za K'irisito . Mwimwi vivi munatuwa kare mafunzo manjine
garigo ts'igo yo Nguma Mbidzo kamare . Ao ni at'u fulani tu anamwangaisha akili , na anahenza agaluze yiyat'u Nguma Mbidzo ya jeri dzulu ya K'irisito .
Bee mimi vivi ninamwambira kukala , ta mumwenga wehu siswi ahumwa a Jeso a widimi , hebu malaika wa Mulungu , chisha achidzamusumurira manjine kurichisa yiyat'u Nguma Mbidzo huriyomusumurira kare , Mulungu naamulani ta kare na kare !
Siswi hwàmwambira kare , na vivi ninamwambira kahiri kukala , mut'u achikala unamusumurira manjine kurichisa yiyat'u Nguma Mbidzo muriyoyiphokera kulaa kwehu , Mulungu naamulani ta kare na kare !
Mimi vivi vyodzogomba ts'i kwamba ninatsakula kulikwa ni at'u , ela rangu nihenzaro ni nilikwe ni Mulungu . Mimi kala nicheri na uo wa kuhenza kulikwa ni at'u , ts'ingakalire vivi nàdzilavira tsetsetse kukala muhendikazi wa K'irisito .
Enehu a chijeso , mimi ninamuhenza mumanye kukala , yiyo Nguma Mbidzo niriyomusumurira bee ts'i ya mudamu .
Maana , mimi yiyo ts'iyipatire kulaa kwa mut'u yeyosi , na ts'iyifunzirwe ni mut'u , its'iphokala nàhendayifunulirwa ni Jeso K'irisito .
Mwimwi mwàgasikira gogahenda mimi niriphokala nicheri kutuwiriza shariya za dini yehu ya Chiyahudi . Mimi nàkala nichiahendera mauku muno o at'u a Mulungu , na nàheza ta kwahangamiza kamare ao .
Kati ya marika gangu ga Chiyahudi , nàkala ni mbere kwa kutuwa dini yehu , na chisha nàkala nidzidzilavira tsetsetse kugwira ada za akare ehu .
Ela Mulungu yenoloha hangu nicheri ndanini mwa mayo , wàniiha kwa mbazize mwenye , na achona ni vidzo
anifunulire Mwanawe , kwa ta nisumurire Nguma Mbidzo dzuluye kwa at'u a makabila manjine . Ndo yiye ariphonifunulira ye Mwanawe , mimi ts'iuzire utumia mut'u ,
na ts'endere mudzi wa Jerusalemu kwa okala ni ahumwa a Jeso a widimi kare . Its'iphokala , mino nàkwenda maruru nyika ya Warabuni , na niripholaa kuko , nichiuya mudzi wa Damasiko .
Yiriphochira myaka mihahu kulaira Mulungu ariphonifunulira ye Mwanawe , ndipho nichikot'a kwenda Jerusalemu kwendamanyana na P'etero , na nàsagala naye kwa ts'iku kumi na ts'ano ( 15 ) tu .
Dzulu ya gago gosi wahi , muhumwa wa Jeso wa widimi munjine yemona ni Jakobo nduguye Bwana wehu tu , ela o anjine ts'iaonere .
Na gaga nimwandikirago , bee ni ga jeri ta Mulungu unamanya .
Niriphosagala zizo ts'iku kumi na ts'ano ( 15 ) ko Jerusalemu , nàuka nichenda maboma fulani ga majimbo ga Siriya , na Kilikiya .
Ukati uo , ajeso a makanisa ga ye K'irisito ko jimbo ra Judea akala k'aadzangwe kunona mimi mwenye mwiri .
Ao àkala ahendasikira na at'u tu kukala , " Ye mut'u yekala achihuhendera mauku kwa hunayikuluphira Nguma Mbidzo , vivi naye unasumurira dzulu ya riro kuluphiro rokala uhenza arihangamize pho mwanzo ! "
Ndo o akuluphiri àkala achimulika Mulungu muno kwa gokala nidzihenderwa mimi .
Yiriphochira myaka kumi na mine ( 14 ) , mimi nàkot'a kahiri nichenda Jerusalemu , na ukati uo nàkwenda na Barinaba na Tito .
Kuko , mimi nàkwenda , maana , Mulungu wàkala udzinifunulira kukala nende . Niriphokala ni kuko , nàhenda monano na vilongozi a kanisa amanyikanao tu , na phapho nichiaambira dzulu ya yo Nguma Mbidzo niyisumurirayo at'u a makabila manjine . Mimi nàhenda vivyo kwa ao aniunge mukono , kwa ta yiyat'u kazi yokala nidziyihenda , na yo nihendayo yits'ikale ya bule .
Ndo ta Tito yekala hu hosi na wàkala k'abit'irwets'i kwa ni Muyunani , k'agaramishirwe abit'wets'i .
Gaga ninagahadza tu , maana , at'u anjine okala adzidzihenda ni akuluphiri na achiphenya duu ra akuluphiri kuko , àkala anahenza amubit'ets'i . At'u ao àkala adzidzitiya duu rehu ra ajeso tu kwa àkala anaheza auhangamize utsare wehu hurio nao kwa hunamukuluphira K'irisito Jeso , na ahuhende hukale agulwa ahumiki a Shariya .
Ela sino go gao k'ahugakubalire kamare ta vichache , kwa mwimwi mwenderere kuukuluphira ujeri wa Nguma Mbidzo .
Na ta ao okala anaambwa ni vilongozi , k'aakalire na ra konjeza dzulu ya yiyi Nguma Mbidzo niyisumurirayo . Na bee akale eri ni vilongozi amanyikanao , gago kwangu mino ts'i chit'u , kwakukala , Mulungu k'aapima at'u kwa vyo aonekavyo .
Chit'u ni kwamba tu , ao àkubali kukala , Mulungu wàkala udzinoloha nisumurire Nguma Mbidzo kwa at'u a makabila manjine , dza virat'u arivyomoloha P'etero ayisumurire kwa Ayahudi .
Chisha , ao àmanya kukala , Mulungu yemuhenda P'etero akale muhumwa wa Jeso wa widimi kwa Ayahudi , ndiye yiye yenihenda mimi nikale muhumwa wa Jeso wa widimi kwa at'u a makabila manjine .
Ndo o ano Jakobo , P'etero na Johana okala anaonewa ni at'u kukala ndio vilongozi abomu , ariphomanya kukala , Mulungu wànip'a chipaji cha kuhenda kazi yiyo , àhup'a mikono mimi na Barinaba konyesa kukala , àkubali mafunzo gehu . Ao phapho akubali kukala , mimi na Barinaba hwenderere kusumurira Nguma Mbidzo kwa at'u a makabila manjine , na o nao kwa Ayahudi .
Chit'u chohuvoya ao ni chimwenga tu kukala , hwenderere kwaaviza akuluphiri ario ni achiya , maneno gokala ninagahenda kare na chadi .
Ela P'etero ariphokala u mudzi wa Anitiyokiya , nàmuchemera jamani kwakukala , wàkala una makosa .
Maana , yiye pho mwanzo aripholoka ko Anitiyokiya , wàkala k'ana neno ta achikala achirya phamwenga na akuluphiri a makabila manjine . Ela ariphokudza Ayahudi kulaa kanisa ra Jerusalemu okala ahumwa ni Jakobo , achiricha achikala k'enzi kurya nao kahiri kwa kogopha o Ayahudi okala anaamba ni seti mut'u abit'wets'i ndipho akale mukuluphiri jeri .
Ndo akuluphiri a Chiyahudi anjine achituwa o ulumakwiri wa P'etero , na ta Barinaba naye achilembwa na achituwa ulumakwiri wao .
Ndo mino niriphoaona ao k'aatuwa ujeri wa Nguma Mbidzo , nàmuchemera P'etero phapho jamani , na nichimwambira kukala , " Uchikala uwe uriye u Muyahudi mwenye tu , unasagala dza mut'u wa kabila rinjine ela ts'i dza Muyahudi asagalavyo , sambi unaidimadze kwagaramisha vivyo o at'u a makabila manjine atuwe jadi za Ayahudi ?
Siswi hu Ayahudi chihumbo kamare , na k'ahunga dza at'u a makabila manjine ario ni adambi .
Ela ta vivyo , siswi akuluphiri a Chiyahudi hwàmanya kukala , mut'u k'aphokerwa ni Mulungu dza mwenye haki kwa kuhenda gahenzwago ni Shariya , ela ni kwa kumukuluphira Jeso K'irisito . Gago ndigotuma ta siswi Ayahudi naswi huchimukuluphira ye K'irisito Jeso , kwa huphokerwe ni Mulungu dza enye haki kwa njira ya kumukuluphira ye K'irisito , ela ts'i kwa kuhenda gahenzwago ni Shariya . Maana , k'akuna aphokerwaye ni Mulungu dza mwenye haki kwa kutuwa Shariya .
Siswi kwahivira vivi hulola kuphokerwa ni Mulungu dza enye haki kwa kumukuluphira K'irisito , Ayahudi bee anahwona hu adambi dza at'u a makabila manjine . Ndo vino vikale vinaimanisha kukala , ye K'irisito wàhuhenda huhende dambi wahi ? H'a-a , ts'igo kamare gago !
Ela mimi nichiuya kukubali go maneno gogaricha ga kukala , mut'u unaidima kuphokerwa ni Mulungu dza mwenye haki kwa kuhenda gahenzwago ni Shariya , bee nindakala ninahenda dambi .
Ta mimi pho p'indi nàkala nisagala kutuwiriza yo Shariya , ela nichiricha kusagala kutuwiriza Shariya kwa ta nisagale mazagazi ga kumuhamira Mulungu . Jeso ariphofa musalabani , mazagazi gangu ga p'indi gàfa nago ,
na vivi ts'isagala dza vyo nirivyokala nichisagala , maana , Jeso K'irisito unasagala mwangu ndani . Mazagazi nisagalago vivi , ni mazagazi ga kumukuluphira ye Mwana wa Mulungu , ariye wànihenza muno ta achidzilavira kufa kwa anitivye .
Mulungu unahutivya kwa mbazize mwenye tu , ela ts'i kwa kuhenda gahenzwago ni Shariya , na phapho ts'indapharicha ta mukanihendadze ! Kala at'u àkala anaidima kuphokerwa ni Mulungu dza enye haki kwa kuhenda gahenzwago ni Shariya , bee chifo cha Jeso K'irisito musalabani kwa dambi zehu , chingari kukala ni cha bule . "
Mwi Agalatiya a kuphuphizwa ! Ni ani yemubananga vino ? Samba mwi nàmwambira lwazu-lwazu , chisha jamani kukala , Jeso K'irisito wàfa kwa kukot'wa misumari musalabani kwa dzulu yenu ?
H'a vivi bee , ninahenza munambire chit'u chimwenga tu , nacho ni : mwi ye Roho wa Mulungu mwàmuphokera kwa kuhenda gahenzwago ni Shariya , hebu kwa kukuluphira Nguma Mbidzo niriyomusumurira ?
Heka mwi ta munaphuphizwavyo ? Mwimwi mwàanzat'o kwa kulongozwa ni Roho wa Mulungu , ela heka vino mutsuma kumarigiza kwa kulongozwa ni maazo ga chidamu ?
Kuno kuturika koturika mwi , munahenza munambe kwàkala kwa bule ? Mimi nina kanuni kukala , k'akukalire kwa bule kuko !
Yuno Mulungu vino amup'avyo Rohowe na kuhenda vilinge kati yenu , akale go bee unagahenda kwa munatuwa Shariya ya Chiyahudi , hebu ni kwakukala , munakuluphira Nguma Mbidzo yoyisumurirwa ?
Hebu lilikanani dzulu ya Burahimu . Maandiko ga Mulungu ganaamba , " Yiye wàmukuluphira Mulungu , ndipho achiphokerwa dza mwenye haki kwa kuko . "
Ndo mwimwi nimumanye kukala , at'u a mudzungu wa Burahimu jeri , bee ni arat'u amukuluphirao Mulungu .
Maandiko ga Mulungu gàsema chimbere kukala , at'u a chila chiryomo phapha duniani àkala andaphokerwa ni Mulungu dza enye haki kwa kumukuluphira . Nguma Mbidzo yiyi hunayona ukati Mulungu ariphoyambira Burahimu kukala , " At'u a viryomo vyosi phapha duniani , andahats'wa kuchirira uwe . "
Ndo osi amukuluphirao Mulungu anahats'wa dza vyo arivyohats'wa yiye Burahimu , yemukuluphira Mulungu .
Maandiko ga Mulungu ganaamba , " At'u osi ots'enderera kutuwiriza chila lagizo roandikwa chitabu cha Shariya , bee ana lana ra Mulungu . " Kwa vivyo , at'u atsakulao kuphokerwa ni Mulungu dza enye haki kwa kuhenda mahendo gahenzwago ni Shariya , ana lana ra Mulungu .
Ndo vi lwazu kukala , k'akuna mut'u aphokerwaye ni Mulungu dza mwenye haki kwa kutuwa Shariya . Maana , ta Maandiko manjine ga Mulungu ganaamba , " Mut'u yedzephokerwa ni Mulungu dza mwenye haki kwa kumukuluphira yiye , undakala na uzima . "
Kutuwiriza Shariya , k'akutakiya ukale unamukuluphira Mulungu . Ela ni dza Maandiko ga Mulungu gaambavyo kukala , " Ye atuwaye malagizo ga Shariya , undakala na uzima . "
K'irisito wàhukombola kulaa kukalani ts'ini ya lana ukati aripholaniwa yiye kwa dzulu yehu . Hunamanya kukala Jeso wàlaniwa kwakukala , Maandiko ga Mulungu ganaamba , " Mut'u aulagwaye kwa kukot'wa misumari muhini , wàlaniwa ni Mulungu . "
Ndo gago ga kuhendwa ni K'irisito Jeso , gàahenda at'u a chila chiryomo phapha duniani aidime kupata manoso golagwa Burahimu , na chisha siswi akuluphiri huphokere Roho wa Mulungu yekala udzihulaga kwa njira ya kuluphiro .
Enehu a chijeso , nahuhwaleni mufano wa mazagazi gehu ga chila ts'iku . At'u airi aerekezanapho dzulu ya ut'u ta achiandikirana , h'aya k'aphana mut'u aidimaye kugatsamula , hebu kugagaluza , na vivyo ndivyo virivyo kwa ro lagano ra Mulungu .
Ndo lagano riro ra Mulungu ràlagwa Burahimu na mut'u wa mudzunguwe . Na dzulu ya riro lagano , Maandiko ga Mulungu k'agaamba , " Na at'u a mudzunguo , " dza kwamba unahadza at'u anji , ela go ganaamba , " Na mut'u wa mudzunguo , " konyesa kukala , wàkala unahadza mut'u mumwenga tu , na ni ye K'irisito .
Ndo rangu nambaro ni kwamba : Mulungu wàmulaga lagano Burahimu p'indi yenye hiko phokala ta k'adzangwe kulavya Shariya . Ndo lagano riro k'ariidima kuvunzwa ni Shariya yokudzayilavya phokala ta yichira myaka magana mane na mirongo mihahu ( 430 ) kulaira ririphoikirwa .
Kalapho Mulungu unosa at'u wokofu kwa kutuwa Shariya , angari k'aanosa kwa rirat'u lagano . Ela vino Mulungu kwa mbazize mwenye wàmunosa Burahimu kwa rirat'u lagano rokala udzimulaga .
Ndo swali ni , kwadze yino Shariya nayo yàlaviwa ? Shariya yàlaviwa kwa at'u àkala anahenda dambi kwenda , na yàikwa yihende kazi ta ukati okala undakudzira ye mut'u wa mudzungu wa Burahimu , yekala ulagwa ro lagano . Mulungu wàlavya Shariya kuchirira malaika ario àmwambira Musa yekala unatsanganya at'u na yiye .
Ela ta vivyo , mutsanganyi uhenzeka tu phachikala phana at'u airi , ela Mulungu una widimi wa kuhenda ut'u hicheye .
Ndo swali rinjine ni , yino Shariya yikale yi chinyume cha chilagane cha Mulungu ? Ng'o ts'ivyo ! Maana , kala Shariya yàlaviwa kwa yiahende at'u apate uzima , at'u angari àidima kuphokerwa ni Mulungu dza enye haki kwa kuyituwiriza yiyo Shariya .
Ela vino Maandiko ga Mulungu ganaamba , dunia yosi yisagalirwa ni dambi . Kwa vivyo , uzima uphya wa kare na kare olagwa upatwa ni mut'u kwa kumukuluphira Jeso K'irisito , na undahewa arat'u amukuluphirao tu .
Siswi hosi hwàkala hu afungwa ts'ini ya Shariya ta ukati kuluphiro ririphong'azwa .
Ndo yiyo Shariya yàkala yinahumanyirira ta phokudzira K'irisito , na vivi huphokerwa ni Mulungu dza enye haki kwa njira ya kuluphiro .
Na kwakukala , vino hunamukuluphira Jeso K'irisito , Shariya ts'iyo yihumanyirirayo kahiri .
Mwimwi mosini mu ana a Mulungu vivi kwa kumukuluphira K'irisito Jeso .
Mwimwi muriphobatizwa kwa mukale at'u a K'irisito , mwàkala dza kwamba munamuvala ye K'irisito .
Ndo vivi k'akuna kahiri ga yuno ni Muyahudi , hebu yuno ni mut'u wa kabila rinjine , yuno ni mugulwa muhumiki hebu yuno ni mut'u ariye tsare , yuno ni muche hebu yuno ni mulume , maana , mosi mudzikala amwenga kwa munamukuluphira K'irisito Jeso .
Ndo kwahivira mwimwi mu at'u a K'irisito , vivi bee mu ana a Burahimu chiroho , na mundapata go manoso kulaa kwa Mulungu , ariye pho mwanzo wàgalaga Burahimu .
Enehu a chijeso , rangu nambaro ni kukala , mwana achikala ucheri mudide , bee unga dza mugulwa . Yiye ta aripho miyo ya abaye ni yakwe ,
ela ni kukala u ts'ini za arat'u amumanyirirao ta ufike o ukati okala upangirwa ni ye abaye .
Ndo dza siswi akuluphiri naswi . Siswi huriphokala k'ahudzangwe kukombolwa ni K'irisito , hwàkala dza anache adide , na hwàkala huchituwa shariya za chidunia dza agulwa ahumiki .
Ela ukati okala upangwa ni Mulungu uriphofika , Mulungu wàmuhuma Mwanawe , na yiye wàvyalwa ni muchet'u dza siswi adamu , na chisha achisagala ts'ini ya Shariya ,
kwa ta ahukombole siswi okala hu ts'ini ya Shariya , na phapho siswi hosini hukale ana a Mulungu .
Ndo kwahivira mwimwi vivi mu ana a Mulungu , yiye wàhuhumira Roho wa Mwanawe mwehu myoyoni siswi hosini , na yiye Roho unagomba unaamba , " Baba . "
Ndo mwimwi vivi k'amu agulwa ahumiki kahiri , ela mu ana a Mulungu . Na kwakukala , mu ana a Mulungu , Mulungu undamup'a garat'u gosi arigo wàlaga kwap'a anae .
Akuluphiri asena , mwimwi pho p'indi phokala k'amumumanya Mulungu wa jeri , mwàkala mu agulwa ahumiki a milungu ya ulongo .
Ela vivi munamumanya ye Mulungu wa jeri , hebu baha nambe yiye unamumanya . Ndo heka sambi munahenza muuyire kutuwa kukala agulwa ahumiki a shariya za chidunia , zirizo k'azina widimi , na k'azaviza na chochosi ?
Vivi mudziima muhenza mupate wokofu kwa kutuwa maada ga ts'iku , majuma ga myezi , na virimo .
Bee , gago genu muhendago gananihenda nikale chimoyomoyo kwakukala , yo kazi yangu yosi yoyihenda na chadi kwa dzulu yenu , bee yitsuma kukala yàkala ya bule .
Bee k'amona enehu a chijeso , mimi ninamuvoya muriche kukala ts'ini ya Shariya dza mimi vyoricha , maana , mimi nàricha kukala ts'ini ya Shariya dza mwimwi murivyokala . Mimi p'indi nàsagala kwenu , na mwimwi k'amunikosere .
Mwimwi mucheri kukumbikira kukala , nàkudzamusumurira Nguma Mbidzo lwa kwanza , kwakukala , mwiri wangu wàkala k'auna mukotse .
Mimi yo hali yangu ya chinyonge yokala , yàkala ni yimutiye majezoni ga kuniphurya , hebu kunirema , ela mwi k'amuhendere hivyo , its'iphokala , mwàniphokera t'ot'ot'o dza mwidimavyo kumuphokera malaika wa Mulungu , hebu Jeso K'irisito mwenye .
Ndo mwanzwadze ta vino k'amuna raha yokala munayo ts'iku zizo ? Mimi ninamwambira kukala , ukati uo mwàkala mu kwete kuhenda rorosi kwa munaavize . Na kala vyàkala vinaidimikika , mungari mwàshungulula ta matso genu mukanip'a .
Ndo nikale vino nidzikala mudawa wenu kwa ninamwambira ujeri ?
Bee ninamwambira mino kukala , ao odzomudinira kwa mutuwe mafunzo gao , lengo rao ts'i idzo . Ao anahenza mutoke na siswi , mudzilavire tsetsetse kutuwa go gao .
Ni vidzo kudzilavira kutuwa ut'u , bora tu ro lengo rikale ni idzo , na mwenderere kuhenda vivyo ukati wosi , ts'i ukati nichikala ni phamwenga namwi tu hicheye .
Anangu a chiroho nimuhenzao , mimi vivi ninasikira utsungu kahiri kwa dzulu yenu dza muchet'u avyalaye , na utsungu uo nindasala nao ta mukale dza K'irisito tsetsetse .
Mimi vivi ninaaza kala ni phamwenga namwi , na phapho niidime kumwambira t'ot'ot'o , maana , vivi mudzinangalaza .
Hebu nisirikisani mwi Agalatiya muhenzao kukala ts'ini za Shariya . Mukale munayimanya vyo yambavyo jeri yo Shariya mwimwi ?
Yiyo yinaamba kukala , Burahimu wàkala una ana airi a chilume . Mumwenga wàmuvyala na musichana yekala ni mugulwa muhumiki , na ye munjine achimuvyala na muchewe mwenye yekala u tsare .
Yuyat'u mwanawe yevyalwa ni ye mugulwa muhumiki , wàvyalwa kuchirira t'amaa za chimwiri . Ela ye mwanawe yevyalwa ni muchewe mwenye yekala u tsare , wàvyalwa kutuwirizana na chilagane chokala Burahimu ulagwa ni Mulungu .
Ndo aa achet'u airi hunaidima kwahwalanisha na go malagano mairi ga Mulungu . Lagano mwenga ni rirat'u ririrolaviwa ni Mulungu Mulima wa Sinai , na muchet'u ariye unga dza lagano riri ni Hajiri , yevyala ana ugulwani uhumiki .
Ndo Hajiri unahwalanishwa na Shariya yolaviwa ko Mulima wa Sinai ko Warabuni , na chisha unga dza at'u asagalao pho Jerusalemu ya ts'iku zizi , maana , ao osi a ugulwani uhumiki .
Ela yo Jerusalemu ya dzulu yinga dza muchet'u ariye tsare , na ndiyo yiriyo dza ameyehu .
Dzulu ya yiyo Jerusalemu ya dzulu , Maandiko ga Mulungu ganaamba , " Hamirwa uwe muchet'u t'asa yets'evyala , piga njerejere kwa raha uwe uriye k'usikirire utsungu wa uvyazi . Maana , ye muchet'u yerichwa ni mulume , ndiye yendevyala ana anji kuchira yuyat'u ariye na ye mulume . "
Ndo mwimwi enehu a chijeso vivi mu anangwa a Mulungu kulairirana na chilaganeche dza Isaka .
Ela vivi maneno ganga dza virat'u vyokala ukati wa Burahimu na o anae airi a chilume . Yuyat'u yevyalwa kuchirira t'amaa za chimwiri , wàmuhendera mauku yuyat'u yevyalwa kwa widimi wa Roho wa Mulungu .
Ela Maandiko ga Mulungu ganaambadze dzulu ya maneno go ? Gago ganaamba , " Muvuguze na mwanawe ye muchet'u ariye ni mugulwa muhumiki , kwakukala , yiye mwanawe k'ana chondopata phapho . Ufa undahwalwa ni yuyat'u mwana yemuvyala na mucheo mwenye ariye u tsare . "
Ndo enehu a chijeso , siswi k'ahu ana a ye muchet'u yekala ni mugulwa muhumiki , ela hu ana a ye muchet'u ariye u tsare .
Siswi hwàikwa tsare ni K'irisito kwa hwenderere kukala tsare . Ndo mwimwi imani kudina muts'iuye kahiri kufungwa ni ugulwa uhumiki .
Gahegereni masikiro gaga maneno gangu ! Mimi P'aulo ninamwambira kukala , mwimwi muchikubali kubit'wats'i kwa muphokerwe ni Mulungu dza enye haki , bee go ga kuhendwa ni ye K'irisito k'agandamunufaisha kamare .
Ninamwambira kahiri chila mut'u mino kukala , mut'u yendekubali kubit'wats'i , h'aya ni seti atuwe malagizo gosi ga Shariya .
Yeyosi kati yenu ahenzaye kuphokerwa ni Mulungu dza mwenye haki kwa kutuwa Shariya , naamanye kukala , wàtosa uhusiyanowe na K'irisito , na k'aonerwa mbazi kahiri ni Mulungu .
Mimi ninaamba vivi kwakukala , Roho wa Mulungu unahuhenda hulolere na kanuni kukala , hundaphokerwa ni Mulungu dza enye haki kwa kumukuluphira K'irisito .
Maana , at'u achikala anamukuluphira K'irisito Jeso , k'akuna tafauti ya yebit'wats'i na ye ariye k'abit'irwets'i . Ra halahala ni kumukuluphira yiye , na malairiroge ni menzwa .
Mwimwi mwàkala munaenderera kukula chiroho t'ot'ot'o . Ndo ni ani yemulemba ta muchiricha kutuwa ujeri ?
Bee , mafunzo ga ao a kumulemba k'agalaa kwa Mulungu amwihaye mukale anae .
Ndo dzimanyirireni mwimwi , maana , gago ganagot'a dza hamira ch'ach'e yikoleavyo unga wosi yitsanganywapho na unga wa nganu .
Ela ta vivyo , ninakuluphira Bwana kukala , mwimwi mundakala na ono dza ro rangu , na yiye amwangaishaye akili undatiywa akili ni Mulungu ta akakala ni ani !
Enehu a chijeso , mimi nami kala nicheri kufunza at'u kukala , ni seti abit'wets'i ndipho aphokerwe ni Mulungu dza enye haki , bee ningari ts'ihenderwa mauku ni o Ayahudi . Kala mimi nami nicheri kufunza gago , ta ts'isumurira dzulu ya musalaba , bee ningari kukala ts'iakosa o Ayahudi .
At'u ao amuyugao na maneno ga kubit'wats'i , ninaaza kala anahendadzitosa tsetsetse !
Enehu a chijeso , mwimwi mwàihiwa mukale tsare , ela ts'ikuhwaleni ko kukala kwenu tsare mukakuhenda chisingwa cha kuchimizira t'amaa zenu za chimwiri , its'iphokala , hikirananihikiranani kwa kuhenzana .
Maana , ta yo Shariya yosi yigwiririra lagizo mwenga rambaro , " Muhenze munzio dza vyo udzihenzavyo uwe mwenye . "
Ela muchikala mundahakanana , na kutsunana ukati wosi , bee dzimanyirireni muts'idze mukahangamizana .
Ndo ninamwambira mino , mwimwi mazagazi genu gosi nagalongozwe ni Roho wa Mulungu , na phapho ndipho mwimwi k'amundatuwa t'amaa za chimwiri .
Maana , gahenzwago ni t'amaa za chimwiri ndigo gots'ohenzwa ni Roho wa Mulungu . Na gahenzwago ni Roho wa Mulungu , ndigo gots'ohenzwa ni t'amaa za chimwiri . Ndo ye Roho wa Mulungu , na t'amaa za chimwiri , vinapingana kwa ta muts'iidime kuhenda go mugahenzago .
Na kwahivira munalongozwa ni Roho wa Mulungu , k'amu ts'ini ya Shariya .
Mahendo ga t'amaa za chimwiri k'agatangwatangwa . Gago ni uzinzi , mahendo makolo , udiya ,
kuvoya milungu ya vinyago , utsai , kumenana , kugomberana , kulaiwa ni matso kwa vya at'u , kutsukirwa kwenda , moyo wa kudziunula , mutsamukano , kusikizana na o akubalio go gako tu bahi ,
chidzitso , unwadzi , mahendo makolo gosi gahendwago shuhulini za ataifa , na manjine dza gaga . Bee , ninamukanya mino dza vyomukanya kare phokala hu hosini kukala , at'u ao endererao kuhenda maneno gaga , k'aandaphenya Ufalumeni kwa Mulungu .
Ela galaviwago ni Roho wa Mulungu ni kuhenzana , raha , reri , kuvumirira , mbazi , kuhenda madzo , kukuluphirika ,
up'ore na kudzidinisa kwa ta uts'ihende dambi , na maneno gago hakika k'aga chinyume cha shariya .
At'u amukuluphirao K'irisito Jeso àgaulaga kwa kugakot'a misumari musalabani go ga chimwiri na t'amaaze mbii .
Kwahivira siswi hwàhewani uzima uphya wa kare na kare ni Roho wa Mulungu , nahumutuweni yiye mwehu mazagazini .
Na nahuts'idziunuleni , huts'inyet'eraneni , hebu konerana chidzitso .
Enehu a chijeso , mumwenga wenu achigafilika na ahende dambi , arat'u ario a chiroho jeri kati yenu , naakamuudze kutuwa ujeri . Ela ta vivyo , gago naagahende kwa njira ya up'ore , na adzimanyirire ta ao ats'idze nao akajezwa ahende dambi .
Avizanani mizigo yimumemerezerayo , na phapho mundakala munachimiza lagizo ra K'irisito .
Mut'u achidzona una tende na kumba k'ana tende , bee yiye unadzilemba mwenye .
Ndo chila mut'u naalaule mahendoge mwenye , achigaona ni madzo , h'aya naahende ngulu kwa gago , ela naats'igahwalanishe na ga at'u anjine .
Maana , chila mut'u niatsukule muzigo wa mazagazige mwenye .
At'u afunzwao neno ra Mulungu , na-aagavye alimu ao miyo yao yosi midzo .
Muts'idzilembe mwimwi enehu a chijeso ! K'akuna mut'u aidimaye kumuphuphiza Mulungu . Mimi ninaamba vivi kwakukala , mut'u uguwa chirat'u aphandacho .
Mut'u aphandaye mai kwa kutuwa t'amaaze mbii za chimwiri , undaguwa kuhangamizwa kwa kutuwa zo t'amaaze mbii za chimwiri . Ela aphandaye madzo kwa kutuwa ga Roho wa Mulungu , undaguwa uzima uphya wa kare na kare kwa kutuwa ga ye Roho wa Mulungu .
Siswi nahuts'itsokeni kuhenda madzo kwakukala , hundakudzaguwa mavunoge o ukati opangwa ni Mulungu , huchikala k'ahurichire kuhenda madzo .
Ndo hupatapho ukati , nahuhendeni madzo kwa at'u osi , na kamwe akuluphiri anziehu .
Enehu a chijeso , gaga ninagaandika mimi P'aulo mwenye , chisha na harufu bomu-bomu .
Ao at'u adina kumugaramisha mubit'wets'i , maana , anahenza aahamye at'u , na gago anagahenda tu kwa anamanya achisumurira dzulu ya kukala , K'irisito wàfa musalabani kwa ativye at'u , andahenderwa mauku .
Na ta ao obit'wats'i chisha , k'aachimiza malagizo gosi ga yo Shariya , ta ni o anahenza mwimwi namwi mubit'wets'i , h'aya o adzivunye kwa Ayahudi anziao kwa ko kubit'wats'i kwenu .
Chiphangu mimi P'aulo , ts'indadzivunya na chit'u chinjine , its'iphokala kwa kukala K'irisito wàfa musalabani kwa dzulu yehu siswi , na gago ndigo gatumago ta ts'igaona gana tende kahiri go maneno ga dunia yiyi .
Vivi rangu ra halahala ni mut'u avyalwe luphya akale chumbe chiphya , ela ts'i ga yuno wàbit'wats'i , hebu k'abit'irwets'i .
Mulungu naaonere mbazi na aahende asagale na reriye o at'u osi atuwao maneno gago , maana , ao bee ndio at'u a Mulungu jeri .
Kwanzira vivi , naphats'ilairire mut'u akaniyuga kahiri kwakukala , mumu mwangu mwirini bee mu tele makuphyu ga p'igwa , na gago ganaonyesa kukala , mimi ni muhendikazi wa Jeso jeri .
Bwana wehu Jeso K'irisito nenderere kuhats'a roho zenu mwimwi enehu a chijeso . Amina !
Ni mimi P'aulo , muhumwa wa Jeso K'irisito niriye na widimi yeolohewa ni Mulungu . Ninamwandikira mwimwi ajeso a Efeso , murio mu anafunzi a Jeso K'irisito a kukuluphirika .
Abayehu Mulungu na Bwana Jeso K'irisito naamuhats'e , na amuhende musagale na reri yao .
Naalikwe Mulungu Abaye Bwana wehu Jeso K'irisito ! Maana , wàhwajaliya manoso gosi ga chiroho galaago dzulu , kuchirira K'irisito ,
na ta chisha , Mulungu wàhutsagula hangu phokala k'adzangwe kuwumba ta o urumwengu , hukale at'ue kwa njira ya kumukuluphira Jeso K'irisito kwa ta hukale atakatifu , na ots'o ila yoyosi mbereze . Gago gosi wàhuhendera , kwakukala , unahuhenza .
Chisha , Mulungu wàamula hangu pho p'indi kuhuhenda hukale anae , na Jeso K'irisito achidzagachimiza gago . Gago ndigokala Mulungu unagahenza , na ganamuhamira .
Ndo nahumulikeni Mulungu kwa vyohwonyesa unahuhenza muno kuchirira Mwanawe amuhenzaye .
Siswi hwàkombolwa kuchirira yo milatso ya Mwanawe , yaani , dambi zehu zàsamehewa , na gago ganaonyesa kukala , Mulungu unahuhenza jeri .
Mulungu wàhwonyesa unaswi mbazi , na achihup'a hekima yosi na kumanya .
Yiye wàhufunulira garat'u gokala k'akuna agamanyaye . Gago ndigokala Mulungu udzamula kugahenda kuchirira Jeso K'irisito .
Maneno goamulwa kuhendwa ni Mulungu , garigo undagamala ts'ikuye yichifika , ni kuvireha phamwenga vyumbe vyosini vya mbinguni na vya duniani vitawalwe ni Jeso K'irisito .
Maneno gosi gahendwa kutuwiriza Mulungu aojavyo , na aamulavyo . Siswi Mulungu wàhutsagula hukale at'ue kuchirira kumukuluphira Jeso K'irisito , na gago wàamula kugahenda hangu pho p'indi , maana , ndigokala unagahenza .
Ndo siswi oanza kumukuluphira Jeso K'irisito , hunahenzwa humulike Mulungu kwa ubomuwe .
Mwimwi namwi vivi mwàusikira o udzumbe wa jeri , yaani Nguma Mbidzo yimuhendayo mutiye . Na muriphomukuluphira K'irisito , Mulungu wàmupiga mola wa konyesa mu at'ue kuchirira kumup'a Rohowe yekala ulaga .
Mulungu wàhup'a ye Rohowe dza muzamana kukala , undahup'a gosi golaga at'ue , na neno riro rinahuhenda hukale na kanuni kukala , Mulungu undaakombola osi ario ni akwe . Nahumulikeni Mulungu kwa ubomuwe !
Enehu a chijeso , mimi ninamulavira mumvera Mulungu ukati wosi kwa gomuhendera mwimwi . Gago nàgaanza kulaira niriphosikira munamukuluphira Bwana Jeso , na munaahenza ajeso anzienu osi . Ndo mimi chila nivoyapho , ninamuvoyera ta mwimwi
kukala , Mulungu wa Bwana wehu Jeso K'irisito , ariye ndiye Abayehu wa widimi unji , amup'e Rohowe . Yiye Rohowe ndiye yendemufunulira mumanye maneno ga chiroho , na ujeri dzulu ya Mulungu , kwa ta mumumanye jeri .
Ninamuvoyera mwidimiswe kumanya ujeriwe , na phapho mugamanye go maneno madzo arigo wàmwiha kwa mugalolere , na chisha phapho ndipho mundamanya ubomu wa manoso golaga kwap'a at'ue .
Na mumanye kukala , o widimi wa Mulungu uhendao kazi mwehu ndani siswi hukuluphirao , bee ni unji muno yenye . Widimi uu uhwavizao siswi ajeso , bee unga dza o urio
Mulungu wàuhumira kumufufulira Jeso K'irisito kulaa kuzimu , na achimuzagaza mukonowe wa kulume ko mulunguni atawale .
Ndo Jeso K'irisito kuko dzulu unatawala na widimi unji muno kuchira chila mutawali , mwenye widimi , mwenye cheo , chila chilongozi , na chila chit'u kwenye urumwengu uu , na ta o udzao .
Mulungu wàika vit'u vyosi ts'ini za utawali wa Jeso , na achimulavya ye mutawali wa vyosi , akale chitswa cha kanisa .
Na ro kanisa ririro ni mwiriwe , richimizwa ni K'irisito ariye ndiye achimizaye chila chit'u , chila phat'u .
Enehu a chijeso , p'indi mwimwi mwàkala mudzefa chiroho , maana , mwàkala k'amumogopha Mulungu , na mu adambi .
Ukati uo mwimwi mwàkala munahenda mai dza go gahendwago ni ataifa , mwàkala mogopha ye mutawali mui atawalaye mapepo ga dzulu , na yiye vivi ndiye ahendaye kazi myoyoni mwa at'u ots'omogopha Mulungu .
Na ta siswi hosini hwàkala hunga dza ao ataifa , hwàkala hu chimwiri , na hwàkala huhenda go huhumwago ni miiri , na akili zehu . Ndo kwakukala , hwàkala hu adambi dza vyo arivyo ataifa osi , Mulungu wàkala undahutiya akili dza chila mut'u .
Ela Mulungu una mbazi muno , na unahuhenza muno .
Ndo ta huripho hwàkala hudzefa chiroho kwa go madambi gehu , Mulungu wàhufufula phamwenga na Jeso K'irisito . Mwimwi nimumanye kukala , Mulungu wàmutivya kwa una mbazi muno .
Mulungu wàhufufula ko chifoni cha chiroho , dza vyomufufula Jeso kulaa kuzimu , na achihup'a chihi cha utawali na Jeso K'irisito ko mulunguni , maana , siswi na yiye hu chit'u chimwenga .
Mulungu gago wàgahenda kwa adze aamanyise at'u zo ts'iku zidzazo kukala , una mbazi nyinji kwa vyohuhenza siswi muno kuchirira Jeso K'irisito .
Mwimwi nimumanye kukala , Mulungu wàmutivya kwa una mbazi nyinji , na kuchirira kuluphiro renu . Yiye ts'i kwamba wàmutivya kwa phanjine mwàkala mudzihenda chadi cha mutiye , ta ye ni wàmunosa tu kwa ats'idze mut'u akadziunula na o wokofu .
Mulungu wàhupangira huhende maneno madzo , na husagale vyo ahuhenzavyo husagale ts'iku zosi . Gago ndigotuma ta achimuhuma K'irisito Jeso achidzahuhenda hukale vivi hurivyo .
Ela ta vivyo , muts'inyale mwimwi kukala , mwàkala mu at'u a makabila manjine chihumbo . Mwimwi mwàkala mwihiwa " At'u ots'obit'wats'i " ni Ayahudi ario àkala ana ngulu na ko kubit'wats'i kwao , ta kuripho kwàkala kuzuru miiri yao tu , ela ts'i myoyo yao .
Mwimwi pho p'indi mwàkala k'amumumanya K'irisito ni ani , mwàkala k'amu kati ya Aiziraeli ario ni at'ungwa a Mulungu , na mwàkala k'amuvimanya vyo vilagane vyokala Mulungu udziap'a at'ue . Mwimwi phapha duniani mwàkala musegere phots'omumanya Mulungu , na phots'ololera chochosi ,
ela vivi mu at'u a K'irisito Jeso . Na ta muripho pho p'indi mwàkala mu kure na Mulungu , ela vivi mwàrehewa phephi naye ni yo milatso ya K'irisito .
Yiye Jeso K'irisito mwenye wàhuhenda husagaleni na reri , kwa kuhuhenda siswi Ayahudi na mwimwi at'u a makabila manjine , hukaleni amwenga . P'indi Ayahudi na at'u a makabila manjine àkala k'aakala phamwenga ta wamba pho kati-kati yao phàkala phana dzikuta rodzoagavya . Ela Jeso K'irisito ariphofa musalabani , uhadui uo okala unga dza dzikuta achiwusa .
Shariya ya Ayahudi yàkala yina malagizo manji , na maada manji . Ela Jeso K'irisito achidzayiusa , kwa ta aahende Ayahudi na at'u a makabila manjine akale at'u a chivimwenga amukuluphirao yiye , na vivyo ndivyohenda at'u asagale na reri .
Jeso K'irisito ariphofa musalabani , o uhadui wa Ayahudi na at'u a makabila manjine wàwusa , achiahenda akale at'u amwenga , na achiahenda atseke na Mulungu .
Ndo Jeso K'irisito wàreha yiyo Nguma Mbidzo ya kwahenda at'u asagale na reri , kwa at'u osi ; kwenu mwimwi at'u a makabila manjine muriokala mu kure na Mulungu , na kwa Ayahudi okala a phephi na Mulungu kare .
Ndo vivi siswi Ayahudi na mwimwi at'u a makabila manjine hunaidima kudza phephi na Baba Mulungu kwa wavizi wa ye Rohowe mumwenga , kwa gohenderwani ni K'irisito .
Ndo kulairirana na gaga , mwimwi at'u a makabila manjine k'amu ajeni kahiri na at'u a Mulungu . Maana , mwàtsanganywa phamwenga nao , na vivi hosini hu at'u a mudzi umwenga , urio ni wa Mulungu .
Mwimwi namwi munga dza nyumba yoanzwa ni ahumwa a Jeso okala na widimi na agomvi a Mulungu , na ye Jeso K'irisito ndiye ariye dza mulongohi wa nyumba yiyo .
Yiye Jeso K'irisito ndiye yedzehugwizanya phamwenga siswi akuluphiri hosini , na unahukuza ta hukale hekalu takatifu ra Bwana .
Ndo kwakukala , munamukuluphira Jeso K'irisito , mwimwi namwi vivi munajengwa phamwenga na o ajeso anjine osi , kwa ta mukale pharat'u phat'u aripho Roho wa Mulungu unasagala .
Mimi P'aulo vivi ni jela , kwakukala , ni muhendikazi wa Jeso K'irisito asumuriraye yiyo Nguma Mbidzo kwa mwimwi at'u a makabila manjine .
Na nina kanuni mwàsikira kukala , Mulungu kwa mbazize mwenye , wànip'a kazi yiyi ya kumusumurira mwimwi Nguma Mbidzo .
Mulungu wànifunulira mupangowe okala k'akuna aumanyaye . ( Mimi nidzandika kwa ufuti dzulu ya uo mupango ,
na mwimwi muchigasoma gago godzogaandika kare , mundamanya kukala , ninaumanya uo mupango wa Mulungu , urio vivi K'irisito wàuhenda umanywe . )
Phapho p'indi , at'u àkala k'aaumanya uo mupango , ela vivi Mulungu wàufunulira ahumwa a widimi , na agomvie atakatifu kuchirira Rohowe .
Ndo gokala k'akuna agamanyaye pho p'indi ni kwamba , Nguma Mbidzo yàahenda at'u a makabila manjine na Ayahudi , osi apate manoso ga Mulungu ; osi akale vilungo vya mwiri umwenga , na osi andapata manoso golagwa ni Mulungu kuchirira kumukuluphira Jeso K'irisito .
Mulungu wànip'a kazi yiyi ya kusumurira Nguma Mbidzo , kuchirira mbazize mwenye , na widimiwe .
Kati ya at'u osi a Mulungu , mimi ndimi wa ts'ini . Ela Mulungu wànip'a chipaji cha kwasumurira at'u a makabila manjine utajiri wa K'irisito ots'osika .
Na chisha , niaambire at'u osi dzulu ya uo mupango , urio Mulungu ariye ndiye muumbi wa vit'u vyosi , wàkala udziafitsa kulaa pho mwanzo .
Na lengore ràkala ni , vivi aonyese hekimaye nyinji kwa atawali na enye widimi ko mulunguni , kuchirira kanisare .
Mulungu wàhenda vivi kwakukala , vivyo ndivyokala upanga hangu pho mwanzo , na gago achidzagachimiza kuchirira Bwana wehu Jeso K'irisito .
Siswi vivi hunaidima kumusengerera Mulungu phots'o woga , kwakukala , hulola Jeso K'irisito tu mo mwehu mazagazini .
Ndo ninamuvoya muts'ife moyo kwa mimi ninashononeka kwa dzulu yenu , maana , kuko kundamwaviza mwimwi .
Enehu a chijeso , gago gohenderwani ni Baba Mulungu , bee gananihenda nimit'e mavindi kumuvoya yiye Baba Mulungu , ariye
ndiye abaye midzungu yosi ya at'u a chila phat'u .
Mulungu una utajiri wosi . Ndo naamuhende mukomale chiroho kuchirira Rohowe , kulairirana na uo utajiriwe ario nao .
Na kukala , Jeso K'irisito aenderere kusagala mwenu myoyoni vyo murivyo munamukuluphira . Ninavoya vivyo kukala , mazagazi genu gamit'e mizi ya ndani kwenye menzwaye ,
kwa ta mwimwi na ajeso anzienu osi mwidime kugwira walamu , ure , chimo , na china cha yo menzwa ya K'irisito .
Ninamuvoyera mwidime kumanya menzwa ya K'irisito ta yiripho ni bomu muno ta k'amwidima kuyimanya tsetsetse , kwa ta muudzazwe uzima , na widimi wa Mulungu .
Mulungu unaidima kuhuhendera mabomu kuchira gosi garigo hunaidima kugavoya , hebu kugalilikana kwa o widimiwe uhendao kazi mwehu ndani .
Mulungu naalikwe ta kare na kare kwa kanisare , na Jeso K'irisito ! Amina .
Enehu a chijeso , mimi P'aulo niriye vivi ni jela kwakukala ninamuhikirahikira Bwana , ninamuvoya musagale mazagazi garigo ganawirya o mwiho murioihirwa ni Mulungu .
Mwimwi ukati wosi kalani arumwengu na ap'ore , vumiriranani na muhenzane .
Hendani vyenu vyosi mwidimavyo mone kukala , munaenderera kukala na umwenga urehewao ni Roho wa Mulungu , na mugwizanywe phamwenga ni reri .
Siswi ajeso hosini hu mwiri umwenga , Roho wa Mulungu huriye naye ni mumwenga vivyo , na hosini hwàihiwa kwa hulolere kupata manoso mamwenga ga Mulungu .
Kuna Bwana mumwenga tu , kuluphiro mwenga , na ubatizo umwenga .
Kuna Mulungu mumwenga ariye ndiye Abaye at'u osi , atawalaye osi , unahenda kazi kuchirira osi , na u ndani mwa osi .
Elako , chila mumwenga wehu wàhewa chipaji ni ye Jeso K'irisito , kutuwirizana na vyoamula yiye .
Vivi vinagwa sawa na Maandiko ga Mulungu gaambago , " Ariphokwenda ko dzulu kwenye , wàkwenda na okala udziahwala mateka , na achiap'a at'u vipaji . "
Ndo maanaye nini gano maneno gaambago , " Wàkwenda dzulu " ? Maanaye ni kwamba , yiye wàanza kudza phots'i phapha duniani .
Ndo yiye yekudza phots'i , ndiye yiye yekwenda dzulu mulunguni kwenye , kwa ta akale chila phat'u .
Yiye yedzambwa , " Wàap'a at'u vipaji , " ndiye ariye at'u anjine wàaika akale ahumwae enye widimi , anjine agomvi a Mulungu , anjine avumisi a Nguma Mbidzo , na anjine amanyiriri a ajeso , ario ni alimu .
Na ao kazi yao ni kwabambanya at'u a Mulungu amuhikirehikire , na ajenge kanisa , ririro ni mwiri wa Jeso K'irisito ,
ta siswi hosini hukaleni na kuluphiro mwenga , na kumumanya Mwanangwa wa Mulungu , kwa ta hukomaleni chiroho , na hukaleni vyo arivyo K'irisito mwenye .
Na phapho k'ahundakalani kahiri dza anache , hebu kuphirikwa hiku na hiku , na kukukulwa ni mafunzo ga ulongo garehewago ni alembi kwa aayaze anjine na ukora wao .
Its'iphokala , siswi nihugombeni ujeri , na huhenzaneni , na phapho ndipho hundakomalani chivyovyosi na hukaleni dza K'irisito , ariye ndiye chitswa cha kanisa .
Jeso K'irisito ndiye alongozaye vilungo vyosi vya mwiri , kwa vigwirane phamwenga vikale mwiri umwenga . Na chila chilungo mo mwirini chinaaviza kuugwizanya phamwenga o mwiri . Ndo chila chilungo chichihenda go chihenzwago chihende , na vihenzane muno , o mwiri wosi undakula , na udzijenge .
Enehu a chijeso , mimi dza mutumia wa Bwana bee ninamukanya kukala , muts'enderere kusagala dza at'u ots'omukuluphira Mulungu . Ao maazo gao k'agana tende ,
na a dzizani . At'u ao bee a kure na uzima uphya urio Mulungu unaap'a at'u kwakukala , k'aamanya njiraze , na k'a-aambirika .
Ao anahenda mai , na mahendo makolo gosi ukati wosi , na gago ta k'aanago haya .
Ela mwimwi , gofunzwa dzulu ya K'irisito ts'i higo !
Mimi nina kanuni mwàsikira nguma za Jeso , na muchifunzwa kwa widimiwe kutuwirizana na o ujeri urio kwakwe .
Ndo mwàfunzwa muriche mwendo wenu okala nao phokala k'amudzangwe kokoka , yaani mazagazi genu gokala muchisagala , garigo gàkala ganabanangwa ni t'amaa za kulemba .
Na mwàfunzwa vivyo kukala , maazo genu nigatawalwe ni Roho wa Mulungu .
Na kukala , mwimwi enye mukale na mwendo uphya , maana , mu vyumbe viphya virivyo Mulungu wàvyumba dza vyo arivyo ye mwenye , kwenye kuhenda ga haki jeri , na kukala atakatifu .
Ndo kwahivira mwàricha kulemba , chila mut'u naamwambire ujeri mujeso munziwe , kwakukala , hosini hu vilungo vya mwiri umwenga .
Mwimwi muchikoseka , muts'itsukirwe muno ta mukahenda dambi , na muts'isinde dii kutsukirwa ,
maana , vivyo vinaidima kumup'a nafasi Shetani .
Yekala achiiya , naats'iiye kahiri vivi , ta naanze kuhenda kazi ya hilali , kwa ta adzipatire gakwe arigo unago haja na aidime kwaaviza achiya .
Mwimwi muts'igombe maneno mai kamare . Its'iphokala , gombani maneno madzo ga kwaaviza at'u , na ga kujenga gagwago sawa na haja zao , kwa ta ondomusikira munagomba bee abarikiywe .
Na ts'imushononeseni Roho wa Mulungu , ariye ndio mola wa Mulungu wa konyesa mu akwe , na uhakikisho kukala , ts'iku yinadza yiriyo Mulungu undamukombola .
Ndo muts'ikale na utsungu kamare , ukali , usiru , maneno ga chisiru , kutsunana , na maneno mai gosi .
Its'iphokala , kalani na myoyo midzo , monerane mbazi , na musameheane dza Mulungu arivyomusamehe kuchirira Jeso K'irisito .
Mwimwi kalani dza Mulungu , maana , mu anae amuhenzao .
Sagalani na kuhenzana , dza virat'u K'irisito arivyohuhenza ta achidzilavya achifa dza sadaka ya k'ungu ya kunuk'at'o kwa Mulungu kwa dzulu yenu .
Mwimwi kwahivira mu ajeso vivi , k'amuhenzwa muhadzwe na uzembe kamare , mahendo makolo , hebu kulaiwa ni matso kwa vya mut'u .
Na k'amuhenzwa mugombe maneno ga kuhakana , maneno ga chizuzu , hebu mare mai , maana , gago k'agawirya kuhadzwa na mujeso . Its'iphokala , mwi munahenzwa mumulavire mumvera Mulungu .
Mwimwi nimumanye kamare kukala , muzembe , ahendaye makolo , hebu alaiwaye ni matso kwa vya mut'u ( ariye wabudu vyo vit'u ) , k'andaphenya Ufalumeni kwa Jeso K'irisito , na Mulungu .
Muts'ikubali kulembwa ni mut'u na maneno ga ulongo , kwakukala , gago maneno godzogahadza phapho dzulu ndigo gondoricha ta Mulungu aatiye akili o ario k'aamogopha .
Ndo muts'igwirikane nao at'u ao .
P'indi mwimwi mwàkala mu dzizani , ela vivi mwàupata mwanga wa Bwana . Ndo sagalani chiat'u ario mwangani ahenzwavyo asagale .
Maana , malairiro ga at'u ario mwangani ni kuhenda madzo gosi , kuhenda ga haki , na ga jeri .
Mwimwi ukati wosi lilikanani garat'u gamuhamirago Bwana .
Mwimwi ts'igahendeni kamare gago mahendo mai gahendwago dzizani , ta mwi aonyeseni at'u kukala , gago ni mai .
Maana , maneno gago gahendwago chisiri-siri dzizani , ni waibu ta ko kugahadza .
Ela mwanga uchimwirika chit'u chochosi , at'u nikuchimanya chit'u chicho ,
kwakukala , mwanga ndio uhendao chit'u choneke . Gago ndigo gatumago ta at'u anaamba , " Lamuka we urereye , fufuka kulaa kuzimu , naye K'irisito undakumwirikira mwanga . "
Ndo gamanyirireni go menenzi genu . Mwimwi sagalani dza at'u a hekima , ela ts'i dza at'u ots'o hekima .
Humiranit'o chila nafasi kuhenda madzo , kwakukala , ts'iku zizi ni mbii .
Ndo mwimwi ts'ikaleni azuzu , ela gamanyeni go mahenzo ga Bwana .
Mwimwi ts'irevyweni ni uchi kwakukala , uo undamubananga . Its'iphokala , udzalwani ni Roho wa Mulungu ,
na phapho mundaimba maneno ga zaburi , p'ambiyo na mira ga chiroho kati yenu , na kuno munamwimbira Bwana mo myoyoni mwenu .
Na chisha , mundamulavira mumvera Baba Mulungu ukati wosi kwa dzina ra Bwana wehu Jeso K'irisito , kwa chila rondolairira .
Na kamare chila mumwenga wenu naadziike ts'ini za munziwe kwa maana , munamogopha K'irisito .
Mwi ache , mwimwi dziikeni ts'ini za alume enu dza vyo murivyo ts'ini za Bwana .
Maana , mulume ndiye chitswa cha muchewe , dza virat'u K'irisito arivyo ndiye chitswa cha mwiriwe , yaani kanisa ; naye ndiye Mutivyi wa ro kanisa .
Ndo virat'u kanisa ririvyo ts'ini ya K'irisito , ache namwi dziikeni ts'ini za alume enu kwa chila neno .
Mwi alume namwi , mwimwi ahenzeni ache enu dza K'irisito arivyorihenza kanisa ta achidzilavira kufa kwa dzuluye ,
na ariphoritsukutsa na madzi kuchirira neno ra Mulungu , achidziikira k'anda .
Jeso wàhenda vivyo kwa ta ro kanisa richidzaima mbereze , rikale rinametameta phots'o bakwa , kasoro hebu chochosini dza vivyo , its'iphokala rikale takatifu na rots'o ila .
Ndo mwimwi alume namwi , ahenzeni ache enu dza vyo muhenzavyo miiri yenu . Mulume achikala unahenza muchewe , ukala unadzihenza mwenye .
Maana , k'akuna mut'u amenaye mwiriwe mwenye ta its'iphokala unaumanyirira na kuuhenza , dza virat'u K'irisito amanyiriravyo kanisa ,
kwakukala , ni mwiriwe , na siswi hu vilungo vya mwiri uo .
Maana , Maandiko ga Mulungu ganaamba , " Gaga ndigo gatumago ta mulume achihwala , undaatelephuka avyazie , agwirikane na muchewe , na ao airi bee andakala dza kwamba ni mut'u mumwenga . "
Andiko riri bee rifitsa ujeri ubomu , ela mino ninagomba dzulu ya K'irisito , na kanisa .
Elako , chila mumwenga ta mwimwi naamuhenze muchewe dza vyo adzihenzavyo ye mwenye , na chila muche naye namwishime mulumewe .
Mwi ana , mwimwi aishimeni avyazi enu dza vyo mumwishimavyo Bwana , kwakukala , yiyo ni haki .
Kamare , lagizo ra kwanza ririro rinaalaga madzo ondorituwa rinaamba , " Aishime abayo na ameyo ,
nawe undatserezerwa bugu , na usagale myaka minji phapha duniani . "
Mwi ano baba namwi , mwimwi arereni ana enu kwa kwambira , na kwafunza mafunzo ga Bwana , ela ts'i kwagombera-gombera .
Mwi agulwa ahumiki , mwimwi aishimeni , na aogopheni aguli enu a phapha duniani . Ao ahikirenihikireni na myoyo ya kutsuka dza kwamba munamuhikirahikira K'irisito ,
na ts'iaogopheni aguli enu ukati muchikala mu phamwenga nao tu kwa kuhenza kulikwa . Ela aogopheni na myoyo yenu yosi , maana , gago ndigo gahenzwago ni Mulungu , na ta kamare mwimwi mu agulwa ahumiki a Jeso K'irisito .
Mwimwi hendani kazi yenu ya chiugulwa na moyo dza kwamba munamuhikirahikira Bwana , ela ts'i at'u tu .
Mwimwi nimumanye kukala , Bwana k'ana ga yuno ni mugulwa muhumiki hebu u tsare , ta ye undanosa madzo chila mut'u mudzo .
Mwi aguli namwi , mwimwi ahenderenit'o agulwa ahumiki enu , na muts'iaogofye-ogofye . Mwimwi nimumanye kukala , mwimwi na ao agulwa ahumiki enu , mosini Bwana wenu ni mumwenga ko mulunguni , na yiye k'alola cheo cha mut'u .
Enehu a chijeso , rangu ra musindikizo ni kwamba , patani nguvu kulaa kwa Bwana , kwakukala , una widimi unji .
Mwimwi valani ch'inga zosi muhewazo ni Mulungu kwa ta mwidime kudzirinda na mbinu mbii za Shetani .
Mwimwi zivaleni zizo ch'inga , kwakukala , k'ahuhehani na adamu anziehu , its'iphokala , hunahehani na atawali , enye widimi , nguvu za urumwengu uu wa dziza , na mapepo mai gatawalago garigo dzulu .
Ndo mwimwi valani ch'inga zosi muhewazo ni Mulungu , kwa ta ao achimugwavukira ats'imuzuru , na gago gachisira mukale mucheri kwima kudina .
Ndo dzirindeni kwa kumanya ujeri wa Mulungu , na uo undakala dza ukanda wa kudzifunga mwenu vyununi : kalani na haki ya Mulungu , na yiyo yindakala dza ngao ya myoyo yenu .
Kalani na reri yirehewayo ni Nguma Mbidzo , na yiyo yindakala dza virahu vya kurinda nyayo zenu .
Phamwenga na vivyo vyosi , gwiririrani kinyi kuluphiro , na riro rindakala dza ch'inga ya kufisa mivi yosi ya moho mujezwayo ni ye Mui .
Humirani wokofu wenu dza k'ofiya ya kudzichingira chitswani , na neno ra Mulungu kulaa kwa Rohowe dza upanga wenu .
Kalani muchivoya chiroho ukati wosi mavoyo ga chila aina na viriro vyenu . Mwimwi dzimanyirireni , na mukale avumiriri kwavoyerani at'u a Mulungu osi .
Na chisha , nivoyerani nami kukala nichikala ninagomba , Mulungu anip'e ra kugomba kwa ta nigombe phots'o woga , na phapho niaambire at'u Nguma Mbidzo yokala p'indi k'ayimanywa .
Mimi ni mutumia wa Jeso K'irisito , na vivi ta ni chifungoni , kwakukala , nàkala ninasumurira yiyo Nguma Mbidzo . Ndo nivoyerani kukala , niyisumurire yiyo Nguma Mbidzo phots'o woga dza vyo nihenzwavyo nihende .
Ninamuhuma Tukiko , ndugu yehu wa chijeso humuhenzaye . Yiye ni muhendikazi wa Bwana akuluphirikaye , na ninamuhuma kwa ta adze amwambire gosi gohupata kuku , na amutiye moyo . Na kamare undakudzamwambira gosi gonipata mimi mwenye mwiri , na phapho mundamanya vyo nendereravyo .
Baba Mulungu na Bwana Jeso K'irisito naamuhende mwimwi enehu a chijeso mosi musagale na reri yao , muhenzane na mwakuluphire ao .
Mulungu naamuhats'e mosi mwimwi mumuhenzao Bwana wehu Jeso K'irisito na menzwa yiriyo k'ayindalaa kamare .
Ni mimi P'aulo na T'imoti , ahendikazi a Jeso K'irisito . Ninamwandikira baruwa mwimwi ajeso mosi a Filipi , murio munamulola Jeso K'irisito tu mwenu mazagazini , phamwenga na vilongozi enu , na atumia enu a makanisa .
Abayehu Mulungu na Bwana Jeso K'irisito naamuhats'e , na amuhende musagale na reri yao .
Enehu a chijeso , mimi chila nimuvoyerapho mosi , ninavoya na raha , na ninamulavira mumvera Mulungu wangu chila nimwazapho ,
kwa vyodzonaaviza yiyi kazi ya kusumurira Nguma Mbidzo kulaira yiyat'u ts'iku ya kwanza muriphokuluphira ta rero .
Na chisha , ninamulavira mumvera Mulungu wangu kwakukala , wàanza kuhenda kazi mbidzo mwenu ndani , na nina kanuni kukala , undaenderera kumwaviza ta ayimale kazi yiyo , ts'iku yiyat'u yiriyo Jeso K'irisito undauya .
Mimi nina haki ya kwamba vivyo dzulu yenu mwimwi mosi kwakukala , ninamuhenza muno ta k'amulaa mwangu moyoni ! Mimi na mwimwi Mulungu ukala naswi mo mwehu kusumurirani Nguma Mbidzo , hangu phokala ts'idzangwe kufungwa ninahehera Nguma Mbidzo na kung'aza kukala ni ya jeri , na unahuhats'a ta vivi nirivyo chifungoni .
Mimi ninatamani muno nimone mosi , kwa vyo nimuhenzavyo bee vinga dza vyo muhenzwavyo ni Jeso K'irisito , na neno riri ni ra jeri ta Mulungu unamanya .
Ninamuvoyera mino kukala , mukaze kuhenzana muno na kuno munamanya ujeri , na kuhenda akili ya kulamulat'o ,
kwa ta mwidime kumanya idzo muno ni riphiro . Endererani kugahenda gaga , namwi mundakala at'u adzo ots'o ila ta Jeso K'irisito auye .
Na ninamuvoyera kukala , Jeso K'irisito amwidimise kuhenda madzo gosi , kwa ta Mulungu ahewe nguma , na alikwe .
Enehu a chijeso , ninamuhenza mumanye kukala , kufungwa kwangu bee k'akuzizire Nguma Mbidzo , ta kuts'iphokala , kwàahenda at'u anji ayisikire .
Vivi o shikari osi a dzumba ra utawali , phamwenga na anjine osi phapha anamanya kukala , mimi ni jela kwa ninamuhikirahikira Jeso K'irisito .
Na chisha , kufungwa kwangu kudziatiya moyo akuluphiri asena anji amukuluphire Bwana , na ta anakaza kusumurira muno udzumbe wa Mulungu phots'o woga .
Anjine kati yao anasumurira udzumbe dzulu ya Jeso K'irisito kwa ana chidzitso na anashindana nami , ela anjine o anausumurira na myazo midzo .
Aa a myazo midzo , anahenda vivyo kwa ananihenza na anamanya kukala , Mulungu wànip'a kazi yiyi ya kuyihehera Nguma Mbidzo .
Ela o a chidzitso , anasumurira udzumbe dzulu ya Jeso K'irisito na myazo mii achona kukala , shenene yindakaza kunirya kuku jela .
Ndo gago gosi mino bee ts'inago ut'u , na ta gananihamira kwakukala , udzumbe dzulu ya Jeso unasumurirwa kwa chila njira , bee vikale ni kwa myazo midzo , hebu mii . Na nindaenderera kuhamirwa vivyo ,
maana , ninamanya kukala , gaga ganipatago vivi gandauswa ni mavoyo genu , na wavizi wa Roho wa Jeso K'irisito ta nirichwe tsare .
Rangu nirihenzaro na niriloleraro ni kukala , nihende kazi yangu t'ot'ot'o ta niyimale phots'oona waibu , na ninavoya nits'ife moyo ukati wosi ta uu ukati wa ndai , kwa ta gangu gosi gondogahenda mwangu mazagazini , vivi nirivyo ni moyo na ta chifo changu , chisha virehere nguma Jeso K'irisito .
Na nichigomba vivyo ni ninaamba , wa halahala mwangu mazagazini ni K'irisito , na nichifa nindapata ut'u udzo muno .
Ela nichikala nichenderera kusagala phapha duniani nindaidima kumuhikirahikira Bwana , bee ts'imanya nitsagule riphiro .
Gaga mairi gananiyuga moyo : mimi ninahenza nife , kwakukala , nichifa , ninendakala phamwenga na K'irisito , neno ririro ni idzo muno .
Ela ninahenzeka muno nenderere kukala moyo , kwa nimwavize mwimwi .
Nina kanuni kukala , mucheri na haja ya wavizi wangu , na kwa vivyo ninamanya kukala , nindaenderera kukala phamwenga namwi mosi , kwa ta o ujeri nimufunzao , na urio ndio muukuluphirao ukaze kumukomaza chiroho , na umuhende muhamirwe .
Ndo vivi nichiuya kwenu kahiri , vivyo vindamuhenda mumulike Jeso K'irisito muno .
Enehu a chijeso , ra halahala muhenzwaro murihende ni , musagale kutuwirizana na gaambavyo mafunzo garigo Ngumani Mbidzo ya K'irisito . Hendani vivyo kwa ta niidimapho kudza , hebu ta nishindwapho , chisha mino nisikire mosi mwimire kudina na lengo mwenga , na mudzigwirana chivimwenga vyo mubagalikavyo kufunza kukala , Nguma Mbidzo ni ya jeri .
Na ts'iaogopheni kamare o at'u amupingao , na vivyo vindaamanyisa kukala , ao andahangamizwa ni Mulungu , namwi mutivywe .
Siswi hunamanya kukala mundativywa , kwakukala , Mulungu wàmup'a nafasi ya kumuhikirahikira Jeso K'irisito , na vivyo ts'i kwa kukuluphira hicheye , ela ta kushononeswa nako kwa dzuluye .
Ndo mwimwi namwi vivi munashononeswa dza nirivyokala nichishononeswa phokala ni ko kwenu , na vivi mucheri kusikira ninashononeswa vivyo kwa dzuluye .
Enehu a chijeso , mwimwi mutiywa moyo ni Jeso K'irisito , na mungolwangolwa ni kukala , Jeso K'irisito unamuhenza . Na chisha , muna ushirika na Roho wa Mulungu , na Mulungu unamushononekera , na unamonera mbazi .
Ndo ninamuvoya mino muhenzane , mwerekezane , na mukale na lengo mwenga , namwi phapho munihamye tsetsetse .
Mino ninamuhenza chila mumwenga akale murumwengu kwa munziwe ukati wosi , ats'idzone ni chit'u , amone ye munziwe ni chit'u , ela muts'ikale achoyo , hebu at'u a kudziunula .
Kuko nakuts'ikale mut'u wa kulola gakwe hicheye tu , ela naalole ta ga anzie nao .
Mwimwi kalani na mwimo dza okala na Jeso K'irisito :
Yiye wàkala unga dza Mulungu kamare , na kuko kukalakwe sawa na Mulungu , k'akuhwalirire ni ut'u wa kuhendera gakwe ahenzago .
Ela gago gosi wàgaricha kwa henzore mwenye , kwa kuvyalwa na umbo dza ra mudamu , na achihikirahikira at'u dza mugulwa muhumiki .
Na ariphokala phapha duniani dza mudamu , yiye wàdziika murumwengu kwa kumogopha Mulungu ta achifa chifo cha kukot'wa misumari musalabani .
Ndo kwakukala , Jeso K'irisito wàmogopha Mulungu , Mulungu naye achimuunula , na achimwika kut'u kwa chibomu , na achimup'a ubomu urio k'auna mut'u .
Mulungu wàgahenda gago , kwa ta vyumbe vyosi vya mulunguni , duniani na kuzimu vidze vimit'e mavindi mbereze kumwishima ye Jeso K'irisito .
Na chila mut'u undakubali kukala , Jeso K'irisito ndiye Bwana , na vivyo vimup'e nguma Baba Mulungu .
Enehu a chijeso nimuhenzao , zirat'u ts'iku zangu zokala namwi , bee mwàkala munamogopha Mulungu . Na ninamuvoya mino kukala , ta vivi nirivyo ts'iko kuko , chisha mwi endererani kuumanyirira wokofu wenu kwa kumwishima na kumogopha Mulungu muno ,
maana , Mulungu ukati wosi unahenda kazi mwenu ndani . Yiye ndiye ye amuhendaye muhenze kuhenda gaga gamuhamirago yiye , na ndiye ye amup'aye widimi wa kugahenda .
Enehu a chijeso , phapha duniani hunasagala kati ya at'u odzobanangika , na ni adambi . Ndo genu gosi muhendago , gahendeni phots'o h'uh'u , hebu k'ani kwa ta mukale ana a Mulungu adzo ots'o ila , hebu kosa rorosi . Mahendo genu kati yao nagakale madzo dza virat'u nyenyezi zing'alavyo dzizani ,
vyo mwasumuriravyo neno ra Mulungu rireharo uzima . Muchigahenda gaga , mimi nindakudzahenda ngulu kwa mwimwi ts'iku ya kuuyakwe Jeso K'irisito kwakukala , mazagazi genu gandakala ganaonyesa kukala , kazi yangu yomuhendera na chadi k'ayikalire ya bule .
Ajeso asena , vyo mumuhikiravyohikiravyo Mulungu , na vyo mumukuluphiravyo bee vinga dza sadaka yilaviwayo ni kuhani kwakwe . Mimi nami ta nikakala ni nife kwa nichimize yiyo sadaka yenu , chisha mino nindakala na raha na nihamirwe phamwenga namwi .
Ndo mwimwi namwi , kalani na raha na muhamirwe phamwenga nami .
Bwana Jeso achihenza , nindamuhuma T'imoti adze kwenu sambi , na nindahamirwa muno achiuya kudzanambira mwendereravyo .
Nindamuhuma yiye kwakukala , yiye hicheye ndiye yedzelavira tsetsetse dza mimi kumuhikirahikira mwimwi .
Ela anjine osi o , adziika mbere gao genye kuriko ga Jeso .
Ta mwimwi enye munamanya kukala , T'imoti udzinaaviza muno . Yiye hudzisumurira hosi Nguma Mbidzo na chadi dza mut'u na mwanawe .
Ndo vivi Bwana achihenza , na nichimanya maneno gangu gandakaladze tu , nindamuhuma kare adze ko kwenu .
Na ta mimi mwenye nami , ninakuluphira kukala , Bwana undaniidimisa ta nidze kuko kwenu sambi .
Vivi ninaona ni vidzo nimuhume kare Epafuradito adze kuko kwenu . Yuyu ni muhendikazi na shikari wa Jeso musena , na ndiye yemuhuma mwimwi adze anavize nipate gangu nirigo nago haja .
Yiye vivi unashononeka kwakukala , mwàsikira wàkala mukongo na k'amudzangwe kumona . Ndo unatamani amone mosi kwa amuuse chimoyomoyo .
Ndo dzulu ya o ukongowe , yiye wàkala mukongo jeri ta achikala unalolerwa moyo . Ela Mulungu wàmonera mbazi , na phapho achikala udzinonera mbazi ta mimi kwa vyo nishononekavyo kare bee vits'onjezwe na kufakwe .
Ndo ninahenza muno nimuhume kuko kwenu , kwa ta muchimona maroho genu gatserere , na mimi nami chimoyomoyo changu chiphunguke .
Ndo afikapho kwenu , muphokereni na raha muno , kwakukala , vivyo ndivyo at'u amukuluphirao Bwana Jeso K'irisito ahenzwavyo aphokerane . Na aishimeni at'u osi amuhikiraohikirao Jeso K'irisito t'ot'ot'o dza yiye .
Yiye mwishimeni kwakukala , wàzinza rohoye ta achikala utsuma kufa kwa dzulu ya kazi ya K'irisito , na kuko wàfiswa tu kwakukala , wàkala unanaaviza mimi , maana , mwimwi mwàkala mu kure , na vivyo muchikala k'amwidima kunaviza .
Enehu a chijeso , rangu rinjine ririro ninahenza nimwambire mwimwi ni kwamba , hamirwani kwakukala , munamukuluphira Bwana . Mimi kuuyira kumwandikira garat'u gomwandikira kare k'akuniyuga , na gago gandamulongozat'o .
Mwimwi dzimanyirireni na at'u odzodina kwamba at'u niabit'wets'i ndipho aphokerwe ni Mulungu dza enye haki . Ao anahenda mai , na anga dza madiya .
Ndo ninamuhenza mumanye mino kukala , at'u obit'wats'i jeri bee ni siswi , ela ts'i ao ; maana , sino hunamwabudu Mulungu kwa kulongozwa ni Rohowe , na hunahamirwa kwakukala , hulola Jeso tu mwehu mazagazini , ela k'ahukuluphira maneno hugahendago siswi adamu .
Mimi ningari kugakuluphira gago maneno hugahendago siswi adamu , na kuchikala kuna mut'u munjine ariye una chisingwa chimuhendacho agakuluphire gago , bee mimi nami , nina vinji vyenye vya kunihenda naze vivyo .
Maana , mino nàbit'wats'i mutsana wa nane , avyazi angu ni Ayahudi enye , mbari yangu ni ya Benjameni , na ninagomba Chiburania dza akare angu . Dzulu ya kutuwiriza malagizo ga Shariya , nàkala ta ni Mufarisayo ,
na nàhenda chadi cha kwahendera mauku at'u a makanisa , na ndo nàkala ninatuwiriza malagizo gosi ga Shariya ya Musa ta nichikala ts'ina kosa rorosi .
Ela gago gosi gokala nichigaona gana tende , vivi ts'igaona dza ni ut'u kwa dzulu ya Jeso K'irisito .
Na ts'i gago hicheye bee , ela ni vit'u vyosi vyokala nichivyona vina tende , vivi ts'ivyona dza ut'u nichivihwalanisha na kumumanya Jeso K'irisito Bwana wangu , neno ririro rina tende muno . Ndo mino vivi nàricha gosi tsetsetse kwa dzuluye , na ta ninagaona gago gosi k'agana tende kamare kwa nimukuluphire Jeso K'irisito ,
na nimulole yiye tu mwangu mazagazini . Mimi ts'itsakula kahiri kuphokerwa ni Mulungu dza mwenye haki kwa kutuwiriza malagizo ga Shariya . Mino vivi nàphokerwa ni Mulungu dza mwenye haki kwa njira ya kumukuluphira Jeso K'irisito , na haki yiyo yilaa kwa Mulungu , na nidziyipata kwa kumukuluphira Jeso K'irisito .
Gangu nigahenzago vivi ni kumumanya Jeso K'irisito , na nihende widimi omufufula kulaa kuzimu mwangu mazagazini ; nishononeke dza arivyoshononeka yiye , na Mulungu anihende nikale kwete kufa dza vyomuhenda Jeso .
Gaga gosi ninahenza ganipate kwa ta nichimize lengo rangu ra kufufuka kulaa kuzimu .
Gago ndigo gangu nihenzago enehu a chijeso , ela vivyo ts'i kwamba nidzamba vivi nàgapata kare , hebu ts'ina ila yoyosi mbere za Mulungu . Gago mino ts'idzangwe kugapata , ela ninenderera kuhenda vyangu vyosi niidimavyo ta nichire , na ndipho nipate manoso gago . Vivyo ndivyo K'irisito Jeso anihenzavyo nihende , na ndivyotuma ta achinihenda nikale wakwe .
Gago mimi ts'iidima kwamba nàgapata kare enehu a chijeso , ela nina phat'u phamwenga tu phodzophagwiririra , napho ni ; mimi vivi ts'ilola nyuma kahiri mwangu mazagazini ta ni maironi kukazira garigo mbere .
Ndo nidzidina ta nichire na nipate garat'u manoso garigo Mulungu wàhulaga phohwiha humukuluphire Jeso K'irisito husagale mazagazi maphya ko dzulu mulunguni .
Siswi hosini hurio hudzikomala chiroho , hunahenzwa hukale na mwimo uo wa kukazira garigo mbere . Na ta mwendapho maazo genu k'agandatuwana na gangu dzulu ya neno rorosi , Mulungu undamung'azira ujeri dzulu ya neno riro .
Ndo ra kuhenda halahala ni kwenderera kutuwa urat'u ujeri odzokala huchiutuwa .
Enehu a chijeso , mwimwi sagalani dza vyo nisagalavyo mimi . Siswi hwàmonyesa jisi ya kusagalat'o , na kwa vivyo , tuwani mufano wa o ario anasagala vivyo kare .
Mimi nàmwambira kare k'ano nyinji , na vivi ninamwambira kahiri na kuno ta matsozi gananirengereka kukala , kuna at'u anji adzambao ni ajeso , ela menenzi gao ganaonyesa anarema kukala , Jeso K'irisito wàfa musalabani kwa ause madambi gao .
At'u ao gago ahendago gandaahenda akatsuphwe mohoni , kwakukala , ao k'aamuhikirahikira Mulungu ta ni at'u tu ahendao garat'u gaahamirago ao enye . Ao anahenda maneno ga waibu , na gago nago anagahendera ngulu . At'u ao alilikana dzulu ya maneno ga chidunia tu .
Ela sino kwehu ni mulunguni , na vivi hunalolera na hamu bomu Mutivyi wehu , ariye ni Bwana Jeso K'irisito auye kulaa ko mulunguni .
Yiye undakudzayigaluza yiyi miiri yehu minyonge , na ayihende yikale dza o wakwe wenye nguvu za chimulungu kwa kuhumira o widimi ario unauhumira ta unatawala vyumbe vyosi .
Enehu a chijeso , mwimwi ninamuhenza muno , na ninatamani muno nimone . Mwimwi ndimwi munihendao nihamirwe , na ta nina ngulu kwa mwimwi . Ndo enehu a chijeso nimuhenzao , endererani kugwiririra kuluphiro renu kinyi .
Na dzulu ya gago wahi , ninaavoya ndugu zehu a chijeso a chiche , Eudiya na Sunitike aerekezane kwakukala , vivyo ndivyo ahenzwavyo akale at'u amukuluphirao Bwana Jeso .
Ndo uwe Sizigasi ukuluphirikaye , ninakuvoya wahende auye kutseka ao ndugu zehu a chijeso a chiche . Ao , Kilemeniti na ahendikazi asena anjine osi ario madzina gao gàandikwa chitabuni cha uzima , ànaviza muno kuyisumurira Nguma Mbidzo .
Enehu a chijeso , hamirwani ts'iku zosi kwakukala , munamukuluphira Bwana . Nidzigomba kare , ela ninauyira kahiri ; hamirwani mwimwi !
Na kalani arumwengu kwa at'u osi kwakukala , Bwana u phephi na kuuya .
Mwimwi muts'ibabaishwe ni ut'u wowosi . Ela genu gosi mumanyiseni na muvoyeni Mulungu na mumulavire mumvera .
Muchimuvoya , Mulungu undamup'a reriye yiriyo k'akuna mut'u aidimaye kuyimanya tsetsetse , nayo yindahuriza myoyo yenu na akili zenu , na yimuhende mwenderere kumukuluphira Jeso K'irisito .
Enehu a chijeso , rangu ra konjeza ni kwamba , lilikanani dzulu ya maneno ga jeri , maneno ga ishima , maneno ga haki , maneno gots'o ila , gahenzwago ni at'u na t'abiya mbidzo , na mugatuwe , maana , ni madzo , na ganamup'a mut'u nguma mbidzo .
Gago ndigo nirigomufunza na muchigaphokera , na ndigo gokala muchigaona nichigahenda , na gogasikira nichigagomba . Ndo gatuweni , naye Mulungu ahuhendaye husagale na reri , undakala phamwenga namwi .
Enehu a chijeso , Bwana unanihenda nihamirwe muno , kwakukala , ta yiripho ni p'indi , ela vino mwàpata nafasi kahiri ya konyesa kukala , munanimanya gangu nirigo nago haja . Nichigomba vivyo ts'i kwamba ninaamba mwàkala mudzinitsupha , maana , ninamanya kukala , ni mwàkala k'amupata nafasi ya konyesa kunimanya kwenu gangu nirigo nago haja tu .
Na vivi ts'i kwamba nidzigomba vivyo kwa phanjine nidziphungukirwa ni chochosi , maana , mino nàdzifunza kuvumirira chivyovyosi .
Chikala ni ga kutsowa ninagamanya , na ta ga kukala na vit'u mayamaya ninagamanya vivyo . Mino nidzidzifunza kuvumirira chivyovyosi ta vivi ninaidima kukala na nzala , hebu nidzimvuna , na chinji , hebu na chichache .
Na ninaidima kukala chivyovyosi kwakukala , Jeso K'irisito unaniidimisa .
Ela ta vivyo , mwàhendat'o kunaviza ukati okala ninaturika .
Mwimwi Afilipi munamanya t'ot'ot'o kukala , niriphouka ko jimbo ra kwenu Makedonia zo ts'iku za mwanzo wa kumusumurira Nguma Mbidzo , ni mwimwi hichiyenu tu onaviza kupata gangu nirigo nago haja .
Na ta niriphokala ni mudzi wa Tesalonike nako , nàzongekwa k'ano nyinji , namwi muchinaaviza vivyo .
Bee enehu a chijeso , ts'oneni ninamwamba vivyo kumulembalemba kwa mwenderere kunaviza , ela mino ninahenza none munakaza kuhats'wa kwa munalavya .
Vivi chila chit'u nichihenzacho chi mayamaya kwakukala , Epafuradito wànirehera kare manoso genu . Manoso gaga ganga dza sadaka zodzocherwa Mulungu , na zina k'ungu mbidzo . Mulungu unazikubali , na zinamuhamira .
Mulungu wangu undamup'a genu murigo nago haja gosi kuchirira Jeso K'irisito kwakukala , ni tajiri wa chila chit'u .
Mulungu ariye ndiye Abayehu , naalikwe ta kare na kare ! Amina .
Nilamusirani at'u a Mulungu osi amukuluphirao Jeso K'irisito . Akuluphiri asena nirio nao phapha nao anamulamusa .
Na akuluphiri osi kuku , kamwe arat'u ahendikazi a Kaisari , anamulamusa .
Bwana Jeso K'irisito naenderere kuhats'a roho zenu .
Ni mimi P'aulo muhumwa wa Jeso K'irisito niriye na widimi yeolohewa ni Mulungu , na mwenehu wa chijeso T'imoti .
Ninamwandikira mwimwi enehu a chijeso a mudzi wa Kolosai mukuluphirikao , na mwàdzilavira tsetsetse kumutuwa Mulungu . Abayehu Mulungu naamuhats'e , na amuhende musagale na reriye .
Enehu a chijeso , siswi hunamulavira mumvera Mulungu , Abaye Bwana wehu Jeso K'irisito ukati wosi chila humuvoyerapho .
Siswi hunahenda vivyo kwakukala , hwàsikira munamukuluphira Jeso K'irisito jeri , na munaahenza ajeso anzienu osi ,
kwa go genu mugalolerago . Gago mwàgamanya ukati muriphosumurirwa urat'u udzumbe wa jeri , yaani Nguma Mbidzo , na vivi munamanya kukala , gago mugalolerago , bee munaikirwat'o ko mulunguni .
Vivi Nguma Mbidzo yinagot'a kut'u kunji , na o ayikuluphirao anakaza kukomala chiroho dza virat'u virivyo kwenu mwimwi , kwanzira ts'iku yiyat'u muriphoyisumurirwa na kumanya kukala , Mulungu unamuhenza , na una mbazi jeri .
Mwimwi mwàambirwa ni Epafura muhendikazi wa Bwana munziwehu humuhenzaye dzulu ya kukala , Mulungu una mbazi jeri . Epafura ni muhendikazi akuluphirikaye wa Jeso K'irisito kwa dzulu yenu .
Chisha , yiye ndiye wàhwambira dzulu ya jisi Roho wa Mulungu amuhendavyo muhenzane na ajeso anzienu osi .
Ndo huriphosikira nguma zizo dzulu yenu tu , hwàanza kumuvoyera , na hunaenderera kumuvoyera kukala , Mulungu amuudzaze hekima na kumanya kurehewako ni ye Rohowe , kwa ta mugamanye garat'u gakwe gosi amuhenzago mugahende .
Muchigamanya gago , mundasagala dza Bwana ahenzavyo , na muhende garat'u gamuhamirago yiye ts'iku zosi , mundakala muchihenda maneno madzo ukati wosi , na mundakaza kumumanya Mulungu jeri .
Hunamuvoya Mulungu amuudzaze nguvuze za kwangalaza , kwa ta mukashononeswa dzadze , chisha mwi mwidime kuvumirira , na muhamirwe kwa Bwana ,
na phapho mumulavire mumvera Baba Mulungu . Maana , wàmuhenda namwi mwende mukavipate virat'u vit'u arivyovilaga kuvip'a at'ue ko mulunguni kwenye mwanga .
Mulungu wàhutivya kulaa utawali wa dziza wa Shetani , na achihureha t'ot'ot'o hutawalwe ni Mwanawe amuhenzaye .
Mulungu kuchirira ye Mwanawe wàhwika tsare , yaani wàhusamehe madambi gehu .
K'akuna mut'u aidimaye kumona Mulungu , ela Jeso K'irisito ndiye aonyesaye at'u vyo arivyo Mulungu . Yiye Jeso ni mubomu kuchira vit'u vyosi ,
maana , Mulungu wàumba vit'u vyosi virivyo duniani na mulunguni kwa njiraye ; vit'u vyonekavyo na vyots'ooneka , na ta virivyo vinatawala na vina widimi . Vit'u vivyo vyosi vyàumbwa kwa njiraye , na vyàumbirwa yiye .
Jeso K'irisito wàkalako hangu phokala k'akudzangwe kuumbwa chochosi , na yiye ndiye avihendaye vit'u vyosi kukala chimwenga .
Jeso K'irisito ndiye chitswa cha kanisa , ririro ni mwiriwe . Yiye ndiye aup'aye o mwiri uzima uphya wa kare na kare , na ndiye Mwana wa kwanza wa Mulungu , maana , Mulungu wàmufufula mwanzo kulaa kuzimu , kwa ta atawale vit'u vyosi .
Maneno gaga ni ga jeri kwakukala , Mulungu mwenye wàona ni vidzo kukala , ye Mwanawe akale dza vyo arivyo ye mwenye tsetsetse .
Na Mulungu wàamula kuvyudza kwakwe vit'u vyosi virivyo duniani na mulunguni kwa njira ya ye Mwanawe , na achireha reri kwa milatso ya ye Mwanawe yomwagika musalabani .
Mwimwi namwi pho p'indi mwàkala mu kure na Mulungu , na mwàkala mu adawae kwa maazo genu mai , na go genu mai gokala muchigahenda .
Ela vino Mulungu wàmugwira usena kahiri kuchirira chifo cha Mwanawe yesagala phapha duniani dza mudamu , kwa ta amuhende mukaime mbereze na kuno mu atakatifu , mu adzo na k'amuna kosa rorosi .
Elako , munahenzwa mwenderere kuyikuluphira Nguma Mbidzo kwa mwime kudina na mudzimanyirire , na muts'ikubali kwangaishwa , na kuricha kulolera na kanuni garat'u manoso goambirwa muriphokuluphira Nguma Mbidzo . At'u chila phat'u ayisumurira yiyo Nguma Mbidzo , na ta mimi P'aulo nami nidzikala musumuriri wa yiyo Nguma Mbidzo .
Mimi P'aulo ninahamirwa vivi nishononeswavyo kwa dzulu yenu mwimwi . Maana , kushononeswa kwangu phapha duniani , kunaaviza kumarigiza shenene yiriyo niyivumirirwe , dza virat'u Jeso K'irisito arivyoshononeswa kwa dzulu ya mwiriwe , yaani kanisa .
Mimi Mulungu wànoloha nihikirehikire at'u amukuluphirao Jeso , kazi yiriyo yinamwaviza mwimwi . Na kazi yenye ni kuusumurira udzumbewe phots'oricha ta neno mwenga .
Udzumbe uo , Mulungu wàkala udziafitsa adamu osi myaka minji yodzochira , ela vino wàafunulira at'ue .
Mulungu wàamula kwafunulira at'ue udzumbe uu urio ni wa jeri na wa kwangalaza , na u dzulu ya at'u a viryomo vyosi . Udzumbe okala Mulungu udziafitsa adamu osi ni uu : K'irisito u mwenu ndani , na kwa vivyo , munalolera na kanuni kwenda mulunguni .
Gago ndigo gatumago ta hunaasumurira at'u osi dzulu ya Jeso K'irisito . Siswi hunamwambira chila mut'u maneno arigo k'ahenzwa ni Mulungu agahende , na hunafunza chila mut'u maneno ahenzwago ni Mulungu agahende na hekima yehu yosi , kwa ta humuhende chila mumwenga akaime mbere za Mulungu na kuno ukomala chiroho .
Mimi ninabagalika vyangu niidimavyo kwa nigachimize gaga , na ninagahenda , kwakukala , widimi wa Jeso K'irisito unaniidimisa .
Enehu a chijeso , ninamuhenza mumanye kukala , mimi nidzihenda vyangu vyosi niidimavyo kumwaviza mwimwi ajeso a Kolosai , ajeso a Laodikiya na anjine osi ario k'aadzangwe kunona mimi mwenye mwiri dza mwimwi .
Mimi ninahenda chadi chichi , kwa ta mwimwi na ao osi mukale na moyo wa kwenderera , mukale at'u amwenga ahenzanao , na kamare kwa ta muumanye tsetsetse o udzumbe wa Mulungu okala udziafitsa adamu osi pho p'indi , urio u dzulu ya Jeso K'irisito .
Yuyu ndiye aidimaye kufunula hekima na ulachu wa Mulungu , urio una tende muno dza nyungu ya p'esa nyinji yofitswa .
Ndo lengo ra kumwandikira gaga ni kukala , muts'ikubali kulembwa ni mut'u yeyosi na maneno ga ulongo ta akamulembalemba dzadze .
Mimi ninahenda chadi chicho kwakukala , ta niripho ni kure namwi chimwiri , ela chiroho , ni phamwenga namwi , na ninahamirwa kwakukala , mudzigwirana chivimwenga kumukuluphira Jeso K'irisito jeri .
Enehu a chijeso , mwimwi kwahivira mwàmuphokera Jeso K'irisito akale Bwana wenu , sagalani dza vyo ahenzavyo yiye ts'iku zosi .
Mwimwi dinani kutuwa mafunzoge , na mwenderere kukuluphira muno gofunzwa mwanzo dzuluye . Na komalani chiroho kwa kutuwa o ujeri ofunzwa , na mwenderere kumulavira mumvera Mulungu muno .
Ajeso asena , mwimwi ng'alwani ni matso muts'ihangamizwe ni at'u na maneno gao ga ulongo , na gots'o ganjira . Maneno dza gago ni mafunzo ga at'u , na madzipepo gatawalago phapha duniani tu , ela ts'i ga Jeso K'irisito ,
ariye ndiye Mulungu tsetsetse wa mwiri wa chidamu .
Ndo kwakukala , mwàphenya Jeso , vivi namwi mwàpata uzima uphya wa kare na kare , kwakukala , Jeso K'irisito unatawala chila chit'u ta mapepo gosi gatawalago , na genye widimi .
Mwimwi muriphophenya Jeso tu , mwàtarwa mudzibit'wats'i kare , na kubit'wats'i kuko kuhendwa ni Jeso K'irisito mwenye . Nichigomba vivyo ninaamba , Jeso K'irisito wàusa mukotse wa t'amaa zenu mbii , ela ts'i kwamba wàmutiya lwembeni .
Maana , muriphobatizwa , mwàkala dza kwamba munazikwa dza vyozikwa Jeso , na kufufuka dza vyofufuka yiye kwa kuukuluphira widimi wa Mulungu yemufufula Jeso K'irisito kulaa kuzimu .
Mwimwi phokala k'amudzangwe kuphenya Jeso , mwàkala mudzefa chiroho kwa go madambi genu gokala muchigahenda , na kwakukala , mu at'u a makabila manjine ots'omanya Shariya ya Mulungu yohewa Ayahudi . Ela vino mwimwi okala mudzefa chiroho , Mulungu wàmuhenda mukale na uzima dza Jeso , na wàhusamehe madambi gehu gosi .
Siswi hwàkala hudzandikirwa makosa ni Mulungu , kwakukala , hwàvunza malagizoge . Na makosa gehu gàkala gadzandikwa kutuwirizana na malagizo garigo k'ahugatuwire . Ela Mulungu wàrifuta riro kodza ra gago makosa gehu gosi , na achihusamehe tsetsetse , Jeso ariphokot'wa misumari musalabani .
Na chisha , Jeso ariphofa pho musalabani , Mulungu wàabit'a p'ep'o osi atawalao phapha duniani na enye widimi , na achiaonyesa at'u osi lwazu-lwazu kukala , udziarima .
Ndo muts'ikubali kwikirwa shariya ni mut'u dzulu ya vyakurya na vinwadzi , ts'iku za ts'ikuk'uu , ts'iku za majuma ga mwezi , hebu ts'iku ya Sabato .
Shariya dza zizo ni chivurivuri cha yekala undakudza , na vivi wàkudza kare , na ni Jeso K'irisito .
Ndo muts'ikubali kwambwa mu akosa ni at'u adzambao anamanya muno kuchira anjine kwa maono agaonago ao hichiyao , adinao kufunza kukala , at'u niadziike ap'ore kwa malaika , na aabudu ao dza kwamba ni Mulungu . At'u dza ao a tele maazo ga chidambi , anadziunula muno ,
na àricha kumukuluphira Jeso K'irisito , ariye ndiye chitswa cha kanisa ririro ni mwiriwe . Mwiri wosi uriswa na kugwizanywa phamwenga ni Jeso K'irisito kwa kuhumira vilungo na k'ano za o mwiri , na unakula dza Mulungu ahenzavyo .
Jeso K'irisito ariphofa , mwimwi namwi mwàkala dza kwamba mudzefa naye , na kwa vivyo , k'amutawalwa kahiri ni mapepo gatawalago urumwengu uu . Ndo heka sambi munatuwa malagizo ga mapepo dza mataifa ? Heka munatuwa malagizo dza gano ;
" Muts'ichigwire chichi , " " Muts'itate chakurya chira , " na ta " Muts'ikumbe chit'u chinjine . "
Malagizo gaga gosi ga dzulu ya vyakurya na vinwadzi , virivyo vichiriwa na kunewa , gao nikukala gasira . Gaga ni malagizo gatungwago ni at'u tu na kugafunza .
At'u anaahwalira kukala , ao otunga malagizo gago gosi ana hekima kwa vyo aadiniravyo at'u kukala , aabudu , na adziike ap'ore kwa malaika na kwa vyo aukahazavyo mwiri vit'u uvihenzavyo , ela gago k'agamwaviza mut'u kamare kudzidinisa ats'ikale na t'amaa mbii zosi .
Enehu a chijeso , mwimwi Mulungu wàmuhenda mukale na uzima uphya wa kare na kare dza arivyomufufula Jeso K'irisito kulaa kuzimu . Ndo tamanini kusagala vyo at'u a dzulu mulunguni ahenzwavyo kusagala , kuriko Jeso K'irisito usegere upande wa kulume wa Mulungu unatawala .
Maazo genu nagakale dzulu ya mazagazi ga ko mulunguni , ela ts'i higa mazagazi mai ga phapha duniani .
Maana , go mazagazi genu ga p'indi gàfa na vivi kwa Mulungu , munasagala mazagazi maphya na Jeso , ela at'u k'aaidima kugaona .
Ela Jeso K'irisito ndiye amup'aye uzima uphya wa kare na kare , na ukati achiuya phapha duniani , mwimwi namwi mundakala phamwenga naye , na mundametameta chinguvu za chimulungu dza yiye mbere za at'u osi .
Enehu a chijeso , richani kamare mai gosi gahendwago phapha duniani , dza uzembe , kuhendana ache chinyume cha vyopangwa ni Mulungu , t'amaa za kuhenda mai , na kulavira matso vya at'u , kuriko ku sawa-sawa na kuvoya milungu ya vinyago .
Mai gago ndigo gamutsukizago Mulungu , na kwa vivyo , undaatiya akili o agahendao .
Mwimwi namwi p'indi phokala mucheri kutawalwa ni zizi t'amaa mbii , mwàgahenda gago .
Ela vivi garicheni kamare madambi gosi . Mwimwi muts'itsukirwe , muts'imene at'u , muts'imuhadze mut'u na mai , muts'ihakane kamare ,
na muts'ilembane , kwakukala , vyokala p'indi , na gokala muchigahenda mwàgaricha .
Mwimwi vivi mu vyumbe viphya , na Mulungu ariye ndiye Muumbi , unakaza kumuhenda mukale dza yiye kwa mwidime kumumanya jeri .
Ndo kwakukala , mwimwi mu vyumbe viphya vya Mulungu , k'akuna kahiri ga yuno ni mut'u wa kabila rinjine , hebu ni Muyahudi , yuno wàbit'wats'i , hebu k'abit'irwets'i , yuno ni mujeni , hebu yuno k'adzangwe kwenderera , yuno ni mugulwa muhumiki , hebu u tsare . Jeso K'irisito u ndani mwa chila amukuluphiraye , na ndiye chila chit'u .
Ajeso asena , mwimwi namwi mu at'u a Mulungu , na yiye unamuhenza , na wàmutsagula kwa mukale at'ue . Ndo sambi kalani na myoyo ya mbazi , at'u adzo , arumwengu , ap'ore , na avumiriri .
Na mut'u akoswapho ni munziwe , naamuvumirire na amusamehe . Mwimwi mwàsamehewa ni Bwana , na kwa vivyo sameheanani namwi .
Gago gosi gahendeni , na dzuluye muhenzane . Kuhenzana ndiko kugwizanyako at'u ta akakala amwenga jeri .
Jeso K'irisito ndiye amuhendaye musagale phamwenga na reri , na reri yiyo nayimwidimise kwamula kuhenda muhenzwago muhende , kwakukala , Mulungu wàmwiha phamwenga kwa mukale at'u amwenga asagalao chireri . Chisha , kalani na mumvera kwa Mulungu .
Neno ra K'irisito narikale mwenu myoyoni ukati wosi . Funzanani na mwambirane maneno garigo k'amuhenzwa mugahende na hekima yosi . Imbani mira ga Maandiko ga Mulungu , p'ambiyo na mira ya kumulika Mulungu na myoyo yenu yosi , chisha mukale na mumvera , na phapho mundaumanya jeri o udzumbe .
Genu gosi gondohenda na gondogomba , nagakale ga chikumukuluphira Bwana Jeso vyo mwendereravyo kumulavira mumvera Baba Mulungu kuchirira Jeso .
Mwi ache , dziikeni ts'ini za alume enu , kwakukala , vivyo ndivyo ahenzavyo Bwana .
Mwi alume namwi , mwimwi ahenzeni ache enu , na muts'iasuruphire .
Mwi ana , mwimwi aogopheni avyazi enu kwa chila neno , kwakukala , vivyo vinamuhamira Bwana .
Mwi avyazi namwi , mwimwi ts'iagombereni-gombereni ana enu akosapho kakosa kokosi , kwakukala , gago ganaidima gakaahenda afe moyo .
Mwi agulwa ahumiki , mwimwi aogopheni ao ario chimwiri ni aguli enu ukati wosi , na muhende kazi na moyo umwenga , ts'i ukati munalolerwa ni o aguli enu tu , kwa kuhenza kulikwa . Ela aogopheni na moyo umwenga kwakukala , munamogopha Bwana .
Muchikala munahenda kazi yoyosi , yihendeni vyenu vyosi mwidimavyo dza kwamba munamuhikirahikira Bwana , ela ts'i adamu .
Mwimwi nimumanye kukala , Bwana Jeso K'irisito ndiye yendemuripha phondomup'a chirat'u choalaga kwaikira at'ue , kwakukala , yiye ndiye mumuhikirayehikiraye .
Ela ahendaye mai , undatiywa akili kutuwirizana na maige gogahenda , kwakukala , Mulungu k'alola cheo cha mut'u .
Mwi enye agulwa ahumiki , mwimwi ahendereni agulwa ahumiki enu ga haki na ga sawa kwakukala , ta mwimwi namwi munamanya muna Bwana wenu ko mulunguni .
Enehu a chijeso , muts'itsoke kuvoya , muts'ikale akaha na kuvoya , na mulavireni mumvera Mulungu vyo muvoyavyo .
Chisha , huvoyereni naswi chila mukalapho na mavoyo , kwa ta Mulungu ahuvugulire njira husumurire udzumbewe dzulu ya Jeso K'irisito , okala p'indi k'aumanywa . Mimi vivi ni chifungoni kwakukala , nàkala ninasumurira udzumbe uo .
Ndo nivoyerani kwa ta niusumurire udzumbe uu , chisha lwazu-lwazu , kwakukala , vivyo ndivyo Mulungu anihenzavyo nihende .
Ajeso asena , menenzi genu kwa at'u ario ts'i ajeso nagaonyese kukala , muna hekima , na muchigwirikana nao , hakikishani munauhumirat'o o ukati ondokala mu phamwenga nao .
Genu gondoambira , ganahenzwa gakale madzo , na ga kuhamya ts'iku zosi , kwa ta mumanye vyo muhenzwavyo kumuudzidza chila mut'u .
Ninamuhuma mwenehu wa chijeso Tukiko , ariye ni muhendikazi wa Bwana munziwehu wa kukuluphirika , na humuhenzaye . Yiye undakudzamwambira gosi gohupata kuku , na amutiye moyo .
Tukiko unadza na mwenehu wa chijeso Onesimo , ariye unakuluphirika , na ninamuhenza . Onesimo ni Mukolosai munziwenu , na ao andakudzamwambira maneno gosi gahendekago kuku .
Arisitako , ariye hu jela hosi unamulamusa , na Mariko , ariye yiye na Barinaba ni mut'u na mwana wa abaye muvaha , unamulamusa naye . Mwimwi mwàambirwa kare kukala , Mariko achidza kwenu , nimumupige karibu .
Jeso , ariye dzinare rinjine ndiye Jusito unamulamusa naye . Kati ya Ayahudi osi okuluphira , ni Tukiko , Mariko na Jeso tu ndio nihendao nao kazi kwa Ufalume wa Mulungu udze , na ao adzinaviza muno .
Mwenehu wa chijeso Epafura , ariye ni Mukolosai munziwenu vivyo , na muhendikazi wa Jeso K'irisito unamulamusa . Epafura unamuvoyera Mulungu chila ts'iku na moyowe wosi kukala , mukomale chiroho , na mugamanye tsetsetse garat'u muhenzwago ni Mulungu mugahende .
Mimi nidzikala nichimona na matso gangu mwenye vyo amubagalikiravyo mwimwi Akolosai , at'u a Laodikiya , na a Hirapoli .
Dakitari wehu Luka humuhenzaye na Dema anamulamusa .
Hulamusireni ajeso anziehu a mudzi wa Laodikiya . Mulamuseni mwenehu wa chijeso wa chiche Nimufa phamwenga na ajeso osi avoyao kwakwe nyumbani .
Muchimala kusomerwa baruwa yiyi , aphirikireni ajeso anzienu a mudzi wa Laodikiya nao akasome . Na chisha , mwimwi namwi nimuyisome yo baruwa yoaandikira ao achimurehera .
Arikipo ni muhendikazi wa Bwana . Ndo mwambireni achimize kaziye ariyohewa .
Ninamulamusa mosi mimi P'aulo , na mwajo uu ninawandika na mukono wangu mwenye . Muts'inyale asena kukala , ni jela . Baba Mulungu naamuhats'e .
Ni mimi P'aulo , Silwano na T'imoti , hunamwandikira mwimwi ajeso a Tesalonike , murio mu at'ungwa a Baba Mulungu , na a Bwana Jeso K'irisito . Baba Mulungu naamuhats'e , na amuhende musagale na reriye .
Siswi hunamulavira mumvera Mulungu ts'iku zosi kwa mwimwi mosi , na hunamukumbikira ukati wosi mwehu mavoyoni .
Siswi hunaenderera kukumbikira mbere za Mulungu wehu na ariye ni Abayehu , vyo murivyo munarihendera kazi kuluphiro renu , vyo yirivyo menzwa yenu yinamuhenda muhende kazi na chadi , na vyo murivyo mudzidina kumulolera Bwana wehu Jeso K'irisito adze .
Enehu a chijeso muhenzwao ni Mulungu , siswi hunamanya kukala , yiye wàmutsagula mukale at'ue ,
maana , ukati huriphomusumurira Nguma Mbidzo , k'ayikalire ya maneno tu , ela yàkala yina widimi , hwàkala hunalongozwa ni Roho wa Mulungu , na hwàkala huna kanuni kamare kukala , udzumbe uo wàkala ni wa jeri . Na mwimwi namwi , munamanya jisi hurivyosagala kati yenu , na hwàsagala vivyo kwa ta hukale chelelezo kwenu muhwige .
Ts'iku zizo , at'u àmuhendera mauku muno kwa mwàmukuluphira Jeso . Ela mwi muchituwa mufano wehu na wa Bwana Jeso , na udzumbe uo muchiuphokera vivyo na raha yirehewayo ni Roho wa Mulungu .
Gago ndigo gotuma ta mwimwi namwi mudzikala chelelezo chidzo kwa ajeso osi a jimbo ra Makedonia , na jimbo ra Akaya .
Maana , kulairirana na chadi chenu , ts'i neno ra Bwana hicheye tu rosikirika ko Makedonia na Akaya , ela ta nguma ya kuluphiro renu kwa Mulungu yigot'a chila phat'u ta vivi k'ahutakiya kusema ut'u kahiri .
At'u chila phat'u anagomba dzulu ya jisi murivyohuphokerat'o ukati huriphokudza kwenu . Chisha , anagomba dzulu ya vyo murivyoricha kuvoya milungu ya vinyago , na kumugalukira Mulungu kwa mumuhikirehikire yiye Mulungu ariye moyo na wa jeri ,
na mumutarize Mwanawe Jeso auye kulaa mulunguni . Mulungu wàmufufula kulaa kuzimu yiye Jeso , na unahutivya na chitai cha Mulungu chidzacho .
Enehu a chijeso , mwimwi enye munamanya kukala , huriphokudza kwenu , bee charo chehu k'achikalire cha bule .
Mwimwi munamanya kukala , hwàhenderwa vii na mauku ko mudzi wa Filipi phokala k'ahudzangwe kufika kwenu , na ta huriphofika kwenu nako , at'u anji àhupinga . Ela Mulungu wehu wàhutiya moyo vivyo , na huchimusumurira Ngumaye Mbidzo phots'o woga .
Na gaga humukalatago mugakuluphire , bee ni ga jeri , ela ts'i kwamba hwàlembwa ni mut'u , hebu kukala huna maazo mai , na hebu ts'i kwamba hunahenza humulembe mut'u yeyosi .
Its'iphokala , sino ts'iku zosi hugomba dza ahuhenzavyo Mulungu hugombe , kwakukala , yiye wàhulola myoyo yehu na achihwona hunakuluphirika , na ndipho achihuchiza husumurire yiyi Nguma Mbidzo . Ndo sino husumurirapho Nguma Mbidzo , hukala hunahenza humuhamye Mulungu , ariye unamanya myoyo yehu ta ndani , ela ts'i kwamba hunahenza hwahamye at'u .
Mwimwi munamanya lwazu-lwazu kukala , siswi k'ahudzire kwenu na maneno madzo ga kumulembalemba , na ta Mulungu ni shaidi wehu kukala , k'ahuhumirire maneno ga chilachu kwa humwiyire .
Siswi k'ahuhenzere kulikwa ni at'u , kala mwimwi , hebu at'u anjine .
Siswi dza ahumwa a K'irisito a widimi , hwàkala huna haki ya kumuvoya chit'u chochosi . Ela sino hwàkala ap'ore kwenu dza muchet'u aroromavyo anae atsanga .
Siswi hwàmuhenza muno vivyo mwimwi , na gago ndigotuma ta huchikala kwete kumusumurira Nguma Mbidzo ya Mulungu na kudzilavya kwenu tsetsetse .
Maana , mwimwi enehu a chijeso munamanya vyo hurivyohenda kazi na riki . Siswi hwàhenda kazi usiku na mutsana , kwa ta huts'ikale muzigo kwa mut'u yeyosi kati yenu , vyokala hunamusumurira Nguma Mbidzo ya Mulungu .
Mwimwi mukuluphirao , na ta Mulungu naye , mu mashaidi gehu ga kukala , huriphosagala kwenu , hwàkala hu atakatifu , hunahenda ga haki , na hwàkala k'ahuna ila yoyosi kwenu .
Mwimwi munamanya kukala , siswi hwàmuhenderat'o chila mumwenga wenu , dza virat'u mutumia aahenderavyot'o anae .
Sino hwàmutiya moyo , huchimukalata , na huchimwambira musagale mazagazi gawiryago mwiho wa Mulungu yemwiha muphenye kwakwe Ufalumeni , kwa muphokere ubomu kulaa kwakwe .
Chisha , hunaenderera kumulavira mumvera Mulungu ts'iku zosi kwakukala , muriphoriphokera ro neno ra Mulungu rorisikira kulaa kwehu siswi , k'amurihwalirire dza maneno gotilwa ni at'u tu , ela mwàrimanya ni neno ra Mulungu , naro ni ro neno ra Mulungu jeri rihendaro kazi mwenu ndani mwimwi mukuluphirao .
Mwimwi enehu a chijeso , mwàvumirira shenene yohenderwa ni achina kwenu enye , na vivyo muchikala munaaiga ajeso a makanisa ga Mulungu garigo Judea , ovumirira kushononeswa ni Ayahudi anziao , kwa àkala adzimukuluphira K'irisito Jeso .
Anjine a Ayahudi ao , ndio oulaga agomvi a Mulungu , na anjine ao , ndio okudzamuhenda aulagwe Bwana wehu Jeso , na vino anjine àhuhendera mauku achihuvuguza kwenu . Ao anamutsukiza Mulungu , na anapinga chila mut'u
kwa kuheza kuhukahaza huts'iasumurire at'u a makabila manjine Nguma Mbidzo ya kwativya . Bee , vivyo ndivyo akazavyo kudzonjezera madambi chila ts'iku dzulu ya go arigo nago kare . Ndo vivi chitai cha Mulungu , chidziagwerera .
Enehu a chijeso , siswi huriphohendwa hurichane chimwiri tu , ela ts'i chiroho kwa chiwango , hwàmutamani muno ta huchaza muno humone kahiri !
Ndo siswi hwàkala hunahenza muno hudze kwenu , na mimi P'aulo mwenye , nàheza kudza kuko k'ano nyinji , ela Shetani wàniziza .
Maana , mwimwi ndimwi o humulolerao mupate madzo , ndimwi o muhuhendao huhamirwe , na ndimwi ondohuhenda huvikwe chiremba cha ushindi , na huhende ngulu kwa dzulu yenu mbere za Bwana wehu Jeso K'irisito ukati achiuya .
Hakika siswi hundahenda ngulu , na huhamirwe kwa mwimwi .
Ndo huriphoona k'ahwidima kwenderera kuvumirira kuts'amona , hwàkala razi kusala hichiyehu ko Atene ,
na huchimuhuma kwenu ndugu yehu wa chijeso T'imoti , ariye ni muhendikazi muyawehu wa Mulungu kwa dzulu ya Nguma Mbidzo ya K'irisito . Yiye T'imoti siswi hwàmuhuma kwa adze amujenge chiroho , na amutiye moyo , kwa ta mukaze kugwiririra kinyi kuluphiro renu ,
kwa ats'idze ta mumwenga wenu akauya nyuma kwa mauku mugapatago . Maana , mwimwi enye munamanya ni mupango wa Mulungu kukala , hosini hupatweni ni mauku kwa dzuluye .
Na ta huriphokala hu phamwengani , hwàkala huchimwambira chimbere kukala , hundahenderwani mauku , na dza mumanyavyo , gago ndigo golairira jeri .
Ndo gago gànihenda nishindwe ni kuvumirira kuts'amona , na ndipho nichimuhuma T'imoti , kwa ta nimanye dzulu ya kuluphiro renu . Mimi nàkala ni chimoyomoyo ninaona dza kwamba , Shetani ajezaye at'u wàmujeza ta achimubit'a , na phapho kazi yehu yikale yàkala ya bule .
Ela vivi T'imoti udziuya kuku kulaa ko kwenu , naye udzihwambira nguma za kuhamya dzulu ya kuluphiro renu , na jisi muhenzanavyo . Na chisha , udzihwambira kukala , munahukumbikira kwa madzo ts'iku zosi , na munatamani muhwone dza siswi humutamanivyo humone .
Ndo ta huripho hunahenderwa mauku na kushononeka enehu a chijeso , ela vivi zo nguma dzulu ya kuluphiro renu , zidzihungolangola .
Vivi hu azima kamare kwa vyodzomanya kukala , mwimire kudina kwa Bwana .
Siswi hunamulavira mumvera Mulungu muno kwa mwimwi , maana , hunahamirwa muno yenye kwa dzulu yenu huchikala hu mbereze .
Ndo siswi hudzidina kumuvoya Mulungu usiku na mutsana na moyo wehu wosi , kwa ta ahup'e ukati wa kuuya kwenu , na hudze humudzarigizire cho chiricho k'achimo mwenu kuluphironi .
Ndo vivi hunamuvoya Mulungu wehu , ariye ni Abayehu , na Bwana wehu Jeso kukala , ahuvugulire njira hudze kwenu .
Na Bwana namonjezere menzwa muriyo nayo kwa mukaze kuhenzana , na mwenderere kwahenza at'u osini dza vyo humuhenzavyo mwimwi ,
kwa ta amuhende mukale na myoyo ya kudina , mukale phots'o ila , na mukale atakatifu mbere za Mulungu wehu , ariye ni Abayehu , ukati wa kuuya Bwana wehu Jeso phamwenga na atakatifue osi .
Ajeso asena , manjine ni kwamba , siswi hwàmufunza jisi muhenzwavyo musagale kwa ta mumuhamye Mulungu , na vivyo ndivyo musagalavyo jeri . Ndo vivi hunamuvoya na kumukalata kwa dzina ra Bwana Jeso kukala , mukaze kwenderera kuhenda vivyo .
Mwimwi munagamanya garat'u malagizo hurigomup'a kwa widimi wa Bwana Jeso .
Na Mulungu unamuhenza mwimwi mukale atakatifu , na mugariche kamare mazagazi ga uzinzi .
Ndo chila mumwenga unahenzwa adinise mwiriwe , na asagale chitakatifu na ishima ,
ela ts'i kutuwa t'amaa mbii dza mataifa ots'omumanya Mulungu .
Ndo kuko nakuts'ilairire mut'u akamukosa nduguye wa chijeso kwa kutamani ta kuzinga na muchewe . Maana , Bwana undaariphiza o ahendao dambi zizo , na gago bee hwàmukanya chimbere mwimwi .
Maana , Mulungu k'ahwihire husagale mazagazi ga uzinzi , ela wàhwiha husagale mazagazi ga chitakatifu .
Ndo aremaye kutuwa mafunzo gago , ts'i kwamba unarema ga mut'u , ela ukala unarema ga Mulungu amup'aye Rohowe .
Dzulu ya kwahenza ajeso anzienu , k'ahutakiya kumwandikira kahiri . Maana , mwimwi mwàfunzwa ni Mulungu kare kukala muhenzane ,
na vivyo ndivyo muhenderavyo ajeso ayaenu osi chila phat'u ko jimbo ra Makedonia . Ndo hunamukalata mwimwi enehu a chijeso kukala , mukaze kwenderera kuhenzana .
Chila mut'u naakale na lengo ra kusagala phots'o h'uh'u , atuwe gakwe , na ahende kazi na mikonoye mwenye dza vyo hurivyomulagiza phokala hu kuko kwenu ,
kwa ta mataifa amwishime , na mukale k'amulolera at'u anjine kwa genu murigo nago haja .
Enehu a chijeso , hunahenza mumanye ujeri dzulu ya arat'u afadzi , kwa ta muts'ikale na shenene dza mataifa ots'ololera chochosi mut'u achifa .
Siswi hunakuluphira kukala , Jeso wàfa na achifufuka . Kwa vivyo , nihukuluphireni vivyo kukala , Mulungu undaafufula , na aahende akale phamwenga na Jeso arat'u afadzi osi ofa na kuno anamukuluphira Jeso .
Gaga mafunzo gatuwirizago , bee ni mafunzo ga Bwana , na go ni kukala , siswi hurio hu moyo na ondokala acheri moyo ukati wa kuuya Bwana , hakika k'ahundaalongolera o afadzi kwendamutsangira Bwana .
Maana , Bwana mwenye achikala unatserera kulaa mulunguni , undalavya lagizo kwa laka ra dzulu , kundakala na laka ra malaika mubomu , na gunda ra Mulungu rindapigwa . Na phapho ndipho arat'u ofa na kuno achikala anamukuluphira K'irisito , andafufulwa mwanzo .
Chidzako , siswi ondokala hu moyo na hucheri phapha duniani , hundahwalwa phamwenga na ao hwende mainguni hukamutsangire Bwana , na hundakala phamwenga naye ta kare na kare .
Ndo ngolananingolanani , na mutiyane moyo na maneno gaga .
Ela ta vivyo , siswi k'ahutakiya kumwandikira dzulu ya kukala , maneno gago gandalairira rini , na ukati wani .
Maana , mwimwi enye munamanya kare kukala , Bwana undauya ts'iku yiriyo mundakala k'amumulolera dza virat'u mwivi adzavyo na usiku .
Ukati phondokala at'u anaamba , " Kuna reri na hunaroromwat'o , " phapho bee ndipho andagwererwa ni kuhangamizwa maruru , na at'u k'aandaidima kukuchimbira kamare . Maana , kuko kundakala dza utsungu wa uvyazi umudziriravyo muchet'u wa t'umbo .
Ela mwimwi ajeso asena , k'amu dzizani kahiri . Kwa vivyo , ts'iku yiyo k'ayindamukudzirira dulukiza dza mwivi .
Mwimwi mosi mu at'u a mwanga , na at'u a mutsana . Siswi k'ahu at'u a usiku , hebu a dziza .
Ndo siswi nahuts'ikaleni dza o ataifa acherio kulala , ela nahukaleni matso , na hukaleni na chihezo .
At'u ario usikuni ndio alalao , na ndio anwao .
Ela kwahivira sino hu at'u a mutsana , nahukaleni na chihezo , na nahuvaleni ch'inga ya chilagani , yiriyo ni kuluphiro na menzwa , na hulolereni kutivywa , kuriko ndiko k'ofiya yehu ya chuma ya kuchinga chitswa .
Maana , Mulungu k'ahupangirire hugwererwe ni chitaiche , ela wàhupangira hupate wokofu kuchirira Bwana wehu Jeso K'irisito .
Yiye wàfa kwa dzulu yehu , kwa ta phondouya , hukale hu moyo hebu hudzefa , chisha hukasagale naye ta kare na kare .
Ndo mwimwi endererani kutiyana moyo , na mujengane dza vyo muhendavyo kare .
Enehu a chijeso , gehu ga musindikizo ni kwamba , hunamuvoya mwaone ana tende arat'u ahendao kazi na chadi kati yenu , ya kumulongoza kwa dzulu ya Bwana , na kumukanya .
Ap'eni ishima bomu , na mwahenze muno kwa kazi ayihendayo . Na mwimwi enye , sagalani na reri kati yenu .
Na hunamukalata mwimwi ajeso asena kukala , akanyeni ajeso ario ni akaha , atiyeni moyo ajeso ario a chiwogawoga , aavizeni ajeso ario ni anyonge , na kalani avumiriri kwa at'u osi .
Mwimwi hakikishani k'aphana mut'u ariphizaye chisasi , ela maazo genu nagakale ga kuhenderana madzo ts'iku zosi , na kwahendera madzo at'u osi .
Mwimwi hamirwani ukati wosi ,
endererani kumuvoya Mulungu ,
na muhewaro ni Mulungu , bee riphokereni na mumvera ukati wosi , maana , gago ndigo Mulungu agahenzago kwenu ujesoni .
Mwimwi muts'ifise moho wa Roho wa Mulungu .
Ndo muts'iphurye udzumbe wa Mulungu ugombwao ni at'ue ,
ela go maneno gao anzani kugalola t'ot'ot'o . Tuwani go maneno gao madzo ,
ela rondorona ni ii , riricheni kare .
Hunamuvoya Mulungu ahuhendaye husagale na reriye , amutakase tsetsetse mwimwi , na arinde maroho genu , myoyo yenu , na miiri yenu , kwa ta muts'ikale na ila yoyosi ukati Bwana wehu Jeso K'irisito achikala unauya .
Mulungu amwihaye mwimwi unakuluphirika , na undamuhendera gago gosi .
Huvoyereni siswi mwimwi enehu a chijeso .
Chisha , hulamusireni muno ajeso ayaehu osi kuko , kwa kupigana busu takatifu .
Ninamulagiza kwa dzina ra Bwana kukala , mwasomere ajeso asena osi baruwa yiyi .
Bwana wehu Jeso K'irisito naamuhats'e .
Ni mimi P'aulo , Silwano na T'imoti , hunamwandikira mwimwi ajeso a Tesalonike , murio mu at'ungwa a Baba Mulungu , na a Bwana Jeso K'irisito .
Baba Mulungu na Bwana Jeso K'irisito naamuhats'e , na amuhende musagale na reri yao .
Enehu a chijeso , siswi hunahenzwa humulavire mumvera Mulungu ts'iku zosi kwa dzulu yenu , na yiyo ni haki . Maana , kuluphiro renu rinakaza kukula , na ta kuhenzana kwa chila mumwenga wenu nako , kunakaza konjezeka .
Ndo siswi enye go makanisa manjine ga Mulungu hunagaambira na ngulu dzulu ya vyo muvumiriravyo , na vyodzogwiririra kinyi kuluphiro renu vivyo , ta muripho munaturiswa muno , na kuhenderwa mauku .
Elako , Mulungu unahumira gago mauku mupatago , konyesa ulamuliwe wa haki . Maana , yiye undamuchiza kukala , munawirya kuphenya kwakwe Ufalumeni , urio vivi munahenderwa mauku kwa uo .
Mulungu ni muhaki . Kwa vivyo , ao amuhenderao mauku vivi , yiye undaariphiza mauku vivyo .
Ela mwimwi muhenderwao mauku vivi , undamuusira , na amuhurize phamwenga na siswi , ukati Bwana Jeso phondolairira kulaa mulunguni na malaikae enye widimi , na luchemi lwa moho .
Phapho Bwana undaatiya akili ots'omumanya Mulungu , na ots'oogopha Nguma Mbidzo ya Bwana wehu Jeso .
Ndo at'u ao kutiywa kwao akili kundakala kwa kuhangamizwa ta kare na kare , kwa kutanywa kure na Bwana , na widimiwe ubomu .
Gago gandahendeka ukati uo Bwana Jeso phondolairira kulaa mulunguni kudzalikwa , na kwishimiwa ni at'ue osi atakatifu , ario anamukuluphira . Mwimwi namwi mundakala kati yao , kwakukala , mwàukuluphira urat'u udzumbe huriomusumurira .
Gago ndigo gatumago ta hunamuvoyera chila ts'iku kukala , Mulungu wehu amuchize kukala munawirya go mazagazi gomwihira , na kwamba agachimize go madzo genu gosi mugaazago , na zo kazi za kuluphiro kuchirira widimiwe .
Gago gachihendeka , mwimwi mundamuhenda Bwana wehu Jeso alikwe , na yiye undamuhenda mulikwe phamwenga na yiye mwenye , kutuwirizana na mbazi za Mulungu wehu , na za Bwana Jeso K'irisito .
Dzulu ya kuuya kwa Bwana wehu Jeso K'irisito phapha duniani , na siswi vyondorundikana phamwenga mbereze , hunamuvoya mwimwi enehu a chijeso
kukala , muts'ikale at'u ots'oyuga kwangaishwa akili , hebu kuyugwa ni o at'u aambao ts'iku ya kuuya Bwana yàfika kare . Ao ta akamwamba àona ono , ahendagafunulirwa , hebu àgasoma baruwani ayambayo yàlaa kwehu , chisha mwi ts'iakuluphireni vivyo .
Mwimwi muts'ilembwe ni mut'u yeyosi na njira yoyosi , maana , yiyo ts'iku ya kuuya Bwana , k'ayindafika ta ni seti mwanzo at'u amupinge Mulungu muno , na alairire ye mut'u wa mai gosi , ariye musindikizowe ni kuhangamizwa .
Yiye ni yuyat'u adziunulaye na kupinga chila chiihiwacho mulungu , na chila chabudiwacho . Na ta undahendaphenya mo hekaluni ra Mulungu asagale , na phapho adzambe yiye ndiye Mulungu .
Mukale k'amukumbikira mwimwi kukala , ukati niriphokala nicheri kuko kwenu nàkala nichimwambira gago ?
Na samba munamanya mwi kukala , yiye vivi uzuliywa ni ut'u , kwa ta alairire o ukatiwe opangirwa ?
Yiye mut'u wa mai gosi vivi unahenda kazi kare chisiri-siri , na undaenderera vivyo chisiri-siri ta phondousirwa yedzemuzuliya .
Yiye achiuswa , ndipho yiye mut'u wa mai gosi undalairira , ela Bwana Jeso undakudzamuvivira p'umuzize amuulage , na amuhangamize na widimi ondokudza nao .
Ukati yiye mut'u wa mai gosi achilairira , undakudzahenda kazi za Shetani na widimi wosi , kwa kuhenda dalili , na maut'u-maut'u ga kwangalaza ga ulongo .
Yiye undahumira chila njira ya ulongo aalembere o ario andahangamizwa kwakukala , anarema kuuhenza ujeri urio ungari kwativya .
Gago ndigo gatumago ta Mulungu unaabit'ira mukotse wa kuyaza , na phapho akuluphire gago maneno gosi ga ulongo .
Na musindikizo wao , ao osi andalamulwa ni alongo kwa k'aakuluphirire ujeri , ta its'iphokala ohamirwa ni kuhenda mai .
Ela ta vivyo , siswi hunahenzwa humulavire mumvera Mulungu ts'iku zosi kwa dzulu yenu mwimwi enehu a chijeso . Mwimwi munahenzwa ni Bwana , maana , Mulungu wàmutsagula hangu pho mwanzo kukala , mupate wokofu kuchirira kutakaswa ni Rohowe , na kukuluphira ujeri .
Mulungu wàmwiha kuku wokofuni ukati huriphomusumurira Nguma Mbidzo , kwa ta mwimwi namwi mupate o ubomu wa Bwana wehu Jeso K'irisito .
Bee k'amona enehu a chijeso , mwimwi imani kudina , na gatuwirizeni jeri-jeri garat'u mafunzo gehu hurigomufunza phokala hunamusumurira Nguma Mbidzo , na gomwandikira mwehu baruwani .
Baba Mulungu wàhuhenza muno ta achihutiya moyo ta kare na kare , na kuhuhenda hulolere madzo kulaa kwakwe kwa mbazize mwenye . Bwana wehu Jeso K'irisito mwenye , na ye Baba Mulungu
naamutiye moyo na amwidimise kuhenda chila ririro idzo , na kugomba madzo maphuphu .
Enehu a chijeso , malagizo gangu ga musindikizo ni kwamba , huvoyereni siswi kukala , hwidime kurigot'eza maruru neno ra Bwana , na kosi kondofika riro neno , riphokerwe na ishima dza virat'u mwimwi murivyoriphokera .
Na chisha , huvoyereni vivyo kukala , Mulungu ahurinde salama na at'u ai , na ots'ohenda ga haki , maana , ts'i osi akuluphirao .
Ela Bwana unakuluphirika . Kwa vivyo , yiye undamudinisa , na undamurinda na yuyat'u Mui .
Na chisha , ninakuluphira kukala , Bwana undamuhenda mugatuwe go nimulagizago , na mwenderere kugatuwa vivyo .
Bwana naalongoze myoyo yenu mumanye menzwa ya Mulungu , na K'irisito amup'e kuvumirirakwe ta muripho munahenderwa mauku .
Ndo siswi hunamulagiza mwimwi enehu a chijeso kwa dzina ra Bwana wehu Jeso K'irisito kukala , muts'igwirikane na chila mujeso ariye ni mukaha , na ariye k'atuwa garat'u malagizo gogaphokera kulaa kwehu .
Maana , mwimwi enye munamanya t'ot'ot'o kukala , ni seti mwige mufano wehu . Siswi huriphokala namwi , k'ahukalire akaha .
Siswi k'ahurirye cha mut'u bule , its'iphokala , sino hwàhenda chadi cha kuhenda kazi usiku na mutsana , kwa ta huts'ikale muzigo kwa yeyosi kati yenu .
Siswi hwàkala huna haki ya kumwamba muhumanye gehu hurigo hunago haja , ela sino hwàhenda chadi chicho , kwa ta humup'e mufano , na mwendo wehu muutuwe .
Maana , ta huriphokala hu phamwengani , hwàkala huchimwamba vivi , " Mut'u ariye k'enzi kuhenda kazi , naats'ihewe chakurya . "
Siswi hunamup'a malagizo gaga , kwakukala , hwàsikira kukala , anjine enu àgaluka akaha k'aahenda kazi , ta ni at'u a kuzunguluka , na kuphuphizira at'u anjine kazi zao .
Bee ao ajeso ayaehu hunaalagiza na kwakanya kwa dzina ra Bwana wehu Jeso K'irisito kukala , ahurire na ahende kazi kwa ta adzipatire gao arigo nago haja enye .
Ela chiupande wenu mwimwi enehu a chijeso , muts'itsoke kuhenda madzo .
Mut'u yeyosi achikala k'agaogopha gaga malagizo garigo ndani ya baruwa yiyi , dzimanyirireni na mut'u yiye , na muts'igwirikane naye kwa ta agwirwe ni haya .
Na muts'imuhwalire dza kwamba ni mudawa , ela mwimwi mukanyeni tu dza ndugu yenu wa chijeso .
Bwana wehu Jeso , ariye yiye mwenye ndiye aahendaye at'u akakala na reriye , naamuhende mukale na reri ukati wosi , chisha kwa chila njira . Bwana naakale namwi mosi .
Uu ni mwajo kulaa kwa mimi P'aulo , na ninawandika na mukono wangu mwenye . Vivi ndivyo nitiyavyo chidole chila nimarigizapho kwandika baruwa yangu .
Bwana wehu Jeso K'irisito naamuhats'e mosi .
Ni mimi P'aulo muhumwa wa Jeso K'irisito niriye na widimi . Mimi ni muhumwa wa Jeso niriye na widimi kutuwirizana na lagizo ra Mulungu Mutivyi wehu , na ra K'irisito Jeso , ariye ndiye humuloleraye adze ahup'e manoso gosi .
Ninakwandikira uwe T'imoti mwanangu mwenye wa chiroho . Baba Mulungu na Bwana wehu Jeso K'irisito naakuhats'e , akonere mbazi , na akuhende usagale na reri yao .
T'imoti , nicheri kukuhenza ukale kuko mudzi ubomu wa Efeso dza nirivyokwamba niriphokala ninenda jimbo ra Makedonia . Kuko , kuna at'u anjine afunzao mafunzo ga ulongo . Ndo ninakuhenza wenderere kukala kuko , kwa ta wakomese at'u ao .
Ao a-aambire ariche kubananga ukati wao kwa kwambirana ngano za ulongo , na kutarirana-tarirana maneno gots'osika gokala gachihendwa ni akare ao . Maana , maneno gago gandaahenda ahenderane k'ani tu , ela k'aganda-aaviza kuhenda kazi ya Mulungu , yiriyo yihendwa kwa kuluphiro .
Lengo ra kukwandikira lagizo riri uwe T'imoti , bee ni waambire ajeso a kuko kukala , ahenzane . Na at'u kuhenzana , bee ni akale ana myoyo midzo , ana maazo ga kukala anatuwa madzo , na akale ana kuluphiro jeri .
At'u anjine k'aagahendere gago , na phapho achiyaywa ni kutuwa njira ya jeri , na achiphenyerera kugomba maneno gots'o ganjira .
At'u ao anahenza akale alimu a Shariya ya Mulungu , ela ta o enye k'aagamanya go agagombago , hebu go agaelezago na nguvu .
Hunamanya kukala , Shariya ni mbidzo , ela ni mbidzo tu chikala mut'u undayihumira chivyopanga Mulungu .
Ndo hunamanya kukala , Mulungu k'aikire Shariya kwa dzulu ya at'u ahendao ga haki , ela , wàyiika kwa arat'u ayivunzao , na arat'u aremao kuyituwa . Yaani , wàyiika kwa ots'omogopha na adambi , kwa at'u ario ts'i atakatifu na ots'ojali Mulungu , kwa aapigao abazao na amezao , kwa aulagi ,
kwa adiya , ahendanao ache chinyume na vyopangwa ni Mulungu , achuzi a agulwa ahumiki , at'u alembao , at'u alavyao ushaidi wa ulongo , na at'u ahendao chochosi chinjine chiricho chichinyume cha garat'u mafunzo ga Mulungu ga jeri .
Mafunzo ga jeri ni garat'u garigo kwenye Nguma Mbidzo yenye widimi ya Mulungu alikwaye , yiriyo mimi nàtsagulwa niyisumurire .
Ninamulavira mumvera Bwana wehu K'irisito Jeso , ariye ndiye wàniidimisa kuhenda yiyi kaziye . Nina mumvera kukala , wànona ninakuluphirika kwa kunoloha nimuhikirehikire .
Mimi ta niripho pho p'indi nàmukufuru yiye , nàahendera mauku ajeso , na nàrihakana ro dzinare , ela nàonerwa mbazi , kwakukala , nàkala ts'ikuluphira , na kwa vivyo , nàkala ts'imanya nihendaro .
Ye Bwana wehu wànonera mbazi muno yenye , na achinip'a kuluphiro bomu na menzwa kamare yilaayo kwa K'irisito Jeso .
Musemo uu wambao , K'irisito Jeso wàkudza duniani kudzativya adambi , bee ni wa jeri , na unawirya kukubaliwa kamare . Na mimi P'aulo , bee ndimi mubomu wa adambi ,
ela nàonerwa mbazi vivyo mimi mubomu wa adambi kwa K'irisito Jeso aonyese kukala , unaavumirira muno ta adambi abomu . Na gago wàgahenda , kwa ta anjine nao amanye anaidima kukuluphira , na akapata uzima uphya wa kare na kare .
Mulungu naakale na widimi , na alikwe ta kare na kare . Yiye ndiye Mufalume ariyeko ta kare na kare , yets'efa , yets'eoneka , na ndiye Mulungu wa jeri tu hicheye . Amina .
Mwanangu wa chiroho T'imoti , ninakwandikira malagizo gaga kutuwirizana na maneno ga ugomvi wa chimulungu gogombwa p'indi dzuluyo . Gaga ninagahenda kwa ta widime kugatuwa t'ot'ot'o gago maneno , na phapho widime kupiga k'ondo mbidzo ya kumuhehera Bwana .
Uwe henda vivyo kwa kwenderera kugwiririra kinyi kuluphiroro , na uhende maazo ga kukala unatuwa madzo . At'u anjine k'aarituwire riro , na phapho achihangamiza kuluphiro rao .
Kati yao ni Humenayo na Alekizanda , ario nàarichira Shetani afunzwe kukala , kumukufuru Mulungu ts'i kudzo .
Ndo rangu ra mwanzo ni kwamba , ninamukalata mwavoyere at'u osi . Na vyo mulavyavyo mavoyo genu , muvoyeni Mulungu kukala aaonere mbazi , na mumulavire mumvera Mulungu .
Mwimwi kwa njira yiyo , avoyereni afalume , na anjine osi ario anatawala kwa ta husagaleni na reri phots'o muyuwano , humuhikirehikire Mulungu na hukale atakatifu .
Neno riri ni idzo , na rinamuhamira Mulungu Mutivyi wehu ,
ariye unaahenza at'u osi ativywe , na phapho amanye ujeri .
Maana , kuna Mulungu mumwenga tu , na mutsanganyi atsanganyaye at'u na Mulungu naye , ni mumwenga vivyo , na ni ye mudamu K'irisito Jeso .
Yiye wàdzilavira kufa kwa akombole at'u osi , na gago gashuhudiywa ukati opangirwa .
Ndo mimi nami nàtsagulwa nishuhudiye kwa kukala muhubiri na muhumwa wa Jeso wa widimi , na bee mimi ninagomba ujeri ts'ilemba . Na chisha , nàtsagulwa nikale mwalimu niafunze at'u a makabila manjine dzulu ya kuluphiro na ujeri .
Ndo chila phat'u monanapho kwa mavoyo , ninahenza alume ario ni atakatifu , ots'o fingi moyoni , na ario ts'i at'u a k'ani , aunule mikono yao avoye .
Ache nao , ninaahenza avale nguwo za ishima . Ao ts'enzi asongwe misongo ya gali-gali hebu avale miyo ya dahabu , ya lulu hebu nguwo za gali kwa aonewe adzo kuku konze .
Ela mino ninaahenza aonewe atana kwa kuhenda mahendo madzo , maana , vivyo ndivyo ahenzwavyo ahende ache aambao anamuvoya Mulungu .
Ache afunzwapho kanisani , naadziike ts'ini kamare kwa kunyamala na kusirikisa t'ot'ot'o .
Mimi ts'iahenzeza ache afunze hebu kwasagalira alume , its'iphokala , ache naakale at'u a kusikiza mafunzo t'ot'ot'o tu .
Maana , Adamu ndiye yeumbwa mwanzo , ndipho Hawa achituwiriza .
Na hebu ts'i Adamu yelembwa ni Shetani , its'iphokala , ni ye muche ndiye yelembwa , na achiyivunza shariya ya Mulungu .
Ela ta vivyo , ye muche undativywa chiroho kwa kuvyalakwe , na ache osi andativywa achikala andaenderera kukala na kuluphiro , andakala na menzwa , andakala atakatifu , na akale na chihezo .
Musemo uu wambao , " Mut'u achikala unahenza akale chilongozi wa kanisa , bee unaaza kazi mbidzo , " ni wa jeri .
Ndo chilongozi wa kanisa ni seti akale ni mut'u yets'ehadzwa na mai ni yeyosi , akale una muche mumwenga tu , akale ni mut'u wa chihezo na wa hekima , akale ni mut'u na ishimaze , akale una karibu , akale ni mut'u aidimaye kufunzat'o ,
akale ts'i munwadzi , akale ts'i mut'u wa k'ondo , its'iphokala unahenzwa akale mup'ore , ats'ikale mut'u wa kugomberana na at'u , na ats'ikale mut'u wa chipherephere na p'esa .
Yiye ni seti akale ni mut'u aidimaye mudziwe , na vivi ni kwamba , anae akale anaambirika na anamwishima muno .
Maana , mut'u achikala k'aidima mudziwe , ta kanisa ra Mulungu naro k'andaidima kurilongoza .
Chilongozi wa kanisa k'ahenzwa akale mut'u ariye wàokoka dzuzi-dzuzi , ats'idze akadziunula ta musindikizowe akalamulwa ni mulongo dza Shetani arivyolamulwa .
Dzulu ya gago , ni seti akale ni mut'u ariye ngumaye ni mbidzo ta kwa at'u ario ts'i ajeso , kwa ats'idze akahadzwa na mai , na kugwirwa ni muhambo wa Shetani .
Atumia a makanisa nao , ni seti akale ni at'u na ishima zao , akale ana mwimo , akale ts'i anwadzi , akale ts'i at'u a chipherephere na p'esa ,
akale ni at'u atuwao ujeri aukuluphirao ofunulwa , na maazo ga kukala anatuwa madzo .
Atumia a makanisa nao niaanze kuuzirwa-uzirwa mwanzo ta amanywe k'aana kosa , ndipho atsagulwe ahende kazi yiyi .
Ache ao nao , anahenzwa akale ni at'u na ishima zao , akale k'aatsuna at'u , its'iphokala akale ana chihezo , na akale anakuluphirika na gosi .
Atumia a makanisa anahenzwa akale ni at'u enye muche mumwenga-mumwenga tu , na akale ni at'u ario anaidima ana ao , na midzi yao .
Atumia a makanisa ahendao kazi yao t'ot'ot'o , andaishimiwa ni at'u , na andakala angumbau kwa kumukuluphira K'irisito Jeso .
Maazo gangu mimi P'aulo , bee ni kudza kwako sambi , ela k'ahumanya ga Mulungu . Ndo ninakwandikira baruwa yiyi , kwa ta
nichichelewa , we widime kumanya vivyo vyo ahenzwavyo at'u a Mulungu akale , na at'u a Mulungu , bee ni ro kanisa ra Mulungu ariye moyo . Na kanisa ndiro p'ila , na ndiro rodziumija ujeri .
Na ta k'agatangwatangwa maneno arigo Mulungu wàgafunula dzulu ya dini yehu , garigo ni mabomu : Jeso K'irisito wàlairira na mwiri wa chidamu , Roho wa Mulungu wàonyesa lwazu kukala ni mujeri kwa kumufufula , na achonewa ni malaika . Ngumaye Mbidzo yàsumurirwa kwa at'u a viryomo vyosi , na at'u phapha duniani àmukuluphira . Na wàhwalwa achenda mulunguni , na ubomu .
Ela Roho wa Mulungu unang'aza lwazu-lwazu kukala , ukati wa ts'iku za musindikizo , at'u anjine andaricha kukuluphira mafunzo ga jeri atuwe ga roho a ulongo , na mafunzo ga mapepo .
Mafunzo gago gandarehewa ni alumakwiri agombao ulongo , ario k'aamanya idzo ni riphiro na ii ni riphiro , dza kwamba akili zao zàochwa na chuma cha moho .
Ndo at'u ao anaakahaza at'u ats'ihwale hebu kuhwalwa , na chisha anaaziza at'u vyakurya vinjine , virivyo Mulungu wàvyumba kwa viriwe na mumvera ni arat'u ario anakuluphira , na anamanya ujeri .
Maana , chila chit'u choumbwa ni Mulungu ni chidzo , na k'akuna chit'u cha kuremwa chichikala chiphokerwa na mumvera ,
maana , chàtakaswa ni neno ra Mulungu na go mavoyo .
T'imoti , a-aambire enehu a chijeso malagizo gaga , na vivyo undakala u muhendikazi mudzo wa K'irisito Jeso yedzekuzwa na maneno ga ujeri , na unaenderera kutuwa go mafunzo madzo .
At'u anjine anaambirana ngano za ulongo , na ta k'azerekezana na ujeri wa Mulungu . Ndo uwe uts'izituwe kamare zizo , ta we dzibaze kusagala mazagazi ga kumuhikirahikira Mulungu .
Maana , mabazo ga chimwiri ganaaviza vichache , ela mabazo ga kumuhikirahikira Mulungu , go ganaaviza chila upande , maana , ganalavya uzima kwenye mazagazi gaga , na ta go gadzago .
Musemo uo bee ni wa jeri , na unawirya kukubaliwa kamare .
Siswi hunahenda hwidimavyo , na kuhenda kazi na chadi kwa at'u aukubali , maana , hulola Mulungu ariye moyo . Na yiye ndiye Mutivyi wa at'u osi , na kamwe arat'u akuluphirao .
A-aambire at'u agahende gaga , na gafunze .
Mut'u yeyosi naats'ikuphurye kwakukala u mwanache , its'iphokala , kala chelelezo chidzo kwa akuluphiri , kwa kugomba maneno madzo , kwa kukala na mwendo udzo , kwahenza at'u , kumukuluphira Mulungu , na kukala mut'u yets'e ila .
`Aenderera kwasomera at'u neno ra Mulungu , kwasumurira dzuluye , na kwafunza ta phondokudzira mimi .
Uts'iriche kuchihumira chipajicho uricho nacho , chiricho wàchipata ukati agomvi a Mulungu ariphosema dzuluye , na ngambi ya vilongozi achikwikira mikono kukuhats'a kwa kaziyo .
Dzibaze na udzilavire tsetsetse kugahenda gaga , kwa ta at'u osi aone maendererogo .
Dzimanyirire uwe mwenye mwiri , na manyirira mafunzogo . Na àenderera kuhenda vivyo , maana , uchihenda vivyo , undadzitivya uwe mwenye na ondogasikiza mafunzogo .
T'imoti , uwe uts'imuchemere mutumia yeyosi , ela mwambire t'ot'ot'o dza abayo . Atana anzio aambiret'o dza nduguzo ,
achet'u dza amezo , na asichana nao dza nduguzo a chiche phots'o phyuphyu kamare .
T'imoti , hakikisha magungu ots'o aroromi , anaroromwat'o na kwishimiwa .
Ela gungu mwenye ana , hebu adzukulu , ao anae hebu o adzukulue ndio ahenzwao akale a mwanzo konyesa kukala , anamuhikirahikira Mulungu kwa kwaroroma t'ot'ot'o avyazi ao , dza ao arivyororomwa . Maana , neno riro rinamuhamira Mulungu .
Muchet'u gungu yets'e muroromi , na ariye k'arichirirwe mbeko yoyosi , bee ulola Mulungu jeri amurorome , na yiye bee unaenderera na mavoyo usiku na mutsana .
Ela muchet'u gungu yets'ezuliya t'amaaze , bee chiroho wàfa kare ta aripho chimwiri u moyo .
A-aambire akuluphiri osi kuko kukala , aaroromet'o at'u ao ats'idze akatsekwa na akalaumiwa .
Mut'u yeyosi ariye k'aaroromat'o at'ue , na kamwe arat'u a kwavyala mwenye , bee wàlaa Jeso , na ni mui muno kuchira mut'u ariye k'akuluphira .
T'imoti , gungu ariye unaidima kwandikishwa aroromwe ni kanisa , bee niakale uhenda myaka mirongo mihandahu ( 60 ) na kwenderera . Chisha , unahenzwa akale ariphohwalwa , wàmanya ye mulumewe tu bahi ,
na ngumaye yikale ni mbidzo . Nichigomba vivyo ni ninaamba , akale ni muchet'u yerera anae t'ot'ot'o , yekala una karibu , yeahikirahikira ajeso anzie chirumwengu , yeaviza at'u enye ndai , na ariye wàkala udzidzilavira tsetsetse kuhenda maneno madzo gosi .
Ela magungu atsanga-atsanga naats'iroromwe ni kanisa . Maana , ta akadzilavira tsetsetse kwa Jeso , chidzako o anashindwa vivyo ni t'amaa zao za mwiri ta aaze kuhwalwa .
Ahendapho vivyo , bee ni kukala anadzihenda enye alamulwe ni alongo kwa àkala avunza chilagane chao chondokala àlaga .
Na chisha achandikishwa , nikudzibaza kukala akaha , akatuwa wa zungulu-zungulu tu . Na dzulu ya gago , o nikwanza kutsuna at'u , na kuphenyerera maneno ga at'u anjine kuno achigomba maneno gots'owirya kugombwa .
Ndo ninaahenza magungu atsanga-atsanga ahwalwe avyale ana , na atsunze madzumba gao t'ot'ot'o , kwa ta adawa a Bwana wehu Jeso ats'ipate chisingwa cha kuhuhadzira .
Ndo naahwalwe magungu atsanga-atsanga kwakukala , ta anjine àgaluka kare anatuwa ga Shetani .
Kuchikala kuna muchet'u yeyosi wa chijeso ariye kwakwe mudzini kuna magungu , yiye naarorome mwenye . Muzigo uo naats'iurichire kanisa , kwa ta kanisa riarorome magungu ots'o aroromi kamare , na ots'o mbeko .
Vilongozi alongozao kanisa t'ot'ot'o , anawirya kuriphwat'o na kwishimiwa muno . Kamwe arat'u ahendao kazi ya kusumurira na kufunza neno na chadi , ndio ahenzwao ahenderwe gaga .
Maana , ta Maandiko ga Mulungu ganaamba , " Urimapho kw'ekw'e na ng'ombe , uts'izifunge milomo . " Na chisha manjine ganaamba , " Muhendikazi unawirya kuriphwa mushaharawe . "
Achikala mut'u una chiriro na chilongozi wa kanisa , muphokerere tu achikala ukudza na mashaidi airi , hebu ahahu .
At'u aendererao kuhenda dambi achemere mbere za kanisa , na riro rindaakanya ta ajeso anjine osi aogophe .
Vivi nikwandikiravyo malagizo gaga , Mulungu , Jeso K'irisito , na malaika atakatifu ni mashaidi gangu . Ndo ninakulagiza ugatuwe malagizo gaga phots'o ubaguzi , na uts'ilamule at'u phots'omanya ujeri .
Mut'u uchikala unahenza umutsagule akale chilongozi wa kanisa , anza kumuuzira-uzira kwa chiwango mwanzo , ndipho udze umubandikire mikono . Na uts'idzitiye kwenye dambi za anjine , its'iphokala , dziike mutakatifu .
T'imoti , uwe ndaniyo yinakuyuga , na una makongo manjine gakubit'ago chisichisi . Ndo uts'inwe madzi hicheye , ela kala uchinwa divai ch'ach'e-ch'ach'e nayo , na ndipho gago k'agandakubit'a chisichisi .
Dambi za at'u anjine zi matsoni , na zinaonyesa kukala , ao ni seti alamulwe , ela anjine dambi zao zimanyikana nyumaze .
Ndo mahendo madzo ga at'u anjine nago , gago ga matsoni , na ta gots'ooneka vivi , chisha k'agandaenderera kufitsika .
T'imoti , agulwa ahumiki osi anahenzwa aaishime muno aguli ao . Ao achihenda vivyo , at'u andakosa chisingwa cha kuriifyira dzina ra Mulungu , na mafunzo gehu .
Agulwa ahumiki ario aguli ao , ni akuluphiri , naats'iaphurye kwakukala , ao na o aguli ao chiroho ni ndugu . Its'iphokala , ao naahikirehikire t'ot'ot'o kwakukala , ondofaidika kulairirana na kazi yao , ni akuluphiri anziao aahenzao . T'imoti , ninakuhenza ufunze , na wakalate at'u ahende gago godzokwandikira phapho dzulu .
At'u anjine andafunza mafunzo ga ulongo , na gago gandakala chinyume cha mafunzo ga jeri ga Bwana wehu Jeso K'irisito , na k'aandakubaliyana na mafunzo gafunzago jisi ya kumuhikirahikira Mulungu jeri .
Mut'u afunzaye mafunzo ga ulongo , bee kaziye ni kudziunula tu , ela k'ana amanyaro . Mut'u wa vivyo bee ni unahenza kulumba na kuhenda k'ani nyinji dzulu ya maneno tu , na gago ndigo gaahendago at'u aonerane chidzitso , alumbane , akamenana , kudzuphana ,
na kuts'aerekezana . Gago gosi bee ganahendwa ni ao ario akili zao zàbanangika , na k'aamanya ujeri . Ao anaona kumuhikirahikira Mulungu ni ts'umo .
Ni jeri kumuhikirahikira Mulungu na kuno unatosheka na cho upatacho ni faida bomu .
Maana , huriphovyalwa phapha duniani , k'ahuvyalirwe na chochosi . Na ndo ukati wa kufa nao , k'ahundaidima kwenda na chochosi .
Ndo huchikala huna chakurya na nguwo , nahutoshekeni .
At'u ahenzao utajiri , bee anadzitiya majezoni enye , na anagwirwa ni t'amaa nyinji za chizuzu , zirizo zinabananga na kwahangamiza anadamu .
Maana , chipherephere cha p'esa , bee ndicho chanzo cha mai gosi . At'u anjine àzihendera chipherephere achiricha kukala na kuluphiro na vivi a makalani .
Ela uwe kwahivira u mut'u wa Mulungu , uts'igahende kamare gago mai godzogahadza phapho dzulu . Uwe henda widimavyo wone kukala , unahenda ga haki , unamuhikirahikira Mulungu , una kuluphiro , unaahenza at'u , unavumirira , na ukale mup'ore .
Uwe piga k'ondo mbidzo ya kuhehera ujeri ukuluphirao , ugwiririre kinyi o uzima uphya wa kare na kare urio ndio oihirwa ukati uriphoshuhudiya kuluphiroro jamani .
Mimi ninakup'a malagizo gago , na Mulungu avip'aye vyumbe vyosi uzima , na K'irisito Jeso yeshuhudiya mbere za P'onitiyo Pilato kukala yiye ni ani , ni mashaidi gangu .
Ndo gagwire malagizo gaga kamare , na uhende gosi kwa uts'ihadzwe ni mut'u ta Bwana wehu Jeso K'irisito auye .
Na Bwana Jeso undauya ukati opangirwa ni Mulungu alikwaye , na ariye ndiye chilongozi hicheye , Mufalume wa afalume , na Bwana wa mabwana .
Yiye ndiye yets'efa hicheye tu , na usagala kut'u kwa mwanga wa kumetameta ta k'auloleka . K'akuna mut'u yemona , hebu aidimaye kumona . Yiye naaogophewe , na asale na widimiwe ta kare na kare ! Amina .
Akanye at'u ario ni matajiri phapha duniani ats'idziunule , na ariche kulola uo utajiri wao , urio unga dza manina , na amulole Mulungu , ariye ndiye ahup'aye na moyo umwenga vit'u vyosi vya kuhuhenda husagale na raha .
Ao matajiri a-aambire ahende madzo . Ao naakale matajiri a kuhenda madzo , akale at'u a kulavya na moyo umwenga , na akale kwete kuhumira mali zao phamwenga na anjine .
Ao achigahenda gago , andakala anadziikira mbeko yikale musinzi udzo kwa ukati udzao , kwa ta apate uzima uphya wa kare na kare urio ndio uzima wenye .
T'imoti , uwe tsunza kaziyo yotsagulirwa ni Mulungu . Uwe dzitanye na at'u agombao maneno garigo ts'i ga kumukuluphira Mulungu , na ahendao k'ani kwamba anamanya , ela k'aana amanyaro .
Maana , at'u anjine àdzamba anamanya dza vivyo , na musindikizowe achiyaywa ni kutuwa njira ya kuluphiro . Mulungu naamuhats'e .
Ni mimi P'aulo , muhumwa wa Jeso niriye na widimi kwa henzo ra Mulungu , na nàolohewa kwa ta niaambire at'u uzima uphya wa kare na kare oulagwa , hurio hunao kwa kumukuluphira Jeso .
Ninakwandikira uwe T'imoti mwanangu wa chiroho nikuhenzaye . Baba Mulungu na Bwana wehu K'irisito Jeso naakuhats'e , akonere mbazi , na akuhende usagale na reri yao .
T'imoti , mimi ninamulavira mumvera Mulungu kwa dzuluyo . Yiye Mulungu ninamuhikirahikira na maazo ga kukala , ninatuwa madzo dza akare ehu arivyokala . Mimi chila nichivoya usiku na mutsana , ninakukumbikira ukati wosi .
Mimi nichililikana vyoniririra ukati phokala hunarichana , ninatamani muno nikone kahiri , na nindahamirwa muno nichikona .
Mino nicheri kukumbikira vyo urivyo na kuluphiro ra jeri , na kuluphiro dza riro , ràanza kukala na aweyo Loisi , na ameyo Eunike naye , na nina kanuni kukala , ta uwe nawe unaro .
Gago ndigo gatumago ta ninakukumbikiza uchits'ots'ere cho chipaji urichohewa ni Mulungu ukati niriphokwikira mikono kukuvoyera . Ndo mino ninakuhenza uchihumire chipaji chicho .
Maana , Mulungu wàhup'a Roho ahup'aye widimi , ahuhendaye huhenzaneni , na ahuhendaye hudzidinise kwa ta huts'ihende dambi , ela k'ahup'ire Roho wa kuhuhenda hukale aoga .
Ndo uts'one haya kulavya ushuda dzulu ya Bwana wehu , hebu kwakukala , mimi ni jela kwa dzuluye . Its'iphokala , uwe nawe kubali kushononeswa kwa dzulu ya Nguma Mbidzo dza mimi kwa widimi wa kuvumirira uhewao ni Mulungu .
Mulungu wàhutivya , na achihwiha hukale at'ue atakatifu . Gago k'agahendere kwakukala , phanjine hwàkala hudzihenda ut'u wowosi , ela ni kutuwirizana na lengore mwenye , na kwa vyopanga kuhwonera mbazi kuchirira K'irisito Jeso , pho mwanzo phokala urumwengu k'audzangwe kuumbwa .
Ndo mbazi zizo vivi zàng'azwa lwazu-lwazu kwa kudzakwe Mutivyi wehu K'irisito Jeso . Yiye wàhangamiza chifo , na achireha uzima na kuts'ahangamika kuchirira yo Nguma Mbidzo .
Ndo mimi Mulungu wànoloha nikale musumuriri , muhumwa wa Jeso wa widimi , na mwalimu wa yo Nguma Mbidzo .
Na gago ndigo gatumago ta ninapatwa ni shenene zizi , ela mino ta ts'inago haya , maana , ninamumanya ye nimukuluphiraye , na nina kanuni unaidima kurindat'o urat'u niriomup'a ta ts'iku ya musindikizo wa urumwengu .
Go mafunzo ga jeri nirigokufunza , nagakale mufano kwako kwa kukala na kuluphiro na menzwa , maneno garehewago ni K'irisito Jeso .
Gamanyirire kwa widimi wa Roho wa Mulungu asagalaye mwehu ndani go mafunzo ga jeri urigohewa ugasumurire .
T'imoti , unamanya uwe kukala , ajeso anziehu anji a jimbo ra Asiya ànitsupha , ta Fugelo na Herimogene nao .
Ela Bwana naahats'e adamungwa a Onesiforo , maana , yiye udzinitiya moyo k'ano nyinji . Yiye k'anonerere waibu ta niripho ni chifungoni ,
ta ye ariphokudza mudzi ubomu wa Rumi tu , wàanza kunitsakula muno ta achinona .
Bwana naamuhats'e muno ts'iku yiyo ya musindikizo wa urumwengu ! Ta uwe unamanya t'ot'ot'o virat'u Onesiforo arivyonihikirahikira kwa njira nyinji ko Efeso .
Mwanangu wa chiroho T'imoti , uwe kaza kukomala chiroho kwa widimi uhewao ni K'irisito Jeso kwa mbazize mwenye .
Na garat'u mafunzo urigonisikira ninagafunza mbere za mashaidi anji , uwe nawe , gafunze alume akuluphirikao gago , ario andaidima kwafunza anjine nao .
Uwe vumirira shenene dza siswi , maana , uwe nawe u shikari mudzo wa K'irisito Jeso .
Shikari achikala u vihani , k'aphenyerera makazi manjine kwa ta achimize lengore ra kumuhamya mubomuwe yemwandika .
Mukazi wa mairo naye , k'anoswa chiremba cha ushindi achikala k'andakaza kutuwiriza shariya .
Mundimwa arimaye na chadi ndiye awiryaye kutaphula mavuno .
Galilikane t'ot'ot'o gaga nikwandikirago , maana , Bwana undakufunulira ugamanye .
Lilikana muno dzulu ya Jeso K'irisito , mut'u wa murere wa Daudi . Yiye wàshononeswa muno ta achifa , ela achifufuka kulaa kuzimu , na yiyo ndiyo Nguma Mbidzo niyisumurirayo .
Mimi nami vivi ninashononeswa , na ta nidzifungwa minyororo dza kwamba ni gerugeru kwa kusumurira yo Nguma Mbidzo . Ela neno ra Mulungu k'arizizika .
Ndo mimi ninavumirira chila chit'u kwa dzulu ya at'u otsagulwa ni Mulungu , kwa ta nao apate wokofu kwa kumukuluphira K'irisito Jeso , na adze apate ubomu wa kare na kare .
Musemo uu utuwirizao ni wa jeri : " Ichikala mazagazi gehu ga p'indi gàfa na yiye , hundasagala naye vivyo .
Huchenderera kuvumirira shenene kwa dzuluye , hundatawala phamwenga naye vivyo . Huchidzamutina , yiye naye undahutina .
Siswi ta huts'iphokala at'u a kukuluphirika kwakwe , ela ye bee undaenderera kukala mut'u wa kukuluphirika kwehu ts'iku zosi , maana , yiye k'aidima kugaluka . "
T'imoti , ao at'u enderera kwakumbikiza maneno gaga , na wakanye mbere za Baba Mulungu ats'ihenderane k'ani dzulu ya maneno . Kuko bee k'akwaviza mut'u , ta kuts'iphokala ni kunabananga arat'u akusikirao .
Henda widimavyo uriseme t'ot'ot'o ro neno ra ujeri , kwa ta Mulungu akuchize kukala u muhendikaziwe mudzo , na phapho k'undaaibika .
Uwe uts'ituwe kamare maneno gots'o ganjira , garigo ts'i ga kumuhikirahikira Mulungu . Maana , maneno dza gago ndigo gakazago kwatanya at'u kure na Mulungu .
Na mafunzo gao ganga dza chironda ndugu , maana , ganarisa na kubananga at'u . Kati ya at'u afunzao mafunzo dza gago , ni Humenayo na Fileto .
Ao àyaywa ni kutuwa ujeri kwa kugwiririra kwamba , ts'iku ya kufufuka at'u yàchira kare , na vivyo anaahenda at'u anjine aphungukirwe ni kuluphiro rao .
Ela musinzi wa kudina urioikwa ni Mulungu bee k'autukuka , na pho dzuluye phàandikwa vivi , " Bwana Mulungu unaamanya arat'u ario ni akwe , " na , " Chila adzambaye ni wa Bwana Mulungu , bee ni seti ariche mai gosi . "
Mudzini pha mut'u mwenye nafasi , ni seti phakale na miyo ya chila aina : minjine ni seti yikale miyo ya dahabu na ya p'esa , yiriyo nikuhumirwa ukati wa shuhuli malumu . Na minjine ni seti yikale mivure na nyungu , yiriyo nikuhumirwa chila ts'iku .
Ndo mut'u achidzitakasa kwa kuts'ashirikiyana na ao , unakala unga dza mwiyo uhumirwao ukati wa shuhuli malumu . Na kwakukala , undakala ni mutakatifu , undahumirwa ni Bwanawe t'ot'ot'o kwikwa kwete kuhenda chila kazi mbidzo .
Ndo uwe uts'ituwe t'amaa mbii za uvulana , ta we henda widimavyo wone kukala , unahenda ga haki , udzigwiririra kuluphiroro kinyi , unaahenza anzio , na unasagala na reri phamwenga na at'u osi ario anamuvoya Bwana na myoyo midzo .
Uwe uts'ituwe kamare k'ani za kuphupha na zots'o tende . Maana , uwe unamanya kukala , zizo ndizo zihendazo at'u akakosana .
Uwe niumanye kukala , muhendikazi wa Bwana k'ahenzwa akale mut'u wa kukosana na at'u . Its'iphokala , unahenzwa akale murumwengu kwa chila mut'u , akale mut'u aidimaye kufunza t'ot'ot'o , na wa kuvumirira .
Muhendikazi wa Bwana unahenzwa aafunze na aakanye at'u apingao mafunzoge kwa njira ya up'ore , kwakukala , Mulungu unaidima kwagaluza myoyo yao akatya , na phapho amanye ujeri .
At'u ao atyapho , ni kuuyirwa ni akili zao t'ot'ot'o , na phapho akachimbira muhambo wa Shetani yekala udziahwala mateka kuhenda henzore .
Ela niumanye uwe T'imoti kukala , zizi ts'iku za phephi na musindikizo wa urumwengu , bee kundakala na ndai nyinji .
Maana , at'u ukati uu andadzihenza ao enye tu , andahenda chipherephere na p'esa , andadziunula na ahende ngulu , andagomba maneno ga kumwifya Mulungu , k'aandaasikira avyazi ao , k'aandakala na mumvera , k'aandakala atakatifu ,
k'aandahenzana , k'aandasameheana , andatsunana , k'aandadzidinisa kwa ats'ihende dambi , andakala asiru , na andamena madzo .
At'u ts'iku zizo andaguzana , k'aandasikira ta akakanywa , andadzivunya , andahenza raha muno ela k'andamuhenza Mulungu ,
na andaoneka dza kwamba anamogopha Mulungu , ela mazagazi gao gandaonyesa lwazu-lwazu kukala , k'aana widimi wa ye Mulungu . Ndo uwe uts'igwirikane nao kamare at'u a vivyo .
Maana , anjine ao ndio endao madzumbani mwa at'u akendaalemba achet'u ario k'aadzangwe kukomala chiroho , ario acheri kutawalwa ni dambi , na ario analongozwa ni t'amaa za chila aina ,
achet'u ario anadzifunza ukati wosi , ela k'aaidima kuumanya o ujeri .
At'u ao anapinga ujeri dza virat'u Jane na Jambere arivyomupinga Musa . Ao akili zao zàbanangika , na kuluphiro rao ts'i ra jeri .
Ela k'aandatowa , maana , o uzuzu wao undamanywa lwazu-lwazu ni at'u osi dza vyokala kwa Jane na Jambere .
Ela uwe udzona na unamanya gosi dzulu ya mafunzo gangu , vyo vyangu nisagalavyo , lengo rangu , kuluphiro rangu , kuvumirira kwangu , vyo niahenzavyo asena , vyo niimirevyo kudina ,
vyohenderwa mauku mimi , na vyoshononeswa . Uwe unagamanya go maneno gonipata ko midzi ya Anitiyokiya , Ikoniyo na Lusitira . Mino kuko nàhenderwa mauku muno , ela nichivumirira vivyo , na Bwana achinitivya na shenene yiyo yosi .
Chila mut'u ahenzaye kusagala mazagazi ga kumogopha Mulungu kwa kumukuluphira K'irisito Jeso , undahenderwa mauku .
At'u ai na alimu a ulongo , andakaza kukala ai muno kwa kwalemba anjine , na o enye nao alembwe .
Ela uwe enderera kugatuwa garat'u mafunzo ga jeri urigofunzwa na uchigakuluphira , maana , uwe mwenye unamanya anakuluphirika o at'u okufunza .
Na chisha , uwe Maandiko matakatifu ga Mulungu wàgamanya hangu u mwanache , na gago ndigo garigo ganaidima kukup'a hekima dzulu ya wokofu kwa njira ya kumukuluphira K'irisito Jeso .
Maandiko gosi ga Mulungu gàlaviwa ni Rohowe . Kwa vivyo , ni madzo kwa kufunzira ujeri na kusema ulongo ni uphio , kwambira mut'u makosage , na kubaza at'u ahende ga haki ,
kwa ta mut'u wa Mulungu aikwe kwete chivyovyosi kuhenda madzo maphuphu .
T'imoti , ninakwandikira lagizo , na Mulungu na K'irisito Jeso yendealamula at'u ario moyo na afadzi ukati yiye phondouya kudzatawala , ni mashaidi gangu . Ndo lagizo rangu ni kwamba :
risumurire neno ra Mulungu , na kala kwete kurisumurira ukati uwiryao , na ta ots'owirya . A-aambire at'u ahenzwago ahende , achikosa akanye , atiye moyo , na funza na uvumiriri .
Maana , ukati undakudza urio at'u k'aandatuwa kahiri mafunzo ga jeri , ela andatuwa t'amaa zao enye , na phapho atsagule enye alimu ao anji ondokala achiafunza garat'u gaahamirago .
Na andaricha kusikiza ujeri agalukire kusikiza ngano za ulongo .
Ela uwe dina kutuwa o ujeri ukati wosi . Uchishononeswa , we vumirira vivyo , yivumise Nguma Mbidzo , na chimiza gosi gahenzwago ni kaziyo .
Chiupande wangu mimi , mazagazi gangu ga phephi na kulaviwa dza sadaka , maana , ukati wangu wa kwenda kwa Mulungu ufika .
Mimi nidziyipiga yo k'ondo mbidzo ya kuhehera Nguma Mbidzo , nidzimala mushindano wosi wa mairo , na nicheri kuugwiririra kinyi ujeri niukuluphirao ta vivi .
Ndo vivi nàikirwa chiremba chiricho ni kuhenda ga haki . Bwana , ariye ndiye mulamuli alamulaye haki na hakiye , undaninosa chiremba chicho ts'iku phondouya kahiri . Na ts'i mimi hichiyangu yendenoswa chiremba chicho , ela ta arat'u osi amulolerao na raha auye , andanoswa nao .
Henda widimavyo udze kuku niriko sambi .
Maana , Dema wàhamirwa ni ga dunia yiyi ta achinitsupha , na vivi wàuka achenda vyakwe mudzi wa Tesalonike . Kiresike ye wàkwenda jimbo ra Galatiya , na Tito naye achenda jimbo ra Dalimatiya .
Luka hicheye ndiye huriye hosi phapha . Uwe mwambire Mariko mudze mosi , maana , yiye unaidima kudzanaviza kazi yangu ya kusumurira Nguma Mbidzo kuku .
Tukiko nàmuhuma mudzi ubomu wa Efeso .
Uwe uchikala unadza , nirehera kaputi rangu roriricha kwa Karipo ko mudzi wa T'orowa , na chisha nirehera vitabu vyangu , kamwe virat'u vyotengezwa na ch'ingo .
Alekizanda atengezaye miyo ya vyuma , wànihendera vii muno ta ninamurichira Mulungu .
Na dzimanyirire naye ta uwe , maana , yiye udziupinga muno udzumbe wehu .
Mimi niriphophirikwa kotini lwa mwanzo , ajeso asena osi ànitsupha ta k'akuna ta mumwenga yenihehera . Ela ta vivyo , Mulungu naats'iatarire kosa riro .
Mino Bwana wàkala phamwenga nami phapho , achiniidimisa kuyisumurira Nguma Mbidzo yosi kwa ta at'u a makabila manjine ayisikire , na chisha nichitivywa kulaa mulomoni mwa ts'imba .
Bwana undanitivya na maneno gosi mai , na undanitsukula salama ta kwakwe Ufalumeni ko mulunguni . Yiye naalikwe ta kare na kare ! Amina .
Nilamusira Akula na muchewe P'irisila , phamwenga na adamungwa a Onesiforo .
Erasito wàsala mudzi wa Korito , na T'orofimo nàmuricha kadzidzi ka Mileto , kwakukala , wàkala ni mukongo .
Henda widimavyo ta ukati wa p'eho na mvula bomu uchanza , uwe ukale udzikudza kare kuku niriko . Ebulo , P'ude , Lino , Kilaudiya , na enehu a chijeso osi a phapha Rumi anakulamusa .
Bwana naakale mwako rohoni . Mulungu naamuhats'e mosi .
Ni mimi P'aulo , muhendikazi wa Mulungu , na muhumwa wa widimi wa Jeso K'irisito . Mimi nàtsagulwa na nichihumwa ni Mulungu kwa niahende at'ue oatsagula yiye mwenye amukuluphire , na niafunze amanye ujeri ulongozao at'u kumwabudu Mulungu , na kumogopha kwa njira ya haki .
Ujeri uo unaahenda at'u osi akuluphirao , alolere na kanuni kuupata uzima uphya wa kare na kare , urio Mulungu yets'egomba ulongo , wàhulaga phokala urumwengu ta k'audzangwe kuumbwa .
Na ukati okala udziupanga uriphofika , achiung'aza lwazu-lwazu kwenye nenore . Ndo mimi nàhewa neno riro nirisumurire kutuwirizana na lagizo ra Mulungu , ariye ni Mutivyi wehu .
Ninakwandikira uwe Tito , mwanangu wa chiroho , hurio hosi hunamukuluphira Mulungu . Baba Mulungu na K'irisito Jeso Mutivyi wehu naakuhats'e , na akuhende usagale na reri yao .
Tito , uwe nàkuricha chisiwa cha Kirete , kwa ta ugamarigize garat'u maneno gokala k'agadzangwe kusira , na wachize vilongozi a makanisa , kwenye chila kanisa ra mudzi , kutuwirizana na gaga malagizo gangu gokup'a .
Mimi nàkwamba , chilongozi wa kanisa unahenzwa akale ni mut'u yets'e ila , mwenye muche mumwenga tu , anae anahenzwa akale ni ajeso , na akale anamanyikana kukala , ts'i ai , hebu ots'o lau .
Chilongozi wa kanisa ni mwimirizi wa kazi ya Mulungu , na ndiyo maana , unahenzwa akale ni mut'u yets'e ila . Unahenzwa ats'ikale mut'u wa chimvute , wa kutsukirwa maruru , munwadzi , wa rabusha , hebu wa chipherephere na p'esa .
Kurichisa hivyo , unahenzwa akale mut'u wa karibu , ahenzaye maneno madzo , murumwengu , mut'u aahenderaye anzie ga haki , mutakatifu , na ariye unaidima kuzuliya t'amaaze na mahendoge .
Na chisha , ni seti aenderere kukuluphira jeri udzumbe wa kukuluphirika ofunzwa . Chilongozi wa kanisa achikala u vivyo , ndipho undaidima kwaaviza at'u atuwe mafunzo ga jeri , na ang'aze makosa ga arat'u aremao kutuwa go mafunzo .
Mimi nidzamba vivyo maana , kuko Kirete kuna at'u anji apingao kutuwa mafunzo ga jeri , at'u aayazao at'u anjine kwa kwafunza maneno gots'o tende , na alembi Anji a at'u ao , ni arat'u ahenzao ajeso osi atuwe shariya za Ayahudi , na kamwe shariya ya kubit'wats'i .
Dza mutumia wa kanisa , unahenzwa achiamanya at'u dza ao , aakomese kwakukala , anaabananga at'u osi kwa kufunza maneno garigo k'aahenzwa afunze . Ao anafunza maneno gago kulemba at'u tu kwa apate p'esa .
Ta mumwenga wa at'u ao yekala achisema chimbere maneno , wàamba , " Akirete agomba ulongo ts'iku zosi , anga dza nyama ai , alaphe na akaha ! "
Ndo yiye wàgomba ujeri , na kwa vivyo , achemere muno o a Akirete atuwao mafunzo ga ulongo , kwa ta akuluphire mafunzo ga jeri dzulu ya Jeso .
Ela naats'enderere kugwiririra ngano zotungwa ni alimu a Chiyahudi , na malagizo ga chidamu galaago kwa at'u orema ujeri .
Chila chit'u ni chidzo kwa at'u ario myoyo yao ni midzo . Ela k'akuna chiricho chidzo kwa at'u ario ts'i adzo , na ots'okuluphira , kwakukala , akili zao na myoyo yao yàbanangwa .
At'u dza ao nikudzidai akaamba anamumanya Mulungu , ela go mahendo gao mai ahendago ganaonyesa kukala , k'aamukubali Mulungu . Ao k'aahenzwa ni at'u , k'aana lau , na gao ahendago bee ni mai maphuphu .
Ela uwe Tito , a-aambire akuluphiri maneno garigo ganagwa sawa na mafunzo ga jeri dzulu ya kumukuluphira Jeso K'irisito .
Ndo a-aambire atumia akale na chihezo , akale at'u na ishima zao , akale arumwengu , akale na kuluphiro ra kudina , menzwa ya jeri , na avumiriri jeri .
Achet'u akomu nao , a-aambire asagale mazagazi garigo gandamuhamira Mulungu , ats'itsune , hebu ats'ikale anwadzi . Ao anahenzwa asagale mazagazi ga vivyo , kwa ta akale chelelezo cha kwafunza anjine kuhenda maneno madzo .
Na achihenda vivyo , andaabaza achet'u mvuka kwahenza alume ao , na ana ao ,
aahende akale arumwengu , atakatifu , atsunzet'o maneno gao ga madzumbani , akale at'u adzo , na adziike ts'ini za alume ao , kwa ta neno ra Mulungu rits'idze rikaphurywa .
Atana nao , a-aambire vivyo aidime kudzidinisa kwa ta ats'ihende dambi .
Uwe mwenye unahenzwa uhende maneno madzo kwa ta ukale chelelezo . Mafunzogo ganahenzwa gagwe sawa na go uhendago , ukale mut'u na ishimazo ,
na funza mafunzo ga jeri ukati wosi , kwa ta uts'ilamulwe ni mut'u yeyosi kukala una makosa , na phapho adawao andagwirwa ni haya , maana , andakala k'aana ra kuhuhadzira .
A-aambire agulwa ahumiki kukala , adziike ts'ini za abomu ao ukati wosi , aahamye , ats'ihenderane k'ani nao ,
na ats'iaiyire vit'u vyao . Kurichisa vivyo , niaaonyese abomu ao kukala , ni at'u adzo , na ni at'u a kukuluphirika ts'iku zosi . Na at'u achona uo mwendo wao udzo , andahamirwa ni mafunzo ga Mulungu , Mutivyi wehu .
Uwe afunze ajeso akale na mwendo udzo , maana , Mulungu wàafunulira at'u osi mbazize , kwa kwap'a njira ya kupatira wokofu .
Zizo mbazi za Mulungu zinahufunza huriche njira mbii za at'u ots'ohenza Mulungu , na njira mbii za at'u ahamirwao ni ga chidunia . Na zinahufunza kusagala mazagazi ga kudzidinisa huts'ihende dambi phapha duniani , garigo ga sawa mbere za Mulungu , na gamuhamirago .
Na gaga nihwenderereni kugahenda , vivi huloleravyo kupata manoso ga kwangalaza o ukati wa kuuya Jeso K'irisito ariye ni Mulungu wehu mubomu , na Mutivyi .
Yiye wàdzilavya mwenye achifa kwa dzulu yehu , kwa ta ahukombole huriche mai gosi , na phapho achihutakasa kwa hukale at'ue kamare , at'u ario ana chadi cha kuhenza kuhenda madzo ts'iku zosi .
Ndo maneno gago ndigo uhenzwago ugafunze at'u . Humira widimio wosi kwatiya moyo at'u agatuwe maneno gago , na kwagombera ots'ogatuwa . Na uts'ikubali kuphurywa ni mut'u yeyosi .
Tito , akumbikize akuluphiri kuko kukala , adziike ts'ini za atawali , na vilongozi , aaogophe , na akale kwete kuhenda maneno madzo gosi .
Ao a-aambire kukala , ats'itsune mut'u yeyosi , asagale na reri na at'u , na aaonere mbazi , na akale arumwengu na ap'ore kwa chila mut'u .
Ao a-aambire ahende vivyo , maana , ta siswi hosini phokala k'ahudzangwe kukuluphira , hwàkala k'ahuzimanya njira za Mulungu , hwàkala k'ahumogopha Mulungu , at'u àhulemba huchihenda mai , na hwàkala hu agulwa ahumiki a t'amaa mbii zosi , na mahendo makolo gosi . Siswi hwàsagala mazagazi mai , na hwàkala huna chidzitso . At'u àhumena , naswi huchimenana .
Ela ta vivyo , Mulungu ariye ndiye Mutivyi wehu wàkala unahuhenza . Ndo yiye wàhufunulira mbazize na menzwaye , na phapho achihutivya .
Na Mulungu ts'i kwamba wàhutivya kwa phanjine hwàkala hudzihenda neno idzo , ela wàhutivya kwa mbazize tu . Yiye wàhutakasa o ukati huriphovyalwa luphya , na achihup'a uzima uphya kuchirira Rohowe .
Na Mulungu wàhutserezera Rohowe na moyo umwenga kwa gohendwa ni Jeso K'irisito Mutivyi wehu .
Ndo Mulungu wàhuphokera dza enye haki kwa mbazize mwenye , na vivi huna kanuni kukala , hundapata uzima uphya wa kare na kare .
Tito , maneno gaga godzokwambira bee , ni ga jeri kamare , na ninakuhenza ugadinire kugafunza kwa ta o amukuluphirao Mulungu , adzilavye kwenderera kuhenda madzo . Maneno gago ni madzo , na ganda-aaviza at'u osi .
Ela uwe uts'igwirikane na at'u ahenzao kuuza maswali gots'o ganjira , at'u atarao-tarao k'olo zao nyire , at'u a k'ani , na ahehao kwa dzulu ya Shariya ya Musa yifunzavyo . Maana , maneno gago k'agana tende , na k'aga-aaviza at'u .
Mut'u achifunza mafunzo ga ulongo gatsamulago at'u , mukanye . Achitiya phiri mukanye vivyo . Ela uchimona unaenderera , h'aya mutenge .
Uwe unamanya kukala , mut'u wa vivyo k'afunza at'u maneno ga jeri , na una dambi . Na zo dambize ndizo zimulamulazo kukala , una makosa .
Mimi nikwenda nikamuhuma Aritema , hebu Tukiko , adze kuko . Ndo ye mut'u yendemuhuma achifika kuko , henda widimavyo udze mudzi wa Nikopoli udze unone . Maana , mimi nidzilamula kusagala kuko uu ukati wa p'eho .
Wakili Zena na Apolo andakala na charo . Ndo uwe henda widimavyo waavize , na wone kukala , ana chila chit'u aricho anacho haja .
Afunze akuluphiri kuko adzibaze kudzilavya kwenderera kuhenda madzo . Achihenda vivyo , andaaviza kwap'a anziao go arigo anago haja ga halahala , na phapho ao andakala ana lengo ra tende .
Akuluphiri osi ario phamwenga nami kuku , anakulamusa . Na uwe nawe hulamusire ajeso anziehu hwahenzao . Mulungu naamuhats'e mosi .
Ni mimi P'aulo na ndugu yehu wa chijeso T'imoti . Mimi vivi ni jela kwa dzulu ya Jeso K'irisito . Ninakwandikira baruwa uwe Filemoni muhendikazi wa Bwana munziwehu hukuhenzaye .
Nilamusira akuluphiri avoyao kwako nyumbani , kamwe ndugu yehu wa chijeso wa chiche Afiya , na Arikipo shikari wa Bwana munziwehu .
Abayehu Mulungu na Bwana Jeso K'irisito naamuhats'e , na amuhende musagale na reri yao .
Filemoni mwenehu wa chijeso , mimi chila nichikuvoyera , ninamulavira mumvera Mulungu wangu ,
kwakukala , ninasikira uwe unaahenza at'u a Mulungu anzio osi , na unamukuluphira Bwana Jeso jeri .
Rangu nendereraro kurivoyera ni kwamba ; washuhudiye anzio cho chako ukuluphiracho , na vivyo vindakuhenda ugamanye t'ot'ot'o go manoso gosi arigo Mulungu unaap'a at'u kuchirira Jeso K'irisito .
Mwenehu wa chijeso , mimi niriphosikira kukala unaahenza akuluphiri anzio osi , na kwahenda ahamirwe , vivyo vyànihamira muno ta vichinitiya moyo mimi nami .
Filemoni , mimi dza muhumwa wa Jeso K'irisito niriye na widimi , nina haki ya kukulagiza uhende go uhenzwago uhende ,
ela mino ninahendakuvoya kwakukala , hunahenzana . Ndo mimi mutumia P'aulo , niriye ta vivi ni jela kwa dzulu ya Jeso K'irisito ,
nina voyo dzulu ya mugulwao Onesimo , ariye vivi ni mwanangu wa chiroho . Yiye hwàonana kuku jela , na nichimushuhudiyira dzulu ya Bwana ta achimukuluphira .
Ko hulaako , yiye wàkala k'akwaviza na chochosi , ela vivi unanaaviza muno mimi , na ta uwe nawe undakwaviza vivyo .
Yiye vivi ninamuudza kwako , ela unauka na roho rangu .
Mimi vivi ni jela kwakukala , nàkala ninasumurira Nguma Mbidzo , na ningehenza muno akale kuku kwa ta ahwale nafasiyo na anavize .
Ela ta vivyo , ts'enzi kukugaramisha unaavize kwa kumwika yiye phapha phots'o kuvoya uwe . Mino ninahenza uwe unaavize kwa henzoro mwenye .
Nikwenda akakala mugulwao Onesimo wàhendwa ni Mulungu akutoroke ts'iku ch'ach'e , kwa yiyo yikale njiraye ya kumukuluphira Jeso , na adze asagale nawe ta kare na kare .
Yiye vivi una tende muno kuchira mugulwa , kwakukala , ni ndugu yehu wa chijeso humuhenzaye . Mimi ninamuhenza muno , na uwe undamuhenza muno yenye kwakukala , ni mugulwao , na ni nduguyo wa chijeso .
Ndo uwe Filemoni , uchikala unanona mimi ni muhendikazi wa Bwana munzio jeri , muphokere Onesimo dza vyo urivyo ungari kuniphokera mimi .
Achikala Onesimo wàkukosa , hebu unamwisa chochosi , gago niisa mimi .
Na maneno gaga ninagaandika na mukono wangu mwenye mimi P'aulo kukala , " Chochosi umwisacho Onesimo , nindakuripha mimi , " na go ga kukala ta mimi ninakwisa kwa uo uzimao wa chiroho , ts'indagahadza .
Ndo ninakuvoya mwenehu wa chijeso kukala , unihendere gago kwa dzina ra Bwana , na phapho bee unihende nihamirwe muno mimi nduguyo wa chijeso .
Mimi yiyi baruwa ninayandika na kanuni kukala , undagahenda gago godzokuvoya , na ta ninamanya kukala , undahenda manji genye .
Na chisha , niikira chumba chondokudzasagala mimi , kwakukala , ninakuluphira kukala , Mulungu undagasikira go mavoyo genu mosi ta aniidimise kudza kwenu .
Epafura ariye hu jela hosi kwa dzulu ya Jeso K'irisito unakulamusa .
Mariko , Arisitako , Dema na Luka ario ni ahendikazi a Bwana asena , anakulamusa vivyo nao .
Bwana Jeso K'irisito naenderere kuhats'a roho zenu .
Pho p'indi , Mulungu wàkala achigomba na akare ehu k'ano nyinji , na kwa njira nyinji kuchirira agomvie .
Ela ts'iku zizi za phephi na musindikizo , wàgomba naswi kuchirira Mwanawe . Na yiye Mwanawe , bee ndiye ariye Mulungu wàumba urumwengu kuchirira yiye , na ndiye yemutsagula adze akale mwenye wa vit'u vyosi .
Yiye Mwana vivyo , ndiye ye aonyesaye at'u kukala , Mulungu una widimi wa kwangalaza , na yiye bee , unga vyo arivyo Mulungu kamare . Vit'u vyosi unavihenda vyenderere kukala vyo virivyo kwa nenore renye widimi . Na ariphodzilavya dza sadaka ya kwahenda at'u asamehewe madambi gao , wàkwenda dzulu mulunguni achendasagala mukono wa kulume wa Mulungu , ariye yiye ndiye mwenye widimi wosi .
Ndo Mulungu ye Mwanawe , achimuhenda akale mubomu muno kuriko malaika , dza virat'u amwihavyo vyonyesavyo kukala , yiye ni mubomu kuchira ao .
Maana , Mulungu k'ana malaikawe yemwamba , " Uwe u mwanangu ; mimi rero ninasema kukala , ni Abayo . " Na k'agombere dzulu ya malaika yeyosi akaamba , " Mimi nindakala Abaye , naye undakala mwanangu . "
Na chisha , Mulungu ariphokala unamureha Mwanawe wa hicheye wa kwishimika phapha duniani , wàamba , " Malaika osi naamwabudu . "
Ela Mulungu ariphogomba dzulu ya malaika , wàamba , " Malaika angu ninaahenda akale dza vuto , aa ahendikazi angu ninaahenda akale dza luchemi lwa moho . "
Ela ye Mwanawe , Mulungu wàmwamba , " Uwe Mulungu , undatawala ta kare na kare , na utawalio ni wa haki .
Uwe wàhenza ga haki , na uchimena mai . Gago ndigo gatumago ta mimi Mulunguo , nàkuudzaza raha muno kuchira anzio . "
Chisha achiuya achamba , " Bwana , uwe ndiwe yeumba dunia pho mwanzo , na ndiwe yeumba mbingu vivyo .
Zizo zindakala na musindikizo , ela uwe undakwenderera . Zosi zindakudzatsakala dza nguwo .
Uwe zizo undazikotsakotsa dza valo , na zindakala zichigaluzwa dza nguwo . Ela uwe k'ugaluka , na mazagazigo k'agandakala na musindikizo . "
Mulungu k'amwambire ta malaikawe mumwenga , " Sagala mukono wangu wa kulume hutawale phamwenga , ta phondoarimira adawao , na niaike ts'ini za ufalumeo . "
Ndo malaika ni roho amuhikiraohikirao Mulungu , na Mulungu nikwahuma akadza-aaviza arat'u ondotivywa ni Mulungu .
Ndo hunahenzwa hugatiye akilini gago gosi gogasikira ajeso asena , kwa ta huts'idze hukalembwa .
P'indi , malaika àsema Shariya ya Mulungu , na yiyo yàgwiririrwa . Ndo osi ario k'aayogophere , àtiywa akili dza akosa .
Siswi naswi vivi , Mulungu wàhwambira vyo hwidimavyo kutivywa , maneno garigo ni mabomu . Ela hundadzichingadze huts'itiywe akili , chikala hundaukahala o wokofu ubomu wa Mulungu ? Bwana Jeso ndiye yeureha uo udzumbe wa kutivya , na omusikira ndio okudzahung'azira kukala , ni wa jeri .
Phokala gago ganahendeka , Mulungu naye wàkaza kuhakikisha kukala , udzumbe uo ni wa jeri , kwa kwahenda ao ahende dalili za kwangalaza , vilinge , na kwa kwap'a at'u vipaji vilaviwavyo ni Roho , kutuwirizana na vyo aamulavyo yiye .
Mulungu k'aaikire malaika adze atawale o urumwengu uphya , urio vivi hunagomba dzuluye .
Chisha , kuna p'ande ya Maandiko ga Mulungu yambayo , " Ni ut'u wani Mulungu o ukuhendao ulilikane dzulu ya mut'u ? Ni ut'u wani o ukuhendao umumanyirire mwanadamu ?
Mut'u wàmwika ts'ini kuriko malaika kwa chiwango ; uwe wàamula kudzamukweza cheo , na kumuhenda aishimike ,
na wàika miyo yosi yitawalwe ni yiye . " Maandiko gachamba , " Wàika miyo yosi yitawalwe ni yiye , " vivyo vinaimanisha , k'akuna mwiyo wowosi ots'otawalwa ni mut'u . Ela ta vivyo , vivi k'ahumona mut'u achitawala miyo yosi .
Humumanyaye unatawala vivi ni Jeso , ariye wàikwa ts'ini kuriko malaika kwa chiwango . Yiye Jeso , Mulungu wàmulavya afe , kwa ativye at'u osi , kwakukala , Mulungu unaahenza at'u muno . Ela vivi Jeso wàkwezwa cheo , na achihendwa aishimike , kwakukala , wàturika ta achifa .
Mulungu ndiye yeumba chila chit'u , na unavimanyirira . Ndo Mulungu wàhenda neno ra haki , ko kumuhenda Jeso avumirire , maana , Mulungu wàmuhenda Jeso achimize chila chokala unamuhenza ahende , kuchirira yo shenene , kwa ta anangwa anji a Mulungu , akwezwe cheo nao . Ndo Jeso ndiye ye aalongozaye at'u , kwa ativywe ni Mulungu .
Ye Jeso aausiraye at'u madambi gao , na o aausirao madambi gao , osi Abayao ni mumwenga . Gago ndigo gatumago ta Jeso k'aona waibu kwaiha nduguze a chiroho ao .
Yiye ta mo Maandikoni wàmwamba Mulungu vivi , " Mimi ninda-aambira enehu ubomuo , na nindakulika kati yao achikala a phamwenga . "
Chisha wàamba , " Mimi nindamukuluphira Mulungu tu . " Na chisha wàamba vivyo , " Himi phano phamwenga na o anache ohewa ni Mulungu . "
Ndo kwakukala , ao anache dza aaihavyo , miiri yao ni ya kawaida , ya nyama na milatso , Jeso naye wàkudza na mwiri dza yao . Yiye wàhenda vivyo kwa ta , kuchirira chifoche amuhangamize Shetani , ariye una widimi wa kwahenda at'u afe .
Na vivyo , ndivyo Jeso aikavyo tsare at'u osi , ario ukati wao wosi osagala , àkala ni agulwa ahumiki , kwa kogopha kufa .
Ndo vi lwazu kamare kukala , Jeso k'adzire kudzaabagalikira malaika , ela wàkudzaabagalikira at'u a mudzungu wa Burahimu .
Ndo yiye yàmubidi ahendwe akale dza o nduguze kwa chila njira , kwa ta akale kuhani mubomu amuhikirayehikiraye Mulungu akuluphirikaye , na mwenye mbazi , na phapho achiidima kulavya sadaka yoahenda at'u asamehewe madambi gao .
Na vivi , Jeso unaidima kwaviza at'u ajezwao , kwakukala , yiye mwenye naye wàjezwa , na achiturika .
Ajeso asena murio Mulungu wàmwiha mwende mulunguni namwi , mwimwi maazo genu nagakale dzulu ya Jeso , ariye ni muhumwa wa widimi wa Mulungu , na kuhani mubomu wa kuluphiro rehu siswi ajeso .
Yiye Jeso wàkala unakuluphirwa ni Mulungu yemutsagula ahende kazi yiyo , dza Musa vyohikahika na waminifu ta achirichirwa nyumba yosi ya Mulungu .
Elako , mujengi unaishimiwa muno kuriko yo nyumba yenye . Ndo Jeso naye unawirya kwishimiwa muno kuchira Musa .
Chila nyumba yina mujengiwe , ela Mulungu ndiye muumbi wa vit'u vyosi .
Musa wàkala ni muhendikazi wa Mulungu akuluphirikaye kwenye nyumba yosi ya Mulungu , na go gakwe gogahenda , gàkala ganaoloha maneno gokala gandakudzafulwa ni Mulungu .
Ela Jeso uchira Musa , kwakukala , yiye unakuluphirika , na ni Mwana wa Mulungu mwenye widimi dzulu ya nyumba ya Mulungu . Na siswi ajeso , vivi ndiswi at'u a yo nyumba ya Mulungu , na hundaenderera kukala at'u a yo nyumba ya Mulungu chikala hundakala na moyo wa kwenderera kukuluphira go hugalolerago .
Ndo k'amona ajeso asena , mwimwi tuwani maneno gogombwa ni Mulungu kuchirira Rohowe . Yiye wàamba , " Rero muchisikira maneno gangu , muts'iyihende mifu myoyo yenu
dza vyohenda akare enu ukati phoniheza ko nyika .
Ao àgaona go gangu nirigoahendera myaka mirongo mine ( 40 ) ko nyika , ela o achiniheza vivyo .
Ndo gago gànihenda niatsukirirwe ao ta nichamba , ' At'u aa ts'iku zosi k'aanogopha , na k'aatuwiriza malagizo gangu . '
Ndo ko kutsukirwa kwangu kwànihenda nilaphe kukala , ' K'aandaphenya kamare ko kut'u kwangu ariko , angari kwendasagala akahurira . ' "
Enehu a chijeso , mwimwi dzimanyirireni kwa ats'idze ta mumwenga wenu akakala mui , na phapho akats'amogopha Mulungu , na kuricha kumukuluphira Mulungu ariye moyo .
Ndo mwimwi tiyanani moyo chila ts'iku , kwahivira kucheri na ukati , kwa ats'idze ta mumwenga wenu akavuhiwa ni dambi , na phapho akarema kumogopha Mulungu .
Siswi huchenderera kukala na ro kuluphiro bomu huriroonyesa hangu mwanzo , hundaenderera kuhewa ni Mulungu manoso dza ga Jeso .
Ndo siswi nahutuweni gago gogombwa ni Mulungu ga kukala , " Rero muchisikira maneno gangu , muts'iyihende mifu myoyo yenu dza vyohenda akare enu . "
Ndo ni aphio ano osikira maneno ga Mulungu , ela o achirema kugatuwa vivyo ? Ao ni arat'u at'u osi olongozwa ni Musa kulaa its'i ya Misiri .
Na ni aphio ano ario Mulungu wàatsukirirwa myaka mirongo mine ( 40 ) ? Ao ni arat'u ario àhenda dambi , na achifa ko nyika .
Mulungu aripholapha kukala , " K'aandaphenya kamare ko kut'u kwangu ariko angari kwendasagala akahurira , " wàkala unagomba dzulu ya ano ani ? Yiye phapho wàkala unagomba dzulu ya arat'u orema kuhenda gokala udziaamba ahende .
Ndo kufikira phapho hunaonani kukala , ao k'aaphenyere ko kut'u kokala àlagwa kwendasagala ahurire , kwakukala , k'aakuluphirire .
Ajeso asena , chilagane cha Mulungu choalaga at'u kwendaphenya kut'ukwe kwa kusagala na kuhurira , chicheriko ta rero . Ndo dzimanyirireni mwimwi mosi , kwa ats'idze ta mumwenga wenu akadzashindwa ni kuphenya kuko .
Siswi naswi hwàsikira Nguma Mbidzo dzulu ya ko kut'u kwa kwendasagala na kuhurira , dza ao at'u a p'indi vyosikira . Ela ao àshindwa ni kwendaphenya , kwakukala , k'aayikuluphirire .
Ndo ni arat'u amukuluphirao Mulungu tu , ndio ondokwendaphenya ko kut'u kwa kusagala na ahurire . Vivi ni dza vyo Mulungu arivyoamba dzulu ya at'u ario k'aakuluphirire kukala , " Ko kutsukirwa kwangu kwànihenda nilaphe kukala , ' K'aandaphenya kamare ko kut'u kwangu , ariko angari kwendasagala akahurira . ' " Mulungu wàgagomba vivyo gago ta viripho o ukati wa kuhurira wàkala udziikwa kare hangu unaumba urumwengu .
Hunamanya kukala , o ukati wàikwa kare , kwakukala , Maandiko ga Mulungu ganahadza ts'iku ya fungahe kukala , " Mulungu wàhenda kazize zosi , ela ts'iku ya fungahe achisagala achihurira . "
Ela kwenye yo p'ande yinjine ya Maandiko , Mulungu wàamba , " K'aandaphenya kamare ko kut'u kwangu , ariko angari kwendasagala akahurira . "
Ndo o at'u oambirwa mwanzo cho chilagane dzulu ya ko kut'u kwa kwendasagala na kuhurira , àshindwa ni kwendaphenya , kwakukala , k'aakuluphirire . Ela nafasi yicheri ya anjine kwendaphenya .
Maana , myaka minji yiriphochira baada ya kukala at'u ao àrema , Mulungu wàgomba kuchirira Daudi dzulu ya nafasi yinjine , kwa kuhumira ro neno , " Rero . " P'ande yiyo ya Maandiko nidziyihadza kare , na yinaamba , " Rero muchisikira maneno gangu , muts'iyihende mifu myoyo yenu . "
Kalapho Joshuwa wàidima kwahenda o at'u asagale kwa Mulungu na ahurire , Mulungu k'angauyire akadzagomba dzulu ya nafasi yinjine ya kwendaphenya kut'u kuko .
Ndo at'u a Mulungu acheri nayo ta vivi yo nafasi ya kwendaphenya ko kut'u kwa kusagala na kuhurira , dza Mulungu arivyosagala achihurira ts'iku ya fungahe .
Na chila yendephenya kut'u kuko , undasagala ahurire ats'ihende kazi kahiri dza Mulungu vyosagala achihurira yo ts'iku ya fungahe .
Ndo nahuhendeni vyehu hwidimavyo ajeso asena , hwende hukaphenyeni ko kut'u kwa kusagala huhurire , kwa ats'idze ta mumwenga wehu akashindwa , na phapho akarema kuhenda goambwa ni Mulungu dza akare ehu arivyohenda .
Maneno gosi ga Mulungu ga moyo , gana widimi , na ganarya muno kuchira upanga . Gago gachimuphenya mut'u , bee ganenda ndani ta gagavye ga moyoni na ga rohoni , na gagavye misoza na muretso . Na chisha , ganang'aza maazo ga at'u na gao ahenzago , kumba ni madzo hebu ni mai .
Mut'u k'aidima kumufitsa Mulungu chit'u chochosi . Yiye chila chit'u kwakwe ching'aa , na chi lwazu , na siswi hundakudzalamulwa ni yiye .
Bee k'amona ajeso asena , siswi nahwenderereni kugwiririra kinyi go gehu hugakuluphirago , maana , kuhani wehu mubomu Jeso , na ariye ni Mwanangwa wa Mulungu , wàkwenda ko kuriko Mulungu mwenye .
Yiye kuhani wehu mubomu , unahwonera mbazi muno kwa unaumanya o unyonge wehu . Maana , yiye naye wàjezwa ni Shetani na chila njira kwa ahende dambi , dza vyo hujezwavyo siswi , ela yiye k'ahendere dambi .
Ndo nahudziikeni phephi na Mulungu phots'o woga . Yiye unatawala na mbazi , na kwa vivyo huchihenda vivyo , undahwonyesa mbazize na menzwaye , na zizo zihwavize ukati huchikala huna haja na wavizi .
Ajeso asena , chila kuhani mubomu bee utsagulwa kulaa kati ya anadamu . Na wolohewa kwa amuhikirehikire Mulungu kwa dzulu yao , kwa kulavya sadaka ausirwe madambi gao .
Kuhani mubomu unaidima kwatuwa p'ore at'u ots'omanya njira za Mulungu , na ayazwao , kwakukala , yiye naye una unyongewe .
Ndo kwakukala , yiye una unyongewe , yinamubidi naye alavye sadaka ya kuusa madambige dza virat'u alavyavyo sadaka za kuusa madambi ga at'u .
Mut'u k'atsagula mwenye kukala kuhani mubomu kwa unahenza cheo chicho . Ela ni ahendeolohewa ni Mulungu dza Haruni vyoolohewa .
Ndo K'irisito naye , k'adzitsagulire mwenye kukala kuhani mubomu , yiriyo ni kazi bomu . Its'iphokala , Mulungu ndiye yemoloha phoamba , " Uwe u mwanangu , mimi rero ninasema kukala , ni Abayo . "
Chisha , kuna p'ande yinjine ya Maandiko , yiriyo Mulungu wàgomba dzulu ya Jeso achamba , " Uwe u kuhani ta kare na kare dza Melikizedeki arivyokala . "
Jeso ariphokala ucheri na mwiri wa chidamu , wàmuvoya Mulungu kwa laka ra dzulu , na achimuririra , kwakukala , yiye ndiyekala unaidima kumutivya kulaa chifoni . Na mavoyoge gàphokerwa , kwakukala , wàdziika ts'ini za Mulungu .
Ta aripho Jeso wàkala ni Mwanangwa wa Mulungu , ela yiye wàdzibaza vivyo kuts'atsowa akili kuchirira kuturika .
Na ariphomala kuhenda gosi gokala unahenzwa ahende , achikala mut'u wa kwativya at'u osi amogophao , kwa akale na uzima uphya ta kare na kare .
Na Mulungu achimutsagula akale kuhani mubomu , dza kuhani Melikizedeki arivyokala .
Ajeso asena , mimi nina manji ga kumwandikira dzulu ya Jeso K'irisito kukala , ni kuhani mubomu dza Melikizedeki arivyokala . Ela ts'imanya ta nimwambiredze , maana , muna kondwe na kugwira .
Mwimwi kala ts'i ro kondwe renu ra kugwira maneno , vivi mungari kukala munaidima kufunza anjine . Ela mwi mucheri na haja na mut'u aanze kumufunza kahiri go gafunzwago mut'u mwanzo , dzulu ya udzumbe wa Mulungu . Ndo mwimwi mucheri a maziya , k'amudzangwe a kurya wari .
Na yeyosi ariye ucheri wa maziya , bee ni mutsanga , na kwa vivyo , k'adzangwe kumanya manji dzulu ya ujeri .
Ela wari ni wa at'u azima odzibaza kutafautisha kati ya madzo , na mai .
Ndo nahusengereni , hufikire mafunzo ga ut'u uzima . Na nahuts'irundeni na gago mafunzo gofunzwa mwanzo dzulu ya udzumbe wa K'irisito . Siswi k'ahutakiya hwenderere kumufunza dzulu ya kukala ni kwadze huriche kuhenda maneno garigo k'agaidima kumuhenda mut'u atiye , na ni kwadze hunahenzwa humukuluphire Mulungu .
Na k'ahutakiya hwenderere kumufunza mafunzo , dzulu ya njira za kudzitakasira , hebu dzulu ya kwikira mikono at'u kwavoyera , dzulu ya kukala afadzi andafufuka , na dzulu ya kutiywa akili kwa kare na kare .
Ndo k'amona ajeso asena , nahusengereni mbere Mulungu achihenza .
Maana , k'widima kumuhenda atye kahiri mut'u yekala udziumanya kare ujeri wa Mulungu na chipaji cha Mulungu , yekala uphokera kare Roho wa Mulungu ,
yetata kare udzo wa neno ra Mulungu , na widimi wa urumwengu uphya ,
ela ye achirema Jeso vivyo kamare . Mut'u dza yiye ukala unga dza kwamba udzimuulaga Jeso kwa kumukot'a misumari musalabani kahiri , na kumwifya jamani .
Gago ganga dza go ga kukala , Mulungu uhats'a mutsanga urio achiubit'ira mvula , unanwa go madzi , na chidzako ukuze mimera yondookola ye mundimwa .
Ela mutsanga urio uchibit'irwa mvula , o ukuza vidungadunga na kavumbani , ts'i udzo na ukala u phephi na kulaniwa ni Mulungu , na musindikizo ubanangwe kamare .
Asena angu nimuhenzao , mimi ta niripho nidzimwandikira godzomwandikira , elako , nina kanuni kukala , ujeso wenu unamuhenda muhende madzo .
Mulungu ukati wosi ulamula haki na hakiye . Kwa vivyo , yiye k'andanyala gago genu gogahenda , ga konyesa munamuhenza kwa kwaaviza ajeso anzienu pho p'indi , na mucheri kwaaviza ta vivi .
Ndo ningehenza chila mumwenga wenu , aenderere na moyo wa kuhenza ta musindikizo , kwa ta gago genu mugakuluphirago gachimire .
Mimi ninamuhenza mwimwi mukale dza o at'u aphokerao golagwa ni Mulungu kwa anakuluphira na anavumirira , ela ts'enzi mukale akaha .
Ajeso asena , Mulungu p'indi wàmulaga chilagane Burahimu , na kwakukala , k'akuna mubomu kumurima wa kumulapha , phapho yiye wàdzilapha mwenye kukala , undagahenda jeri gokala udzigalaga .
Mulungu phapho wàamba , " Hakika mimi nindakuhats'a , na nikuhende ukale na mudzungu ubomu . "
Ndo Burahimu wàvumirira kutariza , na kwa vivyo , gachihendeka gokala ulagwa ni Mulungu .
At'u achilapha kwa ahakikishe gao agalagago andagahenda jeri , alapha mut'u yedzearima , na kulapha kuko kunatosa k'ani zosi .
Ndo Mulungu naye ariphoika chilagane , wàdzilapha mwenye kwa aahakikishire lwazu-lwazu , arat'u okala andapata gogalaga kukala , k'andagaluza henzore .
Mulungu wàlaga chilagane na achilapha , na vivi vit'u viiri k'avigaluka , kwakukala , Mulungu k'alemba . Ndo gago ganahutiya moyo muno siswi ochimbirira Mulungu kwa hugwiririre kinyi chilagane chohup'a .
O uhakika wehu wa kukala hundachipata cho chilagane , unga dza nanga . Na nanga yiyo yàkwendagwa ndani ya p'aziya ko kut'u kutakatifu muno kwa hekalu ra mulunguni .
Ndo yiye Jeso ariye ni kuhani mubomu ta kare na kare , wàhwala nafasi ya Melikizedeki , na achihulongolera achendaphenya ko kut'u kutakatifu muno .
Yuyu Melikizedeki wàkala ni mufalume wa mudzi wa Salemu , na ni kuhani wa Mwenyezi Mulungu . Ts'iku mwenga , Burahimu wàkala unauya ulaa vihani , kokala udziarima afalume , na ndipho Melikizedeki achendamutsangira , na achimuhats'a .
Ndo Burahimu naye achimup'a fungu ra kumi , ra vit'u vyosi vyokala unavyo . Dzina ra Melikizedeki maanaye ni , " Mufalume ahendaye ga haki . " Na chisha , yiye ni mufalume wa Salemu , na vivi maanaye ni , " Mufalume arehaye reri . "
Melikizedeki k'amanyikana abaye na ameye , hebu akaree . Na kuvyalwakwe hebu kufakwe , k'akumanyikana vivyo nako . Ndo yiye unga dza Mwana wa Mulungu , kwakukala , ukuhaniwe k'auna musindikizo .
Mwimwi lilikanani dzulu ya Melikizedeki arivyokala na cheo chibomu . Maana , ta mukare wehu Burahimu ariye unamanyikana muno , wàmup'a fungu ra kumi ra vit'u vyosi vyokala udzivitapha vihani .
Hunamanya vivyo kukala , Shariya yinaamba , at'u a mudzungu wa Lawi ario ni makuhani , niahewe mafungu ga kumi ni anats'i anziao , ta aripho osi ni a mudzungu wa Burahimu .
Melikizedeki wàkala ts'i wa lukolo lwa Lawi , elako , yiye wàhewa vivyo fungu ra kumi ni Burahimu , na yiye wàmuhats'a Burahimu , ariye wàkala ulagwa vilagane ni Mulungu .
Chila mut'u unamanya kukala , ahats'aye mut'u , una cheo chibomu kumurima ye ahats'waye .
Makuhani ario ni at'u a mudzungu wa Lawi , anahewa mafungu ga kumi , na osi anafa . Ela huchiuya upande wa Melikizedeki , ariye ndiye kuhani yeanza kuhewa fungu ra kumi , chifoche k'achimanywa .
Ndo hunaidima hukaamba , ta Lawi na at'u a mudzunguwe , àmup'a fungu ra kumi Melikizedeki kuchirira mukare wao Burahimu , ta aripho ao kwa kawaida ndio ahewao mafungu ga kumi .
Siswi hunaidima hukaamba vivyo kwakukala , Lawi wàkala k'adzangwe kuvyalwa , na kwa vivyo , wàkala ucheri mwirini mwa mukarewe Burahimu pho Melikizedeki ariphokwendamutsangira .
Akare ehu phokala anahewa Shariya ya Musa , at'u a mudzi wa Lawi àikwa makuhani ayimanyirire , na at'u a mudzungu wa Haruni ndiokala achihwala nafasi za ukuhani ubomu . Ndo kalapho yo Shariya na zo kazi za o makuhani abomu zàkala zinatosha kutivya , Mulungu k'angakalire na haja ya kuhuma kuhani mubomu munjine yekala ts'i wa mudzungu wa Haruni , kudzahwala nafasi ya Melikizedeki .
Ndo kwakukala , zo njira za kutsagulira kuhani mubomu zàrichwa , yo Shariya nayo , yàrichwa vivyo .
Mut'u ahadzwaye phapho ni Bwana wehu Jeso , na yiye ni mut'u wa mudzungu unjine , ts'i wa Lawi . Na mudzungu uo , k'audzangwe kulaa mut'u akakala kuhani .
Chila mut'u unamanya kukala , Bwana wehu ni mut'u wa mudzungu wa Juda , na Musa k'aambire makuhani andalaa mudzungu uo .
Ajeso asena , gago gangu godzogomba , bee ganakaza kumanyikana vivi arivyo kuhani munjine , ariye dza Melikizedeki wàlairira .
Yiye wàtsagulwa akale kuhani , ela k'atsagulirwe kuchirira njira za kutsagulira makuhani , zirizo zinaamba , makuhani nialae mudzungu wani . Its'iphokala , ye wàtsagulwa kwakukala , uzimawe k'auna musindikizo ,
maana , Maandiko ga Mulungu ganaamba , " Uwe u kuhani ta kare na kare dza Melikizedeki arivyokala . "
Ndo yiyat'u Shariya ya p'indi k'ayituwiwa kahiri , kwakukala , yàshindwa ni kuhenda gokala yinahenzwa yihende , na yàkala k'ayina tende .
Yiyo Shariya ya Musa , yàkala k'ayiidima kwahenda at'u akale phots'o ila . Ndo vivi Mulungu wàhuhenda hukuluphire ut'u udzo muno , urio unahureha phephi na yiye .
Mulungu ariphomutsagula Jeso akale kuhani , wàmuhakikishira kwa kumulaphira , ela o anjine k'aalaphirire .
Jeso ariphoikwa akale kuhani , Mulungu wàmulaphira achimwamba , " Mimi Bwana Mulungu nidzilapha , na ts'indagaluza henzo rangu . Uwe u kuhani ta kare na kare . "
Ndo kwakukala , Jeso wàlaphirwa , siswi huna kanuni kukala , yiye undaenderera kukala kuhani wehu mubomu wa riri Lagano Iphya , ririro ni idzo muno kuchira riro ra kare .
Na chisha , kuna tafauti yinjine kati ya ro Lagano ra Kare , na riri iphya . Tafauti yiyi ni kwamba , riro Lagano ra Kare ràhenda makuhani abomu anji kwakukala , kuhani mubomu wàkala achifa , munjine niahwale nafasiye aenderere na kazi .
Ela Jeso ye u moyo ta kare na kare . Kwa vivyo , undaenderera kukala kuhani mubomu ta kare na kare vivyo .
Ndo yiye una widimi wa kwativya at'u osi endao kwa Mulungu kuchirira yiye . Yiye wàativya lumwenga , na vivyo vinatosha ta kare na kare , na unaavoyera kwa Mulungu ukati wosi .
Ndo Jeso ndiye kuhani mubomu , ahumanyaye gehu hurigo nago haja . Yiye ni mutakatifu , k'ana ila hebu dambi , na Mulungu wàmuusa duniani pharipho at'u anahenda dambi , achimuphirika mulunguni .
Yiye k'anga dza o makuhani abomu anjine . Yiye k'atsakula kwenderera kulavya sadaka ya kuusa dambize mwanzo , na chidzako alavye ya kuusa dambi za at'u . Yiye Jeso wàlavya sadaka ya kuusa dambi za at'u lumwenga , na vivyo vinatosha ta ts'iku zosi , na sadaka yiyo , ni yiye mwenye .
Makuhani abomu okala achitsagulwa kutuwirizana na Shariya ya Musa vyokala yinaamba , àkala ni adambi . Ela yiyo Shariya yiriphokala yilaviwa , Mulungu wàmutsagula Mwanawe , na achimuhakikishira kwa kumulaphira , na yiye k'ana dambi , na undaenderera ta kare na kare .
Ndo ra halahala ajeso asena , bee ni kwamba , yiye kuhani wehu mubomu usegere mukono wa kulume wa Mwenyezi Mulungu ko dzulu mulunguni .
Yiye ni kuhani mubomu , amuhikirayehikiraye Mulungu ko nyumba takatifu ya mulunguni , youmbwa ni Bwana Mulungu , ela ts'i mudamu .
Kazi ya chila kuhani mubomu ni kulavya sadaka kwa Mulungu . Kwa vivyo , kuhani wehu mubomu naye ni seti akale na sadaka ya kulavya kwa Mulungu .
Yiye kuhani wehu u mulunguni . Ela kalapho u phapha duniani , k'angakalire kuhani kamare , maana , phapha phana makuhani kare galavyago sadaka kutuwirizana na vihenzwavyo ni Shariya ya Ayahudi .
Ndo o makuhani a phapha duniani , anamuhikirahikira Mulungu hekaluni , pharipho ni mufano wa yo nyumba takatifu ya Mulungu yiriyo mulunguni . Gago ndigotuma ta Musa phokala u phephi na kumut'a hema takatifu , wàambwa ni Mulungu vivi , " Hakikisha unatengeza chila chit'u dza urivyoona ko mulimani . "
Ela vivi , Mulungu wàmutsagula Jeso ahende kazi ya ukuhani , yiriyo yina tende muno kuchira yiyo yao , dza virat'u Lagano kati ya Mulungu na at'ue rokudzachimizwa ni ye Jeso , ririvyo idzo muno kuchira rolaviwa kuchirira Musa . Na chisha , riri Lagano Iphya , rina vilagane vidzo kuchira riro ra kare .
Kala riro Lagano ra mwanzo ràkala k'arina ila yoyosi , Mulungu k'angalavire Lagano ra Phiri .
Ela Mulungu o at'ue okala udziap'a riro Lagano ra Kwanza , wàaona ana ila na ndo achiaamba , " Ukati unadza urio , nindaika Lagano Iphya na at'u Aiziraeli , na at'u a Juda .
Riri Lagano Iphya , k'arindakala dza riro Lagano rorihenda na akare ao ts'iku niriphoalongoza na mukono wangu , na nichialavya its'i ya Misiri . Ela o k'aarituwire riro Lagano rangu , na kwa vivyo , mino nichiaricha ahende gago gao .
Ndo Lagano rondoriika na Aiziraeli o ukati udzao ni riri : Malagizo gangu nindagatiya mwao akilini , na nindagaandika mwao myoyoni . Mimi nindakala Mulungu wao , nao andakala at'u angu .
K'akuna mut'u yendetsakula kufunza mwanats'i munziwe , hebu mbariye , kwa animanye mimi Bwana Mulungu wao , maana , at'u osi , ots'omanyikana , na amanyikanao andamanya kukala , mimi ndimi Mulungu wao .
Na mimi nindaasamehe dambi zao , na ts'indagatara go makosa gao arigogahenda . "
Ndo Mulungu ariphoriiha iphya riri Lagano ra Phiri , rirat'u ra kwanza wàrihenda ririchwe , na chirichwacho , bee chikala k'achina tende , na chikala chi phephi na kusira .
Lagano ra Kwanza , ràkala rina shariya za kumwabudira Mulungu . Na ràkala rina hemare takatifu rotengezwa ni at'u .
Ndo ro hema takatifu , ràkala rina vyumba viiri vyogaviwa ni p'aziya . Cha kwanza chàkala chinaihiwa phat'u phatakatifu . Na mumo mwàkala muna mudude wa kwikira taa , na meza yilavirwayo mikahe Mulungu ni makuhani .
Chumba chotuwiriza chàkala chi ndani ya yo p'aziya , na phapho phàkala phachiihiwa phat'u phatakatifu muno .
Phephi na yo p'aziya , phàkala phana chijaja cha kufukizira ubani chokala chibinik'izwa na dahabu . Na mumo ndani ya pho phat'u phatakatifu muno , mwàkala muna sanduku ra lagano rokala rosi ribinik'izwa na dahabu . Ndani ya riro sanduku , mwàkala muna chidzungu chotengezwa na dahabu cha kwikira chakurya chokala chichiihiwa , " Mana . " Chisha , mwàkala muna ndat'a ya Haruni , yokala yitsamula makodza , na vipande viiri vya mawe vyokala vidzandikwa malagizo ga Mulungu .
Dzulu ya riro sanduku , phàkala phana p'icha mbiiri za vyumbe vyokala vina makwapha , na vivyo vyàkala vinaonyesa Mulungu wàkala u phapho . Makwapha gao gàkala gakunjuka phat'u phokala phachisamehewa madambi . Elako , uu ts'i ukati wa kusema chila chit'u chiundani .
Ndo , vivyo ndivyo maneno garivyopangwa mumo hemani . Na makuhani àkala achiphenya kwenda-kwenda , cho chumba cha kwanza cha hema , akahenda kazi zao za ukuhani .
Ela yekala achiphenya cho chumba chitakatifu muno , wàkala ni kuhani mubomu hicheye , na wàkala uphenya lumwenga tu kwa mwaka . Yiye wàkala achamba unaphenya kuko , niende na milatso ya munyama yedzelaviwa sadaka ya kuusa dambize mwenye , na ya kuusa dambi za at'u zozihenda kwa kuts'amanya .
Ndo kutuwana na shariya zizo , Roho wa Mulungu wàng'aza kukala , pho phat'u phatakatifu muno , phàkala k'aphaphenywa ni at'u kwahivira riro hema ra p'indi ràkala richeri kuhumirwa .
Zo sadaka zokala zichilaviwa hemani , zàkala ni chivurivuri cha maneno garigo ukati uu . Na zo sadaka za anyama na zinjine zokala zichilavirwa Mulungu , k'aziidima kuuhenda moyo wa mut'u yedzelavya zo sadaka kukala phots'o ila yoyosi .
Maana , zizo zàkala zidinira maneno ga mwiri dza : ni vyakurya viphivyo vyokala vinawirya kuriwa hebu kunewa , na jisi ya kudzitakasa na madzi . Na zizo zàkala nizihumirwe ta ukati Mulungu ariphohenda vit'u vikale sawa kuchirira riro Lagano Iphya .
Ela vino , K'irisito ukala kuhani mubomu wa go maneno madzo , garigo vivi hunagamanya kare . Na yiye unahikahika kwa dzulu yehu ndani ya hekalu takatifu ko mulunguni , ririro ni idzo muno kuchira hekalu ra Mulungu ra phapha duniani . Riro ri vyo rihenzwavyo rikale kamare , na k'aritengezerwe ni at'u .
Yiye mumo mut'u mutakatifu muno wàphenya lumwenga tu , na vivyo vinatosha ts'iku zosi . Na phokala unaphenya , k'atsukulire milatso ya ndenge na ananzao dza sadaka . Its'iphokala , wàdzilavya achifa , achimwaga milatsoye mwenye , na phapho achihukombola , na vivyo vinatosha ta kare na kare .
Kwenye riro Lagano ra Kare , milatso ya ndenge , ananzao , na ivu ra ndama , vyàkala vinatakasa miiri ya at'u .
Ela milatso ya Jeso ndiyo yenye widimi muno wa kutakasa myoyo yehu kamare yikaricha mahendo gaulagago , kwa ta hwidime kumuhikirahikira Mulungu ariye moyo . K'irisito wàhukombola kwa kudzilavya yiye mwenye achikala sadaka yots'o ila kwa Mulungu , kuchirira widimi wa Roho wa Mulungu ariyeko ta kare na kare .
Ndo K'irisito , ndiyereha Lagano Iphya kwa ta arat'u aihiwao akale at'u a Mulungu , aphokere manoso golagwa ni Mulungu , na akale nago ta kare na kare . Maana , chifo cha Jeso ndichokombola at'u kulaa kwao madambini gosi gogahenda , ukati wa Lagano ra Kwanza .
Mut'u kuhenzezwa kuhwala ufa , niakale yuyat'u yemulagizira ahwale ufa unamanywa wàfa jeri .
Maana , alagizirwaye kuhwala ufa wa mut'u , k'aidima kuuhwala mwenye chikala ucheri moyo . Yiye uhwala ufa tu chikala ye mwenye yemulagizira ahwale , wàfa .
Ndo ta riro Lagano ra Kwanza , ràkala rihenda kazi kwa milatso yimwagwa .
Maana , Musa ariphoambira at'u dzulu ya malagizo gosi garigo Shariyani , wàhwala milatso ya nzao achiyikoroga na madzi , na achiyitimvira-timvira chitabu cha Shariya na o at'u osi , kwa kuhumira phungo ra muhi wa husopo rofungwa na nyoga za k'undu za magonzi .
Musa wàkala achamba unahenda vivyo unaamba , " Yiyi ndiyo milatso yihakikishayo riro Lagano ririro Mulungu wàmulagiza murogophe . "
Na chisha , Musa wàtimvira-timvira milatso ro hema rosi ra Mulungu , na vit'u vyosi vyokala vichihumirwa ukati wa kulavya sadaka kwa Mulungu .
Na kutuwirizana na Shariya , karibu chila chit'u chitakaswa ni milatso kumwagwa , na dambi nazo k'azisamehewa chikala milatso k'ayimwagirwe .
Hema ra phapha duniani na vit'uvye vyokala vichihumirwa kulavira sadaka , ni chivurivuri cha yo nyumba yenye ya Mulungu yiriyo mulunguni , na vivyo vyàkala vitakaswa na milatso ya anyama . Ela vyo vit'u vyenye vya mulunguni , vyàkala nivitakaswe na milatso ya Jeso K'irisito , yiriyo ni sadaka mbidzo muno kuchira yo milatso ya anyama .
Gago ndigo gatumago ta K'irisito wàkwenda mulunguni kwenye , kuriko vivi u mbere za Mulungu unahuvoyera . Ela k'endere kut'u kutakatifu kotengezwa ni at'u , kuriko ni chivurivuri cha ko kut'u kutakatifu kwenye .
K'irisito k'aphenyere nyumba takatifu ya Mulungu yiriyo mulunguni , kudzilavya sadaka chila mwaka dza vyokala achihenda makuhani abomu phapha duniani , kulavya milatso yokala ts'i yao .
Yiye kalapho wàdzilavya chila mwaka , hangu phoumbirwa urumwengu ta vivi , angari uturika k'ano nyinji . Ela ye wàkudza uu ukati wa phephi na musindikizo wa urumwengu , kudzausa madambi kuchirira kudzilavya dza sadaka lumwenga tu , na vivyo vinatosha ta ts'iku zosi .
Chila mut'u ufa lumwenga tu , na akendalamulwa ni Mulungu .
Ndo K'irisito naye wàdzilavya dza sadaka lumwenga tu , kwa ause madambi ga anji . Na undauya kahiri , ela charo chicho ni cha kudzaativya kamare o amulolerao , ela ts'i cha kudzausa madambi kahiri .
Shariya ya Musa yàkala ni chivurivuri cha maneno madzo gokala ganadza , ela yiyo yàkala ts'i go maneno madzo genye . Yiyo yàkala yinaamba , sadaka nizilaviwe chila mwaka , ela sadaka zizo zàkala k'aziidima kumuhenda mut'u atiye .
Kalapho sadaka zizo zàidima kwahenda at'u atiye , zingari zàkoma kulaviwa . Maana , o amuvoyao Mulungu , angari àusirwa madambi gao lumwenga tu , na vingari vivyo vinatosha ts'iku zosi , na vivi angari k'aadzona ni akosa kwa gago madambi gao .
Ela sadaka zizo zokala zichilaviwa chila mwaka , zàkala zichiakumbikiza at'u madambi gao .
Maana , milatso ya nzao na ndenge k'ayiidima kamare kwahenda at'u asamehewe dambi .
Gago ndigotuma ta K'irisito phokala u phephi na kudza duniani , wàmwamba Mulungu vivi : " Uwe k'wenzi at'u akulavire sadaka , na gago ndigotuma ta uchinip'a mwiri .
Uwe k'uhamirirwe ni sadaka za kochwa , na zilaviwazo kwa ziuse dambi .
Ndo ninakwambira mino kukala , ' Mimi ni phapha , nihende vyo uhenzavyo nihende uwe Mulungu , dza vyoandikwa dzulu yangu mo chitabu cha Shariya . ' "
K'irisito mwanzo wàanza kumwamba Mulungu , " Uwe k'wenzi at'u akulavire sadaka , " na " K'uhamirirwe ni sadaka za kochwa , na zilaviwazo kwa ziuse dambi . " Yiye wàamba vivyo ta ziripho zizo sadaka zàkala zichilaviwa kutuwirizana na Shariya vyokala yinaamba .
Chisha , K'irisito achimwamba Mulungu , " Mimi ni phapha , nihende vyo uhenzavyo nihende . " Ndo K'irisito ariphoamba vivyo , wàkala unazihenda zirichwe sadaka zizo , kwa ta kuhenda henzo ra Mulungu , kuhwale nafasi .
Jeso K'irisito wàkubali kudzilavya sadaka kwakukala , riro ndiro rokala ni henzo ra Mulungu . Na ariphohenda vivyo , wàhutakasa lumwenga , na vivyo vinatosha ta ts'iku zosi .
Chila kuhani kwenye Lagano ra Kare , unahenda kaziye ya ukuhani chila ts'iku , na ulavya sadaka dza yiyo kwenda-kwenda , ela sadaka zizo k'aziidima kuusa dambi .
Ela ye kuhani wehu , wàlavya sadaka mwenga ya kuusa dambi , na sadaka yiyo yinatosha ta kare na kare . Na unalaa phapho , achendasagala upande wa kulume wa Mulungu .
Ndo kulaira ukati uo ta vivi , unatariza ta adawae phondoikwa ts'ini za utawaliwe .
Maana , arat'u osi aahendao akale atakatifu , wàahenda akale dza enye haki mbere za Mulungu ts'iku zosi na yo sadakaye mwenga .
Roho wa Mulungu naye unahwambira vivyo dzulu ya gago . Yiye kwanza unaamba ,
" Bwana Mulungu wàamba , ' Lagano rondoriika na Aiziraeli o ukati udzao ni riri : Malagizo gangu nindagatiya mwao akilini , na nindagaandika mwao myoyoni . ' "
Na chisha unaamba , " Ts'indagatara kahiri go madambi gao , na go mahendo gao mai . "
Ndo madambi gachisamehewa , k'akuna haja ya kwenderera kulavya sadaka .
Enehu a chijeso , siswi vivi hunaidima kuphenya phots'o woga ko kut'u kutakatifu muno kwa Mulungu kwakukala , Jeso wàmwaga milatsoye kwa dzulu yehu .
Yiye ariphochira na yo p'aziya na mwiriwe dza sadaka , phapho wàhuvugulira njira mbiphya yirehayo uzima , ya kwenda kwa Mulungu .
Ndo kwahivira huna kuhani mubomu wa kwangalaza , ariye unahulongoza siswi at'u a Mulungu ,
nahumusengerereni Mulungu na myoyo midzo na kuno hunamukuluphira jeri . Maana , myoyo yehu yàtimvirwa-timvirwa milatso ya K'irisito yichiricha maazo mai , na miiri yehu yàtakaswa na madzi madzo .
Siswi nahugwiririreni kinyi garat'u hugalolerago kwakukala , hunakuluphira kukala , Mulungu undagahenda golaga kugahenda .
Siswi nahulilikaneni jisi ya kutiyana moyo kwa ta huhenzaneni , na hwavizaneni .
Siswi nahuts'iricheni kuusa myonano yehu ya chijeso dza anjine vyoricha , ela nahwenderereni konana kwa ta hukaze kutiyanani moyo , kwakukala , yo ts'iku yiriyo Bwana undauya , yi phephi .
Siswi huchenderera kuhenda dambi kasidi na hunaumanya o ujeri , nahumanyeni kukala , k'akuna sadaka ya kuhuusira dambi kahiri .
At'u dza ao naamanye kukala , anatarizwa ni ulamuli wa Mulungu wogofyao , na moho ukali urio undaahangamiza osi amupingao Mulungu .
Mut'u wàkala achirema kutuwa Shariya ya Musa , niaulagwe phots'oonerwa mbazi , phachikala phana ushaidi wa at'u airi , hebu kwenderera .
Ndo mut'u amuphuryaye Mwana wa Mulungu , aonaye k'ayina tende yo milatso ya Jeso yomwagika kwa yichimize Lagano ra Mulungu , na kamare ndiyomuhenda akale mut'u wa Mulungu , amwifyaye Roho ahwonyesaye kukala , Mulungu unahwonera mbazi , mona ye undatiywa akili chidzedze ?
Maana , hunamumanya ni Mulungu yeamba , " Ga kuriphiza chisasi ni gangu , mimi nindadziriphiza . " Na chisha , yiye wàamba , " Nindaalamula at'u angu . "
Bee manyani kukala , kutiywa maganjani ni Mulungu ariye moyo , ni neno ra kogofya muno !
Mwimwi lilikanani dzulu ya gomupata o ukati muriphoanza kupata mwanga . Mwimwi ukati uo mwàturika muno , ela mwi muchivumirira vivyo .
Mwimwi ukati unjine mwàkala mukaifywa na kuhenderwa vii mbere za at'u anji . Ukati unjine , mwàshononeka kwa kona anzienu anaifywa , na kuhenderwa vii .
Mwimwi mwàashononekera afungwa , dza ao vyokala anashononeka . Na chisha , mwàkala muchinyang'anywa miyo yenu , mwi k'amushononeka kwakukala , mwàkala munamanya muna higo murigolagwa ni Mulungu , maneno garigo ni madzo muno , na gandaenderera ta kare na kare .
Ndo mwimwi muts'iriche kumukuluphira Bwana jeri-jeri , na phapho mundanoswa muno .
Maana , nimuvumirire kuhenda henzo ra Mulungu , na ndipho mundagapata golagwa ni Mulungu .
Maana , Maandiko ga Mulungu ganaamba , " Yiye adzaye unadza sambi k'andachelewa ,
na mut'u wangu mwenye haki undakala na uzima kwa kumukuluphira . Ela yendeuya nyuma , k'andanihamira . "
Ndo siswi hu at'u humukuluphirao Mulungu , na kwa vivyo , hundativywa . Ela k'ahu hinyo at'u ario anauya nyuma , na kwa vivyo , andahangamizwa .
Ajeso asena , kuluphiro ni kukala na kanuni kukala , garat'u hugalolerago , gandakudzahendeka , na garat'u garigo k'agaoneka vivi , gandakudzalairira .
Maana , akare ehu àmuphota Mulungu kwa yo njira ya kuluphiro .
Kwa njira ya kuluphiro , siswi hunamanya kukala , Mulungu wàumba urumwengu wosi kwa kugomba tu . Ndo Mulungu k'ahumire vit'u vyonekavyo , kuumbira urumwengu uu huwonao .
Kwa njira ya kuluphiro , Abeli wàlavya sadaka mbidzo muno kuriko nduguye Kaini kwakukala , yiye wàchizwa ni Mulungu kukala , ni mut'u wa haki pho Mulungu ariphophokera sadakaye . Ndo Abeli ta aripho wàfa , ela kuluphirore ni mufano kwehu ta rero .
Kwa njira ya kuluphiro , Henoki k'afire ta ye wàhwalwa kare muzima ni Mulungu , achenda mulunguni , na k'akuna mut'u yemona kahiri kwakukala , wàkala uhwalwa mulunguni ni Mulungu . Ndo Henoki akahwalwa mulunguni , ni vyàkala vimanywa kukala , unahenda gamuhamirago Mulungu .
Mut'u achikala k'ana kuluphiro , k'aidima kuhenda gamuhamirago Mulungu . Maana , chila endaye kwa Mulungu kwa njira ya mavoyo , ni seti akale unakuluphira kukala , Mulungu u kuko , na unaanosa o amutsakulao .
Kwa njira ya kuluphiro , Nuhu wàogopha pharat'u Mulungu ariphomwambira chimbere maneno gokala k'agaona , ela gàkala gandakudzahendeka . Ndo yiye wàjenga safina , ambamo yiye wàphenya na adamue , na achitiya . Ndo Nuhu vyohenda , vyàonyesa kukala , at'u okala anasagala ts'iku zizo , àkala anahenda mai . Ela ye kwahivira wàkala una kuluphiro , achiphokerwa ni Mulungu dza mwenye haki .
Kwa njira ya kuluphiro , Burahimu wàogopha ariphoambwa ni Mulungu auke kwao , ende its'i yokala Mulungu udzimulaga kumup'a yikale yakwe . Ndo Burahimu ta aripho wàkala k'akumanya kokala unenda , ela ye wàtsama kwao vivyo .
Na ariphofika yo its'i yokala ulagwa ni Mulungu , wàkwendasagala chijeni kwa njira ya kuluphiro . Ndo yiye wàsagala mahemani dza ano Isaka na Jakobo , ario nao àkala alagwa ni Mulungu chilagane chicho chokala udzimulaga Burahimu .
Burahimu wàsagala mahemani kwakukala , wàkala unalolera kudzasagala mudzi opimwa , na uchijengwa ni Mulungu , urio undaenderera ta kare na kare .
Kwa njira ya kuluphiro , Burahimu wàidima kupata mwana vivyo na ta wàkala usika , na muchewe Sara wàkala k'avyala . Yiye wàkala unakuluphira kukala , Mulungu undahenda gokala ulaga .
Ndo ta aripho Burahimu wàkala k'aidima ut'u kahiri , ela k'oloze zàkala nyinji dza nyenyezi ko mulunguni , na zàkala nyinji dza mutsanga wa bahari , urio k'autarika .
At'u ao osi odzoahadza phapho dzulu , àfa na kuno ana makuluphiro gao vivyo . Ao ariphofa , àkala k'aadzangwe kugapata garat'u gokala àlagwa ni Mulungu . Ela o àkala anakuluphira kukala , gandahendeka ta achikala dza kwamba ni adzigaona , na kwa vivyo àhamirwa . Na ao àkala anakubali kukala , phapha duniani àkala ni ajeni , na ni achizi na njira .
At'u akubalio kukala , phapha duniani ni ajeni na ni achizi na njira , anaonyesa kukala , analolera kwenda its'i yiriyo ndiyo yao yenye .
Na kalapho phogomba vivyo , ni àkala anaimanisha yo its'i yao yokala àlaa , angari kuko àuya ukati wowosi .
Ela ujeri ni kwamba , phoamba vivyo , àkala ni anahenza ende yo its'i mbidzo muno yiriyo mulunguni , maana , Mulungu wàabambanyira mudzi ende akasagale . Na kwakukala , at'u ao àkala anamukuluphira Mulungu , Mulungu k'aona waibu ao achamba kukala , yiye ni Mulungu wao .
Kwa njira ya kuluphiro , Burahimu wàkala u kwete kumulavya mwanawe wa hicheye Isaka vivyo dza sadaka , na yiye wàkala ulagwa ni Mulungu kukala , " Mudzunguo undalaa kwa mwanao Isaka . "
Burahimu wàkala unakuluphira kukala , Mulungu unaidima kwafufula afadzi . Na kwa vivyo , hunaidima kwamba , Burahimu wàmupata mwanawe Isaka , ela wàkala unga dza kwamba ufufulwa kulaa kuzimu .
Kwa njira ya kuluphiro , Isaka wàahats'a anae , Jakobo na Isau , kwa kwaambira maneno gokala gandakudzalairira mbere zao .
Kwa njira ya kuluphiro , Jakobo wàahats'a anangwa a Jesefu osi airi phokala u phephi na kufa . Na yiye wàmut'a musechewe , achimwabudu Mulungu .
Kwa njira ya kuluphiro , Jesefu wàgomba chimbere phokala u phephi na kufa , dzulu ya vyokala Aiziraeli andalaa Misiri , na vyokala unahenza lufulwe luhendwe .
Kwa njira ya kuluphiro , avyazi a Musa k'aatuwire lagizo rokala rilaviwa ni mutawali . Ta ao mwana wao ariphovyalwa , àmufitsa myezi mihahu kwakukala , àkala adzimona ni mutana .
Kwa njira ya kuluphiro , Musa wàrema kwihiwa mudzukulu wa mwanamuche wa ye mutawali , pho ariphokala mut'u muzima .
Musa wàona ni baha kuturika dza at'u a Mulungu vyokala anaturika , kuriko kurya raha kwa chiwango , na phapho adzitiye dambini .
Musa wàkala unakuluphira kukala , kwifyika kwa dzulu ya K'irisito , bee ràkala ni neno ra tende muno , kuchira kupata utajiri wosi wa its'i ya Misiri . Maana , ye wàenderera kulilikana dzulu ya manoso gokala undapata ts'iku zidzazo .
Musa unauka Misiri , mutawali wàtsukirwa muno . Ela gago k'agamuuhusire kwakukala , ye wàkala unakuluphira Mulungu . Yiye Musa wàvumirira dza kwamba wàkala udzona Mulungu yets'oneka .
Kwa njira ya kuluphiro , Musa wàidima kwanzisha kuusa ts'ikuk'uu ya P'asaka . Na chisha , yiyo yàmwidimisa kwalagiza at'u aphake milatso mwao miyangoni , kwa ye malaika muulagi ats'iulage chila musundula sanzu wa chilume wa Aiziraeli .
Kwa njira ya kuluphiro , Aiziraeli àidima kuvuka bahari ya Shamu na magulu dza kwamba yàkala ni its'i k'avu . Ela Amisiri ariphoheza , achihoswa ni madzi .
Kwa njira ya kuluphiro , Aiziraeli àzunguluka mudzi wa Jeriko kwa ts'iku fungahe , na dzikuta ra o mudzi richigwa .
Kwa njira ya kuluphiro , Rahabu yekala ni hawa , k'aulagirwe phamwenga na okala k'aamogophere Mulungu , maana , ye wàapiga karibu t'ot'ot'o Aiziraeli okala àkwendapeleleza yo its'i .
Ajeso asena , mimi ningari kwenderera kumwambira dzulu ya kuluphiro ra Gidyeni , Baraki , Samusoni , Jefita , Daudi , Samweli na agomvi a Mulungu , ela ukati k'auniruhusu .
Ela ta vivyo , kwa njira ya kuluphiro , anjine ao àidima kugarima majeshi ga afalume . Anjine ao utawali wao wàkala ni wa haki , na anjine ao àhewa gokala alagwa ni Mulungu . Anjine ao àtsuphwa phat'u phokala phana ts'imba , ela k'aariwirwe .
Anjine ao àtsuphwa phat'u phokala phana moho unji , ela o k'aaphyere . At'u àheza kwaulaga na p'anga anjine ao , ela o achichimbira . Ao àkala k'aana mukotse , ela Mulungu achiatiya mukotse , anjine ao àhewa widimi vihani , na anjine àgarima majeshi ga chijeni .
Kwa njira ya kuluphiro , achet'u fulani àfufulirwa mbari zao okala adzefa . At'u anjine àrema kwikwa tsare , na ndo achituriswa ta achifa . Ela ao àhenda vivyo , kwa afufulwe akale na uzima wa tende .
Anjine àturiswa na achipigwa , na anjine àfungwa minyororo achiphirikwa jela .
At'u anjine àpigwa mawe ta achifa , hebu kutsangwa p'anje mbiiri , na anjine àtemwa na p'anga ta achifa . Anjine àkala ni achiya ta avala ch'ingo za magonzi na ch'ingo za mbuzi , na àkala achituriswa muno na kuhenderwa vii .
At'u ao àkala ni adzo muno ta k'aawirya kusagala phapha duniani . Ndo ao àangaika dza achimbizi madzeruni na myangoni , na achisagala ta p'anga za mawe na miinani .
At'u ao osi àlikwa ni Mulungu kwakukala , àkala anamukuluphira . Ela ta vivyo , ao osi àfa na achikala k'aadzangwe kuchimizirwa chirat'u chilagane cha kwendaphenya ko kut'u kwa Mulungu kwa kusagala na kuhurira ,
kwakukala , Mulungu wàkala una mipango midzo muno . Ndo mipango ya Mulungu ni kwamba , ao na siswi hwàkala nihudze huphenyeni phamwenga ko kut'u kwa Mulungu kwa kusagala na kuhurira .
Ndo kwahivira siswi hunalolerwa ni o at'u anji enye omukuluphira Mulungu ta musindikizo , nahubit'eni chila chit'u chiricho chinaidima kuhuyuga , kamwe dambi , yiriyo ndiyo yihufungayo ta hukashindwa ni kwenda mbere . Na , nahukazeni na kuvumirira kwenye uu mushindano wa mairo oihirwa ni Mulungu ta huumaleni vivyo .
Na vyo hukazavyo , nahwenderereni kumulola Jeso , ariye ndiye ahulongozaye humukuluphire Mulungu , na ndiye ahutiyaye moyo huumale o mushindano wa mairo . Yiye wàvumirira , na achikubali waibu wa kuulagwa kwa kukot'wa misumari musalabani kwakukala , wàkala unamanya gachisira gago , undahamirwa . Na vivi usegere mukono wa kulume wa chihi cha utawali cha Mulungu .
Mwimwi lilikanani dzulu ya Jeso arivyoturika , na arivyoturiswa ni adambi okala adzimumena , ela ye achivumirira . Ndo mwimwi muts'ife moyo muts'idze mukalaira njirani .
Mwimwi munaheha na dambi , ela k'amudzangwe kuheha ta mukakala mutsuma kuulagwa .
Mimi ninamanya kukala , k'amudzangwe kuganyala go maneno ga kumutiya moyo , garigo Mulungu unamwambira mwimwi anae . Phapho Mulungu wàamba , " Mwanangu , uwe uchifikwa ni pigo ra Mulungu , bit'a akili , na Mulungu achikukanya , uts'ife moyo .
Maana , Mulungu ukanya at'u aahenzao , na utiya akili chila amukubaliye kukala , ni mwanawe . "
Vumirirani shenene mupatayo dza kwamba munatiywa akili ni Abayenu . Shenene yenu mupatayo yinaonyesa kukala , Mulungu unamuhwalira dza anae mwimwi , na bee k'akuna mwana yets'etiywa akili ni abaye .
Mulungu anae osi unaatiya akili . Ndo mwimwi muchikala k'amutiywa akili , bee vinaonyesa k'amu anae enye ta munga avuweni .
Abazehu a phapha duniani anahutiya akili , na hunaaishima vivyo . Kwa vivyo , hunahenzwa Abayehu ariye mulunguni achihutiya akili humwishimeni muno , na phapho hupate uzima .
Abazehu a phapha duniani , àhutiya akili kwa chiwango phokala hucheri anache , kutuwirizana na vyao vyokala anavyona vinawirya . Ela Mulungu ye achihutiya akili , unahutiya kwa ahwavize hukale atakatifu dza yiye .
Ukati huchikala hunatiywa akili , k'ahuhamirwa . Ela gachichira gago , ao ondokala akanywa ni vyodzotiywa akili ni Mulungu , anapata manoso ga kusagala na reri , na ahende maneno ga haki .
Ndo mwimwi unulani mikono yenu yodzotsoka , na mudinise mavindi genu godzotsoka .
Na gwirani njira ya tititi , kwa ta o ario anga dza kwamba ana vigurye kati yenu , ats'idze akalumira , ela aphole .
Ajeso asena , mwimwi hendani vyenu vyosi mwidimavyo mone kukala , munasagala na reri na chila mut'u , na mukale atakatifu , kwakukala , mut'u niakale mutakatifu ndipho akamone Bwana Mulungu .
Mwimwi dzimanyirireni kwa ats'idze ta mumwenga wenu akatoka na mbazi za Mulungu kwa kumererwa ni muzi wa utsungu kati yenu , na phapho mukareha mai kwa anji .
Na dzimanyirireni mwimwi kwa ats'idze ta mumwenga wenu akakala muzinzi , hebu akats'amogopha Mulungu dza Isau , ariye wàbadili gosi gokala undagapata dza mwana muvyere , kwa chakurya cha kurya phapho kare .
Ndo dza mumanyavyo , gariphochira gago , Isau wàhenza kuhats'wa ni abaye , ela vivyo vichikala k'aviidimikika . Ndo ta aripho kurira wàrira kwa unahenza kugaluza vyokala udzivihenda , ela vivyo wàkala k'aidima kuvigaluza .
Mwimwi k'amunga akare ehu ofiswa mulimani kwenye okala unaaka moho , uganik'izwa ni ingu dziru , unameta na kupiga chikwakwara ,
una k'ululu za gunda , na laka ra Mulungu unagomba . At'u ariphosikira ro laka ra Mulungu , àgomba achamba kukala , k'aaenzi aambirwe neno rinjine .
Maana , àkala k'aaidima kurituwa riro lagizo ra kwamba , " Richa mut'u , ela ta munyama achiuyaha uu mulima , niapigwe mawe ta afe . "
Gago gohendeka phapho mulimani , gàkala ganaogofya muno ta Musa achamba , " Nidzogofyerwa muno ta ninatetema . "
Ela mwimwi kwenu kofika ni mulima wa Sayuni , kwenye mudzi wa Mulungu ariye moyo , yaani Jerusalemu ya mulunguni , kuriko kuna mahelufu ga malaika arundikana phamwenga anahamirwa .
Mwimwi kwenu kofika , ni ko kwenye duu ra ana avyere a Mulungu , ario madzina gao gàandikwa mulunguni . Mwimwi mwàfika kwa Mulungu ariye ndiye mulamuli wa at'u osi , na kwa roho za at'u okala achihenda ga haki , na achiphokerwa mulunguni .
Mwimwi mwàfika kwa Jeso , ariye ndiye yereha riro Lagano Iphya , na kwa milatso ya Jeso yomwagika , yiriyo ni ya musamaha , ela ts'i ya kudai dza ya Abeli .
Ndo muts'ireme kumogopha ye agombaye . Maana , akare enu àrema kumogopha Musa , yekala ni mut'u tu , na ao achitiywa akili . Ndo munaona hundatiywa akili chidzedze sino huchirema kumogopha ye agombaye naswi kulaa mulunguni ?
Mulungu ariphogomba ts'iku zizo , lakare ràsumbisa its'i . Ela vivi wàlaga achamba , " Dunia nindayisumbisa kahiri , na ts'indasumbisa dunia hicheye , ela nindasumbisa ta mbingu nayo . "
Ndo go maneno gaambago , " Nindayisumbisa kahiri , " ganaonyesa lwazu kukala , vit'u vyoumbwa vindasumbiswa , na vyuswe ta visale vyots'osumbisika .
Ndo siswi nahumulavireni mumvera Mulungu kwakukala , hunapata Ufalumewe urio k'ausumbisika . Na , nahumwabuduni kwa njira yiriyo yindamuhamira kuchirira kumogopha .
Maana , Mulungu wehu unga dza moho wochao tsetsetse .
Ajeso asena , mwimwi endererani kuhenzana dza ndugu a chijeso ahenzwavyo ahenzane .
Kalani at'u a karibu kwakukala , at'u anjine àkala vivyo , na achiphokera ta malaika a Mulungu phots'omanya .
Akumbikireni ajeso anzienu ario jela kwa dzulu ya kazi ya Bwana , dza kwamba mwimwi namwi mu kuko . Na akumbikireni ajeso anzienu aturiswao , dza kwamba ndimwi muturiswao .
At'u osi naats'ikale adiya , ela naaishime kuhwalana . Na muche na mulume achihwalana , naats'izinge .
Muts'ikale at'u a chipherephere na p'esa , ela toshekani na vyo vit'u vyenu murivyo navyo , maana , Mulungu wàamba , " Ts'indakutsupha kamare , na ts'indakuricha kakamwe . "
Gago ndigo gahurichago ta hunagomba phots'o woga kwamba , " Bwana Mulungu ndiye mwavizi wangu , kwa vivyo , ts'iuhuswa ni ut'u wowosi urio mudamu unaidima kunihenda . "
Mwimwi lilikanani dzulu ya vilongozi enu oanza kumusumurira udzumbe wa Mulungu vyosagala , na mumukuluphire Mulungu dza ao amukuluphiravyo .
Jeso K'irisito k'agaluka . Yiye Jeso rero u vyo vya p'indi , u vyo vya dzana , na undaenderera vivyo ta kare na kare .
Ajeso asena , mwimwi muts'ivuhiwe ni mafunzo manjine gogosi , garigo ts'i ga jeri . Mulungu vyo ahwoneravyo mbazi , vinahukomaza myoyo , na vivyo vinahwaviza . Ela kutuwa mizizo dzulu ya vyakurya , k'akuhwaviza .
Siswi huna sadaka mbiphya yiriyo k'ayiriwa ni makuhani ahikaohikao kwenye hekalu ra phapha duniani .
Kuhani mubomu unaphirika milatso ya anyama alaviwao dza sadaka ya kuusa dambi , ko kut'u kutakatifu muno . Ela o anyama atsinzwao , aochwa konze ya k'ambi .
Ndo gago ndigotuma ta Jeso naye , achendaulagwa konze ya mudzi , kwa ta aausire at'u madambi gao na yo milatsoye mwenye .
Ndo siswi naswi , hunahenzwa hukale dza at'u endao konze ya k'ambi , hukaifywe dza vyoifywa yiye .
Maana , phapha duniani bee , ts'ipho phehu phenye . Kwa vivyo , hunalolera kudzasagala ko kwehu kwenye , zo ts'iku zidzazo .
Ndo nahumulikeni Mulungu ukati wosi . Vivyo ndivyo humulaviravyo sadaka Mulungu kuchirira Jeso , na go maneno gehu hugombago kwamba , " Ni Bwana wehu , " ndiyo sadaka yehu hulavyayo .
Na hakikishani munahenda madzo kwa kwavizana , kwakukala , zizo ndizo sadaka zimuhamirazo Mulungu .
Ajeso asena , mwimwi aogopheni vilongozi enu , na hendani gago gao amwambago muhende . Maana , ao andakwendahenzwa aseme mbere za Mulungu arivyomumanyirira . Ndo aogopheni , na phapho andahenda kazi yao na raha . Ela muts'iphohenda vivyo , andayihenda na kushononeka , na vivyo k'avindamwaviza .
Endererani kuhuvoyera enehu a chijeso . Siswi huna kanuni kukala , huna myazo midzo , kwakukala , hunahenza huhende madzo ukati wosi .
Na chisha , ninamuvoya muno kukala , munivoyere Mulungu kwa aniidimise kuuya kwenu sambi .
Mulungu ahuhendaye husagale na reri , ariye ndiye yemufufula Bwana Jeso K'irisito kulaa kuzimu , naamup'e madzo gosi murigo nago haja , kwa ta muhende henzore . Yiye naamwidimise kuhenda gosi go gamuhamirago yiye kuchira Jeso K'irisito , ariye ndiye murisa mubomu wa magonzi kwenye Lagano rondokwenderera ta kare na kare , ririro ràhakikishwa ni milatsoye . Yiye naalikwe ta kare na kare . Amina , maana , wàdzilavya achifa dza sadaka , na phapho achichimiza Lagano rendereraro ta kare na kare kuchirira cho chifoche .
Enehu a chijeso , ninamuvoya kukala , mupatapho baruwa yiyi , mugasirikiset'o gaga garigo mumu . Mimi mumu nidzimwandikira maneno ga kumutiya moyo , na yo baruwa yenye nayo ts'i bomu .
Ninamumanyisa kukala , ndugu yehu wa chijeso T'imoti , wàlaa jela . Ndo yiye achidza phapha sambi , hundafunga charo hudze hosi ko kwenu .
Hulamusireni vilongozi enu osi , na ajeso osi . Ajeso a its'i ya Italiya , anamulamusa .
Mulungu naamuhats'e mosi . Amina .
Ni mimi Jakobo muhendikazi wa Mulungu , na wa Bwana Jeso K'irisito . Ninamwandikira mwimwi at'u a Mulungu murio chila its'i phapha duniani , na ninamulamusa .
Enehu a chijeso , mwimwi munamanya t'ot'ot'o kukala , kuluphiro renu rihezwapho , bee mukala munafunzwa kuvumirira . Ndo mufikwapho ni mahezo ga chila aina , hamirwani .
Mwimwi muhezwapho , hakikishani munavumirira ta gasire kwa mukomale chiroho , muts'ikale na ila yoyosi , na muts'iphungukirwe ni chochosi .
Mumwenga wenu achikala k'ana hekima , naamuvoye Mulungu , maana , Mulungu unayilavya na moyo umwenga kwap'a at'u osi phots'o h'uh'u , na yiye undahewa .
Chit'u ni kwamba tu , mut'u achikala unavoya , navoye na kuluphiro phots'o shaka moyoni . Maana , ariye na shaka moyoni , bee unga dza maimbi ga baharini , gapigwago ni vuto na kuphirikwa hiku na hiku .
Mwimwi manyani kukala , mut'u wa vivyo una myoyo miiri , na k'aidima kwamula kuhenda ut'u umwenga . Kwa vivyo , naats'one Bwana Mulungu undamup'a cho chakwe avoyacho .
Enehu a chijeso , mujeso ariye ni muchiya , naahamirwe , maana , Mulungu wàmuunula chiroho .
Na mujeso ariye ni tajiri , naahamirwe naye . Maana , Mulungu wàmufunulira kukala , utajiri ts'i chit'u kwakwe , na kwakukala , unamanya kukala , undafa dza virat'u maruwa ganyot'okavyo .
Maana , dzuwa richilaa na richenderera kwaka , mihi nikufinyalala makodza , na phapho maruwa nikukut'ika , na gakaola na udzowe . Ndo dza matajiri nao , ao andafa na kuno anahikahika kulola ga mali zao .
Enehu a chijeso , baha yuyat'u ariye achipata majezo unavumirira , maana , achivumirira ta gachisira gago majezo , Mulungu undamunosa uzima uphya wa kare na kare oulaga at'u amuhenzao .
Mut'u achijezwa kwa ahende dambi , naats'ambe , " Ninajezwa ni Mulungu , " maana , Mulungu k'ajezwa ahende dambi , na k'ajeza mut'u kwa ahende dambi .
Ela chila mut'u ujezwa kwa ahende dambi alongozwapho ni t'amaaze mbii , na kumurima .
Mut'u achiphenywa ni t'amaaze mbii , undakala unahenda dambi , na achenderera kuhenda dambi , undafa chiroho .
Ndo muts'ilembwe enehu a chijeso nimuhenzao .
Vit'u vidzo vyosi na vyots'o ila yoyosi , ni vipaji vilaavyo kwa Baba Mulungu , ariye u dzulu . Yiye ndiyeumba dzuwa , mwezi na nyenyezi , na yiye k'agaluka , ta unalavya mwanga wakao ukati wosi .
Mulungu wàhup'a uzima wa chiroho kuchirira nenore ra ujeri . Yiye wàhenda vivyo kwa henzore mwenye , na kwakukala , wàkala unahuhenza siswi hukale a mwanzo kutivywa kati ya vyo vyumbevye vyosi .
Enehu a chijeso nimuhenzao , mimi ninamwambira kahiri kukala , mwimwi mosi munahenzwa mukale asikizi muno , ela muts'ikale at'u a chimberembere , na a kutsukirwa maruru .
Maana , mut'u wa kutsukirwa , k'aidima kuhenda maneno ga haki gahenzwago ni Mulungu .
Ndo richani kamare kuhenda mahendo gosi makolo na menenzi mai gosi , mudzilavye kwa Mulungu , na mutuwe udzumbe urio Mulungu wàmuhenda muukuluphire , maana , uo ndio urio unaidima kumutivya .
Ajeso asena , mwimwi tuwani vyo neno ra Mulungu rambavyo , ela mut'u naats'idzilembe akaona kukala , kurisikira tu bahi kunativya .
Mut'u asikiraye neno ra Mulungu ela k'atuwa vyo rambavyo , unga dza mut'u adzilolaye na chilolo .
Mut'u achidzilola na chilolo , unadzona t'ot'ot'o kamare vyo arivyo . Ela achiuka phapho tu , nikukala k'adzimanya kahiri vyo arivyo .
Ela , mut'u asomaye t'ot'ot'o mafunzo ga neno ra Mulungu , na ats'igariche ta ye aenderere kugatuwa , mut'u yiye rakwe rondohenda , rindamuunula , maana , neno ra Mulungu ndiro Shariya yots'o ila , na yahendayo at'u akale tsare .
Mut'u achikala unadzamba ni mujeso , ela k'atsagula ra kugomba , bee unadzilemba na ts'i mujeso .
Mwimwi nimumanye kukala , mujeso mutakatifu na yets'e ila ta mbere za Mulungu , ni yuyat'u aamanyiriraye anachiya na magungu ario na haja ya wavizi , na ye mwenye unadzimanyirira ats'ibanangwe ni maneno mai ga dunia .
Enehu a chijeso , mwimwi muts'ibaguwe at'u , maana , mu at'u mumukuluphirao Bwana wehu Jeso K'irisito , ariye una ubomu wosi .
Nahwambe mukale mudzirundikana phamwenga kumwabudu Mulungu , na phapho phadze at'u airi . Kati ya ao at'u airi , mumwenga akale ni tajiri na uvala nguwo za gali , na p'ehe ya dahabu . Ela ye munjine ye , akale ni muchiya , na uvala mademu .
Ndo mwimwi mumuphokeraphot'o ye tajiri na kumwamba , " Sagala hiku kut'u kwa abomu , " ela ye muchiya mumwambe , " Enda ukaime ko nyuma , hebu sagala phots'i , "
mwimwi mukala munabaguwana , na munalongozwa ni maazo genu mai pho mwamulapho maneno .
Galilikaneni t'ot'ot'o gaga mwimwi enehu a chijeso nimuhenzao . Mwimwi munamanya t'ot'ot'o kukala , Mulungu watsagula achiya phapha urumwenguni , kwa akale matajiri a chiroho , na ao andaphenya Ufalumeni kwa Mulungu , kuriko yiye wàkulaga at'u amuhenzao .
Ela mwi heka k'amwaishima achiya ! Ano matajiri samba ndio amuhishaohishao , na ndio amuphirikao makotini ?
O samba ndio k'aamwishima Jeso K'irisito , ariye ndiye Bwana wehu ?
Mwimwi tuwani shariya ya Mulungu , yiriyo yàandikwa Maandikoni ga Mulungu . Shariya yiyo yinaamba , " Muhenze munzio dza vyo udzihenzavyo uwe mwenye , " na vivyo mundakala munahenda neno ra haki .
Ela muchibaguwa at'u , mukala munahenda dambi , na muna makosa ga kuvunza yiyo shariya .
Maana , mut'u ta akatuwa malagizo gosi ga Shariya , ela achivunza mwenga tu , kwa Mulungu ukala una makosa dza yiye ariyevunza malagizo gosi ga Shariyaye .
Maana , Mulungu ndiyelavya lagizo ra kwamba , " Uts'izinge , " na ra kwamba , " Uts'iulage . " Ndo mut'u ats'iphozinga , ela achiulaga , ukala uvunza Shariya .
Mwimwi nimumanye kukala , Mulungu undamulamula kutuwirizana na Shariyaye yiahendayo at'u akale tsare . Ndo hakikishani go genu mugombago na muhendago , ganamuhamira ye Mulungu .
Mulungu achikala unalamula , k'andaonera mbazi mut'u ariye k'aaonerere mbazi at'u anjine . Ela yeonera mbazi at'u anjine , k'andalamulwa ni Mulungu .
Ajeso asena , k'avyaviza rorosi mut'u kwamba unamukuluphira Jeso K'irisito , ela mahendoge k'agaonyesa ni mujeso , maana , kuluphiro dza riro , k'arindamutivya .
Nahwambe kukale kuna ajeso anziehu odzomala nguwo , na k'aana chakurya .
Ao mwimwi muchiaamba , " Endanit'o , na Mulungu akale namwi . Hakikishani munavala nguwo za p'eho , na munarya kutosheka , " na k'amwap'a go arigo ana haja nago , gago k'aganda-aaviza na rorosi .
Ndo dza vivyo vyenye navyo , mut'u akuluphiraye tu bahi , ela mahendoge k'agaonyesa ni mujeso , kuluphirore k'arimutivya .
Mut'u nikwenda akagomba akaamba , " Ajeso anjine anakuluphira tu bahi , na anjine anahenda mahendo madzo . " Ndo mut'u wa vivyo ninamuhenza amanye kukala , k'akuna mujeso wa kukuluphira tu bahi , ela mahendoge k'agaonyesa ni mujeso . Chiphangu mimi , nindahenda mahendo madzo , na gago gandamumanyisa kukala , ninamukuluphira Jeso K'irisito .
Mwimwi munakuluphira kukala , Mulungu wa jeri ni mumwenga tu , na vivyo ni sawa kamare . Elako , nimumanye kukala , ta mapepo nago ganakuluphira vivyo , ela gago ni maoga ta ganatetema .
Mimi vivi nindamufunza yiye mut'u yets'emanya , ariye unaona undativywa , kwakukala , unamukuluphira Jeso tu , ela mahendoge k'agaonyesa ni mujeso .
Yiye naamanye kukala , mukare wehu Burahimu wàphokerwa ni Mulungu dza mwenye haki kwa go gakwe gohenda . Yiye wàmulavira Mulungu mwanawe Isaka dza sadaka , pho dzulu ya chijaja cha kulavira sadaka .
Ndo vivyo vi lwazu kukala , Burahimu wàkala una kuluphiro na mahendo , na wàidima kumukuluphira Mulungu tsetsetse kwa go gakwe gohenda .
Ndo gago gàchimiza go Maandiko gaambago , " Burahimu wàmukuluphira Mulungu , ndipho achiphokerwa dza mwenye haki kwa kuko , " na Mulungu achimwiha musenawe .
Ndo kufikira phapho hunaonani kukala , mut'u uphokerwa ni Mulungu dza mwenye haki kwa una kuluphiro na mahendo , ela ts'i mwengarapho .
Rahabu naye yekala ni hawa , wàphokerwa ni Mulungu dza mwenye haki kwa go gakwe gohenda . Yiye wàaphokera Ayahudi okala ni makachero , na achiachimbiza na njira yinjine .
Ndo virat'u mumanyavyo kukala , roho richiricha kupiga mut'u nikukala udzefa , vi sawa na mut'u akuluphiraye tu bahi , ela mahendoge k'agaonyesa ni mujeso , maana , kuluphirore k'arindamutivya .
Enehu a chijeso , mwimwi anji enu naats'ipiganie kukala alimu , maana , munamanya kukala , siswi alimu , ulamuli wehu undakala ukali kuchira at'u anjine a kawaida .
Siswi hosini ni hipha na hipha hudzikosa . Ela mut'u achikala unatsagula ga kugomba , bee mut'u yiye k'ana ila yoyosi , na unaidima kudzidinisa ats'ihende dambi .
Farasi huchimuhenza atuwe go gehu huhenzago , humufunga chuma cha mulomo kuchingama , na ndipho hukaidima kumulongoza kwenda ko huhenzako .
Lilikanani dzulu ya meli nazo . Meli ni vit'u vibomu , na vichikala vinenda , vinakukulwa ni vuto . Ela vigaluzwa ni usukani , urio ni ut'u udide , na vikenda ko kuhenzwako ni ye dereva .
Ndo dza lulimi nalo . Lulimi ni chilungo chidide , ela mut'u ugomba kwa lulo , na ndo ta akadziunula unaidima kuhenda mabomu . Musuhu ubomu nao , unaidima kugwizwa ts'anzala ni ts'ets'e ya moho tu .
Lulimi lunabananga dza moho , na lunga dza dunia yodziudzala mai mumu mwehu miirini . Kwa vivyo , rinahenda mut'u akale mui , rinabananga maisha ga mut'u dza moho wochavyo , na riro rihewa maneno mai ni Shetani .
Siswi anadamu hunaidima kufuga nyama osi a weruni : kala nyama a kuburuka , nyama a kuhambala na mabeshe , na kugomba ujeri ni kwamba , ao osi hunaafuga .
Ela lulimi kala ni nyama , angari k'afugika . Maana , lulo ni lui , k'aludinisika , na lunaulaga dza nyoka wa utsungu ukali .
Siswi hugomba kwa lulo , ndo ta hukamulavira mumvera Mulungu , ariye ndiye Abayehu na Bwana wehu . Na hukaapiga makarama anziehu , ario Mulungu wàaumba dza vyo arivyo ye mwenye .
Mulomo ndio upigao at'u makarama , na ndio ulavyao mumvera . Ela ninamwambira mino mwimwi ajeso asena kukala , mujeso k'ahenzwa apige at'u makarama .
Mwimwi nimumanye kukala , madzi ga p'eho na ga munyu , k'agaidima kulaa dzitso mwenga ,
muhi wa mutini , k'awidima kuvyala zeituni , muzabibu k'awidima kuvyala t'ini , na dzitso ra madzi ga munyu , k'ariidima kulavya madzi ga p'eho .
Ajeso asena , arat'u ario ana hekima na anamanya maneno , naadzonyese a vivyo jeri kwa kukala na menenzi madzo , na kwa kuhenda mahendo chirumwengu kwa hekima .
Ela muchikala muna chidzitso , muna maroho ga phephi na choyo , bee ta ts'idziunuleni mukaamba muna hekima , maana , vivyo mundakala munahenda dambi ya kugomba ulongo , k'amugomba ujeri .
Mut'u wa hekima ya vivyo , hekimaye k'ahewerwe ni Mulungu . Yiyo ni ya chidamu , k'ayi chiroho na yi chip'ep'o .
Kanisa richikala rina at'u a chidzitso na choyo , rinavurugika , na at'u ahende mai gosi .
Ela ajeso achikala ana hekima yohewa ni Mulungu , k'aahenda ila yoyosi , anasagala chireri , ni arumwengu , a kwete kutuwa mahenzo ga anziao , ana mbazi , anahenda madzo maphuphu , k'aabaguwa mut'u , na ts'i alumakwiri .
Ajeso odzodina kwa kukale na reri achiaambira at'u chireri , at'u andasagala na kuhenda ga haki .
Enehu a chijeso , mwimwi munagomberana na kupigana , na gago gosi bee garehewa ni t'amaa zenu mbii zirizo mwenu ndani .
Mwimwi munahenza vit'u muno , ela k'amuna . Ndo mu kwete ta kuulaga kwa muvipate . Na mudzilaiwa ni matso kwa vya anzienu , ela k'amwidima kuvipata . Kwa vivyo , mwimwi munagomberana na kupigana nao kwa mwanyang'anye . Na vyenu muvihenzavyo k'amuvipata , kwakukala , k'amumuvoya Mulungu .
Na ta muvoyapho Mulungu , chisha k'amup'a vivyo , maana , munavoya na malengo mai , ga kukala muhenza mupate vit'u kwa mupige raha zenu enye .
At'u mwimwi k'amu aaminifu kwa Mulungu ! Na mimi nina kanuni munamanya kukala , ahenzaye vit'u vya chidunia , bee unamupinga Mulungu . Ndo yeyosi aamulaye kuhenza vit'u vya chidunia , bee ni mudawa wa Mulungu .
Mwimwi nimumanye kukala , go Maandiko gaambago , " Roho yehewani ni Mulungu , bee unaswi wivu , " ganagomba ujeri .
At'u ts'i aaminifu kwa Mulungu , ela Mulungu ye o at'u unaahenza muno vivyo . Na gago ganagwa sawa na Maandiko gaambago , " Mulungu unaapinga o at'u adziunulao , ela at'u arumwengu unaahats'a . "
Ndo mogopheni Mulungu mwimwi . Mupingeni Shetani , naye undamuchimbira .
Mwimwi musengerereni phephi Mulungu , na yiye naye undamusengerera phephi . Mwimwi mu adambi , na bee richani kuhenda dambi . Na mu alumakwiri mwimwi , na bee garicheni gago ga chidunia , mutuwe Mulungu hicheye tu na myoyo yenu yosi .
Mwimwi shononekani , mudzute na murire . Vivi richani ga kutseka mwanze ndiro , na richani kuhamirwa mushononeke kwa go madambi genu gogahenda .
Muchikala munamuvoya Mulungu , dziudzeni nyuma konyesa mu adambi , naye Mulungu undamuhenda mwishimiwe .
Enehu a chijeso , mwimwi ts'isingiziraneni mai . Mut'u amusingiziraye mai , hebu amulamulaye nduguye wa chijeso ni mulongo , bee ukala unayamba Shariya ni mbii , na unayona yina makosa . Na ayonaye Shariya ni mbii , bee ukala k'atuwa Shariya kahiri , ta ni ukala udzidziika ndiye mulamuli wa yo Shariya .
Mwimwi nimumanye kukala , Mulungu hicheye ndiye alavyaye Shariya , na ndiye mulamuli . Yiye hicheye ndiye mwenye widimi wa kutivya at'u , hebu kwahangamiza . Ndo binadamu k'ana haki kamare ya kumulamula muyawe ni mulongo .
At'u anjine ana kajama ka kwamba , " Mimi yiyi rero , hebu machero , nindauka nende mudzi fulani nikasagale kuko mwaka uzima , nichuze nipate faida . " Ndo ao ninaahenza agatiye akilini gaga nigaandikago vivi .
Mwimwi munahenzwa mumanye kukala , k'akuna amanyaye ga machero . Na rinjine ni kwamba , uzima wa mut'u unga dza kunje ririro riganik'iza kwa ukati tu , na chidzako rikauka kare .
Ndo muchigomba munahenzwa mwambe , " Mulungu achihenza , hundaenderera kukala moyo , na huhende hiri na hiri . "
Ela vino mwi muna ngulu na munadziunula , na gago gosi bee ni mai .
Ndo mut'u amanyaye ahenzwaro ahende ela ye ats'ihende , mut'u yiye unahenda dambi .
Mwi at'u murio mu matajiri , gatiyeni akilini gaga nigaandikago vivi . Mwimwi munahenzwa mushononeke , na murire kwa zo riki zondokudzamugwira .
Mwimwi uo utajiri wenu undasira , na zo nguwo zenu za gali ziriwe ni nyenza .
Zizo dahabu na p'esa zodziikira , zindagwira k'anga . Na ts'iku ya ulamuli yichifika , yiyo k'anga ndiyo yondoonyesa kukala , mwàhenda dambi . Ndo yiyo k'anga yindakala dza moho wa Jahanamu na yimoche . Maana , uo utajiri wenu odziikira zizi ts'iku za phephi na musindikizo wa urumwengu , unga moho .
At'u mwimwi k'amwariphire mishahara yao at'u omuvunira miyo yenu . Ndo manyani kukala , ao ananung'unika muno , na chiriro chao chàsikirwa ni Bwana Mwenyezi Mulungu .
Mwimwi phapha duniani munasagala mazagazi ga raha , na kudzirisa t'ot'ot'o . Ndo manyani kukala , vivyo munadzibambanyira kudzalamulwa ni Mulungu yo ts'iku ya ulamuli .
Mwimwi mwàalamula ni alongo , na muchiaulaga at'u okala ts'i akosa , na àkala ta k'aamupinga .
Enehu a chijeso , ta aripho o matajiri anamuhendera mai , ela mino ninamuvoya kukala , muvumirire vivyo ta Bwana auye . Mwimwi hwalani mufano wa mundimwa avumiriravyo . Mundimwa unavumirira kutariza mvula , na unavumirira kutariza mimeraye yivyale .
Ndo mwimwi namwi vumirirani , na mwime kudina , maana , Bwana u phephi na kuuya .
Muts'inung'unikirane ajeso asena , ats'idze Mulungu akamulamula . Mwimwi manyani kukala , ts'iku yiriyo Mulungu undaalamula at'u osi yi phephi .
Ajeso asena , mufano udzo wa at'u ovumirira riki , bee ni wa agomvi a Mulungu osema nenore .
Siswi ajeso huchigomba hunaamba , " At'u avumirirao riki , ndio ahats'wao . " Mwimwi mwàsikira dzulu ya Ayubu arivyovumirira . Na mwàsikira vivyo kukala , musindikizowe wàhats'wa ni Mulungu muno , kwakukala , Mulungu una mbazi , na unaashononekera at'u .
Enehu a chijeso , riri nimwandikiraro vivi ni ra halahala muno . Mut'u achiika chilagane , naats'ilaphe mulunguni , hebu duniani , hebu chit'u chochosi kamare . Mut'u achikala unamanya ut'u undauhenda , naambe kare , " Nindauhenda . " Na achikala k'andauhenda , naambe kare , " Ts'indauhenda , " na vivyo ndivyo Mulungu k'andamulamula mu alongo .
Ajeso asena , mumwenga wenu achigwirwa ni riki , naamuvoye Mulungu . Na mumwenga wenu achikala una raha , naaimbe mira ga kumulika Mulungu .
Mumwenga wenu achikala ni mukongo , naaihe vilongozi a kanisa adze amuvoyere , na amuphake mafuha kwa dzina ra Bwana .
Ao vilongozi a kanisa achivoya na kuluphiro , ye mukongo undaphola , na Mulungu amuudzire mamurage . Na achikala wàkala uhenda dambi , Mulungu undamusamehe vivyo .
Ndo mwimwi ambiranani madambi genu gogahenda , na muvoyerane kwa ta Mulungu amuphoze . Mavoyo ga mut'u ahendaye ga haki , bee ganahenda mabomu .
Hwalani mufano wa Eliya , ariye wàkala ni mut'u dza siswi tu . Yiye wàdina kuvoya kuts'inye mvula , na mvula k'ayinyire jeri myaka mihahu na nusu .
Myaka yiyo yiriphosira , achidina kuvoya kunye mvula , na mvula yichigwa kulaa mbinguni ta mimera yichimera .
Ajeso asena , mumwenga wenu achiricha kutuwa ujeri , na munjine amuudze ko ujerini ,
mwimwi manyani kukala , yiye yedzemuhenda mudambi ariche kosare , ukala utivya roho ra ye mudambi kulaa chifoni , na dambize zosi zinasamehewa ni Mulungu .
Ni mimi P'etero muhumwa wa Jeso K'irisito niriye na widimi . Ninamwandikira mwimwi at'u otsagulwa ni Mulungu , murio mu ajeni phapha duniani , na mwàtsamukana ta anjine asagala jimbo ra P'onito , anjine ra Galatiya , anjine ra Kapadokiya , anjine ra Asiya , na anjine ra Bitunia .
Abayehu Mulungu wàlamula mwenye kumutsagula mwimwi , na Rohowe achimutakasa kwa mumogophe Jeso K'irisito , na musamehewe kuchirira milatsoye . Mulungu naakaze kumuhats'a , na amuhende musagale na reriye .
Ajeso asena , nahumulikeni Mulungu Abaye Bwana wehu Jeso K'irisito ! Yiye nahumulikeni kwakukala , wàhuhenda huvyalwe luphya kwa mbazize nyinji . Ndo vivi husegere na kuno hunalolera kwendapata uzima uphya ko mulunguni , kwakukala , Jeso K'irisito wàfufuka kulaa kuzimu .
Maana , Mulungu undaap'a manoso anae , na gago unamwikira t'ot'ot'o ko mulunguni kuriko k'agabanangika , k'agaola na k'agatsakala .
Ndo gago ni genu mwimwi murio munamanyirirwa ni widimi wa Mulungu kwa munamukuluphira , na Mulungu undaenderera kumumanyirira vivyo ta adze amutivye kamare yo ts'iku ya musindikizo wa urumwengu .
Ndo mwimwi hamirwani muno kwa gago , ta muripho vivi ni seti mushononeke kwa chiwango , kwa munapata mahezo ga aina-aina .
Lengo ra mahezo mupatago , ni kuhakikisha kumba munamukuluphira Mulungu jeri . Maana , ta dahabu yiriyo k'ayindakalako ta kare na kare , ni seti yitiywe mohoni kwa ta yisale yo dahabu yenye tu . Ndo ro kuluphiro renu naro , ririro rindaenderera ta kare na kare , rinahezwa vivyo , na muchivumirira , Mulungu undakudzamuhenda mulikwe , mwishimiwe na mukwezwe cheo yo ts'iku yiriyo Jeso K'irisito undauya .
Mwimwi k'amudzangwe kumona Jeso , ela munamuhenza . Na chisha , vivi ta k'amumona , ela munamukuluphira na munahamirwa muno ta k'avigombeka ,
kwakukala , manoso genu gondogapata kwa mwàmukuluphira Jeso K'irisito , ni ko kutivywa kwa kamare .
Agomvi a Mulungu àsema chimbere dzulu ya vyokala Mulungu undahutivya kwa mbazize , na ao àlilikana na achidziuza muno dzulu ya uo wokofu .
Ao agomvi a Mulungu àkala afunulirwa chimbere ni Roho wa K'irisito yekala u mwao ndani kukala , K'irisito wàkala undashononeswa , ela yiyo shenene yichidzasira , ahewe ubomu . Ndo o agomvi a Mulungu àlilikana , na achidziuza muno ni rini phokala gandalairira , na ni chidzedze .
Ndo Mulungu wàafunulira ao agomvie kukala , gago maneno gokala anagasema , bee gàkala k'agandalairira uo ukati wao , ela myaka minji yichikala yichira , yaani ukati wenu mwimwi . Gago gosemwa ni ao agomvi a Mulungu , vivi mwimwi mwàgaambirwa ni o at'u omusumurira Nguma Mbidzo kwa kulongozwa ni Roho wa Mulungu yekala uhumwa kulaa mulunguni , na maneno gago ndigo garigo ta malaika enye nao anahenza muno agamanye .
Ndo mwimwi lilikanani t'ot'ot'o , na mudzidinise kwa ta muts'ihende dambi vivi muloleravyo garat'u manoso garigo mundagapata yo ts'iku yiriyo Jeso K'irisito undauya .
Vivi kwahivira munahenza mumogophe Mulungu , muts'ikubali kutawalwa kahiri ni t'amaa mbii zokala nazo phokala k'amudzangwe kumukuluphira Jeso K'irisito .
Its'iphokala , kalani atakatifu kwenye genu gosi muhendago , dza virat'u arivyo ni mutakatifu ye Mulungu yemwiha mukale anae .
Maana , Mulungu mo mwakwe Maandikoni wà-aamba at'ue vivi , " Mwimwi nimukale atakatifu , maana , mimi mwenye ni mutakatifu . "
Mwimwi nimumanye kukala , yiye Abayenu ariye dzulu muriye munamuvoya , k'alola cheo cha mut'u achikala unalamula , ta ye ulamula chila mut'u kutuwirizana na gakwe gohenda . Ndo mogopheni yiye vivi mucherivyo kusagala phapha duniani kwa chiwango tu , na chidzako mwende kwenu kwenye ko mulunguni .
Mwimwi munamanya kukala , Mulungu wàlavya ut'u ubomu ndo achimutivya muchiricha kusagala dza vyokala achisagala akare enu , garigo gàkala ni mazagazi gots'o tende . Na yiye k'ahumirire ut'u ubanangikao dza p'esa , hebu dahabu .
Ela ye wàmukombola kuchirira milatso ya samani ya Jeso K'irisito , yomwagika ukati phokala unaulagwa kwa kukot'wa misumari musalabani , na ta yiye wàkala unga dza mwanagonzi ariye k'amvanirwe , na k'ana bakwa rorosi .
Yiye Jeso K'irisito wàtsagulwa ni Mulungu hangu phokala ta o urumwengu k'audzangwe kuumbwa , na Jeso achidzamutivya zizi ts'iku za phephi na musindikizo wa urumwengu .
Ndo mwimwi mwàmukuluphira Mulungu kuchirira ye K'irisito . Na kwahivira Mulungu wàmufufula ye K'irisito kulaa kuzimu na achimup'a ubomu , vivi munamukuluphira , na munamulola ye Mulungu .
Mwimwi kwahivira mwàogopha ujeri , na phapho muchitakaswa kwa ta mwahenze ajeso anzienu jeri , munahenzwa mwenderere kuhenzana na myoyo yenu yosi .
Mwimwi mwàvyalwa luphya , na o uzima wenu uphya , k'aulairiranire na avyazi enu a phapha duniani , ario uzima wao musindikizowe ni chifo . Ela o uzima wenu uphya undaenderera ta kare na kare , kwakukala , wàlairirana na neno ra Mulungu ra uzima , ririro rindaenderera ta kare na kare .
Gago ganagwa sawa na Maandiko ga Mulungu gaambago , " At'u osi anga dza mihi , na nguma yosi ya o at'u , yinga dza maruwa ga yo mihi . Mihi yinafinyalala , na maruwa ganakut'ika . Ndo o at'u nao nikufa , na udzo wao ukayaya ,
ela neno ra Bwana rinaenderera ta kare na kare . " Na neno ra Bwana ni Nguma Mbidzo yosumurirwa mwimwi .
Ndo mwimwi vivi ts'ihendeni ii rorosi , ts'ialembeni at'u , ts'ihendeni ulumakwiri , ts'ihendeni chidzitso na muts'itsune at'u , maana , mwàhewa uzima uphya .
Mwimwi vivi tamanini chakurya cha chiroho cha jeri ukati wosi , dza virat'u ana atsanga arivyo na ch'ere ya maziya ga amezao . Mwimwi muchirya chicho chakurya cha chiroho , mundakomala chiroho ,
maana , mwàutata kare udzo wa Bwana .
Jeso unga dza dziwe roremwa ni ajengi , ela Mulungu ariye ndiye mujengi wa hekalu ra chiroho , wàmutsagula yiye , kwakukala , unamanya kukala , una tende muno . Ndo mwimwi endani kwakwe ,
na mumuhenzeze Mulungu amuhumire dza mawe kujengera ro hekalu ra chiroho . Na dzulu ya gago , mwimwi mu makuhani atakatifu a Mulungu mulavyao sadaka za chiroho , zirizo zinamuhamira Mulungu kuchirira Jeso K'irisito .
Gago ganagwa sawa na Maandiko ga Mulungu gaambago , " Sirikisani t'ot'ot'o , mimi kuko Sayuni ninaika dziwe ra musinzi , riro nàritsagula , na rina tende muno , na yeyosi yendemukuluphira mut'u yiye , k'andaaibishwa . "
Ndo yiye yetsagulwa ni Mulungu una tende muno kwenu mwimwi mumukuluphirao . Ela kwa at'u ots'omukuluphira , ni dza Maandiko ga Mulungu gaambavyo kukala , " Dziwe riro roremwa ni ajengi , vivi ndiro rodzokala dziwe ra tende muno . "
Na Maandiko ga Mulungu manjine ganaamba , " Dziwe riro ndiro rondoakwaza at'u , na ndio mwamba ondoabit'a . " At'u anakwala kwakukala , k'aakuluphira neno ra Mulungu , na vivyo ndivyo arivyopangirwa .
Ela mwimwi ajeso mu at'u otsagulwa ni Mulungu , mu makuhani atawalao , na mu at'u atakatifu a Mulungu . Yiye ndiye yemwiha muchilaa dzizani muchidza kwakwe mwangani ung'alao muno , na ndiye yemutsagula mwaambire at'u dzulu ya ubomuwe .
P'indi mwimwi mwàkala k'amu at'u a Mulungu , ela vivi mu akwe . Na p'indi mwàkala k'amonerwa mbazi , ela vivi munaonerwa mbazi .
Enehu a chijeso nimuhenzao , mwimwi phapha duniani musagala kwa chiwango tu , na chidzako mwende kwenu kwenye ko mulunguni . Ndo ninamuvoya muriche t'amaa zenu mbii , zirizo ndizo zipinganazo na roho zenu .
Mwimwi menenzi genu nagakale madzo ukati wosi ta mukalapho mu kati ya mataifa . Mataifa anaidima kumutsinzira kumwamba mu akosa , ela achona menenzi genu ni madzo , andakubali kukala k'amu akosa , na vivyo vindaahenda adze amulike Mulungu yo ts'iku ya ulamuli .
Mwimwi dziikeni ts'ini za ulongozi wowosi , maana , vivyo ndivyo Bwana amuhenzavyo muhende . Mogopheni mufalume na magavunae
oaika yiye kwa aalamule kutiywa akili at'u ahendao mai , na aalike at'u ahendao madzo .
Mulungu unahenza mwimwi muhende madzo , kwa ta o at'u ots'omanya njiraze akose cha kumutsinzirira .
Mwimwi sagalani chikonyesa mu at'u oikwa tsare . Elako , ts'oneni munaidima kuhenda mai kwa mu tsare . Mwimwi nimusagale chikonyesa mu at'u mumuhikiraohikirao Mulungu .
Ndo aishimeni at'u osi , ahenzeni ajeso anzienu . Mogopheni Mulungu , na mwishimeni mufalume .
Mwi agulwa ahumiki , dziikeni ts'ini za aguli enu , na mwaishime ukati wosi . Mwimwi hendani vivyo kwa aguli a chivyovyosi , ario ni adzo na ana mbazi , na ta kwa asiru nao .
Maana , mut'u achamula kuhenda mahenzo ga Mulungu na avumirire kushononeswa na k'akosere , Mulungu undamuhats'a mut'u yiye .
Mut'u ta akavumirira kutiywa akili , ela achikala wàkosa , k'ahats'wa ni Mulungu . Ela avumiriraye kushononeswa na k'akosere , bee Mulungu undamuhats'a mut'u yiye .
Siswi ajeso , Mulungu wàhwiha kwa huvumirire kushononeswa na k'ahukosere , maana , ta ye Jeso K'irisito mwenye naye , wàshononeswa kwa dzulu yehu na achivumirira . Ndo siswi naswi hunahenzwa huvumirire shenene dza arivyovumirira yiye .
Yiye k'ahendere dambi , na k'alembere mut'u yeyosi .
Yiye Jeso ariphohakanwa , ye k'ahakanire mut'u , na ariphoshononeswa , ye k'aikire undu , ta its'iphokala ye wàmukuluphira Mulungu , ariye ndiye alamulaye haki na hakiye .
Jeso K'irisito wàhwala madambi genu achigahenda gakwe , na achendaulagwa nago kwa kukot'wa misumari musalabani , kwa ta huriche kutawalwa ni dambi , na husagale vyo Mulungu ahuhenzavyo husagale . Yiye wàahulwa-ahulwa kwa mwimwi muphole .
Mwimwi mwàkala munga dza magonzi godzoyaya , ela vivi mwàuya kwa Jeso K'irisito , ariye ndiye murisa amumanyiriraye , na amurindaye .
Mwi ache ohwalwa , mwimwi dziikeni ts'ini za alume enu , kwa ta o alume ario k'aadzangwe kogopha neno ra Mulungu , avuhiwe ni menenzi genu ta akuluphire Nguma Mbidzo .
Mwimwi muchikala na menenzi madzo na ishima , k'amundatsakula kwashuhudiya alume enu kwakukala , o alume enu andavuhiwa ni gago .
Mwimwi ts'iikeni mbere maneno ga kumuhenda moneke adzo kuku konze dza kusongwa misongo ya gali-gali , kuvala miyo ya dahabu na nguwo za gali .
Its'iphokala , udzo wenu unahenzwa wanze moyoni , ambapho nimukale na roho mbidzo na muvumirire . Udzo uu ndio ots'opuka , na ndio wonewao una tende ni Mulungu .
Uo ndio udzo okala na ache atakatifu pho p'indi , ario àmukuluphira Mulungu , na achidziika ts'ini za alume ao .
Sara ni mumwenga wa ao ache okala anamukuluphira Mulungu , na yiye wàdziika ts'ini za mulumewe Burahimu ta achikala umwiha ts'aweye . Ndo mwimwi namwi , hendani madzo na muts'ogofyerwe ni ut'u wowosi , na phapho mundakala dza yiye Sara .
Mwi alume ohwala , mwimwi namwi sagalani na ache enu na kwamanya kukala , ao ts'i angumbau dza himwi . Aishimeni kwakukala , mwimwi na ao , mosi mundaphokera manoso ga uzima uphya wa kare na kare . Ndo gahendeni gago mwimwi alume , kwa ta mavoyo genu gats'izizwe .
Ajeso asena , gaga nimwandikirago vivi ga dzulu yenu mwimwi mosi . Mwimwi kalani na mwimo umwenga na moyo umwenga , ahenzeni ndugu zenu a chijeso , monerane mbazi , na mukale arumwengu .
Mut'u achimuhendera mai , ts'imuripheni mai . Mut'u achimulaphiza , ts'imulaphizeni ta mwi muvoyereni ahats'we ni Mulungu , maana , vivyo ndivyo muhenzwavyo muhende ni Mulungu , na kamare Mulungu wàmulaga undamuhats'a .
Vivyo vinagwa sawa na Maandiko ga Mulungu gaambago , " Mut'u achihenza kusagala mazagazi ga raha na kukala na ukati udzo , lulimilwe , naluts'ilavye mai , na mulomowe , nauts'igombe maneno ga kulemba .
Naarichane na mai ahende madzo , naatsakule reri , na ahende aidimavyo ayipate .
Maana , matso ga Bwana , ganaaona o ahendao ga haki , na masikiroge , udzigahega kwa mavoyo gao , ela ahendao mai , Bwana udzialozera mongo . "
Ndo ni ani yendaaza kumuhenda vii muchikala muna chadi cha kuhenza kuhenda madzo ?
Elako , ta mukashononeswa vivyo kwa munahenda madzo , Mulungu undamunosa vivyo . Ndo muts'ogofyerwe , hebu muts'ibabaishwe ni mut'u yeyosi .
Chit'u ni kwamba tu , mwishimeni na mogopheni muno Jeso K'irisito , kwakukala , yiye ndiye Bwana wenu . Na ukati wosi , kalani kwete kumushuhudiya mut'u yeyosi yendemuuza kwadze munamukuluphira Jeso K'irisito .
Chisha , muchikala munamushuhudiya , mushuhudiyeni chip'ore na chiishima , na menenzi genu nagakale madzo . Ndo mwimwi hendani gago , na ao at'u amwifyao na kumwamba munahenda mai kwa mu anafunzi a Jeso K'irisito , andagwirwa ni haya enye .
Maana , mwimwi muchishononeswa kwa vivyo ndivyo Mulungu ahenzavyo , bee ni vidzo mushononeke kwa munahenda madzo , kuriko kushononeka kwa munahenda mai .
Mwimwi nimukale razi kushononeka kwa munahenda madzo , kwakukala , ta Jeso K'irisito ndiye yekala k'ahenda mai , ela yiye wàdzilavya achifa kwa ativye adambi . Chicho chifoche chofa , ndiyo njira hicheye tu ya kusameherwa dambi zehu , na ta vivi wàhutsanganya na Mulungu . Yiye ariphoulagwa , wàkala una mwiri wa chidamu ufao , ela Mulungu wàmufufula na mwiri wa chiroho ots'ofa ,
na achendasumurira udzumbe kwa roho zokala zifungwa na minyororo yots'otoka ko dzizani .
Roho zizo ni za at'u ario Mulungu wàavumirira amogophe , ela o k'aamogophere vivyo o ukati okala Nuhu unajenga safinaye . Na kati ya at'u osi okala a phapha duniani o ukati wa Nuhu , ni at'u anane hichiyao tu ophenya mo safinani , ndio ario àtivywa kuchirira o muvo wa madzi okudza .
Na muvo wa madzi uo okudza , wàkala ni mufano wa uu ubatizo , urio mutivywa kuchirira uo vivi . Uu ubatizo ts'i madzi ga koga mut'u atsuke mwiri , ela ni njira ya konyesa Mulungu unakutakasa moyoni kwa kukusamehe . Ndo mutivywa kuchirira uo kwa widimi wa kufufuka kulaa kuzimu kwa Jeso K'irisito , ariye
wàhwalwa achenda mulunguni , na kuko u mukono wa kulume wa Mulungu unatawala malaika osi , enye vyeo , na enye widimi .
Enehu a chijeso , chimwiri Jeso K'irisito wàturiswa muno . Ndo mwimwi namwi munahenzwa mukale razi kuturika dza vyo arivyoturika yiye na achikala u razi , kwakukala , muchiturika chimwiri , bee ni kukala k'amutawalwa ni dambi kahiri .
Na ndo ta vyo mucherivyo kusagala phapha duniani , mundahenda go huhenzwago huhende ni Mulungu , ela ts'i higo gahenzwago ni t'amaa mbii za chidamu .
Mwimwi pho p'indi mwàyaza ukati wenu unji kuhenda maneno gaahamirago ataifa , na vivi k'amuhenzwa mugauyire kamare gago . Mwimwi mwàkala mu azembe na adiya , mwàkala muchenda shuhulini za chidunia , kunwa dza ao na kuhenda makolo , na mwàkala muchivoya milungu ya vinyago , ut'u urio k'auhenzwa .
Mataifa vivi adzangalala na anamwifya , kwakukala , k'amugahenda kahiri gago mai gokala muchigahenda phamwenga .
Ela andakudzamwambira enye Mulungu gao gosi gohenda , kwakukala , yiye ndiye mulamuli wa at'u ario moyo , na afadzi .
Gago ndigo gatumago ta Nguma Mbidzo yàsumurirwa ta ofa , kwa ta roho zao zikale na uzima uphya vivyo kulaa kwa Mulungu , ta aripho o enye àtiywa akili kwa kufa dza atiywavyo akili at'u osi .
Ajeso asena , ts'iku ya musindikizo wa urumwengu yi phephi . Ndo dzidiniseni kwa ta muts'ihende dambi , na mudzimanyirire kwa ta mwidime kwenderera kuvoya .
Ra halahala ririro nimurihende ni kwamba , henzanani na myoyo yenu yosi , maana , muchikala munahenzana , mundakala razi kusameheana madambi manji .
Piganani karibu mwenu midzini phots'o h'uh'u .
Mwimwi mwàhewa vipaji aina-aina ni Mulungu , na chila mumwenga naachihumiret'o kwahikirahikira anzie cho chipajiche chohewa ni Mulungu .
Yehewa chipaji cha kusumurira neno ra Mulungu , naasumurire riro neno ra Mulungu . Na yehewa chipaji cha kwahikirahikira ajeso , naahikehike na widimi ahewao ni Mulungu . Muchigahenda gago , Mulungu undalikwa kwenye chila neno kuchirira Jeso K'irisito , ariye undaenderera kukala na ubomu na widimi ta kare na kare . Amina .
Enehu a chijeso nimuhenzao , mwimwi vivi munaturika muno , na gago nagats'imwangalaze dza kwamba gàkala k'agalolerwa kulairira .
Mwimwi ta hamirwani vivi murivyo munaturika dza vyoturika Jeso K'irisito , kwakukala , yiye achikala unauya mundaona mung'alowe , na phapho muhamirwe muno .
Baha mwimwi chikala at'u anamwifya kwa mu anafunzi a Jeso K'irisito , maana , Roho wa Mulungu ariye una widimi , u phamwenga namwi .
Mut'u achikala ni muulagi , ni mwivi , ni gerugeru hebu ni mut'u wa kuphenyerera maneno ga at'u , ni seti aturike . Ela mwimwi ajeso k'amuhenzwa muturike kwa mudzihenda dza gago .
Ajeso anahenzwa aturike kwa dzulu ya Jeso K'irisito na yendeturika kwa gago , naats'one waibu , ta ye naamulike Mulungu kwa ye ni mujeso .
Maana , ukati wa ulamuli wa Mulungu ufika , na Mulungu undaanza kwalamula o at'ue . Ndo chikala Mulungu ta undaanza kuhulamula siswi at'ue enye , munaona o at'u ots'okuluphira Ngumaye Mbidzo undaahendadze ?
Gago ganagwa sawa na Maandiko ga Mulungu gaambago , " Achikala o at'u ahendao ga haki tu ko kutivywa kwao ni kwa gada , o adambi ots'omumanya Mulungu munaona andahendwadze ? "
Bee , at'u aturikao kwa vivyo ndivyo Mulungu ahenzavyo , naamukuluphire Mulungu muumbi wao , ariye unakuluphirika kamare , na aenderere kuhenda madzo .
Vilongozi asena a makanisa , mimi ninagomba namwi dza chilongozi munziwenu wa kanisa , niriyeona na matso gangu mwenye Jeso vyoturiswa , na chisha niriye nindakala na o ubomu udzao . Mimi ninamuvoya mwimwi asena kukala ,
mukale razi kwamanyirira at'u a Mulungu ario ts'ini zenu , kwakukala , vivyo ndivyo Mulungu ahenzavyo , ela muts'ihendegaramishwa . Kazi yiyo yihendeni kwa kudzilavira , ela ts'iyihendeni kwa chipherephere cha p'esa .
Mwimwi ts'idziikeni abomu a o at'u a Mulungu ario ts'ini zenu , ela kalani a mwanzo kuhenda go mwahenzago ahende .
Mwimwi hendani vivyo , na Jeso K'irisito ariye ndiye mumanyiriri mubomu wa siswi hosini , achiuya , mundakudzapata manoso mabomu gondokwenderera ta kare na kare .
Mwi atana namwi , mwimwi dziikeni ts'ini za vilongozi . Na mwanzo mwimwi ajeso mosi munahenzwa muhikiranehikirane chirumwengu , maana , Maandiko ga Mulungu ganaamba , " Mulungu unaapinga o at'u adziunulao , ela at'u arumwengu , unaahats'a . "
Ndo dziikeni chirumwengu ts'ini za Mulungu mwenye widimi wa kumumanyirira na kumutivya , kwa ta adze amuhende mwishimike o ukati owika yiye uchifika .
Mwimwi murichireni Mulungu genu gosi gamuyugago , maana , yiye unamumanyirira .
Mwimwi dzimanyirireni na mukale matso , kwakukala , ye mudawa wenu Shetani unazunguluka kutsakula mut'u amuulage chiroho dza ts'imba ainzaye .
Ndo endererani kumukuluphira Mulungu jeri mumupinge ye Shetani , maana , munamanya kukala , ta o ajeso anzienu dunia yosi , niaturike na avumirire dza vyo muturikavyo mwimwi na munavumirira .
Mulungu kwa mbazize mwenye , wàmwiha kwa mukale na ubomu dza o wakwe ta kare na kare , kuchirira Jeso K'irisito . Ndo vivi mwimwi munaturika kwa chiwango tu na chicho chichisira , Mulungu undamuhenda muts'ikose chochosi , amudinise , amup'e mukotse na amukomaze .
Mulungu naakale na widimi ta kare na kare . Amina .
Mimi nidzimugwira Silwano mwenehu wa chijeso akuluphirikaye aniandikire yiyi baruwa yangu kwa ufuti . Lengo rangu ni kumutiya moyo , na kumuhakikishira kukala , gago Mulungu undamuhendera , maana , unamuhenza jeri . Ndo endererani kugagwira jeri .
Ajeso anzienu ario kuku mudzi wa Babuloni , ario nao àtsagulwa ni Mulungu , anamulamusa . Na mwanangu wa chiroho Mariko , unamulamusa naye .
Mwimwi namwi lamusanani kwa kupigana busu ra kuhenzana kuko . Kalani na reri mwimwi ajeso mosi .
Ni mimi Simoni P'etero , mugulwa muhumiki na muhumwa wa Jeso K'irisito niriye na widimi . Baruwa yiyi ninayandikira ajeso osi , ario àpata kuluphiro ra tende dza ro huriro naro siswi , kuchirira haki ya Jeso K'irisito , ariye ndiye Mulungu wehu na Mutivyi wehu .
Mulungu naakaze kumuhats'a muno , na aenderere kumuhenda musagale na reriye , maana , mwimwi enye munaumanya udzo wa ye Mulungu , na wa Bwana wehu Jeso K'irisito .
Mulungu kuchirira widimiwe , wàhup'a chila chit'u huricho nacho haja kwa husagale chijeso . Na hunaidima kusagala vivyo kwakukala , hunamumanya yiye yehwiha kwa ubomuwe na udzowe .
Mulungu kuchirira o widimiwe na udzowe , wàhulaga vilaganevye vibomu na vidzo muno kwa ta kuchirira vivyo , siswi hukale dza yiye , na hwidime kuricha t'amaa mbii zihendwazo ni ataifa phapha duniani .
Ndo kwakukala , mwimwi mwàhenderwa gago gosi godzogahadza pho dzulu , hendani vyenu vyosi mwidimavyo mone kukala , munaenderera kumukuluphira Mulungu , munasagala mazagazi ga kumuhamya Mulungu , munagamanya go muhenzwago ni Mulungu muhende ,
munadzidinisa kwa ta muts'ihende dambi , munavumirira ta muturiswapho , munasagala chijeso ,
munaaonera mbazi ajeso anzienu osi , na munaahenza at'u osi na myoyo yenu yosi .
Maneno gago muchigahenda , na muchenderera kugahenda jeri-jeri , gandamuhenda muts'ikale akaha , na muhende go muhenzwago ni Bwana wehu Jeso K'irisito muhende , kwa munaumanya udzowe .
Ela mujeso yets'egahenda gago , unga dza mut'u yets'ona , na wànyala kukala , Mulungu wàmusamehe dambize , na achimuhenda ats'ikale na ila yoyosi .
Ndo k'amona enehu a chijeso , hendani vyenu vyosi mwidimavyo muhende maneno gaonyesago kukala , Mulungu wàmutsagula mukale at'ue jeri . Maana , muchihenda vivyo , k'amundauya nyuma ,
na vivyo vindamuhenda mukaphokerwet'o ko kuriko Bwana wehu Jeso K'irisito , ariye ndiye Mutivyi , unatawala ta kare na kare .
Mimi ninamanya munagamanya kare gago malagizo godzomwandikira , na mudzidina kutuwa ujeri ofunzwa . Ela mino ninaenderera kumukumbikiza vivyo .
Mimi ninamanya ts'iku zangu za kusagala phapha duniani zi phephi na kusira , maana , Bwana wehu Jeso K'irisito wànifunulira . Ndo ninaona ni vidzo nimukumbikize-kumbikize gago vivi nicherivyo moyo .
Ndo mimi nindahenda vyangu vyosi niidimavyo ta nichifa nimusiyire ut'u ondokala uchimukumbikiza gago ukati wosi .
Ajeso asena , siswi ahumwa a Jeso K'irisito hurio na widimi , hwàzona na matso gehu enye zo nguvu za chimulungu za ye Bwana Jeso . Ndo siswi huriphomufunza kukala , Bwana wehu Jeso K'irisito undauya na nguvu za chimulungu , k'ahukalire hunamutsuphira ngano .
Mulungu , ariye ndiye Abaye Jeso K'irisito wàgomba maneno ga kumwishima , na aching'aza kukala una widimi ye Jeso , pho mung'alo uriphobiririka , na laka richisikirika richamba , " Yiye ni Mwanangu nimuhenzaye , na udzinihamira . "
Maneno gago gàhendeka ko mulima utakatifu , na siswi hwàrisikira ro laka rolaa mulunguni , kwakukala , hwàkala hu phamwenga naye .
Go maneno gohendeka ko mulima utakatifu gàonyesa kukala , maneno gogombwa ni agomvi a Mulungu , bee gàkala ni ga jeri . Ndo gatuweni gago maneno ga agomvi a Mulungu , nago gandamwaviza . Maana , gago vivi ganga dza taa rakaro dzizani ta p'eho za kucha , na phapho kombezi rindalaa rimumwirikire mwenu myoyoni .
Mwimwi renu ririro nimurimanye halahala ni kwamba , k'akuna mut'u aidimaye kusema maana , ya udzumbe wa agomvi a Mulungu urio Lagano ra Kare , phots'olongozwa ni Roho wa Mulungu .
Maana , o agomvi a Mulungu k'aasemere maneno gokala adzigatila ao enye , ela àgomba udzumbe wa Mulungu , chisha kwa kulongozwa ni Roho wa Mulungu .
Ajeso asena , p'indi kwàkala kuna agomvi a Mulungu enye kati ya Ayahudi , ela kuchidzalairira hinyo a ulongo . Ndo mwimwi namwi ninamwambira mino kukala , mumo mwenu duuni namo mundakudzaphenya alimu a ulongo . Ao andafunza at'u mafunzo ga ulongo , na ga kuyaza chisiri-siri , na ta andarema aambe ts'i Bwana wao ye Jeso K'irisito yeativya ariche madambi gao .
Ndo ajeso anji andahenda gago maneno ga waibu gahendwago ni alimu a ulongo , na phapho aahende ataifa aifye Nguma Mbidzo .
Ao alimu a ulongo ana chidzitso , na andamufunza mafunzo ga ulongo kwa apate p'esa . Ela Mulungu wàavunga ulongo hangu p'indi , na achichiza kukala , undaahangamiza . Ndo Mulungu gago k'agarichire ta ye undaatiya akili dza vyoamba .
Siswi hunamanya kukala , kuna malaika ohenda dambi , na ao Mulungu k'aaonerere mbazi kamare , ta ye wàafunga na minyororo yots'otoka , achiaika dzizani atarize kulamulwa .
Hunamanya vivyo kukala , at'u pho p'indi àkala k'aamogopha Mulungu , na ao Mulungu k'aaonerere mbazi , ta ye wàreha muvo wa madzi , na uo uchidzaahosa osi okala k'aamogopha . Ukati uo wàmutivya Nuhu na adamue afungahe tu bahi , kwakukala , ye Nuhu wàkala unasumurira dzulu ya vyokala Mulungu unahenza at'u asagale .
Achina midzi ya Sodoma na Gomora nao k'aamogophere Mulungu , na ao Mulungu wàavunga ulongo , na achiaocha na midzi yao tsetsetse konyesa kukala , o at'u ots'omogopha undaatiya akili .
Ela Mulungu phapho wàmutivya Lutu , kwakukala , wàkala unahenda ga haki yiye . Lutu wàkala achishononeswa ni go maneno ga waibu gokala gachihendwa ni o at'u ai a Sodoma .
Yiye Lutu yekala unahenda ga haki , wàkala usagala mudzi uo okala at'u ni ai , na chila ts'iku wàkala achishononeswa muno ni go mai gokala achigaona , na gokala achigasikira .
Ndo gago gosi ganaonyesa kukala , Bwana Mulungu una njiraye ya kwavulira ndaini at'u amogophao , na unayo vivyo ya kwafungira at'u ai atarize kutiywa akili ts'iku ya ulamuli .
Ndo vi lwazu kamare kukala , Mulungu undaatiya akili o at'u ahendao maneno gahenzwago ni t'amaa mbii za chimwiri , na kuphurya widimi wa Mulungu . Alimu a ulongo nao ni angumbau , na ana chimvute . Ao k'aaogopha malaika enye widimi , ta o kazi yao ni kwaifya tu .
Maneno gago anagahenda , ela ta o malaika abomu enye vyeo na widimi chisha , k'aashitaki kwa Mulungu na maneno ga kwaifya o malaika anjine ario ni ai .
Ela o alimu a ulongo anaifya chila chit'u chiricho k'aachimanya , dza nyama a weruni ario àikwa akale a kwinzwa , na kuulagwa kwa anahenda neno rorosi adzisikiraro kurihenda phots'olilikana . Ndo o alimu a ulongo nao andahangamizwa dza vyo nyama a weruni aulagwavyo ,
na andaturiswa dza vyo aaturisavyo at'u anjine vivi . Ao anahenda maneno mai lwazu-lwazu , na vivyo enye anadzona a rahani . Na chisha , ao munarya nao shuhuli ya Bwana , ela ana waibu , na k'aamogopha Mulungu , maana , ao anahamirwa ni zo njira zao mbii amulemberazo .
Ao k'aaphisa muche , na nzala yao ya muche k'ayisira . Ao anaahenda ahende dambi o at'u ario chiroho ni atsanga . Ao a mbere kwa chidzitso , na andatiywa akili ni Mulungu .
Ao alimu a ulongo àricha kutuwa ujeri , na vivi ayaya , dza vyoyaya Balaamu mwanangwa wa Beori . Balaamu wàkala u razi kuhenda dambi kwa apate p'esa .
Ela p'undawe wàgomba dza mut'u achimugombera kwa yo dambiye yokala udziyihenda , na achimukanya ats'igauyire kahiri gago maneno gots'o tende .
Ao alimu a ulongo anga dza visima vyouma madzi , na anga dza maingu gaphepheswago ni vuto . Ela Mulungu wàchiza andakwendakala ko kut'u kwa dziza kali .
Ao anadziunula na maneno gots'oaviza mut'u , analongozwa ni t'amaa zao mbii za chimwiri kwahenda ahende dambi o ajeso ookoka dzuzi-dzuzi .
Ao alimu a ulongo anaamba k'aandatawalwa ni dambi o at'u ao aayazao , ela ta o enye acheri kutawalwa ni dambi , maana , mut'u utawalwa ni ut'u odzomushinda kuuricha .
At'u kutiya ta ariche kutawalwa ni dambi za dunia zirizo zinabananga , niamukuluphire Bwana wehu Jeso K'irisito , ariye ndiye Mutivyi . Ela auyirapho kuhenda dambi ta zikale zinaatawala kahiri , hali yao nikukala mbii muno kuchira pho mwanzo phokala k'aadzangwe kumukuluphira Jeso K'irisito .
At'u achifika dza phapho nikukala , ni baha kala k'aayimanyire kamare yo Nguma Mbidzo , yiriyo ndiyo yiaonyesayo at'u vyo ahenzwavyo ni Mulungu asagale , kuriko kuyimanya yo Nguma Mbidzo , na chidzako ariche kugatuwa go mafunzoge .
At'u a vivyo analengwa ni zizi t'adi mbiiri zambazo , " Diya rinarya maphaphikage . " Na yo ya phiri yinaamba , " Nguluwe achogeswa , chidzako wendagalagala t'opheni . "
Enehu a chijeso nimuhenzao , baruwa yiyi nimwandikirayo ni ya phiri , na mumu namo nidziheza kumukumbikiza-kumbikiza dzulu ya maneno murigo munagamanya kare dza vyohenda kwenye yo baruwa ya mwanzo , kwa ta mwidime kukala na maazo madzo .
Gangu nihenzago mugakumbikire ni garat'u maneno gogombwa p'indi ni agomvi a Mulungu atakatifu , na go mafunzo ga Bwana wehu Jeso K'irisito , ariye ndiye Mutivyi , hurigomufunza siswi ahumwae a widimi .
Rangu ra kwanza ririro ninahenza murimanye halahala ni kwamba , ts'iku za phephi na musindikizo wa urumwengu zichifika , kundakudzalairira at'u ario andakala anatawalwa ni t'amaa zao mbii , na ao andamuzomorera mwimwi ajeso
amwambe , " Samba wàlaga undauya ye Jeso wenu ! H'a u lwaphi vino ? Bee k'andauya yiye kwakukala , ta akare ehu àsira kufa , na k'akudzangwe kugaluka ut'u , ta maneno gacheri dza vyo hangu mwanzo wa urumwengu . "
At'u ao anaurema kasidi o ujeri wa kukala , pho p'indi Mulungu wàhendaamba , nakukale mbingu na dunia , na vivyo vichiumbika jeri . Na Mulungu yo dunia wàyihenda yilairire kulaa kwa madzi phogavya madzi gakale phat'uphe ,
na Mulungu dunia yiyo wàyihosa na muvo wa go madzi vivyo .
Ndo yiyi dunia husagalayo vivi nayo , Mulungu wàhendaamba dza vivyo , na unayiikira kudzayihangamiza na moho yo ts'iku ya ulamuli , yiriyo at'u ots'omogopha Mulungu andahangamizwa .
Ndo muts'inyale enehu a chijeso nimuhenzao kukala , Bwana Mulungu k'atara ukati dza vyo hutaravyo siswi adamu . Maana , kwakwe ts'iku mwenga , yi sawa na myaka helufu mwenga ( 1,000 ) , na myaka helufu mwenga ( 1,000 ) , yi sawa na ts'iku mwenga .
Ndo Bwana Mulungu ts'i kwamba unachelewa kuchimiza garat'u gogalaga dza at'u anjine aazavyo , ela ni unamuvumirira mwimwi , kwa k'enzi mut'u yeyosi ahangamike . Yiye uhenza at'u osi atye , na amugalukire yiye .
Mwimwi manyani kukala , Bwana undauya ts'iku yiriyo at'u k'aamulolera dza mwivi , na ukati uo ko mbinguni kundaodoka muno , na kuhangamike . Vit'u vya ko mbinguni navyo vindahangamizwa na moho , na yiyi dunia na vyosi virivyo duniani , vindaphya na moho tsetsetse .
Bee enehu a chijeso , siswi hunamanyani kukala , urumwengu wosi undahangamizwa . Ndo mwimwi hendani garat'u muhenzwago ni Mulungu muhende ukati wosi ,
vivi mutarizavyo yo ts'iku muyitamaniyo muno , yiriyo Mulungu undaulamula urumwengu . Ts'iku yiyo , ko dzulu mbinguni kundahangamizwa na moho , na vyo vit'u vya ko dzulu mbinguni navyo viphye .
Ela siswi ajeso , Mulungu wàhulaga kwendasagala urumwengu uphya , na vivi hunatariza kwenda kuko kuriko chila mut'u undamogopha Mulungu jeri .
Ndo mwimwi enehu a chijeso nimuhenzao , hendani vyenu vyosi mwidimavyo vivi mutarizavyo yo ts'iku yiriyo Mulungu undaulamula urumwengu , kwa ta ts'iku yiyo yichifika mwi mukale k'amuna dambi , hebu ila yoyosi , na phapho mukale na reri na Mulungu .
Na vivi arivyo Bwana unaavumirira at'u , munahenzwa mumanye kukala , yiye unahenda vivyo kwap'a ukati atiye . Ndugu yehu wa chijeso humuhenzaye P'aulo naye , wàmwandikira vivyo dzulu ya neno riri kwa kulongozwa ni hekima yokala uhewa ni Mulungu .
P'aulo wàgahadza maneno gago mo mwakwe baruwani , ela vifungu vinjine ni vikomu kuvyelewa . Ndo at'u ario k'aadzangwe kufunzwa , na k'aadzangwe kukomala chiroho , anayigaluza yo maana , ya vifungu vivyo , na anagaluza ta vifungu vinjine vya Maandiko ga Mulungu . Ndo at'u ao ahendao vivyo anadzitiya lana enye , na andakudzahangamizwa yo ts'iku ya ulamuli .
Ela mwimwi enehu a chijeso nimuhenzao , munagamanya kare gago . Ndo dzimanyirireni kwa ta ao at'u ahendao mai ats'idze akamuhenda namwi mukahenda mai , na phapho mukaricha kutuwa o ujeri muutuwao .
Mwimwi sagalani mazagazi garigo gandamuhenda mukaze kuwona udzo wa Jeso K'irisito , ariye ndiye Bwana na Mutivyi wehu , na mukaze kumumanya t'ot'ot'o . Nahwenderereni kumulika Jeso K'irisito ta kare na kare . Amina .
Neno wàkalako hangu pho mwanzo . Siswi hwàsikira manenoge , hwàhendamona na matso gehu enye , hwàmulolat'o na hwàmukumba . Siswi vivi hunasumurira dzulu ya ye Neno , ariye ndiye aap'aye at'u uzima , na husumuriravyo ni kukala ,
ye Neno , ariye ndiye aap'aye at'u uzima , wàlairira . Yiye aripholairira , siswi hwàmona ta vivi hu mashaidige na hunamusumurira mwimwi kukala , hangu pho mwanzo , wàkala u kwa Baba Mulungu . Yiye ndiye aap'aye at'u uzima uphya wa kare na kare , na wàhulairira .
Siswi hunamusumurira gogaona na gogasikira , kwa ta mwimwi na siswi , hosini hukale na umwenga na Baba Mulungu , na Mwanawe Jeso K'irisito .
Ndo siswi hunamwandikira gago kwa ta kuhamirwa kwehu , kukale kwa kamare .
Ajeso asena , siswi hwàsikira udzumbe wa Mulungu , na uo ndio humwambirao vivi . Udzumbe wenye unaamba , Mulungu ni mwanga , na k'agwirana na dziza kamare .
Ndo siswi huchamba huna umwenga na Mulungu , ela hunahenda mahendo mai garigo ganga dziza , hukala hunalemba , na k'ahutuwa ujeri .
Ela huchisagala mwangani , dza vyo arivyo Mulungu ni mwanga , hukala huna umwenga siswi ajeso , na milatso ya Jeso Mwana wa Mulungu , yinahutakasa madambi gosi .
Siswi huchamba k'ahu adambi , hunadzilemba na k'ahuumanya o ujeri wa Mulungu .
Ela huchikubali hu adambi , na huchigasema go madambi gehu gogahenda , Mulungu undahusamehe , na ahuusire ui wosi , maana , yiye unakuluphirika , na unahenda ga haki .
Siswi huchamba k'ahudzangwe kuhenda dambi , hukala hunamuhenda Mulungu ni mulongo , na vivyo vinaonyesa k'ahukuluphira nenore .
Ajeso asena , mwimwi mu anangu a chiroho , na ninamuhenza . Ndo nidzimwandikira gago kwa ta muts'idze mukahenda dambi . Ela mut'u yeyosi achihenda dambi , huna mut'u mumwenga ahuvoyeraye kwa Baba Mulungu , kukala ahusamehe . Mut'u yiye ni Jeso K'irisito , ariye ni muhaki .
Na chisha , yiye Jeso K'irisito ndiye sadaka yiusayo madambi gehu , na ta ga at'u osi phapha duniani .
Ajeso asena , siswi kuhenda kanuni hunamumanya Mulungu , nihutuwe malagizoge .
Mut'u aambaye , " Mimi ninamumanya Mulungu , " ela k'atuwa malagizoge , ni mulongo na unalemba .
Ela mut'u atuwaye neno ra Mulungu , ndiye ariye unamuhenza Mulungu na moyowe wosi jeri . Ndo siswi kuhenda kanuni hu mwakwe ndani , nihutuwe nenore .
Na yeyosi adzambaye u mwakwe ndani , niasagale dza vyo arivyosagala Jeso K'irisito .
Ajeso asena nimuhenzao , mimi vivi ninamwandikira lagizo , na riro ts'i kwamba ni jeni , ela ni rirat'u ra p'indi murirorimanya kwanzira yo ts'iku muriyokuluphira . Lagizo riro , ni o udzumbe wa Mulungu ousumurirwa .
Elako , riri nimwandikiraro rinaambwa ni iphya , na o ujeri wa kukala ni iphya , ung'azwa ni vyo arivyosagala Jeso K'irisito , na vyo musagalavyo mwimwi , kwakukala , ukati wa dziza wenda uchisira , na o mwanga wa jeri unaaka kare .
Mut'u yeyosi adzambaye u mwangani , ela udzimumena nduguye wa chijeso , bee ucheri dzizani .
Amuhenzaye nduguye wa chijeso , unasagala mwangani na kwa vivyo , k'ana chochosi chiidimacho kumuhenda agwe .
Ela yedzemumena nduguye wa chijeso , u dzizani na k'amanya endako , kwakukala , ro dziza ridzimuhosa matso .
Mwimwi anangu nimuhenzao , ninamwandikira kwakukala , dambi zenu zàsamehewa kwa dzina ra Jeso K'irisito .
Ninamwandikira mwimwi ano baba odzokomala chiroho , kwakukala , munamumanya yekalako hangu pho mwanzo . Ninamwandikira mwimwi atumia mvuka , murio chiroho mucheri kukula , kwakukala , mwàmurima ye Mui . Ninamwandikira mwimwi atana nimuhenzao , kwakukala , munamumanya Baba Mulungu .
Ninamwandikira mwimwi ano baba odzokomala chiroho , kwakukala , munamumanya yekalako hangu pho mwanzo . Ninamwandikira mwimwi atumia mvuka , murio chiroho mucheri kukula , kwakukala , mwimire kudina , mudziriika mwenu myoyoni neno ra Mulungu , na mwàmurima ye Mui .
Ajeso asena , mwimwi ts'ing'akireni yiyi dunia mbii , hebu ut'u wowosi ui wa dunia . Mut'u ang'akiraye yiyi dunia mbii , k'aidima kukala na menzwa dza ya Baba Mulungu .
Maana , maneno gosi ga dunia mbii , dza t'amaa mbii za chidamu , kuts'aona cha mut'u , na kudziunula kwa at'u kwa miyo ariyo nayo , gago gosi k'agalaa kwa Baba Mulungu , ela ni ga yiyi dunia mbii .
Dunia mbii na miyoye yitamanikayo , yindakala na musindikizo . Ela mut'u ahendaye henzo ra Mulungu , chiroho undakala moyo ta kare na kare .
Anangu nimuhenzao , ukati wa musindikizo wa urumwengu , urio ndio ondokudza ye mudawa wa Jeso K'irisito dza murivyosikira , u phephi na kufika . Ela manyani kukala , ta vivi adawa anji a Jeso K'irisito àkudza kare , na vivyo vinaonyesa uo ukati u phephi na kufika .
At'u ao àkala achituwa-tuwa duu rehu ra ajeso , ela vivi àlaa , maana , àkala ts'i ajeso . Kalapho ao àkala ni ajeso dza siswi , angari k'aalaire mwehu duuni . Ela vivi arivyolaa , anaonyesa osi àkala ts'i ajeso .
Ela mwimwi mwàudzazwa Roho wa Mulungu ni Jeso K'irisito ariye k'ana ila yoyosi , na mwimwi mosi munaumanya o ujeri .
Ndo mimi ninamwandikira kwakukala , munaumanya o ujeri na kwakukala , munamanya ulongo na ujeri k'augwirana , ela ts'i kwamba ninamwandikira kwa k'amumanya ujeri .
Ndo mulongo ni ani ? Mulongo ni mut'u aremaye kukala , Jeso ndiye ye K'irisito . Mut'u ahendaye vivyo , ni mudawa wa Jeso K'irisito , na unarema kumukuluphira Baba Mulungu na Mwanawe .
Na aremaye kumukuluphira ye Mwana , k'aidima kuhenda umwenga na Abaye Mulungu . Ela amukuluphiraye ye Mwana , unamuphokera ta ye Abaye Mulungu naye .
Ajeso asena , mwimwi hakikishani munaenderera kugaika mwenu myoyoni garat'u gogasikira kwanzira yo ts'iku muriyokuluphira . Mwimwi hendani vivyo namwi mundaenderera kukala ndani mwa ye Mwana , na ndani mwa Abaye Mulungu ,
na vivyo , mundakala na uzima uphya wa kare na kare muriolagwa ni ye Mwana .
Ajeso asena , mimi nidzimwandikira gago kumumanyisa dzulu ya o at'u ario anahenza kumuyaza .
Ela mwimwi mwàudzazwa Roho wa Mulungu ni ye Jeso K'irisito , na ye Roho unaenderera kukala mwenu ndani , na unamufunza dzulu ya maneno gosi . Kwa vivyo , k'amutakiya kufunzwa ni mut'u munjine . Dzulu ya vivyo , yiye Roho ni mujeri ts'i mulongo . Ndo endererani kukala ndani mwa Jeso K'irisito dza vyofunzwa ni ye Roho .
Anangu nimuhenzao , kutuwirizana na vivi maneno garivyo , mwimwi endererani kukala ndani mwa ye Jeso K'irisito , kwa ta achilairira yo ts'iku yondokala unauya , hukale k'ahu aoga naye , na phapho hwidime kwima mbereze .
Mwimwi munamanya kare kukala , Jeso K'irisito unahenda ga haki , na munamanya vivyo kukala , ahendaye ga haki , bee wàvyalwa ni Mulungu .
Ajeso asena , siswi ajeso hwàhenzwa muno ni Abayehu Mulungu ta unahwiha anae , na hu anae jeri ! Ela at'u a chidunia k'aamanya hu ana a Mulungu , kwakukala , k'aadzangwe kumumanya ye Abayehu .
Ajeso asena nimuhenzao , siswi vivi hu ana a Mulungu , ela k'ahudzangwe kuvimanyiswa vyo vyehu vyondokala o ukati udzao . Chehu humanyacho vivi ni kukala , Jeso K'irisito achikala unauya , hundamona vyondokala , na phapho siswi hundakala dza vyo ndokala yiye .
Ndo chila mut'u aloleraye kudzakala dza vyo ndokala yiye , unadzitakasa akale mutakatifu dza vyo arivyo yiye ni mutakatifu .
Ajeso asena , ninamuhenza mumanye kukala , mut'u ahendaye dambi unavunza shariya za Mulungu . Na mwanzo ta , dambi ni kuts'atuwa shariya za Mulungu .
Ela mwimwi munamanya kukala , Jeso K'irisito wàkudza kwa ta ahuusire dambi zehu , na yiye k'ana dambi kamare .
Ndo kutuwana na gago , k'akuna mut'u akalaye unamukuluphira yiye , ela akenderera kuhenda dambi . Na k'akuna endereraye kuhenda dambi na kuno unamukuluphira , hebu unamumanya yiye .
Anangu nimuhenzao , muts'ikubali kuyazwa ni mut'u yeyosi . Mwimwi nimumanye kukala , ahendaye ga haki , ni muhaki dza Jeso K'irisito arivyo muhaki .
Ela endereraye kuhenda dambi ni wa Shetani , kwakukala , ye Shetani wàanza kuhenda dambi hangu pho mwanzo . Ndo Mwana wa Mulungu wàkudzavunza zo kazi za ye Shetani .
K'akuna avyalwaye ni Mulungu , ela akenderera kuhenda dambi , maana , yo hali ya Mulungu yi mwakwe ndani , na k'aidima kwenderera kuhenda dambi , kwakukala , wàvyalwa ni Mulungu .
Ndo tafauti ya ana a Mulungu na a Shetani yimanywa lwazu kwa gaga ; ahendao ga haki na kwahenza ndugu zao a chijeso , ndio ana a Mulungu , ela ots'ohenda vivyo , ni a Shetani .
Ajeso asena , udzumbe ousikira kwanzira yo ts'iku muriyokuluphira ni uu ; hunahenzwa huhenzaneni .
Siswi k'ahuhenzwa hukale dza Kaini , yephenywa ni ye Mui ta achimuulaga nduguye . Ndo kwadze wàmuulaga nduguye ? Yiye wàmuulaga kwakukala , mahendoge gàkala ni mai , ela go ga nduguye gàkala ni ga haki .
Ndo muts'angalale enehu a chijeso , at'u a yiyi dunia mbii achimumena .
Siswi hunaahenza ndugu zehu a chijeso na kwa vivyo hunamanya kukala , hwàkulaa ko chifoni cha chiroho , huchirehewa uzimani . Mut'u yeyosi yets'emuhenza nduguye wa chijeso , ucheri ko chifoni cha chiroho .
Mut'u yeyosi yedzemumena nduguye wa chijeso , ni muulagi , na dza mumanyavyo bee ni kukala , k'akuna muulagi ariye una uzima uphya wa kare na kare mwakwe ndani .
Jeso K'irisito wàdzilavira kufa kwa dzulu yehu , na vivyo ndivyo virivyohwonyesa huhenzwavyo huhenzane jeri . Ndo siswi naswi , hunahenzwa hukale kwete ta kufa kwa dzulu ya ajeso anziehu .
Mujeso achikala ni tajiri wa chila chit'u , na amanye nduguye wa chijeso una haja na ut'u fulani , ela ye ats'imuuhuke , yiye bee ukala k'amwenzi Mulungu .
Bee k'amona anangu nimuhenzao , siswi hunahenzwa huhenzaneni jeri , na ta mahendo gehu nago gaonyese hunahenzana . Ela k'ahuhenzwa menzwa yehu , yikale ya mulomoni tu .
Ajeso asena , siswi humanya hunakuluphira kwa kuhenzana jeri , na kwa mahendo gehu nago , konyesa hunahenzana . Na chisha , vivyo ndivyo vihurizavyo myoyo yehu hukalapho hunavoya Mulungu na myoyo yehu yinahwamba hu akosa , kwakukala , Mulungu ni mubomu kuchira myoyo yehu , na unamanya chila chit'u .
Ajeso asena nimuhenzao , siswi myoyo yehu yichikala k'ayihwamba hu akosa , hunaidima kwima mbere za Mulungu phots'o woga ,
na Mulungu akahup'a chochosi chondomuvoya , kwakukala , hunatuwa malagizoge , na hunahenda go gamuhamirago .
Lagizo hurirohewa ni Mulungu ni riri ; kwamba humukuluphire Jeso K'irisito , na huhenzane dza Mwanawe arivyohulagiza .
Ndo atuwao malagizo ga Mulungu , anasagala ndani mwa Mulungu , na yiye naye unasagala mwao ndani . Na humanya Mulungu unasagala mwehu ndani kwa ye Rohowe yehup'a .
Ajeso asena nimuhenzao , phapha duniani vivi phana at'u anji adzambao ni agomvi a Mulungu . Ndo mut'u achidza kwenu , mulolenit'o mumanye kumba unalongozwa ni Roho wa Mulungu jeri , ela ts'ikuluphireni chila mut'u tuu .
Mut'u yeyosi ashuhudiyaye kukala , Jeso K'irisito wàkudza dza mudamu phapha duniani , unalongozwa ni Roho wa Mulungu , na vivyo ndivyo hwidimavyo kumumanya mut'u alongozwaye ni Roho wa Mulungu jeri .
Ela mut'u yeyosi yets'eshuhudiya gago , k'alongozwa ni Roho wa Mulungu ta ulongozwa ni roho wa mudawa wa Jeso K'irisito . Mwimwi mwàsikira kukala , kundakudza mudawa wa Jeso K'irisito , na bee vivi manyani kukala , wàkudza kare phapha duniani .
Anangu nimuhenzao , mwimwi mwa Mulungu , na kwa vivyo , mwàarima ao adzambao ni agomvi a Mulungu . Maana , ye Roho wa Mulungu ariye mwenu ndani , una widimi muno kuchira Shetani , ariye ndiye mutawali wa yiyi dunia mbii .
Ao adzambao ni agomvi a Mulungu , ni a yiyi dunia mbii , na kwa vivyo agomba maneno ga chidunia , na o atuwao maneno gao , ni o at'u a yiyi dunia mbii vivyo .
Ela siswi hwa Mulungu , na yeyosi amumanyaye Mulungu , unatuwa gehu . Ela yeyosi ariye ts'i wa Mulungu , k'atuwa gehu . Ndo vivyo ndivyo hwidimavyo kumanya tafauti ya mut'u alongozwaye ni Roho wa Mulungu wa jeri , na alongozwaye ni roho wa ulongo .
Ajeso asena nimuhenzao , siswi nahwenderereni kuhenzana , kwakukala , menzwa yilaa kwa Mulungu . Mut'u yeyosi ahenzaye anzie , wàvyalwa ni Mulungu , na unamumanya ye Mulungu .
Ela yeyosi yets'ehenza anzie , k'amumanya Mulungu , maana , Mulungu ndiye mwenye menzwa ya jeri .
Mulungu wàhwonyesa una menzwa ya jeri , kwa kumuhuma Mwanawe wa hicheye phapha duniani , kwa adze ahup'e uzima uphya wa kare na kare .
Ndo menzwa ya jeri hunayona phapha ; yiye wàhuhenza ta achimuhuma Mwanawe achidzakala sadaka ya kuhuusira madambi gehu , ela ts'i kwamba siswi hwàkala hunamuhenza .
Ndo k'amona ajeso asena nimuhenzao , kwahivira Mulungu wàhuhenza muno vivyo , siswi naswi hunahenzwa huhenzaneni .
K'akuna mut'u yemona Mulungu kamare , ela siswi huchihenzanani , vivyo vindaonyesa Mulungu unasagala mwehu ndani , na siswi hundaahenza anziehu dza vyo Mulungu aahenzavyo at'u .
Siswi hunamanya hunasagala mwakwe ndani , na yiye naye unasagala mwehu ndani , kwakukala , wàhup'a Rohowe .
Baba Mulungu wàmuhuma Mwanawe ta siswi huchimona , na vivi hunaenderera kwashuhudiya at'u kukala , yiye wàhumwa adze akale Mutivyi wa at'u a dunia .
Mut'u yeyosi ashuhudiyaye kukala , Jeso K'irisito ni Mwana wa Mulungu , Mulungu unasagala mwakwe ndani , na yiye naye unasagala ndani mwa Mulungu .
Ndo siswi hunamanya na hunakuluphira kukala , Mulungu unahuhenza jeri . Mulungu ndiye mwenye menzwa ya jeri . Ndo yeyosi ahenzaye na aendereraye kuhenza Mulungu na anzie , unasagala ndani mwa Mulungu , na Mulungu naye unasagala mwakwe ndani .
Na vivi ndivyo vihuhendavyo huhenzaneni dza vyo Mulungu ahenzavyo at'u , kwa ta yo ts'iku yiriyo Mulungu undahulamula yichifika , hudze hwime mbereze phots'o woga . Na siswi hundaima mbere za Mulungu phots'o woga , kwakukala , vyo vyehu husagalavyo phapha duniani , vinga dza vyo arivyosagala Jeso K'irisito .
Mut'u amuhenzaye Mulungu na anzie jeri , ts'i moga na Mulungu , kwakukala , kuhenzana kwa jeri dza vyo arivyo Mulungu unaahenza at'u , kunausa woga . Kutiywa akili ndiko kumuhendako mut'u akale moga . Ndo moga k'adzangwe kuhenda menzwa ya jeri .
Siswi hunamuhenza Mulungu na at'u , kwakukala , Mulungu ndiye yeanza kuhuhenza .
Mut'u achamba , " Ninamuhenza Mulungu , " ela udzimumena nduguye wa chijeso , unalemba . Maana , yeyosi yets'emuhenza nduguye wa chijeso ariye ta unamona , k'aidima kumuhenza Mulungu ariye ta k'adzangwe kumona .
Mulungu wàhup'a lagizo ra kukala , amuhenzaye Mulungu , niamuhenze ta nduguye wa chijeso naye .
Ajeso asena , mut'u yeyosi akuluphiraye kukala , Jeso ndiye ye K'irisito , wàvyalwa ni Mulungu . Na yeyosi amuhenzaye Baba Mulungu , unaahenza ta o anae nao .
Siswi kudzimanya hunaahenza ana a Mulungu , nihumuhenze ye Mulungu , na hutuwe malagizoge .
Siswi huchituwa malagizo ga Mulungu , hukala hunaonyesa hunamuhenza Mulungu . Na malagizo ga Mulungu k'agahushinda kutuwa .
Maana , yeyosi ariye ni mwana wa Mulungu , una widimi wa kugarima maneno ga yiyi dunia mbii . Siswi hwàgarima ga dunia kuchirira kuluphiro rehu .
Ndo mut'u aidimaye kugarima ga yiyi dunia mbii , ni yuyat'u akuluphiraye kukala , Jeso K'irisito ni Mwana wa Mulungu .
Yiye Jeso K'irisito wàkudza phapha duniani kuchirira madzi , na milatso . Yiye k'adzire kuchirira madzi hicheye , ela wàkudza kuchirira madzi na milatso . Maneno gago ni ga jeri , kwakukala , ta ye Roho wa Mulungu naye unashuhudiya kukala ni ga jeri , na bee ni mujeri .
Ndo kuna vit'u vihahu vihumanyisavyo gago .
Navyo ni , ye Roho wa Mulungu , go madzi , na yo milatso , na vivyo vyosi vinaamba gago ni ga jeri .
At'u ashuhudiyapho , hunakubali ushuda wao ni wa jeri . Ela ushuda ulaviwao ni Mulungu , nihuukubalini muno ni wa jeri kuchira wa at'u , kwakukala , ni ushuda wa Mulungu oulavya dzulu ya Mwanawe .
Ndo mut'u yeyosi akuluphiraye Mwana wa Mulungu , unaenderera kuukubali o ushuda olaviwa ni Mulungu . Ela yets'ekuluphira , unamuhenda kukala Mulungu ni mulongo , kwakukala , k'aukuluphira ushuda olaviwa ni Mulungu dzulu ya Mwanawe .
Ushuda olaviwa ni Mulungu ni uu ; Mulungu wàhup'a uzima uphya wa kare na kare , na uzima uo ulaa kwa ye Mwanawe .
Ndo ariye una umwenga na ye Mwana , una uzima uphya wa kare na kare . Ela yets'ena umwenga na ye Mwana wa Mulungu , k'ana uo uzima uphya wa kare na kare .
Ajeso asena mukuluphirao Mwana wa Mulungu , mimi ninamwandikira gaga gosi kwa ta mukale na kanuni kukala , muna uzima uphya wa kare na kare .
Siswi k'ahu aoga na Mulungu , maana , huna kanuni kukala , chochosi chondomuvoya kutuwirizana na mahenzoge , unaphokera mavoyo gehu .
Na kwahivira hunamanya gehu gosi humuvoyago unagaphokera , hunamanya vivyo kukala , gehu gosi humuvoyago unahuchimizira .
Mut'u achimona nduguye wa chijeso unahenda dambi yiriyo k'ayimuhenda afe chiroho , naamuvoyere , na Mulungu undaenderera kumup'a uzima . Mimi nidzamba vivyo kuhadza at'u ario anahenda dambi yiriyo k'ayiahenda afe chiroho . Maana , kuna dambi yiriyo mut'u achiyihenda , yinamuulaga chiroho , na mimi ts'i kwamba nidzamba mut'u achihenda dambi yiyo , avoyerwe .
Chila kosa rihendwaro ni mut'u ni dambi , ela kuna makosa manjine garigo k'agamuhenda mut'u afe chiroho .
Siswi hunamanya kukala , mut'u yeyosi yevyalwa ni Mulungu , k'aenderera kuhenda dambi , maana , ye Mwana wa Mulungu mwenye unamurinda , na kwa vivyo , ye Mui k'amukumba .
Siswi ajeso hunamanya kukala , hu ana a Mulungu , elako , dunia yosi yinatawalwa ni ye Mui .
Siswi hunamanya vivyo kukala , ye Mwana wa Mulungu wàkudza , na yiye wàhufunza kwa ta humumanye ye Mulungu wa jeri . Ndo siswi , hu ndani mwa yiye Mulungu wa jeri , na mwa Mwanawe Jeso K'irisito naye . Jeso K'irisito ni Mulungu wa jeri , na ndiye ye aap'aye at'u uzima uphya wa kare na kare .
Bee k'amona anangu a chijeso nimuhenzao , muts'idzilavye kwa ut'u wowosi urio unaidima kuhwala nafasi ya Mulungu mo mwenu myoyoni .
Ni mimi Johana , chilongozi wa chijeso . Ninakwandikira uwe mayo yetsagulwa , na anao . At'u mwimwi ninamuhenza jeri , na ta ts'i mimi hichiyangu ye amuhenzaye , ela ta ni at'u osi amanyao ujeri .
Siswi hunamuhenza jeri , kwakukala , neno ra Mulungu , ri mwehu myoyoni , na rindakwenderera kukala mumo ta kare na kare .
Baba Mulungu na Mwanawe Jeso K'irisito , andahuhats'a , andahwonera mbazi , na ahuhende husagale na reri yao , siswi hurio hunaumanya o ujeri , na hunahenzanani .
Mayo , mimi nàhamirwa muno niriphomanya kukala , anao anjine anatuwa ujeri dza vyo hurivyolagizwani ni Baba Mulungu .
Mimi vivi mayo nikuhenzaye , ninakwandikira lagizo kukuvoya kukala , huhenzaneni siswi ajeso hosini . Lagizo riri ts'i kwamba ni jeni , ela ni rirat'u ra p'indi urirorimanya kwanzira yo ts'iku uriyokuluphira .
Na konyesa hunahenzanani , nihusagaleni mazagazi gehu gosi huchikala hunatuwa malagizo ga Mulungu . Uwe lagizo rorisikira kwanzira yo ts'iku uriyokuluphira ni riri ra kukala , husagaleni mazagazi ga kuhenzana .
Ajeso asena , phapha duniani phazumbuka alembi anji , ario k'aakuluphira kukala , Jeso K'irisito wàkudza duniani dza mudamu . Mut'u yeyosi yets'ekuluphira gago , ni ye mulembi , na ni mudawa wa Jeso K'irisito .
Ndo mwimwi dzimanyirireni , kwa mupate manoso genu kamili . Ela muts'iphohenda vivyo , mundagakosa murigogabagalikira .
Mut'u yeyosi yets'enderera kutuwiriza mafunzo ga Jeso K'irisito t'ot'ot'o , ela ye unaonjeza na gakwe , k'ana umwenga na Mulungu . Ela yeyosi aendereraye kugatuwiriza t'ot'ot'o , una umwenga na Baba Mulungu , na ye Mwanawe Jeso K'irisito .
Mut'u achidza kwenu kanisani , ela mumumanye k'ana wa mafunzo ga Jeso , ts'imuhenzezeni kuhubiri .
Mut'u yeyosi amuhenzezaye kuhubiri mut'u wa vivyo , yiye naye ni mui dza yiye .
Mimi nina manji nihenzago nimwambire , ela gago ts'enzi kugaandika baruwani . Mimi ninaaza kudza ko kwenu , nidze nigombe namwi mimi mwenye mwiri , kwa ta huhamirweni tsetsetse .
Ajeso anzienu otsagulwa , anamulamusa .
Ni mimi Johana , chilongozi wa chijeso . Ninakwandikira uwe musena wangu Gayo nikuhenzaye , na bee ninakuhenza jeri .
Musena wangu nikuhenzaye , mimi ninakuvoyera ukale muzima , na manenogo gosi gaenderere t'ot'ot'o , dza vyo wendereravyo t'ot'ot'o chiroho .
Mimi musena wangu nàhamirwa muno , enehu a chijeso anjine ariphokudza na achisema kukala , wàdzilavira kumuhikirahikira Mulungu , na unaenderera kutuwa ujeri .
Mimi nàhamirwa muno niriphosikira vivyo , kwakukala , k'akuna ut'u unihamirao muno dza kusikira kukala , anangu a chiroho anatuwa ujeri .
Musena wangu nikuhenzaye , uwe una-aaviza ndugu zehu a chijeso na haja zao chikukuluphirika , ta ukakala k'wamanya .
Ao àkudza-aambira akuluphiri dzulu ya vyoaaviza na nyemi . Ndo achikala anauka kwako , a-aavize na charo chao kwa njira yiriyo yindamuhamira Mulungu , na vivyo bee undakala unahenda t'ot'ot'o .
At'u ao , àuka kwao kwa akahende kazi ya Jeso K'irisito , na ao bee , k'aaphokerere gokala ana haja nago kulaa kwa at'u ario ts'i akuluphiri .
Ndo siswi ajeso , hunahenzwa hwaavizeni at'u dza ao , kwa ta naswi hutiye mukono kazi yao ya kufunza ujeri .
Mwimwi akuluphiri a kuko , nàmwandikira baruwa . Ela ninamanya kukala , Diyot'erefe , ariye unadzihenda ndiye chilongozi wenu , k'andagatuwa gogaandika .
Ndo mimi nichidza ko kwenu , nindakudzagasema go gakwe ahendago . Yiye unahuhadza na mai siswi . Na ts'i gago hicheye , ela k'aapiga karibu ndugu zehu a chijeso , na anzie ahenzao , achamba anaapiga karibu , ye unaakahaza , na kwatenga .
Bee k'ona musena wangu nikuhenzaye , uwe tuwa mufano wa at'u ahendao madzo , ela uts'ituwe mufano wa at'u ahendao mai . Mut'u yeyosi ahendaye madzo , ni wa Mulungu . Ela yeyosi ahendaye mai , k'amumanya Mulungu .
Yuyu Demetiriyo yendekurehera baruwa yiyi , unalikwa ni chila mut'u kwa unahenda madzo , na chisha vyo atuwavyo ujeri navyo , vinaonyesa . Siswi naswi hunamulika vivyo , na uwe unamanya kukala , gehu hugombago ni ga jeri .
Mimi nina manji nihenzago nikwambire , ela gago ts'enzi kugaandika baruwani .
Mimi ninaaza kudza kwako sambi , na phapho nindakudzagomba nawe mimi mwenye mwiri .
Ninakuvoyera ukale na reri . Asena ehu kuku anakulamusa . Nilamusira asena ehu ario kuko kwa dzina ra Jeso K'irisito .
Ni mimi Juda muhendikazi wa Jeso K'irisito , na ni nduguye Jakobo . Ninamwandikira mwimwi oihiwa ni Baba Mulungu mukale at'ue . Yiye unamuhenza , na Jeso K'irisito ndiye mumanyiriri wenu .
Ninamuvoyera mukaze kukala na mbazi , musagale na reri , na muhenzane muno .
Enehu a chijeso nimuhenzao , maneno godzokala nichigaaza muno , bee ni kumwandikira dzulu ya wokofu wehu hosini , ela vivi ninaona kuna uhalahala wa kumwandikira dzulu ya ut'u unjine . Mimi vivi ninamwandikira kumukalata mwenderere kubagalikira muno ujeri muukuluphirao , urio Mulungu wàap'a at'ue lumwenga tu , na vivyo vinatosha ts'iku zosi .
Mimi nidzona baha nihende vivyo , maana , at'u ots'omogopha Mulungu àphenya mwenu duuni chisiri-siri , na vivi anagaluza mafunzo dzulu ya mbazi za Mulungu kwa ta azinge . Na anarema kumukuluphira Jeso K'irisito , ariye yiye hicheye ndiye Bwana wehu mwenye widimi ots'osika . At'u ao ndio ahadzwao ni Maandiko ga Mulungu kukala , ni akosa , na andatiywa akili .
Ajeso asena , gaga nimwandikirago vivi ninamanya kukala munagamanya kare , ela ninahenza nimukumbikize vivyo . Ra kwanza ni kwamba , p'indi Bwana Mulungu wàativya Aiziraeli kulaa its'i ya Misiri , ela chidzakoche achidzaaulaga osi arat'u okala k'aamukuluphira .
Ra phiri ni kwamba , malaika oricha kutuwa wa kuhenda kazi zao zokala àhewa ni Mulungu , na achichimbira mulunguni , Mulungu ao nao wàaika dzizani , na achiafunga na minyororo yots'ovuguka , atarize kulamulwa ts'iku ya musindikizo wa urumwengu .
Ra hahu ni kwamba , achina Sodoma , Gomora na midzi ya phephi-phephi na yiyo nao , k'aamogophere Mulungu dza o malaika , ta o àtuwa wa kuzinga , na kuhendana ache chinyume cha vyopangwa ni Mulungu . Na ao nao Mulungu wàatiya akili kwa kwahangamiza na moho , kwa akale mufano kwa chila mut'u kukala , adambi andakwendatsuphwa mohoni ta kare na kare .
Ndo ao at'u ophenya mwenu duuni , andatiywa akili dza ao . Ao anatuwa maneno agalohago k'omani , ta anahumira miiri yao chinyume , anaphurya widimi wa Mulungu , na kwaifya malaika a dzulu .
Maneno gago anagahenda , ela ta ye Mikaeli , ariye ndiye malaika mubomu , chisha k'agahendere . Yiye ariphokala unaheha na Shetani dzulu ya ni ani yekala niaphale lufu lwa Musa , Mikaeli k'asubutire kumwamba ni mulongo , hebu kumwifya ye Shetani , its'iphokala ye wàmwamba , " Bwana Mulungu , undakona ! "
Ela ano anaifya chila chit'u chiricho k'aachimanya , na anadzihendera rorosi adzisikiraro kurihenda dza anyama , na gago bee ndigo gondoricha Mulungu aahangamize .
Ndo ao bee andamanya enye , kwakukala , anahenda makosa dza Kaini . Na anahenda makosa dza Balaamu kwa chipherephere cha p'esa . Chisha , anamupinga Mulungu dza Kora vyohenda , na andahangamizwa dza yiye vyohangamizwa .
At'u ao munarya nao shuhuli ya Bwana , ela k'aamogopha Mulungu ta anga dza kwamba ni mara-mara ga uchafu , na adzimanya ao enye tu . Ao k'aana aokolaro ta anga dza maingu gots'oreha mvula ta kaziye nikuphepheswa ni vuto . Ao chiroho àfa kamare dza mihi yots'ovyala t'ude ta ukatiwe wa kuvyala , na kwa vivyo , nikung'olwa na miziye .
Maneno gao ga waibu agahendago , ga lwazu dza fulo ra maimbi mabomu ga baharini . Ao anga dza nyenyezi zenendazo , ela Mulungu wàaikira andakwendakala ko kut'u kwa dziza kali ta kare na kare .
Mugomvi wa Mulungu Henoki , ariye chivyaziche ni cha fungahe huchanza kutara na cha Adamu , wàamba vivi chimbere dzulu ya at'u ao , " Bwana undakudza na mahelufu na mahelufu ga malaikae atakatifu ,
adze alamule at'u osi , na aatiye akili osi amupingao Mulungu . Yiye undaatiya akili kwa go gao mai gosi gogahenda ga kumupinga Mulungu , na aatiye akili adambi kwa go gao mai gosi gomwifyira Mulungu . "
At'u ao ni ah'uh'u ukati wosi , na kwalaumu anjine , alongozwa ni t'amaa zao mbii , anadziunula na go gao ahendago , na achilika at'u anjine , anaalika tu kwa apate ut'u .
Enehu a chijeso nimuhenzao , ninahenza nimukumbikize garat'u goambirwa p'indi ni ahumwa a widimi a Bwana wehu Jeso K'irisito kukala gandalairira .
Ao àkala achimwamba , " Ts'iku za phephi na musindikizo wa urumwengu zichifika , kundalairira at'u ondoaifya ajeso . Ao andakala analongozwa ni zo t'amaa zao mbii zimupingazo Mulungu . "
At'u ao ndio arehao mugavikano , k'aa chiroho , na alongozwa ni t'amaa zao mbii tu .
Ela k'amona mwi enehu a chijeso nimuhenzao , humirani uo ujeri utakatifu muukuluphirao mujengane , mukaze kukomala chiroho . Na voyani kwa kulongozwa ni Roho wa Mulungu ,
na muts'ivunze menzwa ya Mulungu vivi mutarizavyo Bwana wehu Jeso K'irisito adze amup'e uzima uphya wa kare na kare kwa mbazize mwenye .
Aonereni mbazi at'u ario a chiwogawoga .
Anjine ativyeni ats'endetsuphwa mohoni ta kare na kare , na ta anjine aonereni mbazi . Ela dzimanyirireni muts'idze mukabanangwa ni t'amaa zao za chimwiri .
Nahumulikeni Mulungu , ariye una widimi wa kuhuhenda huts'iuye nyuma , na kuhureha mbereze na kuno huna raha , na k'ahuna ila yoyosi .
Nahumulikeni kwakukala , yiye ndiye Mulungu wa jeri hicheye , na Mutivyi wehu yehutivya kuchirira Bwana wehu Jeso K'irisito . Nahumulikeni , kwakukala , yiye ni mubomu , una mukotse na widimi okala nao hangu p'indi , na undakwenderera nao vivyo ta kare na kare ! Amina .
Mulungu wàmung'azira maneno Jeso K'irisito , kwa ta naye aang'azire ahendikazie maneno garigo ni seti gahendeke sambi . Jeso K'irisito wàmuhuma malaikawe kwa muhendikaziwe Johana , achendamung'azira maneno gago .
Johana naye wàandika gosi gogaona . Maneno goonewa ni Johana ni udzumbe kulaa kwa Mulungu , na ujeri ong'azwa ni Jeso K'irisito .
Ndo baha , mut'u aasomeraye at'u udzumbe uu urio u dzulu ya maneno gahendekago vivi , na gondokudzahendeka zo ts'iku zidzazo . Na baha o at'u ausirikisao na kuutuwa vyo wambavyo , kwakukala , ukati u phephi na kufika , urio maneno gaga gosi gandalairira .
Ni mimi Johana , ninamuphirikira mwajo mwimwi ajeso a makanisa mafungahe ga jimbo ra Asiya . Mulungu ariye vivi u moyo , yekala moyo hangu p'indi na ariye undakala moyo ta zo ts'iku zidzazo , roho afungahe ario mbere za chihi cha utawali cha Mulungu na Jeso K'irisito , naamuhats'e , na amuhende musagale na reri yao . Jeso ndiye mut'u akuluphirikaye kwa kung'aza maneno ga Mulungu , ndiye yeanza kufufulwa kulaa kuzimu , na ndiye mutawali wa afalume a dunia . Jeso K'irisito unahuhenza , na ndiye yehuusira madambi gehu kuchirira milatsoye yomwagika .
Ndo yiye wàhuhenda hutawale phamwenga naye dza makuhani amuhikiraohikirao ye Abaye Mulungu . Ndo nahumulikeni , na naakale na widimi ta kare na kare yiye Jeso ! Amina .
Mwimwi manyani kukala , Jeso undakudza na maingu sambi , na undaonewa ni chila mut'u ta arat'u omuulaga kwa kumukot'a misumari musalabani . Na at'u a viryomo vyosi phapha duniani , andarira na kudzuta kwa gohenderwa yiye . Maneno gaga , bee gandahendeka jeri ! Amina .
Bwana Mulungu unaamba , " Mimi ndimi wa mwanzo , na vit'u vyosi vindakala na musindikizo ta nisale mimi . Mimi vivi ni moyo , na nàkala ni moyo hangu p'indi , na nindakala moyo ta zo ts'iku zidzazo . Mimi ndimi Mwenyezi Mulungu . "
Ajeso asena , mimi Johana ni ndugu yenu wa chijeso . Na mimi dza mujeso , ninashononeswa dza vyo mushononeswavyo mwimwi , ninatariza Ufalume wa Jeso udzao , dza vyo mwimwi muutarizavyo , na Jeso unaniidimisa kuvumirira riki , dza vyo amwidimisavyo mwimwi . Mimi nàphirikwa chisiwa cha P'atimo kwakukala , nàkala nidzisumurira neno ra Mulungu , na nàkala nidzishuhudiya dzulu ya Jeso .
Jumapili mwenga , nàkala nidziudzalwa ni Roho wa Mulungu , na chisha nichisikira sauti bomu dza ya gunda .
Sauti yiyo yànamba vivi , " Andika chitabuni dzulu ya gaga ugaonago , na chitabu chicho uchiphirike kwa makanisa mafungahe garigo midzi ya Efeso , Simurina , P'arigamoni , Tiyatira , Saride , Filadelifiya na Laodikiya . "
Phapho mimi nichigaluka kwa nimone yekala unagomba nami , na niriphogaluka , nàona vidude vya dahabu vifungahe , vya kwikira mataa .
Na kati-kati ya vyo vidude vya kwikira mataa , phàkala phaimire ye Mut'u yelaa dzulu , na wàkala uvala valo ire ta rifika nyayoni , na udzagala chibao cha dahabu phakwe chilagani .
Nyereze zàkala ni nyeruphe tsetsetse dza pamba na barafu , na matsoge gàkala ganabiririka dza moho .
Nyayoze zàkala zinametameta dza chuma chodzotiywa mohoni na kubandwa , na lakare ràkala rinavuma dza madzi manji gajerago maweni .
Mukonowe wa kulume wàkala ugwiririra nyenyezi fungahe , na mwakwe mulomoni muchilaa upanga wa kurya muno . Usowe wàkala unang'ala dza dzuwa richikala ni kali .
Niriphomona , nàdzibit'a mbereze na nichihurira ta nichikala dza kwamba nidzefa . Ela yiye achinikumba na mukonowe wa kulume na achamba , " Uts'ogophe . Mimi ndimi wa mwanzo , na vit'u vyosi vindakala na musindikizo ta nisale mimi .
Mimi ndimi mwenye uzima . Mimi nàkala nidzefa , ela vivi ni moyo ta kare na kare ! Vivi mimi nina widimi dzulu ya chifo , na dzulu ya kuzimu .
Uwe vivi andika dzulu ya gaga ugaonago , gaga gahendekago vivi kare , na gondohendeka zo ts'iku zidzazo .
Ut'u urio k'aumanywa , na unaimanishwa ni zizi nyenyezi fungahe uzonazo nidzizigwiririra mukono wangu wa kurya , na vivi vidude vifungahe vya dahabu vya kwikira mataa ni kwamba : Zizi nyenyezi fungahe zinaimirira malaika amanyirirao go makanisa mafungahe , na vyo vidude vifungahe vya kwikira mataa vinaimirira go makanisa mafungahe genye . "
Yiye wàenderera kugomba achamba , " Mwandikire baruwa ye malaika aimiriraye kanisa ra mudzi wa Efeso . Yiye mwambe vivi , ' Uu ni udzumbe ulaao kwa mimi yedzegwiririra nyenyezi fungahe mukono wangu wa kulume , na ninenenda kati-kati ya vyo vidude vifungahe vya dahabu vya kwikira mataa .
Mimi ninagamanya go genu gosi gohenda , jisi murivyohenda kazi na chadi , na jisi murivyovumirira shenene . Mimi ninamanya vivyo kukala , k'amutsukulana na at'u ai , mwàapembelela o adzambao ni ahumwa a Jeso a widimi ela ts'i ahumwa , na mwàamanya ni alongo .
Mwimwi mudziturika kwa dzulu yangu , ela mwi munavumirira jeri , na k'amudzangwe kufa moyo .
Ela ta vivyo , muna ut'u urio unaninung'unisa . Ut'u wenye ni kwamba , pharat'u munaanza kokoka mwàkala munanihenza jeri , ela vivi k'amu hivyo .
Lilikanani ta mwimwi enye dzulu ya vyokala munanihenza , na vyo murivyo vivi . Bee atyani mwimwi , na muhende garat'u gokala muchigahenda pharat'u munaanza kokoka . Ela muts'iphotya , mimi nindakudza ko kwenu , nidze nichiuse phat'uphe cho chidude chenu cha kwikira taa .
Ela ta vivyo , muna ut'u urio unanihenda nimulike . Ut'u wenye ni kwamba , mwimwi k'amugaenzi dza mimi go maneno gohendwa ni anafunzi a Anikolai .
Musikizi naagasikire gaga maneno mwambirwago ni Roho wa Mulungu mwimwi ajeso . At'u ondorima nguvu za Shetani , nindaachiza akale na haki ya kurya t'ude za muhi ulavyao uzima , urio uphandwa mundani kwa Mulungu . ' "
Chisha yiye wànamba vivi , " Mwandikire baruwa ye malaika aimiriraye kanisa ra mudzi wa Simurina . Yiye mwambe vivi , ' Uu ni udzumbe ulaao kwa mimi niriye ndimi wa mwanzo , na vit'u vyosi vindakala na musindikizo ta nisale mimi niriye nàfa , ela nichifufuka kulaa kuzimu .
Mimi ninayimanya yo shenene mupatayo na jisi murivyo achiya , elako , chiroho mu matajiri . Na ninagamanya vivyo go mai mwambwago ni o at'u adzambao ni Ayahudi , ela ts'i Ayahudi ta ni at'u amwabuduo Shetani .
Ndo muts'izogophe zo ndai zirizo zindamupata vivi sambi . Mwimwi manyani kukala , Shetani undaahenda anjine enu afungwe na aturiswe ts'iku kumi , kwa muhezwe kumba munamukuluphira Mulungu jeri . Ndo mwimwi muts'iriche kunikuluphira ta mukakala mutsuma kuulagwa kwa kuko , nami nindamup'a uzima dza manoso .
Musikizi naagasikire gaga maneno mwambirwago ni Roho wa Mulungu mwimwi ajeso . At'u ondorima nguvu za Shetani , k'aandatsuphwa mohoni ta kare na kare yo ts'iku ya musindikizo . ' "
Dzulu ya kanisa ra mudzi wa P'arigamoni , yiye wànamba vivi , " Mwandikire baruwa ye malaika aimiriraye kanisa ra P'arigamoni . Yiye mwambe vivi , ' Uu ni udzumbe ulaao kwa mimi mwenye upanga wa kurya .
Mimi ninamanya kukala , munasagala mudzi utawalwao ni Shetani , ela munaenderera kunikuluphira mimi . Uo mudzi wenu ndio usagalwao ni Shetani , na ta Anitipa yekala ni mut'u akuluphirikaye kukala unashuhudiya dzulu yangu , wàulagwa phapho . Ela mwimwi k'amurichire kunikuluphira vivyo .
Ela ta vivyo , muna ut'u uchache urio unaninung'unisa . Ut'u wenye ni kwamba , kuna anjine ko kwenu ario agwiririra kutuwa mafunzo ga Balaamu , ariye ndiyemufunza Balaki jisi ya kwahenda Aiziraeli ahende dambi , kwa kwalembalemba arye vyakurya vyodzolavirwa milungu ya vinyago , na azinge .
Na chisha , kuna anjine vivyo ko kwenu , ario agwiririra kutuwa mafunzo ga anafunzi a Anikolai .
Bee , atyani mwimwi . Ela muts'iphotya , mimi nindakudza sambi yenye kuko kwenu , nidze nihehe nao na upanga ulaao mwangu mulomoni ao .
Musikizi naagasikire gaga maneno mwambirwago ni Roho wa Mulungu mwimwi ajeso . At'u ondorima nguvu za Shetani , nindaap'a chirat'u chakurya cha mana chiricho chàfitswa , na niap'e dziwe dzeruphe ririro ràandikwa dzina iphya . Dzina riro k'akuna arimanyaye , ta rindamanywa ni ondohewa ro dziwe . ' "
Dzulu ya kanisa ra mudzi wa Tiyatira , yiye wànamba vivi , " Mwandikire baruwa ye malaika aimiriraye kanisa ra Tiyatira umwambe vivi , ' Uu ni udzumbe ulaao kwa mimi Mwana wa Mulungu , niriye matso gangu ganabiririka dza moho , na nyayo zangu zinametameta dza chuma chodzotiywa mohoni .
Mimi ninagamanya go genu gosi gohenda , jisi muhenzanavyo , jisi munikuluphiravyo jeri , na jisi mwavizanavyo , jisi muvumiriravyo riki , na jisi muhendavyo manji muno vivi kuchira pharat'u phokala munaanza kokoka .
Ela ta vivyo , muna ut'u urio unaninung'unisa . Ut'u wenye ni kwamba , mwimwi munamuhenzeza kufunza at'u angu yuyat'u muchet'u Jezebeli , adzambaye unasema udzumbe wa Mulungu , na k'ana higo . Yiye unaahenda at'u angu ahende dambi na gago mafunzoge , kwa kwalembalemba azinge , na arye vyakurya vyodzolavirwa milungu ya vinyago .
Mimi yiye nàmup'a ukati wa kukala atye , ela k'enzi kutya akaricha dambiye ya uzinzi .
Bee naamanye yiye kukala , nindamutiya akili kwa kumugwiza ukongo , na ao azingao na yiye nao , nindaagwiza ukongo ubomu vivyo achikala k'aandatya , akaricha kuzinga naye .
Na o anae nindaaulaga , na phapho ndipho ajeso osi andamanya kukala , mimi ninamanya garigo myoyoni mwa at'u , na maazo gao . Na chila mumwenga wenu , nindamuhenda apate chakwe awiryacho kutuwirizana na gakwe gogahenda .
Ela ta vivyo , kuna anjine kuko mudzi wa Tiyatira , ario k'aagatuwa gago mafunzo ga ulongo ga ye Jezebeli . Na kwa vivyo , k'aagamanya go gaambwago ni maneno ga ndani ga tende ga Shetani . Ndo ao mino ts'indaap'a malagizo manjine ,
ela nenderere kugwiririra kinyi go malagizo goap'a kare ta nidze .
At'u ondorima nguvu za Shetani na kuhenda malagizo gangu ta ts'iku ya musindikizo wa urumwengu , nindaap'a widimi dza ohewa mimi ni Baba Mulungu . Na nindaap'a widimi dzulu ya at'u phapha urumwenguni , aatawale na widimi na aavunze vipande-vipande dza nyungu ya mitsanga , na chisha nindaap'a kombezi .
Musikizi naagasikire gaga maneno mwambirwago ni Roho wa Mulungu mwimwi ajeso . ' "
Dzulu ya kanisa ra mudzi wa Saride , yiye wànamba vivi , " Mwandikire baruwa ye malaika aimiriraye kanisa ra Saride . Yiye mwambe vivi , ' Uu ndio udzumbe ulaao kwa yedzegwiririra roho afungahe a Mulungu , na zo nyenyezi fungahe . Mimi ninagamanya go genu gosi gogahenda . Munaoneka dza kwamba mu azima , ela mimi ninamanya kukala chiroho mwàfa .
Mwimwi go mahendo genu muhendago nidzigaona kukala , k'agadzangwe kufika hipho pha kumuhamira Mulungu tsetsetse . Ndo vivi lamukani , na muwonjeze o mukotse murio nao uts'idze ukasira kamare .
Mwimwi galilikaneni garat'u murigofunzwa na muchigaphokera . Gago gatuweni , na atyani . Ela muts'ipholamuka , mimi nindakudza ukati urio mundakala k'amunilolera dza mwivi . Na kwa vivyo , k'amundamanya mimi nindakudza kwenu ukati wani .
Ela ta vivyo , kuna ajeso achache kuko mudzi wa Saride ario àrindira ujeso wao , na ao andakudzavala mavalo meruphe aenende nami , kwakukala , andakala anawirya .
At'u ondorima nguvu za Shetani , andavala mavalo meruphe dza ao , na mimi ts'indagafuta go madzina gao ko kwenye chitabu cha uzima . Mino changu chondohenda ni kukala , ao nindaakubali mbere za Baba Mulungu na malaika kukala , ni anafunzi angu .
Musikizi naagasikire gaga maneno mwambirwago ni Roho wa Mulungu mwimwi ajeso . ' "
Dzulu ya kanisa ra mudzi wa Filadelifiya , yiye wànamba vivi , " Mwandikire baruwa ye malaika aimiriraye kanisa ra Filadelifiya . Yiye mwambe vivi , ' Uu ndio udzumbe ulaao kwa ye ariye ni mutakatifu na ni mujeri , ariye ndiye yedzegwiririra funguwo za Daudi . Yiye phakwe avugulapho , k'akuna aidimaye kuphafunga , na phakwe afungapho , k'akuna aidimaye kuphavugula .
Mimi ninagamanya go genu gosi gogahenda . Mimi ninamanya kukala , mukotse wenu ni uchache , ela mwi munatuwa mafunzo gangu vivyo , na munaenderera kukala anafunzi angu a kukuluphirika . Ndo mino vivi , nidzimuvugulira muyango , na k'akuna aidimaye kuusindika .
Mwimwi manyani kukala , ao at'u adzambao ni Ayahudi na analemba ts'i Ayahudi , ni at'u amwabuduo Shetani , na bee ao nindakudzaahenda amit'e mavindi mbere zenu , na osi amanye kukala , mwimwi ninamuhenza .
Mwimwi mino , nindamuchiza salama o ukati wa ndai udzao urumwenguni , kudzaheza at'u osi phapha urumwenguni , maana , mwàtuwa lagizo rangu ra kuvumirira shenene .
Mimi nindakudza sambi . Kwa vivyo , endererani kugwiririra kinyi go malagizo gomup'a , kwa ta muts'idze mukaphokwa manoso genu ga ushindi ni mut'u .
At'u ondorima nguvu za Shetani , nindaahenda akale milongohi ya nyumba ya Mulungu , na andakala mumo kwenda . Na chisha , ninda-aandika dzina ra Mulungu wangu , dzina ra mudzi wa Mulungu wangu urio ni Jerusalemu mbiphya , urio undalaa mulunguni kwa Mulungu wangu udze phapha duniani , na niaandike dzina rangu iphya .
Musikizi naagasikire gaga maneno mwambirwago ni Roho wa Mulungu mwimwi ajeso . ' "
Na dzulu ya kanisa ra mudzi wa Laodikiya , yiye wànamba vivi , " Mwandikire baruwa ye malaika aimiriraye kanisa ra Laodikiya . Yiye mwambe vivi , ' Uu ndio udzumbe ulaao kwa ye ariye ni Amina , na ni shaidi wa jeri akuluphirikaye , na vyumbe vyosi vya Mulungu vyàumbwa kuchirira yiye .
Mimi ninagamanya go genu gosi gogahenda . Mwimwi mu ajeso a luvuguluvugu . Bee ninamwambira mino , ni baha mukale moho kamare , hebu p'eho kamare !
Ndo kwahivira mwimwi mu ajeso a luvuguluvugu , moho k'amu moho , na p'eho k'amu p'eho , ni phephi na kumulats'a mulae mwangu mulomoni .
Mwimwi muchigomba munaamba , " Siswi hu matajiri , huna chila chit'u , kwa vivyo , k'ahuna hutsakulacho . " Ela k'amumanya vyo murivyo mu agayi , ta munawirya mugwizirwe mbazi ! Mwimwi mu achiya , k'amona na k'amuna nguwo .
Bee ninamwambira kukala , nzoni kwangu mugule dahabu yenye , mukale matajiri . Na nzoni mugule mavalo meruphe muvale , muzize waibu wenu . Na nzoni mugule dawa za matso mutiye matso genu mupate kona .
Mimi nigombera na kwaambira makosa gao at'u niahenzao . Kwa vivyo , kalani na chadi cha kunituwa , na mutye .
Mwimwi manyani kukala , ni muyangoni ninapiga hodi . Na yeyosi yendesikira laka rangu na avugule muyango , nindaphenya mwakwe nyumbani hurye hosi .
At'u ondorima nguvu za Shetani , nindaachiza asagale nami phangu chihini cha utawali , hutawale hosini dza mimi vyorima nguvu za Shetani na nichichizwa kusagala na Baba Mulungu phakwe chihini cha utawali ta vino , hunatawala hosi .
Musikizi naagasikire gaga maneno mwambirwago ni Roho wa Mulungu mwimwi ajeso . ' "
Niriphomala kona ro ono ra kwanza , nàona ono ra phiri , na phapho nàona u lwazu o muyango wa kuphenyera mulunguni . Na sauti dza ya gunda yokala nidziyisikira urat'u ukati wa ro ono ra kwanza , nichiyisikira kahiri yinanamba , " Nzo phano nikonyese maneno gondohendeka zo ts'iku zidzazo . "
Ndo mimi nichitserererwa ni Roho wa Mulungu phapho kare , na nichona chihi cha utawali ko mulunguni chisagalirwa ni mut'u .
Ye mut'u yekala usegere phapho wàkala unametameta dza mawe ga samani ga rangi ya chanichitsi , na ga rangi ya k'undu . Na cho chihi cha utawali chàkala chizungulukwa ni chisichi chokala , china rangi ya chanichitsi ya kumetameta .
Chisha , cho chihi cha utawali chàkala chizungulukwa kahiri ni vihi vinjine vya utawali , mirongo miiri na vine ( 24 ) , na atumia mirongo miiri na ane ( 24 ) , àkala asegere mo vihini . Ao àkala avala mavalo meruphe , na àkala ana viremba vya dahabu mwao vitswani .
Phapho , ko chihi cha utawali kuchimeta , chikwakwara chichipiga , na nichisikira k'ululu kulaa kuko vivyo . Mbere za cho chihi cha utawali , phàkala phanaaka mikalanga mifungahe , na yiyo ni o roho afungahe a Mulungu .
Na pho mbere ya cho chihi cha utawali vivyo , phàkala phana ut'u dza bahari ya vilolo , yokala yinametameta dza barafu . Pho kati-kati , phàkala phana chirat'u chihi cha utawali chizungulukwa ni vyumbe vine vyokala vi moyo , na miiri yao yàkala yi gagaga matso , mbere na mongoni .
Cho chumbe cha kwanza chàkala chinga ts'imba . Cha phiri chàkala chinga nzao ya ng'ombe . Cha hahu chàkala chinga dza mudamu , na chumbe cha ne chàkala chinga dza phanga riburukaro .
Vivyo vyumbe vine vyokala vi moyo , chila chimwenga chàkala china makwapha mahandahu , miiri yao yàkala yi gagaga matso ta vikwaphani . Na vyàkala visinda dii , na vichesa choo kwamba , " Bwana Mwenyezi Mulungu ni mutakatifu , ni mutakatifu na bee , ni mutakatifu . Yiye wàkala u moyo hangu p'indi , vivi u moyo na undakala moyo ta zo ts'iku zidzazo . "
Na vivyo vyumbe vine vyokala vi moyo vyàkala vichamba vinamulika , kumwabudu yekala usegere cho chihi cha utawali , ariye u moyo ta kare na kare ,
arat'u atumia mirongo miiri na ane ( 24 ) àkala anamit'a mavindi mbere za yuyat'u yekala usegere chihi cha utawali ariye u moyo ta kare na kare amwabudu . Na chisha , àkala achiika viremba vyao mbere za cho chihi cha utawali na akaimba vivi ,
" Uwe Bwana wehu na Mulungu wehu , unawirya kulikwa , kwishimiwa na kukala na widimi , maana , uwe wàumba vit'u vyosi virivyoko , na vivyo wàvihenda vikaleko kwa henzoro . "
Chisha , mimi nàona makodza ga maneno ga Mulungu golingwa , gagwiririrwa mukono wa kurya ni yekala usagalira cho chihi cha utawali . Makodza gago gàkala gadzandikwa kosi-kosi , na gàkala gapambiswa na vipambiso vya mihuri vifungahe .
Na nichona malaika wa widimi , yeuza kwa laka ra dzulu achamba , " Ni ani ariye unawirya kugandula vino vipambiso , afunule gano makodza ga maneno ga Mulungu golingwa ? "
Ela k'akuna yeyosi kulaa mulunguni , kulaa duniani hebu kulaa kuzimu , ariye wàkala unawirya kufunula go makodza , na kusoma gokala gadzandikwa mumo .
Ndo mimi phapho nichirira muno , kwahivira phàkala k'aphapatikanire ta mumwenga yekala unawirya kufunula go makodza golingwa na kusoma gokala gadzandikwa mumo .
Chidzako mumwenga wa arat'u atumia achinamba , " Uts'irire . Uwe manya kukala , ye mut'u aihiwaye ts'imba wa mbari ya Juda , ariye ni ye mut'u wa mudzungu wa Daudi , wàarima adawae . Na kwa vivyo , unaidima kuvigandula vyo vipambiso vifungahe , na akagafunula go makodza golingwa . "
Na chisha , nàona Mwanagonzi wimire pharat'u kati-kati phokala phana chirat'u chihi cha utawali , uzungulukwa ni virat'u vyumbe vine vyokala vi moyo , na arat'u atumia . Ye Mwanagonzi wàkala unga dza kwamba ulaa kuulagwani , na wàkala una p'embe fungahe , na matso mafungahe garigo ni arat'u roho a fungahe a Mulungu , ario Mulungu wàahuma urumwenguni kosi .
Ndo yiye Mwanagonzi wàkwendagahwala garat'u makodza golingwa kulaa urat'u mukono wa kurya wa yuyat'u yekala usegere cho chihi cha utawali .
Na yiye ariphogahwala garat'u makodza golingwa , virat'u vyumbe vine vyokala vi moyo , na arat'u atumia mirongo miiri na ane ( 24 ) , àgwa mbere za ye Mwanagonzi . Chila mumwenga wao wàkala ugwiririra ngephephe na vibakuli vya dahabu vyokala vi tele ubani urio , ni mavoyo ga at'u a Mulungu .
Na ao àmwimbira wira uphya ye Mwanagonzi okala unaamba , " Uwe unawirya kugahwala go makodza golingwa , na kugandula vyo vipambisovye . Maana , uwe wàulagwa , na at'u kulaa chila chiryomo wàagula na milatsoyo , achikala at'u a Mulungu .
Ao wàahenda akale dza makuhani amuhikirehikire Mulungu wehu , na andatawala phapha duniani . "
Ndo nichilola kahiri , na nichisikira laka ra mahelufu na mamiliyoni ga malaika . Ao àkala azunguluka cho chihi cha utawali , vyo vyumbe vine virivyo moyo , na o atumia .
O malaika àkala anaimba k'ululu kwamba , " Mwanagonzi yeulagwa unawirya kupata widimi , utajiri , hekima na mukotse , na unawirya kwishimiwa , kuhewa nguma na kulikwa ! "
Na chisha , nichisikira vyumbe vyosi vya mbinguni , vya duniani , vya kuzimu na vya baharini , vyumbe vyosi vya urumwenguni vinaimba vivi , " Naalikwe , aishimiwe , ahewe nguma na widimi ta kare na kare ye asagalaye cho chihi cha utawali , na ye Mwanagonzi . "
Virat'u vyumbe vine virivyo moyo , vichivumikiza vichamba , " Amina ! " Na arat'u atumia achigwa phots'i achimwabudu Mulungu na ye Mwanagonzi .
Mimi nàmulolera ye Mwanagonzi vyokala unagandula cho chipambiso cha kwanza kati ya virat'u vifungahe , na nichisikira chumbe chimwenga chiricho moyo kati ya virat'u vine chichiiha kwa laka ra dzulu dza kupiga kwa chikwakwara chichamba , " Nzo ! "
Phapho nichilola mino , na nichona farasi mweruphe pho mbere zangu . Mut'u yekala udzimupanda unamuphirika , wàkala ugwiririra uha na achihewa chiremba . Yiye wàkala ni mushindi na achilaa konze , kwa ta akaze kushinda .
Mwanagonzi ariphogandula cho chipambiso cha phiri , chumbe cha phiri chiricho moyo nàchisikira chinaiha chichamba , " Nzo ! "
Phapho phachilairira farasi munjine yekala u k'undu . Mut'u yekala udzimupanda unamuphirika , achihewa widimi wa kuusa reri phapha duniani kwa at'u aulagane , na achihewa upanga ubomu .
Mwanagonzi ariphogandula cho chipambiso cha hahu , chumbe cha hahu chiricho moyo nàchisikira chinaiha chichamba , " Nzo ! " Phapho nichilola mino , na nichona farasi mwiru pho mbere zangu ! Mut'u yekala udzimupanda unamuphirika , wàkala ugwiririra p'ishi mbiiri mwakwe mikononi .
Chidzako nichisikira sauti yolaa kati ya virat'u vyumbe vine virivyo moyo yichamba , " P'esa ziriphwazo mut'u kwa usinda dii kuhenda kazi , zindakala zichigula p'ishi mwenga ya nganu tu . Na p'esa ziriphwazo mut'u kwa usinda dii kuhenda kazi vivyo , zindakala zichigula p'ishi t'ahu za mere tu . Ndo uts'ibanange mafuha na divai . "
Mwanagonzi ariphogandula chipambiso cha ne , chumbe cha ne chiricho moyo nàchisikira chinaiha chichamba , " Nzo ! "
Phapho nichilola mino , na nichona farasi wa ivuivu pho mbere zangu . Mut'u yekala udzimupanda unamuphirika , wàkala unaihiwa Chifo , na kuzimu kwàkala ku nyumaze kunamutuwa . Ao achihewa widimi wa kukala aulage robo ya at'u phapha duniani kuchirira viha , nzala , makongo na nyama asiru a weruni .
Mwanagonzi ariphogandula chipambiso cha tsano , nàona roho za at'u okala adziulagwa kwa kusumurira neno ra Mulungu na kwashuhudiya at'u , zi ts'ini ya chijaja cha kufukizira ubani .
Roho zizo zàgomba kwa laka ra dzulu zichamba , " Bwana Mwenyezi , uriye u mutakatifu na unakuluphirika , undaalamula rini na watiye akili ano at'u a duniani ohuulaga ? "
Phapho zo roho zichihewa valo dzeruphe chila mwenga , na zichambwa zoye kwa chiwango vichache , zitarize yichimire hesabu ya roho za ajeso anziao okala andaulagwa dza ao , ario nao àkala anamuhikirahikira Mulungu .
Mwanagonzi ariphogandula chipambiso cha t'andahu , its'i yàsumba muno . Dzuwa richiricha kwaka kuchikala dziza gigigi dza gushe , mwezi uchikala k'undu dododo dza milatso ,
na nyenyezi zichigwa phots'i kulaa mbinguni , dza t'ude k'omu za mutini zigwavyo uchikala utukuswa ni vuto .
Ko mbinguni kuchilingwa dza kuch'i na kuchiyaya , na chila mulima na chisiwa vichiuswa mut'u mwao mokala .
Chidzako afalume a its'i , vilongozi na shikari abomu a viha , matajiri na at'u abomu-abomu na at'u anjine osi , kala agulwa ahumiki hebu ario tsare , achidzifitsa p'anga za mawe na ts'ini za mawe garigo milimani .
Chisha , ao achiyamba yo myamba ya mawe na milima , " Hufinik'ireni huzame ye mut'u asegereye cho chihi cha utawali , na chitai cha ye Mwanagonzi .
Maana , ts'iku yao ya kuhubit'ira chitai chao yifika , na k'akuna yendetiya . "
Niriphomala kona ono ra phiri , nàona malaika ane , chila mumwenga wimire p'embe ya dunia , uziza vuto kulaa yo p'embe aimireyo , kwa ta ro vuto rits'idze rikapiga duniani , baharini hebu muhi wowosi .
Chisha , nichona malaika munjine ulaa mulairo wa dzuwa unadza na mola wa Mulungu ariye moyo . Ndo yiye achiaiha kwa laka ra dzulu arat'u malaika ane okala Mulungu udziap'a widimi wa kubananga dunia , na bahari .
Chisha ye malaika achamba , " Muts'ibanange dunia , bahari hebu mihi ta humale kwatiya myola viranguni o ahendikazi a Mulungu wehu . "
Chidzako nichambirwa hesabu ya at'u okala atiywa mola wa Mulungu mwao viranguni . Nao osi àkala ni helufu gana mwenga mirongo mine na ane ( 144,000 ) , kulaa mbari zosi kumi na mbiiri za Aiziraeli .
Kulaa chila mbari , at'u otiywa mola wa Mulungu ni at'u helufu kumi na mbiiri ( 12,000 ) . Mbari zenye ni ya Juda , ya Rubini , ya Gadi ,
ya Asheri , ya Nafutali , ya Manase ,
ya Simoni , ya Lawi , ya Isakari ,
ya Zabuloni , ya Jesefu na ya Benjameni .
Gariphochira gago , nàona duu ra at'u anji okala ta k'aatarika . Ao àkala ni at'u a viryomo vyosi vya chila its'i , na àkala aimire mbere za cho chihi cha utawali na mbere za ye Mwanagonzi . Chisha àkala avala mavalo meruphe , na àgwiririra makalala na
kuno anapiga k'ululu kwamba , " Mulungu wehu asegereye chihi cha utawali , na ye Mwanagonzi ana widimi wa kutivya at'u ao . "
Malaika osi okala aimire kuzunguluka cho chihi cha utawali , o atumia na vyo vyumbe vine virivyo moyo , àgwa chinabunabu mbere za cho chihi cha utawali , achimwabudu Mulungu na
kuno anaamba , " Amina ! Mulungu wehu naalikwe , na ahewe nguma . Yiye naakale na hekima , naalavirwe mumvera , naaishimiwe , naakale na widimi na mukotse ta kare na kare . Amina . "
Chisha , mumwenga wa arat'u atumia achiniuza achinamba , " Ni aphio , na alaaphi ano at'u odzovala mavalo meruphe ? "
Mino nichimuudzidza nichimwamba , " Unamanya uwe mutumia . " Ndo yiye achamba , " Aa ndio at'u oturika muno , ela o achivumirira . Aa àfula mavalo gao na milatso ya Mwanagonzi , na achigatsusa ta ni meruphe tsetsetse .
Ndo aa vivi aimire mbere za Mulungu ariye u phakwe chihini cha utawali , na anamuhikirahikira ko kwakwe nyumbani usiku na mutsana . Ye ariye usegere cho chihi cha utawali , undakala phamwenga nao na aarinde .
Aa vivi k'aandakosa chakurya hebu madzi kahiri , na k'aandaochwa ni dzuwa , hebu kusikira teri kali .
Maana , ye Mwanagonzi ariye pho kati-kati pharipho na cho chihi cha utawali , undakala mumanyiriri wao , na undakala achialongoza kwaphirika kwenye matso ga madzi garehago uzima , na Mulungu undaahakusa matsozi gao gosi . "
Mwanagonzi ariphogandula chipambiso cha fungahe , ko mulunguni kwàkala zizizi nusu saa .
Chidzako nichona o malaika afungahe aimireo mbere za Mulungu , na chila mumwenga achihewa gunda .
Chisha nichona malaika munjine , yekala ugwiririra chidude cha kufukizira ubani cha chuma , na achendaima phephi na chijaja . Phapho yiye achihewa ubani unji afukize dza sadaka pho chijajani cha dahabu chiricho mbere za chihi cha utawali phamwenga na go mavoyo ga at'u a Mulungu osi .
Ndo o mosi wa ubani na go mavoyo ga at'u a Mulungu uchifuka kulaa mukononi mwa ye malaika , uchenda dzulu mbere za Mulungu .
Gariphosira gago , ye malaika achihwala moho kulaa pho chijaja cha kufukizira ubani , achiutiya mo ndani ya chidude cha ubani , na achiutsupha duniani . Ndo phapho kuchimeta , chikwakwara chichipiga , nichisikira k'ululu , na its'i yichisumba .
Arat'u malaika afungahe , àdzibambanya kwa apige magunda gao .
Ndo malaika wa kwanza wàpiga gundare , na phapho mutsanganyiko wa mvula ya magande ga barafu , moho na milatso uchigwa duniani . Ndo sehemu ya mwenga kwa t'ahu ya dunia , ya mihi na nyasi zosi zokala ni pipipi , vichiphya vyosi .
Malaika wa phiri achipiga gundare , na phapho ut'u dza mulima ubomu wakao moho , uchitsuphwa baharini . Ndo sehemu ya mwenga kwa t'ahu ya madzi ga baharini gachigaluka milatso ,
sehemu ya mwenga kwa t'ahu ya vyumbe vya baharini vichifa , na sehemu ya mwenga kwa t'ahu ya mashuwa zichihangamika .
Malaika wa hahu achipiga gundare , na nyenyezi bomu yichigwa kulaa mbinguni . Nyenyezi yiyo yàkala yinaaka dza mukalanga , na yàgwa kwenye sehemu ya mwenga kwa t'ahu ya myuho na matso ga madzi .
Dzina ra nyenyezi yiyo ràkala ni , " Utsungu , " na sehemu ya mwenga kwa t'ahu ya go madzi gogwererwa ni nyenyezi yiyo , gàkala utsungu . Na at'u anji onwa madzi gago , àfa kwa o utsungu .
Malaika wa ne achipiga gundare , na sehemu ya mwenga kwa t'ahu ya dzuwa , mwezi na nyenyezi vichibandwa ta k'avyakire . Kwa vivyo , sehemu ya mwenga kwa t'ahu ya mutsana , dzuwa k'arakire , na sehemu ya mwenga kwa t'ahu ya usiku , mwezi na nyenyezi k'avyalire .
Gariphochira gago , nàlola na nichona phanga mwenga rinaburuka ko mbinguni na kuno rinagomba kwa laka ra dzulu rinaamba , " Maye , maye , maye ! Andamanya enye o at'u asagalao duniani , kwa gondolairira ukati go magunda mahahu gaserego gachipigwa . "
Malaika wa tsano ariphopiga gundare , nàona nyenyezi yokala yidzegwa phots'i kulaa mbinguni . Nyenyezi yiyo , yichihewa ufunguwo wa muyango wa bop'o rots'osika .
Ndo nyenyezi yiriphovugula ro bop'o rots'osika , muchilaa mosi unji dza mosi ufukao phat'u phenye moho unji . Na dzuwa na ko dzulu , kuchikala pipipi kwa o mosi .
Nzije achilaa mo mosini achenda duniani kosi , na achihewa widimi wa kupasha dza vizimba .
Nzije ao àhewa lagizo ra kukala , ats'ihangamize nyasi , mihi hebu mumera wowosi . Ao àkala niaatiye akili at'u ots'o mola wa Mulungu tu mwao viranguni .
Nzije ao àhenzezwa kwaturisa at'u ao myezi mitsano , ela k'aahewerwe widimi wa kwaulaga . Na o at'u andaturika na kwakaka dza virat'u mut'u aakakavyo achikala upashwa ni chizimba .
Myezi yiyo mitsano , at'u andatsakula visa vya kudziulagira , ela k'aandapata , na andaaza afe , na k'aandafa .
Nzije ao , àkala anga dza farasi ario kwete kwenda vihani . Mwao vitswani àkala avala ut'u dza viremba vya dahabu , na nyuso zao zàkala zinga dza nyuso za at'u .
Nyere zao zàkala ni nyire dza za muchet'u , na meno gao gàkala ganga dza ga ts'imba .
Mwao vilagani àkala avala ch'inga za vyuma . Makwapha gao àkala achiburuka ganavuma dza magari gavuhiwago ni farasi akazao kwenda vihani .
Michira yao yàkala yina vidude vya kupashira dza ya vizimba . Na vivyo vina widimi wa kupasha at'u ta myezi mitsano .
Ao àkala ana mufalume wao , ariye wàkala ni ye malaika aimireye ro bop'o rots'osika . Dzinare kwa Chiburania ndiye Abadoni , na kwa Chiyunani ndiye Apoliyoni , na maanaye ni muhangamizi .
Ndai ya kwanza yisira , ela manyani kukala , kuna ndai mbiiri zinadza .
Malaika wa t'andahu ariphopiga gundare , nàsikira laka kulaa p'embe ne za chijaja cha dahabu chiricho pho mbere za Mulungu .
Ro laka ràmwamba vivi ye malaika wa t'andahu yekala una ro gunda , " Avugule o malaika ane ofungwa k'anda-k'anda ya muho ubomu wa Eufurate . "
Ndo o malaika ane àvugulwa kwakukala , o ukati , ts'iku , mwezi na mwaka okala adziikwa kwete kuulaga sehemu ya mwenga kwa t'ahu ya adamu , wàkala ufika .
Isabu ya go majeshi gaphirikago farasi , nàyisikira ni miliyoni magana mairi ( 200,000,000 ) .
Ndo ko ononi nàona farasi na o at'u okala adziapanda anaaphirika . Ao àkala avala ch'inga mwao vilagani zokala zi k'undu dododo dza moho , buluu dza sabuni ya omo , na zina rangi ya mavi ga mwana . O farasi , vitswa vyao vyàkala vinga dza vya ts'imba , na mo mwao milomoni mwàkala munalaa moho , mosi na chibiriti p'ele .
Sehemu mwenga kwa t'ahu ya at'u yichiulagwa ni zo nduli t'ahu , yaani o moho , mosi na chibiriti p'ele zokala zilaa mo mwao milomoni .
Maana , o farasi , widimi wao wa kulumizira at'u wàkala u mwao milomoni , na michirani , kwakukala , yo michira yàkala yinga nyoka , na yàkala yina vitswa . Ndo ao àhumira yiyo kulumira at'u .
Ela o at'u ario àsala k'aaulagirwe ni zo nduli t'ahu , k'aavirichire vivyo vyo vit'u vyokala adzivitengeza enye . Ao k'aatyire , akaricha kwabudu mapepo , milungu ya vinyago yotengezwa na dahabu , p'esa , shaba , mawe na mbao . Vit'u vivi vyosi vyàkala k'avyona , k'avisikira na k'avyenenda .
Na ao k'aatyire akaricha kuulaga at'u , utsai , kuzinga na wivi .
Gariphosira gago , nàona malaika munjine wa widimi unatserera kulaa mbinguni . Yiye wàkala uvala ingu , na wàkala una chisichi ko kwakwe chitswani . Usowe wàkala unameta dza dzuwa , na maguluge gàkala dza kwamba ga mohoni .
Mwakwe mukononi wàkala ugwiririra vikodza vya maneno ga Mulungu vyokala vifunulwa . Na gulure ra kulume ràkala ri baharini , na ra kots'o ràkala ri konze ya bahari .
Ndo yiye achiiha kwa laka ra dzulu dza kwamba ni ts'imba unanguruma . Na ariphoiha , chikwakwara chàpiga k'ano fungahe .
Cho chikwakwara chiriphomala kupiga , nàkala nitsuma kugaandika gokala gagombwa ni chicho . Ela laka ra mut'u richigomba kulaa mulunguni richinamba , " Ni njama yiyo , ts'igaandike . "
Chisha , ye malaika yekala gulure mwenga ri baharini na rinjine ri konze ya bahari , wàunula mukonowe wa kurya kwerekeza dzulu mulunguni .
Ndo phapho achilapha Mulungu ariye moyo ta kare na kare , ariye wàumba mbingu , dunia , bahari na vyosi virivyo ndani yao . Phapho ye malaika achamba , " Mulungu k'andachelewa kahiri kuchimiza gakwe godzila .
Ela ye malaika wa fungahe achidzapiga gundare , Mulungu undachimiza gakwe gogadzila , garigo k'agamanywa ni mut'u , dza virat'u vyoaambira agomvie , ario ni ahendikazie . "
Rirat'u laka ra mut'u kulaa mulunguni , richigomba nami kahiri richinamba , " Enda ukavihwale virat'u vikodza vya maneno ga Mulungu vyolingwa , virivyo mukononi mwa ye malaika ariye gulure mwenga riimire baharini , na rinjine riimire konze ya bahari . "
Ndo mimi nichenda , nichendamwamba ye malaika anip'e vyo vikodza vya maneno ga Mulungu vyolingwa . Phapho ye malaika achinamba , " Vihwale uvirye vivi . Uchivirya , mo mulomoni undavisikira vi mutswano dza nyuchi , ela uchivimiza , ko ndani vindagaluka utsungu . "
Ndo nichivihwala mino vivyo vikodza kulaa mo mukononi mwa ye malaika . Nichivirya na nichivisikira vi mutswano jeri dza nyuchi mo mwangu mulomoni . Ela niriphovimiza , vichigaluka utsungu mo mwangu ndani .
Phapho nichisikira laka ra mut'u richinamba , " Ni seti useme chimbere kahiri dzulu ya gondoapata at'u a viryomo vinji , na afalume anji . "
Mimi nàhewa chigongo cha kupimira na nichambwa , " Enda ukapime hekalu ra Mulungu na cho chijaja , na chisha watare o at'u avoyao mumo .
Ela uts'iripime ro boma ra hekalu , kwakukala , riro ràhewa at'u a makabila manjine , ario andauyaha-yaha o mudzi utakatifu myezi mirongo mine na miiri ( 42 ) , zirizo ni ts'iku helufu mwenga magana mairi na mirongo mihandahu ( 1,260 ) . Na nindahuma agomvi a Mulungu airi ondokala avala mavalo ga magunia konyesa anashononeka , akasumurire neno ra Mulungu ts'iku zizo zosi . "
O agomvi a Mulungu airi , ni yo mizeituni miiri , na vidude viiri vya kwikira mataa , yiriyo yi mbere ya Bwana wa urumwengu .
Mudawa yeyosi yendeheza kwahangamiza , undahangamizwa ni moho ulaao mwao milomoni . Kwa vivyo , yendeheza kwahangamiza , undaulagwa .
Ao àhewa widimi wa kugwira mvula kulaa mulunguni kwa yits'inye o ukati wao ondokala anasumurira udzumbe wa Mulungu . Na chisha , ana widimi wa kugaluza madzi gakale milatso , na anaidima kureha nduli yoyosi phapha duniani , ukati wowosi ahenzao .
Ao agomvi a Mulungu airi achimala kusumurira udzumbe wa Mulungu , dzinyama ra kogofya risagalaro mo bop'o rots'osika rindalaa ridze rihehe nao , na rindaarima , na riaulage .
Nyufu zao zindarichwa njira bomu za o mudzi ubomu oulagwa Bwana wao kwa kukot'wa misumari musalabani . Dzina robandikwa mudzi uo , ni Sodoma hebu Misiri .
At'u kulaa viryomo vinji , andalola nyufu zao ts'iku t'ahu na nusu , na andarema ats'izikwe .
At'u urumwenguni kosi andahamirwa , ao at'u airi achifa . Na andausa shuhuli na anosane kwa andakala adzefa o at'u okala achiaturisa muno .
Ela zo ts'iku t'ahu na nusu zichisira , Mulungu undaafufula auye moyo , na chila yendeaona undaogofyerwa .
Gachichira gago , ao agomvi a Mulungu airi andasikira laka ra mut'u kulaa mulunguni riaambe , " Nzoni kuku . " Phapho andahwalwa ende mulunguni na ingu , na adawa ao andakala analolera .
Na ukati uo achikala anenda ko mulunguni , its'i yindasumba muno , na sehemu ya mwenga kwa kumi ya o mudzi yindahangamizwa , na at'u helufu fungahe ( 7,000 ) aulagwe . At'u ondosala andaogofyerwa muno , na amulike Mulungu akalaye ko mulunguni kwa widimiwe .
Ndai ya phiri phapho yindakala yisira , ela manyani kukala , ndai ya hahu yinadza sambi yenye .
Gariphochira gago , malaika wa fungahe wàpiga gundare , na nichisikira laka ra dzulu kulaa mulunguni rinaamba , " Ufalume wa urumwengu vivi , uhwalwa ni Bwana Mulungu wehu na ye K'irisitowe , na ao andatawala ta kare na kare . "
Chisha , arat'u atumia mirongo miiri na ane ( 24 ) asegereo mwao vihini vya utawali pho mbere za Mulungu , àgwa chinabunabu achimwabudu Mulungu na kuno
anaamba , " Hunakulavira mumvera uwe Bwana Mwenyezi Mulungu , uriyeko vivi , na wàkalako hangu p'indi , kwakukala , udzihumira widimio , na vivi udzanza kutawala .
At'u a dunia àkutsukirirwa kwakukala , ukati wa kubit'a chitaicho ufika . Ukati ufika wa kwalamula afadzi , na wa kwanosa agomvio , ario ni ahendikazio , na at'uo osi ario anakogopha , osi ots'omanyikana , na amanyikanao . Na ukati ufika vivyo wa kwahangamiza at'u okala achiturisa at'u , na kwaulaga . "
Hekalu ra Mulungu ko mulunguni ràvugulwa , na sanduku ra lagano richikala rinaoneka . Ndo kuchanza biri-biri kumeta , nichisikira k'ululu , chikwakwara chichipiga , its'i yichisumba muno , na kuchinya mvula bomu ya magande ga barafu .
Ndo phàlairira ut'u wa kwangalaza muno ko mbinguni . Phapho phàlaa muchet'u yekala dza kwamba uvala dzuwa . Mwezi wàkala u ts'ini za maguluge , na mwakwe chitswani wàkala una chiremba cha nyenyezi kumi na mbiiri .
Yiye muchet'u wàkala udzanzwa ni ndani ya uvyazi ta achikala unarira kwa o utsungu .
Chidzako kuchilairira ut'u unjine wa kwangalaza muno vivyo ko mbinguni . Riro ràkala ni dzijoka bomu ra k'undu , na ràkala rina vitswa vifungahe , p'embe kumi , na chila chitswa chàkala china chiremba .
Dzijoka riro ràsukuma na muchirawe sehemu ya mwenga kwa t'ahu ya nyenyezi zosi ko mbinguni , richizitsupha phots'i . Chisha , richendaima mbere za ye muchet'u yekala utsuma kudzivugula , kwa ta ye mwana achivyalwa , amumize kare .
Ye muchet'u achivyala mwanalume , ariye wàkala ni atawale at'u a dunia yosi na widimi . Ela ye mwanawe wànyak'ulwa achiphirikwa dzulu kwa Mulungu asegereye phakwe chihini cha utawali .
Ye muchet'u mwenye naye , achichimbirira nyika , kokala una phat'u phobambanyirwa ni Mulungu , kwa ta ariswe ts'iku helufu mwenga magana mairi na mirongo mihandahu ( 1260 ) .
Ndo viha vyàgwa ko mulunguni , malaika mubomu Mikaeli na malaikae , àpigana na ro dzijoka na malaikae naro .
Ela ro dzijoka ràrimwa , na richivuguzwa na malaikae ko mulunguni .
Riro dzijoka bomu ràtsuphwa phapha duniani , na ni rirat'u joka ra p'indi riihiwaro P'ep'o , hebu Shetani aahendaye at'u osi ahende dambi phapha duniani . Riri ndiro rovuguzwa ko mulunguni , richitsuphwa phapha duniani na malaikae .
Chidzako nichisikira laka ra dzulu kulaa mulunguni rinaamba vivi , " Mulungu wehu vivi undaativya at'ue ! Vivi yiye undahumira widimiwe na atawale dza mufalume ! Ye K'irisitowe undaonyesa widimiwe phapha urumwenguni , kwakukala , ye P'ep'o yekala u mbere za Mulungu unaalumbira ndugu zehu a chijeso usiku na mutsana , vivi wàvuguzwa kulaa ko mulunguni .
Akuluphiri asena àmurima Shetani kwa milatso ya Jeso , na kwa Nguma Mbidzo ariyosumurira , na àkala a kwete ta kufa .
Kwa vivyo , hamirwani mwimwi mosi musagalao ko dzulu mulunguni . Ela andamanya enye o asagalao phapha duniani na baharini kwakukala , ye Shetani wàtsuphwa phapha duniani . Yiye vivi utsukirwa kwa unamanya kukala , ts'ikuze zodzosala ni ch'ach'e . "
Ro dzijoka ririphoona kukala ritsuphwa duniani , ràanza kumwinza ye muchet'u yekala udzidzivugula mwanalume .
Ela ye muchet'u , wàhewa makwapha mairi dza ga dziphanga bomu , kwa ta aburuke ende nyika . Kuko , wàkala undamanyirirwa myaka mihahu na nusu ats'ihendwe ut'u ni ro dzijoka .
Ro dzijoka richilats'a muvo wa madzi kulaa mwakwe mulomoni , kwa rimukuluze ye muchet'u na uo .
Ela its'i yichimwaviza yiye muchet'u . Yiyo yàhanula kanware yichimiza go madzi gosi gokala galaa mo mulomoni mwa ro dzijoka .
Gago gàrihenda ro dzijoka rimutsukirirwe muno ye muchet'u , ta richanza kuheha na o anae anjine . Aa ni arat'u aogophao malagizo ga Mulungu , na asumurirao udzumbe dzulu ya Jeso K'irisito .
Chisha dzijoka riro , ràima k'anda-k'anda ya bahari .
Mimi nàona ono rinjine , ambapho dzinyama ra kogofya mwenga ràlaa baharini . Riro ràkala rina vitswa vifungahe , p'embe kumi , na chila p'embe yàkala yina chiremba . Na dzulu-dzulu ya vyo vitswavye , mwàkala mudzandikwa madzina ga kumukufuru Mulungu .
Dzinyama riro nirirorona ràkala ringa dza ts'ui , mafumbage gàkala gana k'ombe bomu dza za dubu , na mulomowe wàkala unga wa ts'imba . Ro dzijoka richirip'a ro dzinyama ra kogofya widimiwe , chihiche cha utawali , na widimi ubomu .
Chitswa chimwenga cha dzinyama riro ra kogofya , chàkala china choro chibomu , ela chàkala chiphola ta ni kuphyu . At'u osi duniani àangalazwa ni ro dzinyama ra kogofya , na achirituwa .
Chila mut'u wàrabudu ro dzijoka kwahivira ràkala ridzirihenda riro dzinyama ra kogofya rihende widimi wa kutawala dza o wakwe . Na chisha , achirabudu riro dzinyama ra kogofya na kuno unaamba , " K'akuna ariye na widimi dza riro dzinyama ra kogofya , na k'akuna aidimaye kuririma . "
Ro dzinyama ra kogofya ràhenzezwa ridziunule na kugomba maneno ga kumwifya Mulungu . Na richihenzezwa kutawala myezi mirongo mine na miiri ( 42 ) .
Ndo richanza kumwifya Mulungu , dzinare , ko kwakwe akalako , na osi asagalao kuko .
Chisha , riro ràhenzezwa kuheha na kwarima at'u a Mulungu . Na ràhewa widimi dzulu ya at'u a its'i zosi , na a viryomo vyosi .
Karibu at'u osi asagalao duniani , andarabudu riro dzinyama ra kogofya , ta ats'iphokala arat'u ario madzina gao gàandikwa ndani ya chitabu cha uzima , phokala Mulungu k'adzangwe kuumba urumwengu . Chitabu chicho ni cha ye Mwanagonzi yeulagwa .
Musikizi naagasikire gaga .
Yechizwa kuhwalwa mateka , ni seti ahwalwe mateka . Na yechizwa kuulagwa na upanga , ye ni seti aulagwe na upanga . Ndo at'u a Mulungu , niavumirire na agwiririre kuluphiro rao kinyi .
Niriphomala kona ono riro , nàona rinjine , ambapho dzinyama ra kogofya rinjine ràlaa mitsangani . Riro ràkala rina p'embe mbiiri dza za mwanagonzi , ela ràkala rigomba dza ro dzijoka .
Dzinyama riri ra kogofya rolaa mitsangani , ràkudzaima mbere za ro dzinyama ra kogofya rolaa baharini , na richihumira widimi wa rolaa baharini . Riro ràgaramisha dunia na at'u asagalao phapha duniani , arabudu ro dzinyama ra kogofya rolaa baharini , ririro choroche chibomu chàkala chiphola ta ni kuphyu tu .
Riro dzinyama ra kogofya rolaa mitsangani ràhenda vilinge vinji . Riro ràuhenda moho ugwe kulaa mbinguni ta duniani , na chila mut'u achiwona .
Ndo kwa kuhenda vivyo vilinge vyohenzezwa kuvihenda mbere za ro dzinyama ra baharini , ràalemba at'u osi asagalao phapha duniani . Riro ràalagiza at'u ahende chinyago cha ro dzinyama ra kogofya rolaa baharini , ririro ràkala ridziulagwa na upanga , ela richifufuka .
Dzinyama ra kogofya rolaa mitsangani , ràhenzezwa kuchivivira p'umuzi za uzima cho chinyago , kwa ta chiidime kugomba , na chiaulage osi okala k'aandachabudu .
Chisha , ro dzinyama ra kogofya ràagaramisha at'u osi , at'u amanyikanao na ots'omanyikana , matajiri na achiya , at'u ario tsare na agulwa ahumiki , apigwe mola mikono yao ya kurya , hebu mwao viranguni .
Ndo ni arat'u opigwa mola hichiyao , ndio oidima kuguza hebu kugula . Na mola uo , bee ni dzina ra rirat'u dzinyama ra kogofya rolaa baharini , hebu isabu ya harufu zosi za dzinare .
Mwimwi nimukale na hekima yilaayo kwa Mulungu ndipho mugamanye gaga . Chimanyi naamanye maana , ya namba za ro dzinyama ra kogofya , maana , zo namba zinaimirira dzina ra mut'u , na namba zizo ni magana mahandahu mirongo mihandahu na t'andahu ( 666 ) .
Mimi nàima na nichona Mwanagonzi wimire mulima wa Sayuni , phamwenga na at'u helufu gana mwenga na mirongo mine na ne ( 144,000 ) , ario àkala adzandikwa dzina ra ye Mwanagonzi , na ra Abaye mo mwao viranguni .
Na nichisikira laka ra mut'u kulaa mulunguni , ririro ràvuma dza madzi manji gajerago maweni , na dza kodoka kwa chikwakwara . Na chisha , ràkala ringa dza kwamba ni ngephephe yinapigwa .
O at'u helufu gana mwenga na mirongo mine nane ( 144,000 ) , àkala aimire mbere za cho chihi cha utawali , phamwenga na virat'u vyumbe vine vyokala vi moyo , na arat'u atumia . Ao àkala anaimba wira uphya , na wira uo wàkala umanywa ni ao hichiyao tu bahi , na ndio okombolwa kulaa duniani .
Aa at'u helufu gana mwenga na mirongo mine nane ( 144,000 ) , bee ni alume ario àkala k'aadzangwe konana chimwiri na muche . Na kwa vivyo , àkala ni azima . Ao anamutuwa ye Mwanagonzi kwakwe kosi endako . Aa àkombolwa kulaa kati ya at'u , na achikala a mwanzo kulaviwa kwa Mulungu na kwa ye Mwanagonzi .
At'u ao k'aalemba , na k'aalaumiwa .
Ndo mimi nàona malaika mumwenga wa Mulungu uburuka ko mbinguni . Yiye wàkala unendasema Nguma Mbidzo ya kare na kare kwa at'u asagalao phapha duniani , kulaa chila chiryomo .
Ye malaika wàgomba kwa laka ra dzulu achamba , " Mogopheni Mulungu na mumulike , kwakukala , ukatiwe ufika wa kwalamula at'u osi phapha duniani . Mwabuduni yiye yeumba mbingu na dunia , bahari na matso ga madzi . "
Chisha , phachilairira malaika wa phiri na achamba , " Mudzi ubomu wa Babuloni uhangamika . Mahendo makolo gohendwa mudzi wa Babuloni , gàahenda at'u a chila chiryomo phapha duniani ahende dambi . Ndo vivi Mulungu wàtsukirwa , na mudzi wa Babuloni uhangamika . "
Malaika wa hahu achilairira na achigomba kwa laka ra dzulu achamba , " At'u arabuduro rirat'u dzinyama ra kogofya rolaa baharini na chinyagoche , apigwao mola mikono yao ya kurya na mwao viranguni , andapatwa ni gaga .
Ao andanwa divai ya Mulungu ya kwatiya akili . Divai yiyo , yàtiywa cho chikombe cha chitai cha Mulungu , na k'ayizimulirwe . Ndo ao andaturika kwa moho na kwa chibiriti p'ele . Na ukati uo , o malaika atakatifu na ye Mwanagonzi andakala analolera .
At'u ao arabuduro dzinyama ra kogofya na chinyago , na akubalio kutiywa mola wa dzina ra ro dzinyama , andakala asinda dii , na achesa choo kuturika , maana , o moho ondotiywa k'aufa ta kare na kare . Kwa vivyo , ao andaturika ukati wosi .
Ndo at'u a Mulungu atuwao malagizo ga Mulungu na amukuluphirao Jeso K'irisito jeri , niavumirire na agwiririre kuluphiro rao kinyi . "
Phapho nichisikira laka kulaa mulunguni richamba vivi , " Andika kukala , baha arat'u ario , kwanzira vivi andafa na kuno anamukuluphira Bwana . " Maneno gago ni ga jeri ta Roho wa Mulungu unaamba , " At'u ao k'aandaturika kahiri , na malairiro ga go gao gogahenda phapha , andakwendagaona kuko . "
Mimi nàona ono rinjine , ambapho nàona ingu dzeruphe , na pho dzuluye phàkala phasegere ye Mut'u yelaa dzulu . Yiye wàkala ulinga chiremba cha dahabu , na wàkala ugwiririra mundu wa kurya mwakwe mukononi .
Chisha , malaika achilaa ndani ya ro hekalu ra mulunguni , na achigomba kwa laka ra dzulu achimwamba yekala usegere dzulu-dzulu ya ro ingu , " Hwala munduo wanze kuvuna , maana , mavuno ga dunia gadziiva , na ukati wa mavuno ufika . "
Ndo yekala usegere dzulu-dzulu ya ro ingu , achanza kuvuna mavuno ga dunia , na dunia yichivunwa mavuno .
Gariphochira gago , malaika munjine achilaa ndani ya ro hekalu ra mulunguni , na yiye naye , wàkala una mundu wa kurya vivyo .
Chisha , malaika munjine achilaa ko phephi na cho chijaja cha kufukizira ubani achidza , na yiye ndiye yekala ni mwimirizi wa o moho wa phapho . Yiye achigomba kwa laka ra dzulu achimwamba ye malaika yekala una mundu wa kurya , " Humira o munduo wa kurya uvune zabibu zosi ko duniani , kwakukala , zosi zidziiva . "
Ndo ye malaika achanza kuvuna zabibu za duniani na o munduwe . Yiye wàtosa zabibu achendazitiya ndani ya phat'u phalamu pha kubundira zabibu , na gaga ganaimanisha cho chitai cha Mulungu .
Zabibu zichibundwa ndani ya pho phat'u pha kubundira zabibu , pharipho pha konze ya o mudzi wa Jerusalemu , na milatso yichijera kulaa mumo ta k'ilomita magana mahahu ( 300 ) , na yàkala yina china cha mita mwenga na nusu .
Gariphochira gago , mimi nàona ono rinjine , ambapho nàona ut'u wa kwangalaza muno , na wa halahala ko dzulu mulunguni . Phapho , mimi nàona malaika afungahe okala anareha zo nduli fungahe za musindikizo , zirizo zindaumala utsungu wa Mulungu .
Na nàona ut'u okala unga dza bahari ya vilolo na yitsanganywa na moho . Chisha , nichiaona arat'u at'u okala adziririma ro dzinyama ra kogofya na cho chinyagoche ; dzinyama ririro , dzinare rinaimirirwa ni zo namba 666 . At'u ao àkala aimire pho k'anda-k'anda ya yo bahari ya vilolo na àgwiririra ngephephe zokala àhewa ni Mulungu ,
anaimba wira wa Mwanagonzi na Musa , muhendikazi wa Mulungu . Wira wao okala anaimba wàkala unaamba vivi , " Bwana Mwenyezi Mulungu , mahendogo ni mabomu na ga kwangalaza . Uwe Mufalume wa at'u a viryomo vyosi , chila chit'u uhendacho ni cha haki , na ni cha jeri .
Chila mut'u undakogopha na undakulika kwa ubomuo . Uwe ndiwe mutakatifu hicheyo . At'u a viryomo vyosi andakwabudu uwe , kwakukala , mahendogo ga haki gang'azwa . "
O at'u phomarigiza kwimba , mimi nàona ut'u unjine ko mulunguni . Hekalu ra ko mulunguni ràkala ri wazi , na hema ronyesaro kukala Mulungu u kuko , ràkala ri mo ndani .
Ndo arat'u malaika afungahe okala anareha nduli fungahe , achilaa mo hekaluni . Ao àkala avala nguwo nyeruphe tsetsetse za kumetameta , na àdzagala vibao vya dahabu mwao vilagani .
Na chisha , chumbe chimwenga kati ya virat'u vyumbe vine vyokala vi moyo , chichiap'a ao malaika afungahe mabakuli gotengezwa na dahabu , gokala gadziudzala divai yiriyo yinaimirira cho chitai cha Mulungu , ariye u moyo ta kare na kare .
Mulungu achiriudzaza mosi ro hekalu , konyesa ubomuwe na widimiwe . Na k'akuna mut'u yeidima kwendaphenya mo hekaluni ta zichisira zo nduli fungahe zorehewa ni arat'u malaika afungahe .
Mimi nàsikira laka kulaa ko hekalu ra mulunguni richiaamba vivi o malaika afungahe , " Endani mukamwage duniani , divai yiriyo yinaimirira cho chitai cha Mulungu , yiriyo ndani ya go mabakuli mafungahe . "
Ndo ye malaika wa mwanzo , achendakup'ula duniani divai yokala yi mwakwe bakulini . Phapho kare , arat'u at'u okala ana mola wa ro dzinyama ra kogofya , na okala adzabudu cho chinyago cha ro dzinyama , àgwirwa ni vironda ndugu vyokala vinaluma muno .
Malaika wa phiri naye , achendakup'ula baharini divai yokala yi mwakwe bakulini , na go madzi gosi gachigaluka pipipi dza milatso ya mut'u wa kufa . Na vyumbe vyosi vyokala vi mo baharini , vichifa .
Malaika wa hahu ye , achikup'ula divai yokala yi mwakwe bakulini , myuhoni na mwenye matso ga madzi , na go madzi gachigaluka milatso .
Ndo phapho ye malaika aimiriraye madzi nichimusikira unaamba , " Mulungu uriyeko vivi na wàkalako hangu p'indi , uwe ndiwe mutakatifu , na unaatiya akili chihaki aa at'u a urumwengu .
Maana , at'u ai àmwaga milatso ya at'uo na ya agomvio . Vino nawe udziap'a milatso anwe , na ao anawirya kuhendwa vivyo . "
Chisha , nichisikira laka kulaa kwa cho chijaja cha kulavira sadaka richamba , " Bwana Mwenyezi Mulungu , ulamulio ni wa haki na ni wa jeri . "
Malaika wa ne , achikup'ula divai yokala yi mwakwe bakulini dzulu ya dzuwa , na ro dzuwa richihewa widimi wa kocha at'u .
At'u achitsomwa ni teri inji , na phapho achimukufuru Mulungu , kwakukala , yiye ndiye yekala una widimi wa kureha nduli zizo . Ela ta vivyo , o at'u k'aatyire akaricha kuhenda dambi na akamulika Mulungu kwa ubomuwe .
Malaika wa tsano , achendakup'ula divai yokala yi mwakwe bakulini ko utawalini kwa ro dzinyama ra kogofya na kuchiudzala dziza . At'u achiturika ta achidziluma vilimi ,
na achimukufuru Mulungu kwa vyokala anaturika , na kwa vyo vironda vyao vyokala anavyo . Ela ta vivyo , k'aatyire , akaricha kuhenda mai .
Ye malaika wa handahu , achendakup'ula divai yokala yi mwakwe bakulini ko muho ubomu wihiwao Eufurate , na madzi gosi gachiuma . Na gàuma , kulavya njira kwa afalume a mulairo wa dzuwa .
Ndo nichona p'ep'o ai ahahu , okala anga dza vyula . Ao àkala alaa ndani ya kanwa ra ro dzijoka , kanwa ra ro dzinyama ra mwanzo ra kogofya , na kulaa kanwani mwa adzambaye ni mugomvi wa Mulungu .
Ao p'ep'o ai , ana widimi wa kuhenda dalili . Na ao àkwendaphenya chila mufalume phapha duniani , na achiarundika phamwenga kwa ahehe na Mwenyezi Mulungu , yo ts'iku ya ulamuli .
Bwana wàamba , " Manyani kukala , mimi nindakudza ukati urio k'amunilolera , dza mwivi . Ndo baha yuyat'u achesaye matso , na aikaye nguwoze tayari kwa ta ats'idze akadzazunguluswa phuphu jamani na phapho akaaibika . "
Chisha , arat'u p'ep'o àarundika phamwenga o afalume , phat'u phaihiwapho Harimagedoni kwa Chiburania .
Ndo malaika wa fungahe achikup'ula kulaa ko dzulu divai yokala yi mo mwakwe bakulini . Na mut'u achigomba kwa laka ra dzulu kulaa chihi cha utawali chiricho ro hekalu ra mulunguni , richamba , " Gosi gasira ! "
Chisha , kuchanza biri-biri kumeta , chikwakwara chichipiga , nichisikira k'ululu , na its'i yichisumba , masumbi garigo k'agadzangwe kulairira hangu mwanadamu aumbwe phapha duniani . Kwa vivyo , phapho its'i yàsumba muno .
Yo its'i phosumba , o mudzi ubomu wàgavika k'ano t'ahu , na yo midzi minjine ya its'i zosi nayo , yichihangamizwa . Na Mulungu k'anyalire kuutiya akili mudzi wa Babuloni . Kwa vivyo , wàuhenda unwe divai yiimirirayo chitaiche .
Chisha , visiwa vyosi na milima yosi , yàuswa kamare .
Na mvula ya magande ga barafu gokala gana k'ilo karibu mirongo mine na ts'ano ( 45 ) chila mwenga , gàagwerera at'u kulaa mbinguni . Ndo o at'u àmukufuru Mulungu , kwakukala , go magande ga barafu gàkala ganaaturisa muno .
Mumwenga wa arat'u malaika afungahe okala ana mabakuli mafungahe , wàkudza achidzanamba , " Nzo vyako nikonyese vyo arivyo Mulungu undamutiya akili hawa yets'ephisa . Hawa yets'ephisa , ni o mudzi ubomu urio u k'anda-k'anda ya myuho minji .
Afalume a dunia àzinga na ye hawa yets'ephisa , na at'u a dunia nao àkala dza kwamba adzayuka ariphozinga naye . "
Chisha , Roho wa Mulungu achinitsererera , na ye malaika achinilongoza ta nyika . Ndo kuko , nàkwendaona muchet'u yekala usegere dzulu-dzulu ya dzinyama ra kogofya ra k'undu . Dzinyama riro , ràkala rina vitswa vifungahe na p'embe kumi , na mwiri wosi ràkala ridzandikwa madzina ga kumukufuru Mulungu .
Muchet'u yiye wàkala uvala mavalo ga rangi ya zambarawe na ga k'undu . Chisha , wàkala udzidzitiya maleleo ga miyo ya dahabu , mawe ga samani , na ushanga wa gali wihiwao " Lulu . " Na wàkala ugwiririra chikombe cha dahabu chokala chidziudzala divai yimanyisayo go mahendoge mai , na makolo ahendago .
Na pho phakwe chiranguni , phàkala phadzandikwa dzina rokala maanaye yifitsika . Ro dzina ràkala ri vivi , " Mudzi ubomu wa Babuloni umanyikanao , ndio ameze mahawa gosi , na ndio chanzo cha mahendo mai gosi phapha duniani . "
Chisha , ye muchet'u wàkala ukola kwa kunwa milatso ya arat'u at'u a Mulungu oulagwa kwa anaenderera kumukuluphira Jeso , na gago gachinangalaza muno .
Ela ye malaika achinamba , " Heka udzangalala ? H'a bee , ts'angalale , kwakukala , mino nindakung'azira yo maana , ya njama ya ye muchet'u , na ro dzinyama ra kogofya rodzomutsukula , ririro rina vitswa vifungahe na p'embe kumi .
Ro dzinyama ra kogofya rodzorona uwe , pho mwanzo ràkala ri moyo , ela vivi k'ari moyo kahiri . Riro vivi ri phephi na kulaa ko bop'o rots'osika , ela rindahangamizwa ni Mulungu . Ndo at'u asagalao phapha duniani , ario madzina gao k'agaandikirwe kwenye chitabu cha uzima hangu Mulungu k'adzangwe kuumba urumwengu , ao andaangalala achirona ro dzinyama ra kogofya rokala pho mwanzo ri moyo ela vino ràfa , na rindauya kahiri .
Mwimwi munahenzwa mukale na hekima yilaayo kwa Mulungu , ndipho mugamanye gaga . Vyo vitswa vifungahe vinaimirira virima vifungahe vyodzosagalirwa ni ye muchet'u . Chisha , vinaimirira afalume afungahe .
Atsano kati ao àfa kare , mumwenga vivi unatawala , na ye wa kusindikiza k'adzangwe kulairira . Na yiye achidzalairira , undatawala kwa ukati uchache tu .
Ro dzinyama ra kogofya rokala ri moyo ela vino k'ari moyo kahiri , ni mwenga ra o afalume afungahe . Ela rindauya kahiri , ringa dza kwamba ni mufalume wa nane , ela Mulungu undarihangamiza .
Zo p'embe kumi zozona uwe , zinaimirira afalume kumi ario k'aadzangwe kwanza kutawala , ela o andahewa widimi atawale dza afalume kwa saa mwenga , na ro dzinyama ra kogofya .
Ao afalume kumi osi azo rao rindakala mwenga , ra kulavya vyeo vyao na widimi wao wosi ariphe ro dzinyama ra kogofya .
Ro dzinyama ra kogofya na o afalume kumi andaheha na ye Mwanagonzi na anafunzie . Ela ye Mwanagonzi undaarima , kwakukala , yiye ni Bwana wa mabwana , na ni Mufalume wa afalume . Na o anafunzie bee , ni arat'u oihiwa na achitsagulwa ni Mulungu , na anaenderera kumukuluphira yiye . "
Na ye malaika achinamba , " Go madzi manji godzogaona uwe ga k'anda-k'anda ya pho phasegerepho ye hawa yets'ephisa , ganaimirira at'u anji muno , kulaa chila chiryomo .
Ro dzinyama ra kogofya na o afalume kumi odzoaona uwe , andamuzira ye muchet'u hawa , ta amuvule chila chit'u aricho nacho , na amuriche phuphu . Na chisha , andamurya-rya , na amutiye mohoni .
O afalume kumi andahenda vivyo kwakukala , Mulungu udziahenda aamule kuhenda go aahenzago ahende . Kwa vivyo , osi andaerekezana kuripha utawali wao ro dzinyama , na ao andarogopha ta mipango ya Mulungu yosi yichimire .
Ye muchet'u yedzemona uwe , unaimirira o mudzi ubomu urio mufalume wa phapho unatawala ta its'i zinjine . "
Gariphochira gago , nàona malaika munjine unatserera kulaa mbinguni . Malaika yiye wàkala una widimi muno , na o mung'alowe okala udzimuzunguluka , wàying'aza dunia yosi .
Ndo ye malaika achigomba kwa laka ra dzulu achamba , " Mudzi ubomu wa Babuloni uhangamika ! Uo ukala mudzi wa mapepo , chisha bee gosi ga chila aina . Uo vivi usagalwa ni nyama osi a kuburuka ots'oriwa a chila aina , na ots'ohenzwa ni at'u .
Maana , at'u a its'i zosi , ànwa yo divaiye ya uzinzi ya kwayusa , na afalume a dunia nao , àkala dza kwamba adzayuka ariphozinga naye . Achuzi a dunia yosi nao , àtajirika kwa go mahendo makolo gahendwago mudzi uo . "
Chisha , nichisikira laka rinjine kulaa mulunguni richamba , " Mwimwi at'u angu , phaukeni phapho Babuloni , kwa ta muts'idze mukahenda dambi dza o at'u asagalao phapho , na kutiywa akili dza vyondotiywa ao .
Maana , madambi ga achina phapho ni ndulu ta gafika dzulu mulunguni , na Mulungu gago gosi unagamanya .
Ao at'u a phapho naahenderwe mai dza ao vyoahendera anjine . Ao naahenderwe k'ano mbiiri ya go mai goahendera anjine . Ao atiyireni divai yiriyo ukaliwe u k'ano mbiiri ya yoatiyira anjine .
O at'u asagalao phapho , aturiseni na ashononeseni kutuwirizana na vyodziunula na kusagala mazagazi makolo . Maana , ao anadzamba vivi mwao myoyoni , ' Ninasagala phapha dza malikiya , na ts'i gungu , na ts'indarira kwa nidzifererwa . '
Ndo ao andabit'irwa nduli zosi ts'iku mwenga ; makongo , shenene na nzala . Na ao andatsuphwa mohoni , kwakukala , Mwenyezi Mulungu ndiye mulamuli wao . "
Afalume a dunia okala dza kwamba àkola ariphozinga naye , andarira na ashononeke achiwona o mudzi wa Babuloni unatifuka mosi kwa unaphya .
Ao afalume andaima kure na o mudzi wa Babuloni , kwakukala , andakala anaogopha kuturika dza o achina mudzi uo . Na andagomba aambe , " Maye , maye , Babuloni ni mudzi ubomu na una widimi , ela heka utiywa akili maruru vino ! "
Achuzi a phapha duniani anauririra o mudzi wa Babuloni nao , kwakukala , k'aana at'u a kugula miyo yao kahiri .
K'akuna mut'u kahiri wa kugula miyo yao ya dahabu , miyo yao ya p'esa , na miyo yao ya lulu . Na k'akuna mut'u kahiri wa kugula nguwo zao za kitani , za rangi ya zambarawe na ya k'undu , na nguwo za hariri . K'akuna mut'u kahiri wa kugula miyo yao ya mihi , yiriyo k'ayipatikana bule-bule na yo miyoye k'ayigulika , na miyo yotengezwa na p'embe za nzovu , vit'u vyotengezwa na shaba , vit'u vyotengezwa na chuma , vit'u vyotengezwa na p'esa , na vit'u vinjine vyotengezwa na mawe ga marumaru .
K'akuna kahiri mut'u wa kugula vilungo vya kujit'ira , aina yosi ya ubani , na aina yosi ya mafuha ga kunuk'at'o ga gali . K'akuna kahiri mut'u wa kugula divai , mafuha ga kujit'ira , na unga wa nganu . Na k'akuna mut'u kahiri wa kugula ng'ombe , magonzi , farasi , magari gavuhiwago ni farasi , agulwa ahumiki , na mateka .
Ao achuzi anawamba vivi o mudzi , " Uwe udzisirirwa ni vit'uvyo vyosi vyokala unavihenza , utajirio na vit'uvyo vya kukuhenda usagalet'o , na vivyo k'undavipata kahiri . "
Achuzi orudzywa ni kuhenda uchuzi wao pho mudzi uo , ao andaima kure kwa kogopha kuturika dza o at'u a phapho , na andarira na kushononeka .
Ao andaamba , " Maye , maye , maye , achina mudzi ubomu wa Babuloni , àbara kuvala nguwo za kitani , za rangi ya zambarawe na ya k'undu , na kuvala miyo ya dahabu na mawe ga samani na lulu .
Ela heka utajiri wao uhangamika maruru vino ? " Gariphochira gago , chila dereva wa meli , acharo ao , na osi ahendao kazi mo melini , àima kure .
Na ariphoona o mudzi unatifuka mosi kwa unaphya , àrira kwa laka ra dzulu achamba , " K'akudzangwe kuhenda mudzi ubomu dza uu . "
Ao àrira na kudzimwagira mitsanga mwao vitswani konyesa kukala , anashononeka na achamba , " Andamanya enye o achina mudzi ubomu ! At'u a phapho anji àunulwa ni uchuzi wa meli , ela vivi utajiri wao uhangamika maruru ! "
Hamirwani mwimwi mosi musagalao ko dzulu mulunguni , akuluphiri , ahumwa a Jeso a widimi na agomvi a Mulungu osi , kwakukala , Mulungu wàuhangamiza mudzi wa Babuloni kwa gomuhendera mwimwi .
Chisha , malaika wa widimi wàunula dziwe bomu dza lwala na achiritsupha baharini na kuno unaamba , " Uo mudzi ubomu wa Babuloni undatsuphwa dza vivi , na k'akuna mut'u yendewona kahiri .
Pho mudzi wa Babuloni k'aphandapigwa ngephephe hebu kwimbwa , hebu kupigwa vivoti na magunda kahiri . Phapho k'aphandaonewa mafundi kahiri , na k'aphandasikirwa lwala richisaga .
Phapho k'aphandashwa mataa kahiri , na at'u nao , k'aandahwalana kahiri . Achuzi a mudzi uo ndio okala ana widimi muno phapha duniani phosi , na at'u a phapho àkala achilemba at'u na o utsai wao phapha duniani . "
Mudzi wa Babuloni wàtiywa akili , kwakukala , phapho phàonewa milatso ya agomvi a Mulungu , ya at'u a Mulungu , na ya anjine osi oulagwa phapha duniani .
Gago gariphosira , nàsikira h'uwo dza kwamba ni at'u anji anagomba kwa malaka ga dzulu ko mulunguni . Na àkala anaamba , " Naalikwe Mulungu ! Mulungu ni Mutivyi wehu , una widimi , na una ubomu .
Maana , yiye ulamuliwe ni wa haki , na ni wa jeri . Yiye wàmulamula ye hawa yets'ephisa , ariye wàkala unaahenda at'u phapha duniani ahende dambi kwa kuzinga nao . Mulungu udzimutiya akili , kwakukala , yiye wàaulaga ahendikazi a ye Mulungu . "
Chisha , nichigasikira kahiri go malaka ga at'u anji ganaamba , " Naalikwe Mulungu ! Mosi utifukao kulaa pho phaphyapho mudzi ubomu wa Babuloni , undaenderera kutifuka ta kare na kare ! "
Na arat'u atumia mirongo miiri na ane ( 24 ) , na virat'u vyumbe vine virivyo moyo àgwa phots'i achimwabudu Mulungu asegereye cho chihi cha utawali . Ao àamba , " Naalikwe Mulungu ! Amina ! "
Na nichisikira laka kulaa kwa cho chihi cha utawali richamba , " At'u osi ario anamwabudu Mulungu wehu , kala at'u ots'omanyikana , hebu amanyikanao , naamulike Mulungu ! "
Chisha , nàsikira h'uwo dza kwamba ni at'u anji anagomba kwa malaka ga dzulu , dza madzi manji gajerago maweni , na dza kunguruma kwa chikwakwara chichikala chipiga , gachamba , " Naalikwe Mulungu , maana , yiye Bwana Mwenyezi Mulungu wehu vivi unatawala .
Hosini nahuhamirweni , na huhererweni , hosini nahumulikeni Mulungu kwa ubomuwe ! Maana , ukati wa nyambura ya Mwanagonzi ufika , na ye mwari u kwete na yo nyambura .
Ye mwari uhewa vazi dzeruphe tsetsetse ra kumetameta akavala . " ( Riro vazi dzeruphe tsetsetse rinaimirira go mahendo madzo ga at'u a Mulungu . )
Chisha malaika achinamba , " Andika kukala , baha arat'u ario àambirwa akarye nyambura ya ye Mwanagonzi . " Na ye malaika achinamba , " Maneno gaga godzogagomba mimi kulaa kwa Mulungu , ni ga jeri . "
Phapho mino nichimit'a mavindi mbere za ye malaika , nichanza kumwabudu . Ela ye malaika achinamba , " Ts'ihende hivyo ! Mimi ni muhendikazi dza uwe na nduguzo a chijeso , ario anasumurira udzumbe dzulu ya Jeso . Maana , ra halahala kwa agombao udzumbe ulaao kwa Mulungu ni kusema lwazu udzumbe dzulu ya ye Jeso . Kwa vivyo , uwe mwabudu Mulungu tu , ela uts'abudu munjine yeyosi . "
Mimi nàwona u lwazu o muyango wa kuphenyera mulunguni , na kuko nichona farasi mweruphe . Mut'u yekala udzimupanda unamuphirika , wàkala wihiwa , " Mut'u akuluphirikaye , na mujeri . " Yiye ulamuliwe ni wa haki , na uheha kwa haki .
Matsoge gàkala ganabiririka dza moho , na wàkala una viremba vinji mo mwakwe chitswani . Dzinare ràkala ridzandikwa mo mwakwe mwirini , ela k'akuna arimanyaye , ta urimanya yiye mwenye tu .
Vazire rokala udzirivala , ràkala ri dododo milatso , na dzinare ndiye , " Neno wa Mulungu . "
Na ko nyumaze , kwàkala kuna majeshi kulaa mulunguni , garigo gàkala gapanda farasi eruphe nago , na gàvala mavazi meruphe tsetsetse .
Na mo mwakwe kanwani , mwàlaa upanga wa kurya muno , urio undauhumira kwarimira at'u a its'i zosi . Yiye , undaatawala na widimi . Na undaaonyesa vyo kurivyo kukali ko kutiywa akili ni Mwenyezi Mulungu . Maana , kundakala dza virat'u zabibu zibundwavyo phat'u phalamu .
Vazire na gulure mwenga , ràkala ridzandikwa vivi , " Mufalume wa afalume , na Bwana wa mabwana . "
Na chisha , nichona malaika wimire dzulu ya dzuwa . Na chidzako , achiiha nyama osi a kuburuka kwa laka ra dzulu achamba , " Nzoni phamwenga murye ujeni ubomu wa Mulungu .
Nzoni mudze muchot'e nyufu za afalume , abomu a viha , shikari , miiri ya farasi , na miiri ya o apandi ao , miiri ya at'u osi , miiri ya at'u ario tsare , miiri ya agulwa ahumiki , na miiri ya at'u a kumanyikana , hebu ots'omanyikana . "
Chisha , mimi nàona ono rinjine , ambapho dzinyama ra kogofya na afalume a dunia àkala arundikana phamwenga na shikari ao , kwa ahehe na yuyat'u yekala usegere dzulu-dzulu ya farasi na shikarie .
Ela ro dzinyama ra kogofya na adzambaye ni mugomvi wa Mulungu àhwalwa mateka . Yiye yekala unadzamba ni mugomvi wa Mulungu , ndiye yekala udzialemba at'u kwa kuhenda vilinge . At'u ao olembwa ni arat'u okala ana mola wa ro dzinyama , na anaabudu cho chinyagoche . Ndo ro dzinyama ra kogofya , na yekala unadzamba ni mugomvi wa Mulungu , àtsuphwa azima ko ziya ra moho wa chibiriti p'ele .
Ndo ye mut'u yekala usegere dzulu ya farasi , wàhumira o upangawe olaa mo mwakwe kanwani achiaulaga o shikari a ro dzinyama ra kogofya , na yekala unadzamba ni mugomvi wa Mulungu , na nyama osi a kuburuka àchot'ao nyama , achot'a nyufu zao ta achimvuna .
Mimi nàona ono rinjine , ambapho nàona malaika unatserera kulaa mbinguni , na wàkala ugwiririra ufunguwo wa muyango wa ro bop'o rots'osika na munyororo uziho mwakwe mukononi .
Ndo ye malaika , achirigwira ro dzijoka , ririro ni rirat'u joka ra p'indi riihiwaro P'ep'o hebu Shetani , na achirifunga minyororo . Ariphomala kurifunga minyororo , wàritiya ndani ya ro bop'o rots'osika , muyango achiufunga na achiukongomera kwa rikale mumo ta myaka helufu mwenga ( 1,000 ) . Ukati uo ondokala mumo , k'arindaidima kwahenda at'u ahende dambi phapha duniani . Ela ukati uo uchisira , rindavugulirwa rikale tsare kwa chiwango .
Mimi nàona vihi vya utawali visagalirwa ni at'u okala atoswa vitswa , kwakukala , àkala anashuhudiya dzulu ya Jeso , na kusumurira udzumbe wa Mulungu . Ao àkala k'aarabudire ro dzinyama ra kogofya rolaa mitsangani , hebu cho chinyagoche . Na àkala k'aatiyirwe mola wa ro dzinyama mwao viranguni , hebu mwao mikononi . Ao àfufuka , achisagala mo vihini vya utawali , kwakukala , Mulungu wàkala udziap'a widimi wa kutawala . Ndo ao achitawala na ye K'irisito , myaka helufu mwenga ( 1,000 ) .
At'u ao , ndio ofufulwa mwanzo , na ndio enye baha , na ni atakatifu . Ao k'aandatsuphwa mohoni , ela andakala makuhani , amuhikirehikire Mulungu na Jeso K'irisito , na andatawala na ye Jeso K'irisito , myaka helufu mwenga . Na o afadzi anjine k'aandafufulwa ta yo myaka helufu mwenga yisire .
Yiyo myaka helufu mwenga yichisira , Shetani undavugulirwa alae kwakwe chifungoni ,
na undakwendaahenda at'u a its'i zosi ahende dambi phapha duniani , its'i ziihiwazo Gogu na Magogu . Shetani undaarundika phamwenga ao at'u kwa aapige viha at'u a Mulungu , na ao andakala anji dza mutsanga wa baharini .
Ao andazunguluka duniani kosi , na alinge mudzi uhenzwao ni Mulungu , pharipho ndipho phasagalapho at'ue . Ela moho undalaa mulunguni kwa Mulungu , udze wahangamize .
Chidzako , ye Shetani yendekala udziahenda ahende dambi , undatsuphwa ko kwenye moho wa chibiriti p'ele , kotsuphwa dzinyama ra kogofya , na yekala unadzamba ni mugomvi wa Mulungu . Kuko , andakala asinda dii , na achesa choo kuturiswa , ta kare na kare .
Mimi nàona Mulungu usegere dzihini phakwe dzeruphe ra utawali . Mbingu na dunia zichiuka phapho mbere za Mulungu , na k'azonekere kahiri .
Chisha , nichona afadzi osi , at'u okala abomu-abomu na ario k'aakalire abomu , osi aimire mbere za ye Mulungu . Phapho , vitabu vinji vyokala vidzandikwa mahendo ga at'u osi vichifunulwa . Na chitabu chinjine chichifunulwa , na chicho ni cho cha uzima . O afadzi , achilamulwa kutuwirizana na go mahendo gao gokala gadzandikwa mo vitabuni .
Afadzi okala baharini àlaviwa , chifo na kuzimu achilavya afadzi vivyo nao . Ndo chidzako , chila mut'u achilamulwa kutuwirizana na gakwe gokala uhenda .
Gariphosira gago , chifo na kuzimu àtsuphwa ziya ra moho . Ko ziya ra moho ndiko chifo cha phiri .
Na at'u ario madzina gao k'agaandikirwe kwenye cho chitabu cha uzima , àtsuphwa ko ziya ra moho .
Mimi nàona mbingu mbiphya na dunia mbiphya ononi , maana , mbingu ya kwanza na dunia ya kwanza zàkala zihangamika , na kwàkala k'akuna bahari kahiri .
Na chisha , nàona mudzi utakatifu , urio ni Jerusalemu mbiphya , unatserera kulaa mulunguni kwa Mulungu . O mudzi wàkala ubambanywa , na u kwete dza mwari yedzevikwa vazi ra nyambura ta u kwete kugwirana na mulumewe .
Phapho , nichisikira laka ra dzulu kulaa ko dzihini ra utawali richamba , " Manyani kukala , kwanzira vivi na kwenderera , Mulungu undakala achisagala na adamu ! Yiye undasagala nao , na ao andakala at'ue . Ye Mulungu mwenye undakala nao .
Mulungu undaahakusa matsozi gao gosi , na at'u k'aandafa kahiri , k'aandashononeka hebu kurira kahiri , na k'aandaturika kahiri , kwakukala , go ga p'indi gàchira . "
Mulungu yekala usegere pho dzihini ra utawali wàamba , " Manyani kukala , vit'u vyosi ninavihenda vikale viphya ! " Chisha achinamba , " Gaandike gaga , kwakukala , ni maneno ga jeri , na gago ganawirya kukuluphirwa ni chila mut'u . "
Chisha achinamba vivi kahiri , " Maneno gosi vivi gahendwa . Mimi ndimi wa mwanzo na vit'u vyosi vindakala na musindikizo ta nisale mimi . Ndimi yeanza , na ndimi yendesindikiza . At'u osi ario na ch'iru , nindaahenzeza kunwa madzi kwenye matso ga madzi garehago uzima phots'oripha ut'u .
At'u ondorima nguvu za Shetani , nindaap'a vit'u vivi vyosi , na mimi nindakala Mulungu wao , nao andakala at'u angu .
Ela at'u ario ni aoga , àricha kukuluphira , at'u obanangika , aulagi , azinzi , atsai , avoyao milungu ya vinyago na alembi , andatiywa akili ya kutsuphwa ko ziya ra moho wa chibiriti p'ele , kuriko ndiko chifo cha phiri . "
Mumwenga wa arat'u malaika afungahe okala ana mabakuli mafungahe ga nduli za musindikizo , wànikudzira achinamba , " Nzo vyako nikonyese mwari yendekala mukaza ye Mwanagonzi . "
Phapho mimi nichitserererwa ni Roho , na ye malaika achinihwala ta dzulu ya mulima ubomu . Achinonyesa mudzi utakatifu , urio ni Jerusalemu , na wàkala unatserera kulaa mulunguni kwa Mulungu ,
na wàkala unametameta kwa mung'alo ulaao kwa Mulungu mwenye . O mudzi wàkala unabiririka dza dziwe ra samani ra rangi ya chanichitsi , na kumetameta dza barafu .
O mudzi wàkala uzungulukwa ni dzikuta bomu rokala rina madziyango kumi na mairi ( 12 ) . Na chila dziyango , ràkala rinarindwa ni malaika . Chisha , chila dziyango ràkala ridzandikwa dzina ra mbari mwenga ya zo mbari kumi na mbiiri za Aiziraeli .
Go madziyango gàkala ga chila upande . Mulairo wa dzuwa kwàkala kuna mahahu , vurini kwàkala kuna mahahu , mwakani kuchikala kuna mahahu , na mutserero wa dzuwa kuchikala kuna mahahu vivyo .
Ro dzikuta ra o mudzi ràkala rijengwa dzulu ya mawe kumi na mairi ga musinzi , na chila dziwe ràkala ridzandikwa dzina ra mumwenga wa arat'u ahumwa a widimi a Mwanagonzi kumi na airi .
Ye malaika yegomba nami wàkala una chigongo cha dahabu , cha kupimira o mudzi phamwenga na go madziyangoge , na ro dzikutare .
O mudzi wàkala u sawa kwa sawa , yaani mare gàkala ga sawa na malamu . Ndo ye malaika achiupima na cho chigongoche cha kupimira o mudzi . Na mare gàkala ni k'ilomita helufu mbiiri na magana mane ( 2,400 ) , na walamu na chimo vyàkala vi sawa na go mare .
Chisha , ye malaika achiripima ro dzikuta na vyo vipimo vyehu vya kawaida , na achipata cho chimoche chàkala chichira mita mirongo mihandahu ( 60 ) .
Ro dzikuta ràkala rijengwa na mawe ga samani ga rangi ya chanichitsi , na o mudzi wenye wàkala ujengwa na dahabu yenye yokala yinametameta dza chilolo .
Ro dzikuta ra o mudzi , mawege gosi ga musinzi gàkala ni mawe ga samani ga chila aina . Dziwe ra kwanza ra musinzi , ràkala ni dziwe ra samani riihiwaro Yasipi . Ra phiri , ràkala ni dziwe ra samani riihiwaro Yakuti Samawi . Ra hahu , ràkala ni dziwe ra samani riihiwaro Kalikedoni . Ra ne , ràkala ni dziwe ra samani riihiwaro Zumaridi .
Ra tsano , ràkala ni dziwe ra samani riihiwaro Saridoniki . Ra handahu , ràkala ni dziwe ra samani riihiwaro Akiki . Ra fungahe , ràkala ni dziwe ra samani riihiwaro K'irisolito . Ra nane , ràkala ni dziwe ra samani riihiwaro Zabarajadi . Ra chenda , ràkala ni dziwe ra samani riihiwaro Yakuti rokala rina rangi ya mavi ga mwana . Ra kumi , ràkala ni dziwe ra samani riihiwaro K'irisipiraso . Ra kumi na mwenga , ràkala ni dziwe ra samani riihiwaro Hiyakinito , na ra kumi na mbiiri , ràkala ni dziwe ra samani riihiwaro Amerisito .
Go madziyango kumi na mairi gosi , gàkala ni ga mawe ga samani gaihiwago Lulu , na yo njira bomu ya o mudzi , yàkala ni ya dahabu yenye ya kumetameta dza chilolo .
Mudzi uo ts'iwonere una hekalu , kwakukala , Bwana Mwenyezi Mulungu na ye Mwanagonzi , a mudzi wosi ukati wosi . Na kwa vivyo , k'aphatakiya phakale na phat'u pha kwavoya .
Mudzi uo k'autakiya mwanga wa dzuwa hebu mwezi , kwakukala , mung'alo wa Mulungu unabiririka phapho , na ye Mwanagonzi naye unalavya mwanga .
At'u osi a urumwengu andasagala mwangani kuko , na afalume a dunia andaphirika utajiri wao kuko .
Go madziyango ga o mudzi gandakala lwazu ukati wosi , kwakukala , k'akundakala usiku .
At'u a urumwengu andaphirika utajiri wao , na vit'u vyao vya samani kuko mudzi uo .
Ela ta vivyo , vit'u vyosi vii , na at'u osi ahendao maneno ga waibu hebu kulemba , k'aandaphenya mudzi uo . At'u ondophenya mudzi uo ni arat'u ario madzina gao gàandikwa kwenye chitabu cha uzima .
Gago gariphosira , ye malaika wànonyesa muho wa madzi garehago uzima , garigo gàkala ganaonya dza chilolo . Muho uo , wàlaa ko kuriko Mulungu usegere phakwe dzihini ra utawali na ye Mwanagonzi ,
na wàtserera uchichira na kati-kati ya yo njira bomu ya o mudzi . K'anda-k'anda ya o muho , mwàkala muna o muhi urehao uzima . Muhi uo wàkala unavyala t'ude chila mwezi . Kwa vivyo , kwa mwaka wàkala unavyala k'ano kumi na mbiiri , na makodzage gàkala ganahumirwa kuphoza makongo ga at'u a viryomo vyosi duniani .
Mudzi uo k'aundakala ut'u wowosi olaniwa ni Mulungu . Mulungu asegereye phakwe dzihini ra utawali na ye Mwanagonzi a mudzi uo , na ahendikazie a phapho , andamuhikirahikira dza makuhani ye Mulungu .
Na andamona ye Mulungu mwenye mwiri , na dzinare rindaandikwa mwao viranguni .
At'u ao a mudzi uo , k'aandakala na dziza , na k'aandatakiya mataa , hebu mwanga wa dzuwa kwakukala , Bwana Mulungu ndiye yendekala unaalavira mwanga . At'u ao andatawala ta kare na kare .
Chisha ye malaika wànamba , " Maneno gaga ni ga jeri , na gago ganawirya kukuluphirwa ni chila mut'u . Na ye Bwana Mulungu aap'aye agomvie Rohowe , uhuma malaikawe adze amonyese muhendikaziwe maneno gondolairira vivi sambi . "
Jeso unaamba , " Sirikisa ! Mimi ninadza sambi ! " Ndo baha arat'u ario anatuwa gaga maneno ga chitabu chichi garigosemwa chimbere .
Mimi Johana nàgasikira , na nichigaona gaga maneno . Na niriphokala nidzigasikira na nidzigaona , nàmit'a mavindi mbere za ye malaika yekala udzinonyesa , kwa nimwabudu .
Ela ye malaika achinamba , " Ts'ihende hivyo ! Mimi nami ni muhendikazi wa Mulungu dza uwe na o agomvi a Mulungu , ario ni nduguzo a chijeso , na anjine osi , ario anatuwa udzumbe urio chitabu chichi . Kwa vivyo , uwe mwabudu Mulungu tu ! "
Chisha , ye malaika achinamba , " Ts'igafitse at'u gaga maneno garigo chitabu chichi , garigo gàsemwa chimbere , kwakukala , gosi gogombwa mumu chitabuni , gandalairira sambi .
Ndo at'u osi ario anahenda mai , naenderere kuhenda mai . At'u osi ahendao dambi , naenderere kuhenda dambi . At'u osi ahendao ga haki , naenderere kuhenda ga haki . Na osi ario ni atakatifu , naenderere kukala atakatifu . "
Jeso unaamba , " Sirikisa ! Mimi ninadza sambi ! Na nichidza , chila mut'u nindamuhenda apate cho awiryacho , kutuwirizana na gakwe arigogahenda .
Mimi ndimi wa kwanza , na vit'u vyosi vindakala na musindikizo ta nisale mimi . Ndimi yeanza , na ndimi yendesindikiza . "
Baha arat'u afulao mavazi gao na kugatsusa . At'u ao andakala na haki ya kuphenya o mudzi uphya kuchirira mo madziyangoni , na akarye t'ude za muhi urehao uzima .
Ela at'u ario anga dza madiya , atsai , azinzi , aulagi , avoyao milungu ya vinyago , na at'u ahenzao kulemba ukati wosi , k'aandaphenya pho mudzini .
" Mimi Jeso , nàhuma malaika wangu , achidzamwambira gaga maneno garigo mumu chitabuni mwimwi ajeso . Mimi ni sina , na ni ye mut'u wa mudzungu wa Daudi , na ndimi kombezi . "
Roho wa Mulungu na mwari anaamba , " Nzo Jeso ! " Na at'u osi ondogasikira gaga , ao nao naambe , " Nzo Jeso ! " At'u osi ario na ch'iru na anahenza madzi , naadze ahwale madzi garehago uzima phots'oripha ut'u .
Mimi Johana , ninaakanya at'u osi asikirao uu udzumbe urio mumu chitabuni , osemwa chimbere . Rangu niakanyaro ni kwamba , at'u ondogaonjezera , Mulungu naye undaaonjezera kwatiya akili . Ao undaatiya akili na zirat'u nduli fungahe zohadzwa mumu chitabuni .
Na at'u ondouphunguza uu udzumbe wa chitabu chichi osemwa chimbere , Mulungu naye undaaphunguzira garat'u manoso golagwa ni udzumbe urio chitabu chichi . Yiye undaaphunguzira yiyat'u haki yao ya kurya t'ude za muhi urehao uzima , na kusagala o mudzi utakatifu .
Ye mut'u yegomba gaga maneno gosi unaamba , " Ninadza sambi . " Ndo navikale vivyo . Nzo jeri Bwana Jeso !
Bwana Jeso naahats'e at'u a Mulungu osi . Amina .
