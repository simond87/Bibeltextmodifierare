Иисус Христосонь раськень лувозо : Иисус ульнесь Давид инязоронть раськень поладыцякс , Давид – Авраамонь раськень поладыцякс . Вана Иисусонь покштянзо-бабанзо :
Авраамсто саезь Давид инязоронть видьс эрясть : Авраам , Исак , Яков , Иуда лелянзо-ялаксонзо марто ,
Перес ды Зерах , конатнень аваст ульнесь Тамар , Есрон , Арам ,
Аминадав , Нахшон , Салмон ,
Боаз , конань авазо ульнесь Рахав , Овид , конань авазо ульнесь Рут , Иессей
ды Давид инязорось . Давидстэ саезь Вавилон масторов панема шкас эрясть : Давид инязорось , Соломон , конань авазо васня ульнесь Уриянь никс ,
Рехавеам , Авия , Аса ,
Иосафат , Иорам , Узия ,
Иотам , Ахаз , Эзекия ,
Манассе , Амон , Иосия ,
Иоаким , Екония лелянзо-ялаксонзо марто .
Вавилонов панема шкасто саезь Иисусонь чачома шкас эрясть : Екония , Салатил , Зоровавель ,
Авиуд , Элиаким , Азур ,
Садок , Ахим , Элиуд ,
Элеазар , Матван , Яков ,
Иосиф , Мариянь мирдезэ . Мария чачтызе Иисусонь , конанень лиякс мерить Пазонь кучовт Идиця .
Истя весемезэ Авраамсто саезь Давид видьс ютасть ломанень кемнилее пингеть , Давидстэ саезь Вавилонов панема шкаскак таго ютасть ломанень кемнилее пингеть . Вавилонов панемадо мейле Пазонь кучовт Идицянь чачома шкаскак истя жо ютасть ломанень кемнилее пингеть .
Вана кода ульнесь Иисус Христосонь чачомазо : Иисусонь чачомадо икеле Сонзэ авазо Мария чиявтозель Иосифнень . Сынь пурнасть урьвакстомо-венчамо . Теде икеле Мария чарькодсь : сон учи эйкакш , кона сюлмавсь потмозонзо Иневанькс Оймеялтонть вельде .
Иосиф , кона аравтозель Мариянень мирдекс , ульнесь видечинь ды Коень топавтыця ломань . Сонзэ арасель мелезэ совавтомс Мариянь визьксчамас весе ломантнень сельме икеле , ды секскак сезиксэлизе чиямонть лиятненень апак яволявто .
Зярдо сон тень арсизе , онозонзо лиссь Азоронть кучовт ангелэсь , кона мерсь тензэ : « Иосиф , Давид инязоронь цёра ! Иля пеле саемс Мариянь эстеть никс . Эйкакшось , кона сюлмавсь сонзэ потсо , Иневанькс Оймеялтонть пельде .
Сон чачты Цёра , конанень путт лем Иисус , эдь Сон идесы Эсензэ израилень раськенть пежетензэ-грехензэ эйстэ » .
Те весе истя теевсь вана мекс : эрявсь топавтовомс валтнэнень , конатнень Азорось икеле ёвтынзе пазмарицянть вельде :
« Ванодо , тейтерь пекии ды чачты Цёра , ды путыть Тензэ лем Иммануэл » , конань смустезэ : “ Пазось минек марто ” .
Удомсто стямодо мейле Иосиф тейсь истя , кода тензэ мерсь Азоронть кучовт ангелэсь : сон саизе Мариянь эстензэ никс .
Ансяк Иосиф эзь удо вакссонзо се шкас , зярс эзь чачо Мариянь Цёразо , васенце эйкакшозо . Иосиф Цёрантень путсь лем Иисус .
Иисус чачсь Иудеянь Вифлеем ошсо , зярдо инязорокс ульнесь Ирод . Теде мейле зярыя шкань ютазь састь Ерусалимс чилисема ёндо тештень коряс содыцят ды кевкстсть :
« Косо еврейтнень се Инязорось , кона ней чачсь ? Минь неинек , кода Сонзэ тештезэ лиссь менельсэнть , ды сынек Эйдентень сюконямо » .
Теде марязь , Ирод инязорось ды мартонзо весе Ерусалимеськак талнозевсть .
Секскак сон пурнынзе весе попонь покштнэнь ды Койс тонавтыцятнень ды кевкстинзе , козонь чачомаль Пазонь кучовт Идицянтень .
Сынь мерсть тензэ : « Иудеянь Вифлеем ошсо . Эдь истя теде уш сёрмадозель пазмарицянть вельде :
“ Тон , Иудань масторонь Вифлеем , допрок аволь меельцят Иудань лия покш оштнэде , эдь тонь эйстэ лиси Кирдиця , кона карми улеме Монь Израилень раськем Ветицякс- Ваныцякс ” » .
Сестэ Ирод салава эстензэ тердинзе содыцятнень ды кевкстнизе пельдест , зярдо лиссь те тештесь .
Мейле Вифлеемев сынст кучомсто кармавтсь : « Азёдо ды кевкстнинк весементь Эйкакшонть эйстэ . Зярдо Сонзэ мусынк , моненьгак куля пачтядо : сестэ монгак молян сюконямо Тензэ » .
Сынь кунсолызь инязоронть ды тусть . Се тештесь , конань сынь неизь чилисема ёндо , таго мольсь сынст икеле . Зярдо тештесь пачкодсь Эйкакшонть аштема тарканть вельксэс , лоткась .
Тештенть неемстэ содыцятне седейшкава кенярдозевсть .
Сынь совасть кудонтень , ды зярдо неизь Эйкакшонть Мария аванзо марто , пульзясть кумажа лангс ды сюконясть Эйдентень . Мейле таргизь сюпавчисэ пештязь горобиинест ды макссть Тензэ казнеть : сырне , ладан ды смирна .
Пазось онстост кардынзе содыцятнень Ироднэнь велявтомадо , секскак сынь лия киява велявтсть эсь масторозост .
Тештень коряс содыцятнень туемадо мейле Иосифнень онозонзо лиссь Азоронть ангел ды мерсь : « Ирод арси Эйкакшонть муевтемс ды маштовтомс . Секскак стяк , саик Эйкакшонть аванзо марто , оргодть Египетэв ды ульть тосо семс , зярс мон теть а мерян мекев велявтомадо » .
Иосиф сеске стясь , саизе Эйкакшонть аванзо марто ды веть тусь Египетэв .
Тосо сон эрясь Иродонь куломас . Те весе истя теевсь секс , мекс эрявсь топавтовомс пазмарицянть вельде Азоронь ёвтавт валтнэнень : « Египетстэ Мон тердия Эсь Цёрам » .
Зярдо Ирод чарькодсь : тештень коряс содыцятне сонзэ манизь , сон пек азаргадсь ды кармавтсь Вифлеемсэ ды весе перьканзо таркатневаяк маштнемс кавто иень ды седе вишкине цёрынетнень . Шканть сон аравтызе сень коряс , конань кевкстнизе содыцятнень пельде .
Истя топавтовсть Еремия пазмарицянть вельде ёвтазь валтнэ :
« Рама ошсо марявить авардемань , рангомань ды лайшемань вайгельть . Те Рахиль лайши эсь эйкакшонзо ды кодаяк а оймавтови-лацеви , эдь сынь кулость » .
Иродонь куломадо мейле Иосифнень Египетсэ лиссь онозонзо Азоронть ангел
ды мерсь : « Стяк , саик Эйкакшонть аванзо марто ды азё мекев Израилень масторов : Эйкакшонть оймензэ мельга пансицятне кулость » .
Иосиф стясь , саизе мартонзо Эйкакшонть , Сонзэ аванзо ды сыргась Израилень масторов .
Ансяк Иосиф марясь : Иудеянь ёнкссо инязорокс озась тетянзо таркас Аркелай , Иродонь цёразо . Секс Иосиф пелезевсь тов велявтомадо . Онстонзо Пазонь ёвтавт превспутомадонть мейле сон тусь Галилея ёнксов
ды кармась эрямо ошсо , конань лемезэль Назарет . Истя топавтовсь пазмарицятнень вельде Идицядо ёвтазесь : « Сонензэ кармить мереме Назаретэнь ломань » .
Зярыя иень ютазь сась Нававтыця- Лемдиця Иоанн ды Иудеянь чаво модасо кармась ломантненень пачтямо Пазонь пельде кулянть :
« Менельсэнть Инязорксчизэ сась малав ! Секскак кадынк пежетенк ! »
Иоанн ульнесь се , конадо кортась Исайя пазмарицясь : « Чаво модасо маряви сеерицянь вайгель : “ Анокстадо Азоронтень ки ! Виделгавтодо Сонзэ туртов китнень-янтнэнь ” » .
Иоанн оршазель верблюдонь понань оршамопельсэ ды карксазель кшнань каркссо . Ярсамопелекс тензэ ульнесть пакся цирькунт ды идем мекшень медь .
Сестэ сакшность тензэ ломанть Ерусалимстэ , весе Иудея ёнксстонть ды Иордан леенть пельга таркатнестэяк .
Сынь видькстасть пежетест коряс , ды Иоанн нававтсь-лемдсь эйсэст Иордан лейсэ .
Зярдо жо Иоанн неинзе ламо фарисейтнень ды саддукейтнень , конат састь тензэ пряст нававтомо , мерсь тенст : « Пупи гуень левкст ! Кие тынк тонавтыдизь нававтоманть-лемдеманть вельде менемс Пазонь кежень малавгадыця пандомадонть ?
Эрямосонк невтинк Пазонтень велявтоманк .
Илядо ладсе эсь прянк неть валтнэсэ : “ Минь Авраамонь эйкакшт ” . Эдь мерян тенк : Пазонть ули виезэ теемс неть кевтнестэяк Авраамнень эйкакшт !
Узересь уш кепедезь чувтнэнь юрост вельксэс : эрьва чувтось , кона а канды паро умарь , ули керязь ды ёртозь толс .
Пазонтень велявтоманк невтемга мон эйсэнк нававтан ведьсэ , а вана мельган сыцясь мондень седе пек виев : мон а маштован мик Сонзэ карсемапелень кандыцякскак . Сон нававттадызь Иневанькс Оймеялтсо ды толсо .
Сонзэ кедьсэ понжавтома койме , конасо Сон ванськавтсы тинге пирензэ . Товзюронть пурнасы Эсензэ утомс , ды сюватнень пултасынзе амадстевикс толсо » .
Мейле Иисус сась Галилея ёндо Иордан чирес Иоаннонь кедьстэ прянзо нававтомо .
Иоанн васняяк мольсь каршо , истя кортазь : « Тонеть эряви монь нававтомс , а вана Тон монень сыть ! »
Иисус каршонзо мерсь : « Кадык ней ули истя . Миненек эряви теньсэ топавтомс педе пес Пазонть видечинь мелензэ » . Сестэ Иоанн тейсь Иисусонь вешеманзо коряс .
Сеске нававтомадо мейле Иисус лиссь ведьстэнть , ды апак учо панжовсь Тензэ менелесь , ды Иоанн неизе Пазонь Оймеялтонть , кона валгсь гулька ладсо ды лоткась Сонзэ лангс .
Менельстэнть марявсь вайгель : « Те Монь вечкевикс Цёрам , Сон Монь кенярксом » .
Теде мейле Оймеялтось ветизе Иисусонь чаво модас Идемевсенть пельде Сонзэ снартневтеме-варчавтнеме .
Тосо Иисус постовась ниленьгемень чить ды ниленьгемень веть . Ды вана , окойники , пек вачсь пекезэ .
Сестэ Снартневтицясь сась ваксозонзо ды мерсь : « Бути Тон Пазонть Цёразо , эрьга кармавтыть неть кевтнень теевеме кшикс » .
Иисус мерсь каршонзо : « Сёрмадозь : “ Аволь ансяк кши вийсэ эри ломанесь , истя жо эрьва валсонть , конань ёвты Пазось ” » .
Сестэ Идемевсесь ветизе Иисусонь Пазонь кочкавт Ерусалим ошов ды стявтызе Сонзэ Пазонь кудонь тёкшос .
Сон мерсь Иисуснэнь : « Бути Тон Пазонть Цёразо , кирнявт алов , эдь сёрмадозь : “ Пазось кармавты Эсензэ ангелтнэнень ванстомс Тонь . Сынь кандтадызь Тонь кедест лангсо : илязо эшкеве пильгеть кевс ” » .
Иисус мерсь тензэ : « Тосо истяяк сёрмадозь : “ Иля снартневтне-варчавтне Азорот , эсеть Пазот ” » .
Теде мейле Идемевсесь ветизе Иисусонь пек сэрей пандо пряс , ды невтинзе Тензэ мода лангонь весе мастортнэнь сынст сюпавчисэст ды мазычисэст ,
ды мерсь Тензэ : « Весе тень Тонеть максса , пульзязь сюкониндерят монень » .
Сестэ Иисус мерсь тензэ : « Оргодть Монь эйстэ , Сатана ! Эдь сёрмадозь : “ Сюконякшнок Азоронтень , эсеть Пазонтень , ды важодтькак ансяк Сонзэ туртов ” » .
Сестэ Идемевсесь кадызе Иисусонь . Сеске Иисуснэнь састь ангелт ды кармасть Тензэ лездамо .
Зярдо Иисус марясь Нававтыця Иоаннонь пекстамо кудос озавтомадо , сестэ Сон тусь мекев Галилеяв .
Сон уш эзь кадово Назаретс , тусь эрямо Капернаум ошов , кона ашти Галилеянь эрьке чиресэ , Завулон марто Нафталинь буетнень мода лангсо .
Те истя теевсь вана мекс : эрявсь топавтовомс Исайя пазмарицянть ёвтавт валтнэнень :
« Тон , Завулононь мастор , Нафталинь мастор , кона ашти иневедев ки лангсо , Иордан лей томбальксэнь мастор , лия раськенсетненьгак Галилея !
Тунь чоподасо эриця раськесь неи ине валдо . Нетненень , конат эрить куломань чопода масторсо , сияжды валдо » .
Се шкастонть саезь Иисус ушодсь пачтямо Эсь кулянзо : « Менельсэнть Инязорксчизэ сась малав . Секскак кадынк пежетенк ! »
Галилеянь эрьке чирева ютамсто Иисус несь кавто лелят-ялакст : Симононь , конанень мерить Петра , ды Андрей ялаксонзо . Сынь ульнесть калонь кундыцят ды кайсесть ведьс кундамопельть .
Иисус мерсь тенст : « Адядо мартон – Мон тейтядызь ломанень кундсицякс » .
Сынь сеске кадызь кундамопелест ды тусть мартонзо .
Седе тов ютамсто Иисус несь лия кавто лелят-ялакст : Зеведеень цёратнень Яковонь ды Иоаннонь . Сынь Зеведей тетяст марто венчсэ витильть-петильть калонь кундамопелест . Иисус сынсткак тердинзе .
Сыньгак сеске кадызь венченть ды тетяст ды тусть Иисус марто .
Иисус якась весе Галилеяванть , тонавтсь синагогатнесэ , пачтясь ломантненень паро кулянть Менельсэнть Инязорксчидензэ , шумбралгавтсь эйсэст эрьва кодамо ормадо ды моцень арасьчиде .
Иисусто кулясь срадсь весе Сирия ёнксонть келес . Кандтнесть-ветнесть Тензэ весе сэредицятнень , эрьва кодамо ормасо ды сэредемасо майсицятнень : апаро оймеялтсо колавтнэнь , кулсицятнень , катартнэнь . Иисус весень шумбралгавтнесь .
Сонзэ мельга мольсть пек ламо ломанть Галилея ды Кемень ош ёндо , Ерусалимстэяк , Иудеястояк ды Иордан леенть томбальдеяк .
Зярдо Иисус несь ламо ломанть , Сон кузсь пандо пряс ды озась . Тонавтницянзо промсть перьканзо ,
ды Сон кармась тонавтомост истямо валсо :
« Уцяскавт сеть , конатне чарькодить эсь кажовчист Пазонть икеле , эдь сынст ули Менельсэнть Инязорксчист .
Уцяскавт сеть , конат ризныть-авардить : Пазось сынст оймавтсынзе .
Уцяскавт апокшкавтницятне : сынст кедь алов Пазось макссы масторлангонть .
Уцяскавт сеть , конатненень Пазонь меленть топавтомась вачочинь ды симема самонь кондямо : Пазось сынст бажамонть топавтсы .
Уцяскавт лиянень седеймарицятне : сыненсткак Пазось путы седеймарямо .
Уцяскавт сеть , конатнень ванькс седеест : сынь несызь Пазонть .
Уцяскавт сеть , конат теить ладямо ломантнень ютксо : Пазось ловсынзе сынст Эсензэ эйкакшокс .
Уцяскавт сеть , конатнень пансить Пазонь мелень топавтоманть кисэ : сынст ули Менельсэнть Инязорксчист .
Уцяскавт ультядо тынь , зярдо Монь кисэ тынк кармить покордамонк , пансеменк ды лангозонк кенгелезь эрьва кодамо апаро валонь кортамо .
Кенярдодо ды эрьгеледе : менель лангсо тыненк те ули сюпавдояк сюпавсто пандозь . Истя пансесть пазмарицятненьгак , конат эрясть тынденк икеле » .
« Тынь – теке мода лангонь сал . Салось ёмавтындерясы танстензэ , сестэ кодаяк сон одов а тееви саловокс . Сон мезекскак маштовомо а карми , ансяк ёртома ушов , косо чалгсеви якиця ломанень пильге ало .
Тынь – теке масторлангонь валдо . Пандо прясо аштиця ошось кодаяк а кекшеви сельмеде .
Кирвазтезь лампантькак а кекшнесызь кедьге алов , мекевланк сонзэ путнесызь лампань кирдема таркас , ды сон валдомты весе кудосотненень .
Кадык тынк валдонккак ломантненень истя сияжды : кадык сынь несызь тынк вадря тевенк ды шнасызь менелень Тетянк » .
« Илядо арсе , келя , Мон сынь Коенть эли пазмарицянь сёрмадовкстнэнь полавтомо . Мекевланк , Мон сынь сынст топавтомо , аволь полавтомо !
Видестэ кортан тенк : зярс кармить аштеме менелесь ды масторось , Койстэнть натой ве кикскеяк эли вишкине тешкскеяк а ёми , зярс весе сон а топавтови .
Секскак , кие колы куш вейкенть , вельть вишкиненть , кармавтовкстнэнь эйстэ ды лия ломантькак тенень тонавты , се Менельсэнть Инязорксчисэнть ловозь ули весемеде вишкинекс . Кие сонсь топавтсы Коенть ды лия ломантькак тенень тонавты , се Менельсэнть Инязорксчисэнть ловозь ули инекс .
Тенде Мон кортан тенк вана мекс : бути а карматадо Пазонь меленть топавтомо Койс тонавтыцятнеде ды фарисейтнеде пек седе парсте , сестэ Менельсэнть Инязорксчинтень а совавтадо » .
« Тынь содатадо , мезе кармавтозель кезэрень ломантненень : “ Иля маштне ” ды “ Кие машты ломань , сень максома судс ” .
Мон вана кортан тенк : эрьвась , кона стяко кежиявтни малавиксэнзэ лангс , судс таргама . Кие вана мери малавиксэнстэнь : “ Тон чавола пря ломанят ” , сень таргама Инепромксонь судс . Кие лиянень мери : “ Тон Паздо потыцят ” , сень ёртома тоначинь амадниця толс .
Секскак кандындерят тон алтарь лангс Пазонтень казне ды тосо лединдеряй мелезэть : тонь малавиксэть кирди лангозот кодамо-бути покоркс ,
– сестэ кадык казнеть тоско , алтаренть икеле , мольть ды васняяк ладяк малавиксэть марто , мейле сак мекев ды кандык казнеть Пазонтень .
Кияк судиндеряй мартот ды вети эйсэть судс , ладик тынк пелькстамонть мартонзо тов молемстэ , зярс ули шкат . Тень а теиндерясак , сестэ пелькстыцясь ветятанзат чумондомс судиянень , судиясь макстанзат пекстамо кудонь прявтонтень , ды тонь ёрттадызь пекстамо кудос .
Видестэ кортан теть : тосто а лисеват се шкас , зярс а пандсак весементь меельце трёшникень пес » .
« Тынь марсинк кармавтовксонть , конасонть ёвтазель кезэрень ломантненень : “ Иля ускуря ” .
Мон вана кортан тенк : эрьвась , кие варшты лиянь ни лангс визьксэнь мель марто , се седейсэнзэ уш ускурясь мартонзо .
Бути вить сельметь совавты эйсэть пежетьс , таргик сонзэ ды ёртык ! Седе паро теть ёмавтомс рунгонь вейке пелькс , аволь кода весе рунгот ули ёртозь тоначинь толс .
Бути вить кедеть совавты эйсэть пежетьс , керик сонзэ ды ёртык ! Седе паро теть ёмавтомс рунгонь вейке пелькс , аволь кода весе рунгот ули ёртозь тоначинь толс .
Кармавтозель истяяк : “ Кие явиндеряй нинзэ эйстэ , максозо тензэ явомадо конёв ” .
Мон вана кортан тенк : кие яви нинзэ эйстэ аволь усксевема тувталонь кувалт , се сонзэ аравтсы ускурямонь ки лангс . Кие урьваксты явозенть лангс , сеяк ускури » .
« Тень эйстэяк тынь содатадо , мезе кармавтозель кезэрень ломантненень : “ Иля колсе пежетькстазь алтамо ” ды “ Топавт сень , мезе Азоронть икеле пежетькстазь алтыть теемс ” .
Мон вана тенк кортан : тунь илядо пежетькста : менеленть эйсэяк – те Пазонть озамо тарказо ,
моданть эйсэяк – те Пазонть пильгень оймамо тарказо , Ерусалименть эйсэяк – те ине Инязоронть ошозо .
Иля пежетькста мик эсь прят эйсэяк , эдь тонеть вейкеяк черь а тееви ашокс эли раужокс .
Улезэ тынк валонк ансяк “ эно ” , бути алкукс меленк ёвтамс “ эно ” ; эли ансяк “ арась ” , бути алкукс меленк ёвтамс “ арась ” . Мезе путови лиясь , се лисни Апаронть пельде » .
« Тынь марсинк кармавтовксонть , конасонть ёвтазель : “ Сельмень кисэ – сельме , пеень кисэ – пей ” .
Мон вана кортан : кеж кежсэ илядо пандо . Бути кияк ришттянзат тонь вить чамаумарь ланга , велявтык тензэ омбоцентькак .
Бути кияк арси суд вельде саемс кедьстэть алга панарот , максык тензэ ланга оршамопелетькак .
Бути кияк тонь кармавттанзат мартонзо молеме ве вайгельбе , мольть мартонзо кавто .
Кедьстэть вешицянтень – макст . Иля велявто сень эйстэяк , кона арси кедьстэть саемс мезеяк долкс » .
« Тынь марсинк кармавтовксонть , конасонть ёвтазель : “ Вечкть малавиксэть , душманот лангс кеж кирдть ” .
Мон вана кортан тенк : вечкеде эсенк душмантнэнь , чанстядо-баславадо тынк сюдыцятнень , тееде паро тынк лангс кежень кирдицятненень ды ознодо сетнень кисэ , кить покордыть ды пансить эйсэнк .
Ансяк те невтьсы : тынь ультядо менелень Тетянк эйдекс . Эдь Сон максы чивалдо партнэнень ды зыянонь теицятненень , пиземеяк кучни кода видечисэтненень , истя авидечисэтнененьгак .
Бути тынь карматадо вечкеме ансяк сетнень , конат тынк вечкить , мезень кисэ сестэ тынь учотадо Пазонть пельде казне ? Натой каявксонь-налогонь пурныцятнеяк тейнить истя !
Бути тынь шумбракстнетядо ансяк ялганк-оянк марто , мезе истямо пек паро теиде ? Натой виде Пазонь асодыцятнеяк истя тейнить !
Секскак , уледе истя пештязь парочисэ , кода пештязь парочисэ менелень Тетянк » .
« Ванодо , илядо максне арасьчисэнень лезкске ломанень сельме икеле , ансяк кода невтемань кисэ . Истя теиндерятадо , сестэ а ули тенк казне менелень Тетянк пельде .
Секскак , зярдо тон лездат арасьчисэнень , иля гайге теде прок баяга , кода тейнить чачонь полавтницятне синагогасо ды ошкужосо , ломанень пельде пряст шнавтомга . Видестэ кортан тенк : истямо ладсо сыненст уш педе пес питнесь пандозь .
Зярдо тон максат лезкске арасьчисэнень , сестэ кадык керш кедетькак а соды , мезе теи витесь ,
кадык тонь лезкскесь тееви салава . Сестэ тонь Тетясь , кона несы сеньгак , мезе тееви салава , пандсы тонь питнеть неемга » .
« Зярдо ознат , иля уле чачонь полавтницятнень кондямокс , конат вечкить синагогасо ды ульця улосо озномо , ломантненень пряст невтемга . Видестэ кортан тенк : сыненст уш педе пес питнесь пандозь .
Тон , зярдо ознат , совак эсеть икельце кудос , пекстык кенкшенть ды ознок эсь а неявиця Тетянтень . Сестэ тонь Тетясь , кона несы сеньгак , мезе тееви салава , пандсы теть неемга .
Озномсто чаво валт илядо лавга виде Пазонь а содыцятнень ладсо . Сынь арсить , бути ламо валсо ознат , седе курок марятанзат Пазось .
Илядо уле сынст кондямокс . Эдь Тетянк уш кедьстэнзэ вешемадонк икеле соды , мезе тенк эряви .
Тынь ознодо вана истя : Менелень минек Тетянок ! Иневаньксэкс улезэ Тонь леметь .
Сазо Тонь Инязорксчить . Топавтовост Тонь мелеть-арсемат масторлангсояк , кода менельсэ .
Максыкая миненек течи эрявикс кшинек-салонок .
Нолдыть минек теевть пежетенек , кода миньгак нолдтнетяно минек икеле чумосотненень .
Илямизь нолда снартнемас-варчавтнемас , мекевланк – менстямизь Апародонть , эдь Тонь ули Инязорксчись , виеськак , шнамоськак пингеде пингес . Аминь .
Бути карматадо лия ломантненень нолдтнеме-простямо сынст чумост-тапавксост , сестэ менелень Тетянк тынккак чумонк нолдасынзе-простясынзе .
Бути а карматадо нолдтнеме лиятненень сынст чумост-тапавксост , сестэ Тетянк тынксетненьгак а нолдасынзе » .
« Истя жо , зярдо кирдтядо пост , илядо невте прянк нусманякс , кода чачонь полавтницятне . Сынь постонь кирдемаст весенень невтемань кисэ чамаст сумборьгавтнесызь . Видестэ кортан тенк : сыненст уш педе пес пандозь питнесь .
А вана тон постонь кирдемстэ прят судрик , чаматкак шлик .
Сестэ тонь постонь кирдемадо карми содамо ансяк а неявиця Тетят , аволь ломанть . Ды тонь Тетясь , кона несы сеньгак , мезе тееви салава , пандсы питнеть неемга » .
« Илядо пурна эстенк сюпавчи масторлангсо , косо ки суксоськак сэви , чеменеськак кери , косо салыцятнеяк кудос совсить саламо .
Мекевланк – пурнадо эстенк сюпавчи менель лангов , косо ки суксоськак а сэви , чеменеськак а кери , косо салыцятнеяк а совавить саламо .
Эдь косо сюпавчинк , тосо карми улеме седеенккак .
Сельметне рунгонть туртов валдонь максыцят . Секскак улиндеряйть сельметь шумбрат , сестэ весе рунготкак ули пештязь валдосо .
Улиндеряйть сельметне сэредицят , сестэ весе рунготкак ули пештязь чоподасо . Истя , бути валдось , конась тонь эйсэ , ули чоподакс , сестэ кодамо покш тандавкс те чоподась !
Кияк кавто азорнэнь а важодеви . Бути снартсы тень теемс , сестэ сон вейкенть карми вечкеме , омбоценть сельмесэ а нееме . Бути вейкенень карми савтомо , омбоцестэнть карми прянзо велявтомо . Тыньгак ве шкасто а важодевтядо Пазонтень ды ярмактненень » .
« Секскак кортан тыненк : илядо мелявто эрямонк кисэ , мезде тенк ярсамс эли мезде симемс , ды рунгонк кисэяк , мезе тенк оршамс . Эдь эрямось – ярсамопельде питней ды рунгоськак – оршамопельде питней .
Варштадо менелень нармунтнень лангс : сынь а видить , а нуить , утомскак а пурныть . Ялатеке Менелень Тетянк сынст три-ваны . Арази тынь аволь седе питнейть нармунтнень коряс ?
Кинень тынк ютксто , пек мелявтозьгак , кувалгавтови эсь эрямозо куш ве кенерешкас ?
Ды оршамонь кисэ мекс мелявтомс ? Варштадо паксянь цецятнень лангс , кода сынь касыть : а штердить , а кодыть .
Ялатеке кортан тенк : Соломон инязороськак , эсь сюпавчинь сияждомасонзо , истя эзь оршне , кода эрьвась сынст эйстэ .
Бути Пазось истя мазыйстэ оршавты паксянь тикшенть , кона течи касы , ванды жо ули ёртозь каштомонь толс , сестэ , нама , Сон тынк седеяк парсте оршатадызь ! Вай , кода аламо тынк кемеманк !
Секскак , илядо мелявто : “ Мезде миненек ярсамс ? ” , эли “ Мезде симемс ? ” , эли “ Мейсэ оршамс ? ”
Тень эйстэ мелявтыть Паздо а содыцятне . Эдь менелень Тетянк соды : те весе тыненк эряви .
Мекевланк – весемеде пек вешнеде Пазонь Инязорксчинть ды Сонзэ мелензэ топавтоманть , ды сестэ те весемеськак тыненк максови .
Истя эно , тынь илядо мелявто вандынь чинть кисэ . Вандынь чинть сонсензэ мелявксонзо . Эрьва чинть сатыть эсь мелявксонзо » .
« Киньгак илядо судя , сестэ тынсенккак Пазось а судятадызь .
Эдь кодамо судсо лиятнень судятадо , тынсенккак Пазось истямосо судятадызь . Кодамо онкссо онкстатадо , истямосо тыненккак онкстазь ули .
Кода тон сардыненть несак малавиксэть сельместэ , бути эсеть сельместэ чочконть а редясак ?
Кода мереват малавиксэть туртов : “ Эрьга , таргаса сельместэть сардыненть ” , а вана теке шкастонть тонсеть сельмесэ чочко ?
Чачонь полавтниця ! Таргик васняяк эсеть сельместэ чочконть ды сестэ несак , кода таргамс малавиксэть сельместэ сардыненть .
Пазнэнь алтазенть илядо максне пиненень , – пинетне каявить лангозонк ды сезнетядызь . Питней ведьэрьгеть илядо кайсе туво икелев , – тувотне шешксызь сынст пильгест алов » .
« Вешеде ды максозь ули тенк ; вешнеде ды мутадо ; вачкоеде ды панжить тенк .
Эдь эрьва вешицянтень – максови ; вешницясь – муи ; вачкоицянтень – панжозь ули .
Арази муеви тынк ютксто истямо ломань , конась , зярдо цёразо веши кедьстэнзэ кши – максы тензэ кев ?
Эли зярдо цёразо веши кал – максы тензэ гуй ?
Бути натой тыньгак , берянь ломанть , машттадо эсь эйкакшонк туртов вадря казнень макснеме , нама , менелень Тетянк седеяк максы вадря казнеть сетненень , кить вешить кедьстэнзэ !
Тееде ломантнень туртов весемесэ истя , кода , тынк меленк коряс , эряви теемс тенст эсенк туртов . Теньсэ Моисеень Коенть ды пазмарицянь тонавтоматнень зэмест-смустест » .
« Совадо теине ортава . Ламот ютыть келей ортава ды шожда киява , конат ветить пингеде пингень куломас-ёмамос .
Кодамо теине ортась ды стака се кись , конат ветить эрямос , ды ансяк аламотне мукшносызь сынст ! »
« Ванстодо прянк кенгелиця пазмарицятнеде . Сынь тыненк сакшныть сэтьме ревекс , ансяк сынст потмост – азарсь верьгизэнь .
Тынь сынст содасынк тевест кувалт . А кочксить кодоркс куракшсто винаумарть эли кирмалавсто инжирт .
Истя , эрьва паро чувтось чачты паро умарть , ды берянь чувтось чачты амаштовикс умарть .
Паро чувтонтень берянь умарть а чачтовить , берянь чувтонтеньгак паро умарть а чачтовить .
Эрьва чувтонть , кона паро умарть а чачты , керясызь ды толс каясызь .
Истя тевест кувалт тынь содасынк сынсткак .
Аволь эрьвась , кона Монень мери : “ Азоро , Азоро ! ” – сови Менельсэнть Инязорксчинтень . Сови ансяк се , кона топавты менелень Тетянть мелензэ .
Судонь чистэнть ламотне Монень мерить : “ Азоро , Азоро ! Эдь Тонь лемсэ минь ёвтнинек Пазонь кулянть . Истя жо Тонь лемсэ ломантнестэ пансинек идемевстнень ды тейнинек ламо лия покш тевть ” .
Сестэ Мон видьстэ мерян сыненст : “ Мон тынк зярдояк а содылидизь . Оргодеде Монь эйстэ , зыянонь тейницят ! ” »
« Кие кунсолы неть Монь валтнэнь ды топавты эйсэст , се вейкетстяви превей ломань марто , кона путызе кудонзо кевень юр лангс .
Тусь пиземе , лейтнеяк тусть ланга чудеме , варматнеяк пувасть ды вачкодевсть се кудонть эйс , ансяк сон эзь каладо , секс мекс путозель кевень юр лангс .
А вана кие кунсолы неть Монь валтнэнь ды ялатеке а топавты эйсэст , се вейкетстяви превтеме ломань марто , кона путызе кудонзо чувар лангс .
Тусь пиземе , лейтнеяк тусть ланга чудеме , варматнеяк пувасть ды вачкодевсть се кудонть эйс . Ды кудось допрок каладсь » .
Зярдо Иисус прядынзе неть валтнэнь , ломантне дивсесть Сонзэ тонавтомантень .
Сон тонавтсь эйсэст кода се , конань ули азорксчизэ , аволь кода Койс тонавтыцятне ды фарисейтне .
Зярдо Иисус валгсь пандонть лангсто , мельганзо тусть пек ламо ломанть .
Вана мольсь ваксозонзо проказа ормасо сэредиця , пульзясь икелензэ ды мерсь : « Азоро , улиндеряй мелеть , мон Тонеть ванськавтован » .
Иисус венстизе кедензэ , токизе сонзэ ды мерсь : « Ули мелем , ванськадт ! » Сэредицясь сеске ванськадсь орманзо эйстэ .
Иисус мерсь тензэ : « Вант , киненьгак теде иля ёвтне . Азё попнэнь ды ванкшновтык прят . Теде мейле кандт Пазонтень казне . Истя эряви теемс Моисеень Коень коряс . Теньсэ тон невтьсак ломантненень эсь шумбралгадомат » .
Зярдо Иисус совась Капернаум ошс , мольсь ваксозонзо Римень сядонь прявт ды энялдозь Тензэ
мерсь : « Азоро ! Кудосо монь важом токазь катар ормасо , мадезь ашти , вельть пек майси-пишти » .
Иисус мерсь тензэ : « Мон сан , шумбралгавтса сонзэ » .
Сядонь прявтось каршонзо мерсь : « Арась , Азоро , мон Тонь коряс истямо вишкине ломанян , виздян натой совавтомс Тонь эсень кудос . Ансяк ёвтак вал , ды важом нейке пички .
Мон монськак прявтонь кедь ало аштиця ломанян , ды монь кедь алояк аштить ушмант . Зярдо кармавтан вейкентень : “ Азё ! ” – сон моли . Омбоцентень кортан : “ Сак тей ! ” – сон сы , ды зярдо эсь важонтень мерян : “ Теик сень ! ” – сон тейсы » .
Неть валтнэнь марязь , Иисус пек дивазевсь ды мерсь мартонзо молицятненень : « Видестэ кортан тенк : истямо кемема зярс Мон эзинь вастне Израилень эрицятнень юткстояк .
Кортан тенк : ламот сыть чилисема ёндо ды чивалгома ёндо ды ойсить Менельсэнть Инязорксчисэнзэ каванямонь столь экшс Авраам , Исак ды Яков покштятнень марто .
А вана сеть , конатне ульнесть аравтозь Инязорксчинтень , ёртозь улить ушов , чопода таркас , косо сынь кармить авардеме ды пейсэст чикордомо » .
Мейле Иисус мерсь сядонь прявтонтень : « Азё кудов , улезэ теть кемемат коряс » . Важозо секе часстонть пичкась .
Зярдо Иисус сась Петрань кудос , неизе : сонзэ низанязо мадезель , теке палсь толсо .
Иисус токизе аванть кедензэ , ды ормась кадызе сонзэ . Авась стясь ды кармась сынст каванямо .
Кода чизэ чопотетсь , ветясть Иисуснэнь идемевсень колавт ламо ломанть . Сон апаро оймеялтнэнь валсонзо панинзе , ды весе сэредицятнень шумбралгавтынзе .
Истя топавтовсть Исайя пазмарицянть икелев ёвтавт валонзо : « Сон саинзе минек орманок Эсь лангозонзо ды менстимизь минек сэредьксэнек эйстэ » .
Зярдо Иисус неинзе перьканзо промозь ламо ломантнень , кармавтсь Эсь тонавтницянстэнь печтямс эрькенть омбоце пелев .
Сестэ сась ваксозонзо Койс вейке тонавтыця ды мерсь Тензэ : « Тонавтыця ! Мон туян Тонь мельга , ков Тон илязат моле » .
Иисус каршонзо ёвтась : « Ривезтнень ды менель нармунтнень улить пизэст , Ломантнень Цёранть жо арась тарказо , козонь чиремтевлизе прянзо » .
Лиясь , кона ульнесь Сонзэ тонавтницякс , пшкадсь тензэ : « Азоро , нолдамак монь васняяк кудов тетянь калмамо » .
Иисус каршонзо мерсь : « Адя Монь марто ; кадык кулозтне эсь кулозест сынсь калмасызь » .
Иисус озась венчентень , мартонзо озасть тонавтницянзояк .
Апак учо эрькенть лангсо кепететсь пек виев давол . Венчесь саевиль ведьвелявкстнэнь алов , ансяк Иисус яла удось .
Сестэ тонавтницятне мольсть ваксозонзо , стявтызь Сонзэ ды мерсть : « Азоро , идимизь минек , – эль ваятано ! »
Иисус каршост мерсь : « Мекс тынь истят пелицят ? Вай , кодамо аламо тынк кемеманк ! » Мейле Сон стясь , лоткавтынзе варматненьгак , ведьвелявкстнэньгак , ды теевсь пек сэтьме .
Тонавтницятне абунгадозь кортасть : « Кие Те истямось , конань эйсэ варматнеяк , ведьвелявкстнэяк кунсолыть ? »
Зярдо Иисус сась эрькенть омбоце пелев , Гергесань масторс , вастызь Сонзэ идемевсень колавт кавто ломанть , конат лиссть калмосто . Сынь вельть азаргадозельть , секс се кияванть яксемс киньгак а сатыль смелчизэ .
Сеске сынь серьгедсть : « Иисус , Пазонь Цёра , мезе Тонеть эряви минек пельде ? Аравтозь шкадо икеле Тон сыть тезэ минек пиштевтеме ? »
Сынст эйстэ а васоло вановсь тувонь покш стада .
Идемевстне энялдсть Иисуснэнь : « Минь содатано : минек Тон паньсамизь . Кучомизь сестэ тувонь стадантень ! »
Сон мерсь тенст : « Азёдо » . Сынь лиссть неть ломантнестэ ды совасть стаданть потс . Сеске весе тувонь стадась сэрей чирестэнть кирнявтнесь эрькес ды ваясь .
Стада ваныцятне ношкстасть . Сынь чийсть ошов , косо ёвтнизь весементь , мезе ульнесь ды мезе теевсь идемевсень колавтнэнь мартояк .
Сестэ ошонь весе эрицятне лиссть Иисусонь каршо . Зярдо сынь неизь Сонзэ , пек энялдсть Тензэ туемс сынст ёнкссто .
Теде мейле Иисус озась венчес , печтизе мекев эрькенть ды сась ошонтень , косо эрясь .
Тосо совавтсть Тензэ ацамо лангсо мадезь аштиця катар ломань . Сынст кемемаст неезь , Иисус мерсь сэредицянтень : « Эйдем , иля пеле ! Нолдазь тонь пежететь » .
Сестэ зярыя Койс тонавтыцят арсесть эсь пачкаст : « Те ломанесь Пазонть нарьги-покорды ! »
Иисус чарькодинзе сынст арсемаст , секс мерсь тенст : « Мекс тынк седейсэ истят апаро арсемат ?
Мезесь седе шождыне меремс : “ Нолдавить тонь пежететь ” эли : “ Стяк ды якак ” ?
Истя тынь содадо , масторлангсо Ломантнень Цёранть ули азорксчизэ пежетень нолдамскак » . Теде мейле пшкадсь катардыцянтень : « Стяк , саить ацамот ды азё кудов ! »
Се стясь ды тусь кудов .
Тень неезь , ломантне дивасть , ды сынь кармасть шнамо Пазонть , кона макссь ломантненень истямо азорксчи .
Ошсто лисемстэ Иисус несь каявксонь-налогонь пурнамо кудонть вакссо озадо аштиця ломань , конань лемезэль Матвей , ды мерсь тензэ : « Мольть Монь мельга » . Сон стясь ды тусь мельганзо .
Мейле Иисус ярсась Матвеень кудосо . Тозонь састь каявксонь ламо пурныцят , пежетев лия ломантькак , конатне ярсасть Иисус ды тонавтницянзо марто .
Тень неезь , фарисейтне мерсть тонавтницянстэнь : « Кода истя тынк тонавтыцянк каявксонь пурныця ды лия пежетев ломань марто вейсэ ярсы-сими ! »
Иисус маризе тень ды мерсь каршост : « Ормаменстиця эряви сэредицянень , аволь шумбра ломаннень .
Азёдо , чарькодинк Пазонь Сёрмадовксонь неть валтнэнь смустест : “ Монь мельс тукшны седеймарямонк , аволь Монень кандозь печкезь ракшань аноксонк ” . Секскак Мон сынь тердеме велявтомс Пазонтень пежетевтнень , аволь видечисэтнень » .
Сестэ састь Иисуснэнь Нававтыця Иоаннонь тонавтницянзо ды кевкстизь : « Мекс истя : минь ды фарисейтне сеедьстэ постоватано , а вана Тонь тонавтницят а постовить ? »
Иисус мерсь каршост : « Арази свадьбань инжетне мелявтокшныть-ризнэкшныть , зярс урьвакстыцясь мартост ? Сы шка , зярдо урьвакстыцясь ули саезь юткстост , ды сестэ сыньгак кармить постовамо .
Кияк ташто оршамос а панды апак озавто од коцтонь панкс . Эдь сестэ од панксось сезьсы таштонть , ды тееви седеяк покш варя .
Истя од винаяк а кайсить ташто кедень кескавс . Бути истя теят , сестэ кескавоськак сезеви , винаськак валови . Арась , од вина кайсить од кедень кескавс , сестэ сынь кавонест ванстовить » .
Зярс Иисус яла кортась тенст , сась Сонензэ тосонь вейке прявт , прась кумажа лангс ды мерсь Тензэ : « Монь тейтерем ансяк кулось . Ялатеке мольть , путыть кедеть лангозонзо , нама , сон вельми ! »
Иисус стясь , тусь мартонзо . Тонавтницянзояк мольсть мартонзо .
Сестэ ве ава , кона пиштсь кемгавтово иеть верень чудемасо , мольсь Иисус удалов ды токизе ланга оршамонзо цёконть .
Эдь авась арсесь эсь пачканзо : « Бути токаван куш Сонзэ оршамос – пичкан » .
Иисус велявтсь , неизе сонзэ ды мерсь : « Сазором , иля пеле ! Кемемат шумбралгавтынзеть тонь » . Авась секе шкастонть пичкась .
Зярдо Иисус сась прявтонть кудос , неинзе кулозенть велькссэ вешкемасо седицятнень ды шалныця-авардиця ломантнень
ды мерсь тенст : « Лиседе тестэ ! Тейтернесь эзь куло , сон уды » . Сынь кармасть пейдеме лангсонзо .
Зярдо ломантне ульнесть панезь , Иисус совась икельце кудос , саизе тейтерненть кедте , ды тонась стясь .
Теде кулясь сравтовсь се ёнксонть келес .
Зярдо Иисус тусь тосто , мольсть мельганзо кавто сокорт , конат сеересть : « Иисус , Давидэнь Цёра , ульть седеймарицякс миненек ! »
Зярдо Сон совась кудос , сестэ сокортнэ мольсть ваксозонзо , ды Иисус кевкстинзе сынст : « Тынь кемтядо , Мон тенк лездан ? » Сынь мерсть Тензэ : « Эно , кемтяно , Азоро ! »
Сестэ Иисус токинзе сельмест ды мерсь : « Улезэ тенк кемеманк коряс ! »
Сынст сельмест кармасть нееме . Иисус казямосто кардынзе сынст : « Ванодо , киненьгак илядо ёвтне теде » .
Сынь тосто тусть ды ялатеке ёвтнесть Иисусто весе се ёнксонть келес .
Сокортнэнь туемадо мейле ветясть Иисуснэнь идемевсень колавт ломань , кона ульнесь а кортыця .
Иисус панизе эйстэнзэ идемевсенть , ды а кортыця ломанесь кармась кортамо . Весе дивсесть : « Истямо тев Израильсэ зярдояк арасель ! »
А вана фарисейтне тень каршо кортасть : « Сон идемевстнень прявтост вийсэ панси идемевсть » .
Иисус якась весе оштнэва , весе велетнева , тонавтсь ломантнень тосонь синагогатнесэ , пачтясь Кенярксов куля Менельсэнть Инязорксчидензэ , шумбралгавтнесь эйсэст эрьва кодамо ормадо ды моцень арасьчиде .
Зярдо Иисус неинзе пурнавозь ломантнень , седеезэ марятотсь кисэст : сынь ваныцявтомо реве ладсо вийтемельть ды сравтнезельть .
Сестэ Сон мерсь Эсензэ тонавтницятненень : « Сюрось чачсь ламо , ансяк нуицятнеде аламо .
Секскак энялдодо нуемань Азоронть икеле , кучозо Эсензэ паксяв седе ламо важодицят » .
Иисус тердинзе Эстензэ кемгавтово тонавтницянзо , макссь тенст азорксчи пансемс аванькс оймеялтнэнь ды шумбралгавтнемс эрьва кодамо ормадо ды моцень арасьчиде .
Кемгавтово апостолтнэнь лемест истят : васенцесь Симон , конанень лиякс мерить Петра , ды Андрей сонзэ ялаксозо , Зеведеень цёратне Яков ды Иоанн ,
Филип ды Бартоломей , Фома ды икелень каявксонь пурныцясь Матвей , Алфеень цёразо Яков , Леббей , конанень путсть лем Таддей ,
Симон Кананит ды Искариотонь Иуда , кона мейле миизе Иисусонь .
Неть кемгавтовотнень Иисус кучинзе ды кармавтсь тенст : « Лия раськень ломаннень илядо яка , Самариянь ошоскак илядо сова .
Азёдо васняяк Израилень раськентень , кона стадасто кадовозь ревень кондямо .
Якамсто пачтядо кулянть : “ Менельсэнть Инязорксчизэ сась малав ! ”
Сэредицятнень шумбралгавтодо , кулозтнень вельмевтнеде , проказасо сэредицятнень ванськавтнеде , идемевстнень панседе . Стяко максозь тенк , стяко тыньгак макснеде .
Илядо сае мартонк ки лангов сырнеяк , сияяк , каркссо ярмакткак ,
кансткак , кавонст оршамопельтькак , карсемапельтькак , кедьнежеяк : эдь важодицянтень ярсамопелесь максови важодеманзо кисэ .
Кодамо ошос эли велес соватадо , васняяк кевкстеде , кинь ули мелезэ нолдамс тынк эстензэ , ды эрядо кедьсэнзэ тосто туемазонк .
Кудонтень совамсто шумбракстнеде , арседе тосо эрицятненень сэтьмелув .
Бути эрицятне тынк парсте васттадызь , сестэ тынк сэтьмелувось сы тенст . Бути тынк парсте а васттадызь , сестэ мекев эстенк велявты тынк сэтьмелувось .
Бути косо кияк тынк парсте а васттадызь , валонккак а кунсолосызь , сестэ се кудостонть эли ошстонть лиседе ды пильгестэнк мик пулентькак чукадинк .
Видестэ кортан тенк : Пазонь судонь чистэнть Содом марто Гоморранень ули седе шождыне се ошонть коряс » .
« Вана Мон кучан эйсэнк реве ладсо верьгиз юткс . Тень кувалма уледе гуень кондят ёжовт ды гулькань кондят чевтеть-сэтьметь .
Ванстодо прянк ломантнеде . Сынь кармить эйсэнк судс таргсеме , синагогасояк кармить эйсэнк локшосо керямо .
Монь кисэ ветятадызь прявтнэнь ды инязортнэнь икелев , ды истя тынь карматадо ёвтнеме Монь эйстэ сыненст ды лия раськень ломантненень .
Зярдо тынк ветятадызь судс , илядо мелявто сень кисэ , кода ды мезе тенк ёвтамс : се шкастонть максозь ули тенк , мезе ёвтамс .
Секскак валтнэ , конатнень тынь ёвтасынк , улить аволь тынк . Сынст макссынзе тенк Тетянк Оймеялтось , кона карми кортамо тынк вельде .
Вейкест-вейкест кармить максомо куломас лелят-ялакст , тетят-цёрат . Эйкакштнэ стить тетяст-аваст каршо ды маштнесызь сынст .
Монь лементь кисэ весеменень авечкевиксэкс ультядо . Ансяк кона цидярды педе пес , се ванстови-идеви .
Зярдо кармить мельганк пансеме ве ошсо , оргодеде омбоцес . Кемевтян эйсэнк : тынь а кенертядояк ёвтнеме Монь кулянть Израилень оштнэва , кода уш сы Ломантнень Цёрась .
Тонавтницясь а эрси тонавтыцядонзо седе покш , кода важоськак – азородонзо .
Тонавтницянтень саты , бути сон карми улеме эсь тонавтыцянзо кондямокс , важонтеньгак саты улемс эсь азоронзо кондямокс . Мериндеряйть кудазоронтень Вельзевул , сестэ седеяк беряньстэ кармить мереме сонзэ кудораськенстэнь ! »
« Тень кувалма илядо пеле ломантнеде . Весе , мезесь ней кекшезь , лиси лангс , ды весе салавансеськак карми улеме содавиксэкс .
Мезе кортан тенк чоподасо , сень ёвтнеде чи валдосо , ды мезе кортави пилезэнк тошказь , седе кудо лангсто сеереде .
Илядо пеле ломантнеде , эдь сыненст куловтови ансяк рунгось , оймесь а куловтови . Седе пек пеледе Паздонть , конанень ёмавтови тоначинь толс рунгоськак , оймеськак .
Весе содыть : вейке трёшникте рамавить кавто озязт . Ялатеке Тетянк мельтеме вейкеяк эйстэст а пры мастор лангс .
Тынк жо пря черенккак весе ловнозь .
Секскак илядо пеле : тынь ялатеке весе озязтнэде седе питнейтядо ! »
« Эрьванть , кие апак сёпо ломантнень икеле лови эсь прянзо Монь ломанекс , сень Монгак апак сёпо ловса менелень Тетянь икеле Эсень ломанекс .
Кие жо ломантнень икеле велявты Монь эйстэ , сень эйстэ Монгак велявтан менелень Тетянь икеле .
Илядо арсе : Мон сынь масторлангс ладямонь тееме . Аволь ладямо марто сынь – торо марто сынь .
Мон сынь явомо цёранть тетястонзо , тейтеренть – авастонзо , урьванть – ававтстонзо .
Ятокс теевить ломанентень сонсензэ кудораськензэ .
Кие Мондень пек вечксы эсь тетянзо эли аванзо , се Монень амаштовикс . Истя , кие Мондень пек вечксы цёранзо эли тейтерензэ , сеяк Монень а маштови мельга молицякс .
Кие а сайсы эсь крёстонзо ды Монь мельга а моли , сеяк Монень а маштови .
Кие снарты эрямонзо ванстомс , се ёмавтсы сонзэ , а вана кие Монь кисэ сонзэ ёмавтсы , се мусы » .
« Кие тынк парсте васттадызь , се Моньгак парсте вастсамам . Кие Монь вастсамам , се Монь Кучицянтькак вастсы .
Кие васты пазмариця секс , мекс сон пазмариця , сененьгак пандови пазмарицянь питне . Кие васты видечинь ломаненть секс , мекс сон видечинь ломань , сененьгак пандови видечинь ломанень питне .
Кие куш вейкенень , неть Монь вишкине-асодавикс мельга молицятнень эйстэ , максы кельме ведь кече ансяк сень кисэ , мекс сон Монь мельга молиця , кемеде Монень , се питнень пандомавтомо а кадови » .
Зярдо Иисус прядынзе кемгавтово тонавтницянстэнь кармавтоматнень , седе мейле тусь тосто тонавтомо ды паро кулянь ёвтнеме те ёнксонь лия оштнэва .
Зярдо Иоанн пекстамо кудосо аштемстэ марясь Христосонь тевтнеде , сестэ сон кучинзе кавто тонавтницянзо
кевкстемс Сонзэ : « Паряк , Тон Се , конанень эряви самс эли миненек учомс лия ? »
Иисус каршост мерсь : « Азёдо ды ёвтадо Иоаннэнь , мезе мариде ды неиде :
сокортнэ неить , аякицятне якить , проказасо сэредицятне ванськадыть , амарицятне марить , кулозтне вельмить , кажовтненень пачтяви Кенярксов куля .
Уцяскав се , кие Монь кувалма а кавтолды ! »
Кучовтнэнь туемадо мейле Иисус кармась ломантненень Иоанндо кортамо : « Мезе лангс ваномо тынь якиде чаво модав ? Вармасо лымбакстниця нудей лангс ? Нама , аволь .
Мезень ваномо эно якиде ? Паряк сюпав оршамосо оршазь ломанень ? Арась , сюпав оршамонь кандтницятне эрить инязоронь кудова !
Кинь ваномо эно якиде ? Пазмарицянь ? Виде , Иоанн пазмариця , ялатеке кортан тенк : сон пазмарицядояк покш .
Сон се , конадо ёвтазь Пазонь Сёрмадовкссо : “ Вана Тонь самодо икеле кучса Монсень кулянь кандыцям , сон анокстасы кинть Тонь туртов ” .
Видестэ мерян тенк : весе чачозтнень ютксо Нававтыця Иоанндо ине арасель , ялатеке сехте вишкинесь , кона Менельсэнть Инязорксчисэнть , сондензэ покш .
Нававтыця Иоаннонь важодема шкастонть саезь ды те шкас Менельсэнть Инязорксчизэ виевстэ келейгали , ды сеть , кить путыть тенень виест , сайсызь сонзэ эстест .
Весе пазмарицятнеяк , Моисеень Коеськак Иоаннонь шкас ёвтнесть тень эйстэ .
Улиндеряй меленк кемемс – кемеде : Иоанн – се Илиясь , конань самозо умок уш ульнесь аравтозь .
Кинь улить мариця пилензэ , – кунсолозо !
Ки марто вейкетстясынь неень пингень ломантнень ? Вана тенк истямо невтевкс : ошкужосо озадо аштить эйкакшт , конат пижнить лиятнень туртов :
“ Минь тынк туртов сединек нудейсэ , тынь жо эзиде киште . Минь тенк лайшинек , тынь эзиде аварде ” .
Сась Иоанн , кона сеедьстэ кирди пост , винадо а сими , – ды сынь кортыть : “ Сонзэ эйсэ идемевсь ” .
Сась Ломантнень Цёрась , ярсыяк , симияк , – ды сынь кортыть : “ Вана опкан кургось ды винань вечкицясь , каявксонь пурныцянь ды лия пежетев ломанень ялгась ! ” Ялатеке Пазонь превейчинть невтить видекс ломантне , конат молить сонзэ киява » .
Теде мейле Иисус кармась корямо сеть оштнэнь , конатнень эрицяст эзть янксе пежетест кисэ . Эдь неть оштнэсэ Сон тейнинзе сехте ламо Эсензэ дивань-тамашань тевензэ :
« Зыян теть , Хоразин ош ! Зыян теть , Бетсаида ош ! Бути тамашатнень , конатне тыненк невтезельть , неевлизь Тир ды Сидон оштнэнь эрицятне , сынь пежеттест янксемань невтемакс умок оршавольть ризнэмань оршамот ды почодовлизь пряст куловсо .
Ансяк кортан тенк : Пазонь судонь чистэнть Тир марто Сидононь эрицятненень ули тынденк шождыне .
Ды тонгак , Капернаум ош , менель видьс кепедевезь , тоначинь потмакстомо отьмас ёртозь улят ! Улевельтькак тонь ульцятнень лангсо теезь тамашатне невтезь Содомсо , сон нейгак аштевель .
Ансяк кортан тенк : Пазонь судонь чистэнть Содомнэнь ули тондеть шождыне » .
Се шкастонть Иисус ознось : « Ёвтан Теть сюкпря , Тетяй , менелень ды масторонь Азоро ! Сюкпря Теть сень кисэ , мекс Тон кекшнить нень превейтнеде ды ёроковтнеде ды панжтнить сетненень , конат прок вишка эйкакшт .
Алкукс , Тетяй , истямо ульнесь Тонь паро мелесь !
Тетям максызе весементь Монь кедь алов . Цёранть кияк аздасы Тетядонть башка , Тетянтькак содасы ансяк Цёрась ды сеть , конатненень Цёранть мелезэ панжомс Сонзэ » .
« Садо Монень весе , конат сизесть важодемадо ды стака канстонь кандомадо . Мон максан тенк оймамо .
Саинк эсь лангозонк Монь азорксчинь ашконть ды тонавтнеде Монь эйстэ : Мон сэтьман , чевте седеян . Истя тынк ойментеньгак муеви оймамо .
Монь азорксчинь ашком кандомс аволь стака , ды Монь максовт канстоськак шождыне ! »
Весть оймсема чистэ Иисус ютась сюро паксява . Сонзэ тонавтницятнень вачсть пекест , сынь кармасть сюропрянь сезнеме ды ярсамо .
Фарисейтне , тень неезь , мерсть Тензэ : « Вана Тонь тонавтницят теить сень , мезе а мереви теемс оймсема чистэ » .
Иисус мерсь каршост : « Арази тынь эзиде ловно седе , мезе тейсь Давид инязорось , зярдо сон ды сонзэ мартонзотнеяк вачомкшность ?
Сон совась Пазонь кудос ды тосо ярсась Пазонть икеле путозь кшитнеде , конатнеде а меревиль ярсамс Давиднэнь ды мартонзосетненень , ансяк поптнэнень .
Эли эзиде ловнокшно Койстэнть , кода поптнэ Пазонь кудосо оймсема чинть колсить эсь важодемасост ды ялатеке сынь тень кисэ а чумондовить ?
Мерян тенк : тесэ мезе-бути Пазонь кудодонтькак покш .
Пазонь Сёрмадовкссо ёвтазь : “ Монь мельс тукшны седеймарямонк , аволь Монень кандозь печкезь ракшань аноксонк ” . Чарькодевлинккак тынь тесэ ёвтазенть алкуксонь смустензэ , сестэ аволиде судя чумовтомотнень .
Эдь Ломантнень Цёрась оймсема чинть лангсояк азоро » .
Иисус тусь тосто ды совась синагогас .
Тосо ульнесь коське кедь цёра . Иисус лангс чумонь муемга фарисейтне кевкстизь : « Мереви-арась Коень коряс оймсема чистэ шумбралгавтнемс ? »
Сон мерсь каршост : « Бути киньгак юткстонк ули вейке ревезэ , ды сон оймсема чистэ пры латкс , арази сон ревензэ а каподьсы ды а таргасы тосто ?
Нама , ломанесь реведе седе питней ! Лисни , оймсема чистэяк мереви теемс паро » .
Сестэ Иисус мерсь цёрантень : « Венстик кедеть ! » Сон венстизе , ды кедезэ шумбралгадсь , теевсь таго омбоценть кондямокс .
Сестэ фарисейтне лиссть тосто , пурнасть промкс , кармасть вейсэ арсеме , кода маштомс Иисусонь . Иисус кармась содамо арсемадост ды тусь тосто .
Мельганзо мольсть ламо ломанть . Сон шумбралгавтсь весе сэредицятнень
ды кардась сынст Эйстэнзэ лиянень ёвтнемеде .
Истя топавтовсть Исайя пазмарицянть вельде ёвтавт Пазонь валтнэ :
« Вана Монь кочкавт Важом , сон Монь вечкемам ды седей кенярксом . Мон пештяса Сонзэ Эсень Оймеялтсо , ды Сон ёвты весе раськетненень : сась Монь видестэ судямонь шкась .
Сон а карми пелькстамо-спорямо , а карми пижнемеяк . А карми ульцясо верьга вайгельть кортамо .
Сон мендявозь нудеенть а синдьсы , ченгиця лампа суренть а мадстьсы . Сиземань апак сода Сон ветясы видечинть изнямос .
Сонзэ лементь лангс кармить нежедеме весе раськень ломантне » .
Сестэ ветясть Иисуснэнь идемевсень колавт цёра , кона ульнесь сокор ды акортыця . Иисус шумбралгавтызе сонзэ , ды истя сокорось ды акортыцясь кармась кортамо ды нееме .
Весе ломантнень саинзе покш дивамо . Сынь кармасть кевкстнеме вейкест-вейкест : « Паряк Сон Пазонь кучовт Идиця , Давидэнь Цёра ? »
Зярдо фарисейтне тень маризь , мерсть : « Сон Вельзевулонь , идемевстнень прявтост , вийсэ панси идемевсть » .
Иисус содась сынст арсемадост ды мерсь тенст : « А ванстови мастороськак , кона явнови пельксэнь пелькс ды тюри эсь юткованзо . Истя жо эрьва ошоськак эли кудоськак , косо улить сёвномат ды пелькстамот , а кирдеви .
Бути идемевсесь пани идемевсь , сестэ Сатанась тюри эсь юткованзо . Сестэ кодаяк а кирдеви сонзэ инязорксчизэ .
Бути , кода тынь кортатадо , Мон идемевстнень пансян Вельзевулонь вийсэ , сестэ тынксетне кинь вийсэ пансить эйсэст ? Сынст тевесткак невтить : тынк чумондоманк а виде .
Мекевланк , бути Мон пансян идемевстнень Пазонь Оймеялтонь вийсэ , сестэ Пазонть Инязорксчизэ уш пачкодсь тенк .
Кияк виев ломанень кудос а эцеви ды киненьгак сонзэ ули-парозо а нельгеви , бути васняяк виевенть а сюлмсесы . Мейле ансяк сон саласы весе ули-паронзо .
Кие аволь Монь кисэ , се Монь каршо , ды кие Монь марто а пурны , се ёртни-сравтни .
Секскак кортан тенк : эрьва кодамо пежеть ды Пазонь сялдома-покордамо нолдави-простяви ломантненень , а вана Оймеялтонть лангс ёвтазь сялдома-покордамо валось нолдазь-простязь а ули .
Бути кияк ёвты кодамояк сялдома вал Ломантнень Цёранть каршо , сестэ нолдазь ули тензэ . Бути кияк ёвты сялдома вал Иневанькс Оймеялтонть каршо , ялатеке нолдазь а ули тензэ , те пингестэнтькак ды тона пингестэнтькак » .
« Паро умарь чувтось чачты паро умарть , берянь умарь чувтонть умарензэяк берянть . Чувтось содави умарензэ кувалт .
Гуень левкст ! Косто тынк кортамонк улить парокс , зярдо тынсь апартадо ! Ломаненть кургсто лисни се , мезде пештязь седеезэ .
Паро ломанесь ливтни парочинь утомстонзо паро , берянь ломанесь зыянонь утомстонзо ливтни зыян .
Мерян тенк : эрьва аэрявикс валонть кисэ Пазонь судонь чистэ весенень сави кирдемс каршовал .
Эсь валот кувалт чумовтомокс ловтадызь , эли эсь валот кувалт чумондтадызь » .
Сестэ Койс зярыя тонавтыцят ды фарисейть мерсть Иисуснэнь : « Тонавтыця ! Минек ули меленек Тонь пельде неемс тамашань тешкс » .
Сон мерсь каршост : « Кодат берянть ды Пазонть икеле авидеть неень пингень ломантне ! Тынь вештядо тешкс , ансяк Иона пазмарицянть тешкстэнть башка кодамояк лия тешкс тыненк максозь а ули .
Кода Иона ульнесь покш кал потсо колмо чить ды колмо веть , истя Ломантнень Цёраськак ули моданть седейсэ колмо чить ды колмо веть .
Ниневия ошонь ломантне стить Пазонь судс неень пингень ломантнень марто ды чумондсынзе сынст . Эдь Ниневиянь эрицятне Ионань кулянть марямодо мейле велявтсть Пазонтень , а вана ней тынк икеле Се , кона Ионадояк ине !
Лембе ёнксонь инязоравась сти Пазонь судс неень пингень ломантнень марто ды чумондсынзе сынст . Эдь сон масторонь пестэ сакшнось Соломононь превейчинзэ кунсоломо . Ды вана ней тынк икеле Се , кона Соломондояк ине ! »
« Зярдо аванькс оймеялтось лиси ломаньстэнть , сон яки ведтеме таркава ды вешни эстензэ оймамо тарка , ансяк а муи .
Сестэ мери : “ Велявтан ташто кудозон , косто лисинь ” . Самсто сон мусы сонзэ чавосто , тенсезь , пурназь-сэрнязь .
Сестэ сон моли ды саи мартонзо лия сисем оймеялт , эстедензэяк кежейть , весе совить се ломаненть потс ды кармить эрямо тосо . Ды теде мейле се ломаненть ёжомарямозо карми улеме седеяк берянь икеленсенть коряс . Истя ули неень пингень берянь ломантнень мартояк » .
Ломантнень марто Иисусонь кортамсто састь авазо ды братонзо . Сынь аштесть ушосо , ды мелест ульнесь кортамс Сонзэ марто .
Та-кие мерсь Иисуснэнь : « Вана Тонь ават ды братот ушосо аштить , Тонь марто кортневельть » .
Сон каршонзо мерсь : « Кие Монь авам , кить Монь братон ? »
Невтсь кедьсэнзэ тонавтницянзо лангс ды мерсь : « Вана Монь авам ды братон !
Кие топавты Монь менелень Тетянь мелензэ , се Монь братом , сазором ды авам » .
Секе чистэнть Иисус лиссь кудосто , тусь эрьке чирес ды тозо озась .
Ваксозонзо промсть ламо ломанть . Тень кувалт Сонензэ савсь озамс венчес . Весе лиятне аштесть стядо эрькенть чиресэ .
Ды Иисус ламодо ёвтнесь тенст валвелявкссо . Сон ёвтась : « Вана видицясь лиссь видеме .
Видемстэ конат-конат видьмекстнэ прасть ки чирес . Ливтясть нармунть ды кочксизь сынст .
Лиятне прасть кевев таркас , косо модась аламоль , ды сынь курок лиссть , секс мекс модась ульнесь аволь сэрей .
Зярдо чизэ кармась пидеме , сынь пужсть ды коськсть , секс мекс юрост-корёност ульнесть аволь кеметь .
Лиятне прасть кирмалав юткс ; кассть кирмалавтнэ ды сынст лепштизь .
Лиятне прасть паро модас ды кандсть видьмекст : кона сядонь кирда , кона кодгеменень кирда , кона колоньгеменень кирда .
Кинь улить мариця пилензэ – кунсолозо ! »
Тонавтницянзо мольсть Иисус ваксс ды кевкстизь : « Мекс кортат тенст валвелявкссо ? »
Сон мерсь каршост : « Тыненк максозь чарькодемс Менельсэнть Инязорксчинзэ салавачитнень , а вана сыненст апак максо .
Эдь кинь ули , сенень седеяк ламо максови , ды сонзэ карми улеме пек ламо . Кинь вана арась , сень кедьстэ саеви сеяк , мезезэ ули .
Секс кортангак тенст валвелявкссо : сынь ваныть ды ялатеке а неить , кунсолыть ды ялатеке а марить ды а чарькодить .
Сынст лангсо топавтневить Исайя пазмарицянть вельде ёвтавт Пазонь валтнэ : “ Карматадо пилесэнк кунсоломо , ды а чарькодьсынк , сельмесэнк ваномо , ды а несынк .
Неть ломантне калгодкстомтызь седеест , пилесткак потомдызь , сельместкак конизь , секс : иляст нее сельмесэст , иляст маря пилесэст , иляст чарькоде седейсэст , иляст велявто Монень ды Мон илинь шумбралгавто сынст ” .
А вана тынь кодат уцяскавт : сельменккак неить , пиленккак марить !
Кемеде Монень : ламо пазмарицятнень ды видечисэтнень ульнесь мелест неемс сень , мезе тынь нетядо , ансяк эзизь нее , ды марямс сень , мезе тынь марятадо , ансяк эзизь маря » .
« Кунсолынк эно тынь , кода чарькодемс видицядо валвелявксонть .
Зярдо кияк марясы кулянть Менельсэнть Инязорксчидензэ ды а чарькодьсы , сестэ сы Апарось ды саласы седейстэнзэ видезенть . Ки чирес видезесь невти истямо ломаненть .
Кевев таркас видезесь невти сень , кие марясы кулянть ды сеске кецязь-эрьгедезь сайсы седеезэнзэ .
Ансяк сонзэ юронзо-корёнонзо аволь кеметь , секскак сон ашти аволь кувать . Зярдо сы тензэ се кулянть кисэ кодамояк стакачи эли пансема , сон сеске поты кемемастонть .
Кирмалав юткс видезесь невти сень , кие марясы кулянть , а вана ансяк те пингень мелявкстнэ ды сюпавчис правтомась лепштясызь кулянть , ды сон кадови видьмекстэме .
Паро модас видезесь невти сень , кие марясы кулянть ды чарькодьсы . Истямось канды видьмекст , кона сядонь кирда , кона кодгеменень кирда , кона колоньгеменень кирда » .
Иисус ёвтнесь тенст лия валвелявкс : « Менельсэнть Инязорксчись моли истямо тев ёнов : ломанесь видизе эсь паксянзо паро видьмесэ .
Веть , зярдо весе удость , сась сонзэ ятозо , видсь товзюронть юткова колы тикшеть ды тусь .
Зярдо лиссь товзюрось ды кармась прянь каямо , сестэ неявсть колы тикшетнеяк .
Азоронтень састь важонзо ды мерсть тензэ : “ Чиряз , тон арази аволь паро видьмесэ видик паксят ? Косто эно саевсть сонзэ эйс тикшетне ? ”
Сон мерсь каршост : “ Ятось тень теизе ” . Важотне кевкстизь : “ Ули мелеть , минь мольтяно , кочксынек сынст ? ”
Сон мерсь тенст : “ Арась , тикшетнень марто товзюротненьгак аволинк таргсе .
Кадык нуемань самс кавонест касыть вейсэ . Нуемстэ мон мерян нуицятненень : васня пурнынк колы тикшетнень , сюлмсинк сынст пултс ды пултынк , ансяк мейле пурнынк товзюронть ды каинк утомозон ” » .
Иисус ёвтнесь тенст истямо валвелявкскак : « Менельсэнть Инязорксчизэ моли горчица видьме ёнов , конань ломанесь саизе ды видизе эсь паксязонзо .
Сон весе видьметнеде сехте вишкине , а вана зярдо касы , тееви весе тикшетнеде покшокс , чувтонь кондямокс . Лангозонзо ливтить менелень нармунть ды натой тейнить пизэть тарадонзо потс » .
Иисус таго ёвтнесь тенст валвелявкс : « Менельсэнть Инязорксчизэ моли чапавтома ёнов , конань човоризе авась почтонь колмо парь марто , ды теде сыргась весе чапаксось » .
Весе нетнень Иисус ёвтнинзе ломантненень валвелявкссо , ды валвелявкстомо мезеяк эзь тонавто .
Истя топавтовсть пазмарицянть вельде ёвтавт валтнэ : « Панжса кургом валвелявкссо ды ёвтнесынь , мезть ульнесть кекшезь масторонть теевема шкасто саезь » .
Мейле Иисус нолдынзе ломантнень ды совась кудос . Тонавтницянзо мольсть ваксозонзо ды мерсть Тензэ : « Панжик тенек , мезде ёвтни паксянь колы тикшеде валвелявксось ? »
Сон ёвтась каршост : « Паро видьмень видицясь – Ломантнень Цёрась ,
паксясь – мирэсь-масторось , паро видьмесь – те сеть , конатне ульнесть аравтозь Инязорксчинтень , ды колы тикшетне – Апаронть ломантне .
Сынст видиця ятось – Идемевсесь , нуема шкась – те пингенть прядовомась , нуицятне – ангелтнэ .
Кода колы тикшетнень пурнасызь ды толсо пултасызь , истя ули те пингенть прядовомстояк .
Ломантнень Цёрась кучсынзе Эсь ангелэнзэ ды пурнасызь Сонзэ Инязорксчистэнть весе пежетьс совавтыцятнень ды зыянонь теицятнень .
Каясызь сынст тоначинь гайни каштомос , косо сынь кармить авардеме ды пейсэст чикордомо .
Сестэ видечисэтне кармить сияждомо чи ладсо Тетяст Инязорксчисэнть . Кинь улить мариця пилензэ – кунсолозо ! »
« Менельсэнть Инязорксчизэ моли истямо тев ёновгак : пиресэ ульнесь кекшезь сюпавчи , конань ве ломань муизе ды таго кекшизе тоско . Эрьгедемадонть сон мольсь , миизе весементь , мезезэ ульнесь , ды рамизе се пиренть .
Менельсэнть Инязорксчизэ истя жо моли се тевенть ёнов : вейке ломань вешнесь мазый ведьэрьгеть .
Вана сон мусь рамамс вейке пек питней ведьэрьге . Сон тусь , микшнизе весементь , мезезэ ульнесь , ды рамизе сонзэ » .
« Менельсэнть Инязорксчизэ истя жо моли истямо тев ёнов . Калонь кундыцятне эрькес каясть калонь кундамопель , козонь понгсть эрьва кодат калт .
Зярдо сон пешкедсь , таргизь сонзэ чирес , озасть : паро калтнэнь пурнызь кедьгева , берянтнень ёртызь .
Истя ули те пингенть прядовомстояк : лисить ангелтнэ , явсызь апаро ломантнень видечисэтнень ютксто ,
ды каясызь апартнэнь тоначинь гайни каштомос . Тосо сынь кармить авардеме ды пейсэст чикордомо » .
Иисус кевкстинзе тонавтницянзо : « Тынь весе тень чарькодинк ? » Сынь ёвтасть Тензэ : « Эно , чарькодинек ! »
Сон кортась тенст : « Лисни , Койс эрьва тонавтыцясь , кона тонавтозь Менельсэнть Инязорксчинтень , моли сюпав кудазор ёнов , кона ули-паронь ванстома таркастонзо таргси таштояк , одгак » .
Зярдо Иисус прядынзе неть валвелявкстнэнь ёвтнемаст , сестэ тусь тосто
ды сась Эсь тиринь ошозонзо ды тосо синагогасо кармась тонавтомо ломантнень . Сынь , пек дивазь , кортасть : « Косто Сон саинзе истямо превейчинть ды тамашань теема виенть ?
Арази Сон аволь чапицянть цёрась ? Арази Сонзэ аванзо лемезэ аволь Мария ды братонзо аволь Яков , Иосий , Симон ды Иуда ?
Арази весе сазоронзояк аволь тесэ , минек ютксо ? Косто эно Тензэ саевсь те весемесь ? »
Истя сынст арасель мелест кемемс Сонензэ . Иисус мерсь тенст : « Пазмарицясь эрьва косо ловови , ансяк аволь чачома масторсонзо ды эсь кудосонзо » .
Ломантне эзть кеме Тензэ , секскак Сон эзь тее тосо ламо тамашат .
Се шкане Ирод , Галилеянь тетрархось , марясь Иисусто
ды мерсь эсензэ важодицятненень : « Те Нававтыця Иоанн . Сон кулозьстэ вельмесь , секскак сонзэ ули виезэ тейнемс истят тамашат » .
Зярдо-бути Ирод Иоаннонь кундакшнызе , тертякшнызе кшнинь рисьмесэ ды озавтокшнызе пекстамо кудос . Тень сон теекшнизе Филип лелянзо нинзэ Иродиадань кисэ ,
мекс Иоанн мерекшнесь тензэ : « Тонеть а мереви эрямс эсь лелять ни марто ! »
Ирод маштыксэлизе Иоаннонь , ансяк пельсь еврейтнеде , конат весе ловсть Иоаннонь пазмарицякс .
Иродонь чачома чистэнзэ Иродиадань тейтерезэ киштсь инжетнень икеле . Те пек тусь Иродонь мельс ,
секс сон божазь-пежетькстазь алтась тензэ максомс весементь , мезе илязо веше .
Тейтересь аванзо кармавтомань коряс вешсь : « Максык монень нейке , ярсамопелень кандтнема лангсо , Нававтыця Иоаннонь прянзо » .
Инязорось нусмакадсь , ансяк инжетнень икеле максозь валонть кисэ мерсь максомс тейтерентень прянть .
Ирод кучсь пекстамо кудов важо , кона керизе Иоаннонь прянзо .
Кандызь прянть ярсамопелень кандтнема лангсо ды максызь тейтерентень , тона кандызе аванстэнь .
Иоаннонь тонавтницянзо састь , саизь сонзэ уловонть ды калмизь : мейле мольсть ёвтамо теде Иисуснэнь .
Зярдо Иисус марясь Иоаннонь куломадо , Сон тусь тосто венчсэ сэтьме таркав ськамонзо . Ломантне марясть Сонзэ туемадо ды сыргасть оштнэстэ мельганзо ялго .
Зярдо Иисус лиссь венчстэнть ды несь ламо ломанть , марятотсь кисэст седеезэ ды Сон шумбралгавтынзе юткстост весе сэредицятнень .
Сась чокшне , тонавтницянзо мольсть ваксозонзо ды мерсть : « Чизэ допрок чопотетсь , таркась тесэ чаво , – нолдыть ломантнень , кадык молить маласо велетнес ды рамить эстест мезеяк ярсамс » .
Иисус сестэ мерсь тенст : « Сыненст а мезть тукшномс . Андынк сынст тынсь ! »
Сынь мерсть каршонзо : « Минек марто тесэ мезеяк арась : ансяк вете кшить ды кавто калт » .
Сон кармавтсь тенст : « Кандынк сынст монень » .
Мейле Иисус мерсь ломантненень ойсемс луганар лангс , а вана Сонсь саинзе вете кшитнень ды кавто калтнэнь , варштась менельс , ёвтась сюкпря Пазонтень . Сон синдинзе кшитнень , максынзе тонавтницятненень , ды тонавтницятне явшизь ломантненень .
Весе ярсасть пешкедемазост . Мейле тонавтницятне пурнасть кадовозь сускомотнеде кемгавтово пешксе куйметь .
Ярсыцятнеде ульнесть , тейтерь аватнеде ды эйкакштнэде башка , вете тёжашка .
Теде мейле сеске Иисус кармавтынзе тонавтницянзо озамо венчес , ды мерсь тенст Сондензэ икеле уемс эрькенть тона чирев . Сонсь кадовсь ломантнень нолдамо .
Нолдамодост мейле кузсь пандо лангс ськамонзо озномо . Сон чокшнень чоподаваяк яла кадновсь тоско ськамонзо .
Се шкастонть венчесь эрькенть куншкасоль , каршо пувась виев варма , ды ведьвелявкстнэ чавсть венченть .
Ашолгадома шкасто Иисус сыргась тонавтницятнень ёнов ведь ланга .
Зярдо сынь неизь Сонзэ веденть ланга ютамсто , пелезевсть . « Те чопача ! » – мерсть сынь ды кармасть тандадомадонть пижнеме .
Иисус сеске ушодсь мартост кортамо : « Оймадо : те Мон , илядо пеле ! »
Петра мерсь каршонзо : « Азоро ! Улиндерят алкукс те Тон , мерть монень Тонь ваксс ведь ланга молемадо » .
Сон мерсь тензэ : « Сак ! » Сестэ Петра лиссь венчстэнть ды тусь ведь ланга Иисус ёнов .
Ды ансяк зярдо сон маризе виев варманть , пек тандадсь ды кармась ваямо . Петра серьгедсь : « Азоро , идемак ! »
Иисус сеске венстизе кедензэ , каподизе сонзэ ды мерсь : « Вай , кодамо аламо тонь кемемат ! Мекс кармить кавтолдомо ? »
Сынь кавонест озасть венчентень , ды вармась сеске лоткась .
Секскак венчсэтне сюконясть Иисуснэнь ды мерсть : « Алкукс , Тон Пазонть Цёразо ! »
Сынь печтясть эрькенть омбоце пелев , састь Геннисаретэнь модас .
Тесэнь эрицятне содызь Иисусонь ды кучсть кулят Сонзэ самодо се ёнксонть келес . Сестэ сынь кандызь Тензэ весе сэредицяст
ды энялдсть Тензэ , меревель токавомс куш Сонзэ оршамопелень цёкос . Ды весе , конат токавильть , пичкильть .
Сестэ Иисус ваксс састь Ерусалимстэ Койс зярыя тонавтыцят ды фарисейть ды кевкстсть :
« Мекс Тонь тонавтницят колсить минек покштянь койтнень-кирдатнень ? Сынь ярсамодо икеле кедест , кода эряви , а шлякшносызь ! »
Сон каршост мерсь : « Мекс тынсь колсетядо Пазонь кармавтовксонть эсенк койтнень-кирдатнень кирдемаст кисэ ?
Пазось мерсь : “ Ловт ломанькс тетять-авать ” , ды “ Кие покорды тетянзо эли аванзо , сенень кулома ” .
А вана тынь кортатадо , кие мериндеряй тетянстэнь эли аванстэнь : “ Мезе тонеть максомаль , сень мон алтыя Пазонтень ” ,
сестэ те ломанентень тетянзо ды аванзо ловомс а эряви . Истя тынь колсетядо Пазонь кармавтовксонть эсенк теевть койтнень-кирдатнень кирдемга .
Чачонь полавтницят ! Парсте тынк ланга Исайя пазмарицясь икелев ёвтась :
“ Неть ломантне малавгалить Монень валсост , ды ловить Эйсэнь кельсэст , ансяк седеест васоло аштить Монь эйстэ .
Сынь стяко сюконить Монень , эдь сынь тонавтыть ломанень теевть кармавтовкстнэнень , теке Монсетненень ! ” »
Мейле Иисус тердинзе эстензэ ломантнень , кортась тенст : « Кунсолодо ды чарькодеде :
Ломаненть аваньксэкс тейсы аволь се , мезе сови кургозонзо , а вана се , мезе лиси кургостонзо » .
Сестэ тонавтницянзо мольсть ваксозонзо ды ёвтасть Тензэ : « Содат а содат , Тонь валот ацирьгавтызь фарисейтнень ? »
Сон каршост мерсь : « Эрьва од путовксось , конань озавтызе аволь Монь менелень Тетям , ули таргазь юрнэк-корённэк .
Илядо вано сынст лангс ! Сынь сокоронь ветниця сокорт ; сокоронть ветиндеряй лия сокор , сынь кавонест латкс прыть » .
Петра каршонзо пшкадсь : « Панжик тенек аваньксчиде валмеревксэнть смустензэ » .
Иисус мерсь тонавтницянстэнь : « Нать тыньгак те шкас истят а чарькодицят ?
Арази а чарькодтядо : весе , мезе кургова сови , пекес моли , венелев молемстэ ушов ёртови .
А вана се , мезе лиси кургосто , се седейстэ лиси , ды те ломаненть теи аваньксэкс .
Эдь ансяк седейстэ лисить апаро арсемат , ломанень маштомат , ускурямот , усксевемат , саламот , кенгелемат , сялдомат-покордамот .
Весе те ломаненть теи аваньксэкс . А вана кедень апак шля ярсамось ломаненть аваньксэкс а тейсы » .
Иисус тусь тосто ды сась Тир ды Сидон оштнэнь перька таркатнес .
Тесэ чийсь Тензэ се ёнкссонть эриця ханаанонь ава ды сеересь : « Азоро , Давидэнь Цёра , ульть седеймарикс тень ! Монь тейтерем идемевсень колавт , пек пишти » .
Ансяк Иисус каршонзо ве валгак эзь ёвта . Сестэ тонавтницянзо мольсть Тензэ ды энялдсть : « Топавтык вешеманзо ! Сон яки мельганок ды пек пижни » .
Иисус мерсь : « Мон кучозян ансяк Израилень раськентень , кона кадовозь ревень кондямо » .
Авась мольсь ваксозонзо , икелензэ прась кумажа лангс : « Азоро , лездак тень ! »
Иисус каршонзо мерсь : « Аволь вадря саемс кшинть эйкакшонь кедьстэ ды каямс киска левкснэнь » .
Авась мерсь : « Те истя , Азоро . Ансяк кискатнеяк ярсыть сеть паморькстнэде , конатне певерить азорост столь лангсто » .
Сестэ Иисус мерсь каршонзо : « Вай , ава , покш тонь кемемат ! Улезэ теть мелеть коряс » . Секе шкастонть пичкась сонзэ тейтерезэ .
Иисус тусь тосто ды мольсь Галилеянь эрьке чирева . Ве таркасо Сон кузсь пандо пряс ды озась .
Ваксозонзо састь ламо ломанть , сынь мартост туизь чамордыцятнень , сокортнэнь , кедтеметнень-пильгевтеметнень , акортыцятнень ды ламо лия сэредицятнень , конатнень путылизь Иисусонь пильгензэ ваксс . Сон сынст шумбралгавтнесь .
Ломантне дивсесть , кода неизь акортыцятнень кортыцякс , кедтеметнень-пильгевтеметнень – виемезекс , чамортнэнь – якицякс , сокортнэнь – неицякс , ды шнасть Израилень Пазонть эйсэ .
Иисус тердинзе тонавтницянзо ды кортась тенст : « Седеем сянгорды ломантнень кисэ . Сынь натой колмо чить аштить Монь вакссо , ярсамс тенст а мезде . Мелем арась нолдамс сынст вачо : авольть лавшомо ки лангсо » .
Тонавтницянзо мерсть тензэ : « Косто сайтяно минь тесэ , чаво таркасо , зяро ломанень андомс кшинть ? »
Иисус кевкстинзе : « Зяро тынк кшинк ? » Сынь ёвтасть : « Сисем кшить ды зярыя калнэть » .
Иисус кармавтынзе ломантнень ойсеме мода лангс .
Саинзе сисем кшитнень ды калтнэнь , ёвтась Пазонтень сюкпря , синтринзе ды максынзе эсь тонавтницянстэнь , ды тонавтницятне явшизь ломантненень .
Весе ярсасть пешкедемазост , кадовозь сускомотнеде пурнасть пешксе сисем кептереть .
Ярсыцятнеде ульнесть , тейтерь аватнеде ды эйкакштнэде башка , ниле тёжат ломанть .
Мейле Иисус нолдынзе ломантнень , озась венчес ды тусь Магдалань ёнксов .
Иисуснэнь састь фарисейть ды саддукейть . Сынь , Сонзэ снартнемань-варчавтнемань кисэ , вешсть невтемс тенст менельстэ тамашань тешкс .
Сон ёвтась каршост : « Чокшне тынь кортатадо : “ Менелесь якстере – ванды ули маней ” .
Валскеяк кортатадо : “ Менелесь чопода-якстере ды пелев – течи ули пиземе ” . Чачонь полавтницят ! Менелень чаманть явомо машттадо , а вана кодат шкань тешкстнэ , – те а явови тенк !
Кодат берянть ды Пазонть икеле авидеть неень пингень ломантне ! Тынь вештядо тешкс , ансяк Иона пазмарицянть тешкстэнть башка кодамояк лия тешкс тыненк максозь а ули » . Тень ёвтамодо мейле Сон кадынзе сынст ды тусь тосто .
Зярдо печтясть эрькенть омбоце пелев , сестэ тонавтницянзо неизь : стувтсть мартост саемс кши .
Иисус мерсь тенст : « Ванодо ! Ванстодо прянк фарисеень ды саддукеень чапавтомадонть » .
А вана тонавтницятне эсь ютковаст кармасть кортнеме : « Сон истя корты миненек секс , мекс мартонок эзинек сае кши » .
Иисус теде содазь , мерсь тенст : « Вай , кодамо аламо тынк кемеманк ! Мекс эсь юткованк кортнетядо кшинь аразденть ?
Арази тынь нейгак яла а чарькодтядо ? Арази мельсэнккак а ашти , кода вете кшисэ вете тёжат пешкедсть ? Зяро куйметь сускомотнеде пурныде ?
Эли , кода сисем кшисэ ниле тёжат пешкедсть ? Зяро кептереть сестэ пурныде ?
Кода истя тынь а чарькодтядо , – Мон кортынь тенк аволь кшиде ! А вана мезде : ванстодо прянк фарисеень ды саддукеень чапавтомадонть ! »
Ансяк сестэ тонавтницянзо чарькодсть : Сон кортась тенст ванстомс пряст фарисеень ды саддукеень тонавтомадонть , аволь кшинь чапавтомадонть .
Зярдо Иисус сась Филипень Кесария ёнксонтень , Сон кевкстинзе тонавтницянзо : « Киекс ломантне ловить Монь , Ломантнень Цёранть ? »
Сынь мерсть : « Веенст ловить Нававтыця Иоаннокс , омбонст Илиякс , лият Еремиякс эли кодамояк лия пазмарицякс » .
Иисус кевкстинзе сынст : « Вана тынь киекс Монь ловсамизь ? »
Симон Петра мерсь каршонзо : « Тон Пазонь кучовт Идицят , эри Пазонть Цёразо ! »
Сестэ Иисус мерсь тензэ : « Уцяскават тон , Ионань цёразо Симон ! Тонеть тень панжизь аволь ломантне , а вана Монь менелень Тетям .
Секскак теть мерян : Петра , тон кев , ды те кевенть лангс Мон путса Кемицянь куром , ды натой куломань-тоначинь вийтнеяк зярдояк сонзэ а изнясызь .
Мон макссынь тонеть Менельсэнть Инязорксчинзэ панжоматнень . Мезенть сюлмасак масторлангсо , се сюлмазь ули менель лангсояк , мезенть нолдасак масторлангсо , се нолдазь ули менель лангсояк » .
Сестэ Иисус кармавтсь тонавтницянстэнь киненьгак а ёвтнемс Сондензэ кода Иисусто , Пазонь кучовт Идицядо .
Те шкастонть саезь Иисус кармась апак сёпо ёвтнеме Эсь тонавтницянстэнь , кода Сонензэ эряви молемс Ерусалимев ды тосо сави пек пиштемс прявтнэнь , попонь покштнэнь ды Койс тонавтыцятнень пельде . Сон карми улеме маштозь , ансяк мейле колмоце чистэ Сон кулозьстэ вельми .
Петра тердизе Сонзэ ве ёнов , кармась каршонзо кортамо : « Паз аштезэ кисэть , Азоро ! Истя илязо уле мартот ! »
Иисус велявтсь Петра ёнов ды мерсь тензэ : « Оргодть Монь вакссто , Сатана ! Тон пупордявтнят Эйсэнь : тонь арсемат ломанень пельде , аволь Пазонь пельде » .
Сестэ Иисус мерсь тонавтницянстэнь : « Кинь ули мелезэ молемс Монь мельга , се стувтозо эсь прянзо , саезэ эсь крёстонзо ды молезэ мельган .
Кинь ули мелезэ эсь эрямонзо ванстомс , се ёмавтсы сонзэ . Кие жо ёмавтсы эсь эрямонзо Монь кисэ , се мусы сонзэ .
Кодамо лезэ ули ломанентень , бути сон сайсы эстензэ весе масторлангонть , теке марто вана эрямонзо ёмавтсы ? Эли кодамо питне мейле максы ломанесь эсь эрямонзо идемань-рамамонь кисэ ?
Зярдо Ломантнень Цёрась сы Тетянзо максовт инексчисэнзэ ды Эсь ангелэнзэ марто , сестэ эрьвантень панды питне тевензэ коряс .
Видестэ кортан тенк : конат-конат тесэ аштицятнень эйстэ куломо а кенерить , кода несызь Ломантнень Цёранть самонзо Эсь инязорксчисэнзэ » .
Кото чинь ютазь , Иисус саинзе мартонзо Петрань , Яковонь ды сонзэ Иоанн ялаксонзо ды кустинзе сынст сэрей пандо пряс , косо ульнесть ськамост .
Тосо икелест Сон лиякстомсь : чамазо кармась сияждомо чи ладсо , оршамопелензэ теевсть цивтёрдыця ашокс .
Апак учо лиссть тенст Моисей ды Илия , конат кортасть Иисус марто .
Сестэ Петра мерсь Иисуснэнь : « Азоро ! Кода паро миненек тесэ улемс ! Улиндеряй мелеть , тейтяно тесэ колмо кудынеть : вейкенть Тонеть , вейкенть Моисейнень , вейкенть Илиянень » .
Зярс сон кортась , сась сияждыця пель ды вельтинзе сынст . Пеленть потсто марявсь вайгель : « Те Монь вечкевикс Цёрам , Монь седей кенярксом . Сонзэ кунсолодо ! »
Те вайгеленть марязь , тонавтницятне истя тандадсть , натой пракшность чамаст лангс .
Иисус мольсь ваксозост , токинзе сынст ды мерсь : « Стядо , илядо пеле » .
Зярдо сынь кепедизь сельмест , Иисусто башка киньгак эзть нее .
Пандонть прясто валгомсто Иисус кармавтсь тенст : « Киненьгак илядо ёвтне неезденть Ломантнень Цёранть кулозьстэ вельмемазонзо » .
Сестэ тонавтницянзо кевкстизь сонзэ : « Мекс Койс тонавтыцятне кортыть , васняяк эряви самс Илиянень ? »
Иисус мерсь каршост : « Те виде , Илиянень васняяк эряви самс ды весементь аравтомс эсь тарказонзо .
Ансяк кортан тенк : Илиясь уш сакшнось , ды ломантне эзизь сода сонзэ , тейсть мартонзо эсест мелест коряс . Истя Ломантнень Цёраськак карми сынст пельде кирдеме ламо пиштемат » .
Сестэ тонавтницянзо чарькодсть : Сон кортась тенст Нававтыця Иоанндо .
Кода сынь валгсть пурнавозь ломантнень ваксс , мольсь Иисуснэнь ве ломань ды сюконязь
мерсь Тензэ : « Азоро ! Ульть седеймарицякс монь цёрам туртов . Сон сэреди пракшны ормасо , пек пишти , кулси : сеедьстэ кайсеви толс эли ведьс .
Мон тукшныя сонзэ Тонь тонавтницятненень , ансяк сон эзь шумбралгавтово тенст » .
Иисус мерсь : « Вай , неень пингень акемиця ды колазь ломанть ! Зярс Монень эряви улемс тынк марто ? Зярс Тень кирдемс коронк ? Ветинк цёрыненть тей Монень ! »
Иисус кармавтызе идемевсенть лисеме , ды се лиссь сонзэ потсто . Эйкакшось сеске пичкась .
Мейле тонавтницятне састь Иисус ваксс ськамост ды кевкстизь : « Мекс миненек идемевсесь эзь паневе ? »
Иисус мерсь каршост : « Секс мекс тынк арась кемеманк . Алкукс кортан тенк : улевельгак тынк кемеманк куш горчица видьмешка , ды меревлидеяк те пандонтень айгемс тестэ тов – сон айгевель . Сестэ мезеяк аволь уле тенк атеевикс !
Истят идемевстне паневить ансяк озномасо ды постонь кирдемасо » .
Галилеясо улемстэст Иисус мерсь тонавтницянстэнь : « Ломантнень Цёрась ули максозь-миезь ломантнень кедь алов ,
конат маштсызь Сонзэ , ансяк мейле колмоце чистэ Сон кулозьстэ вельми » . Тонавтницятнень те пек нусмакавтынзе .
Зярдо Иисус ды тонавтницянзо велявтсть Капернаумс , Петра ваксс мольсть Пазонь кудонть туртов каявксонь пурныцят ды кевкстизь : « Паряк , тынк тонавтыцянк панды каявкс ? »
Сон ёвтась : « Нама , панды » . Зярдо Петра совась кудонтень , Иисус икельдизе кевкстемасо : « Кода теть маряви , Симон , масторлангонь инязортнэ кинь пельде саить каявкст-пурнавкст : эсь ломанест пельде эли лия масторонь ломанень пельде ? »
Петра каршонзо ёвтась : « Лия масторонь ломанень пельде » . Иисус мерсь тензэ : « Лисни : эсь ломанест олякстомтызь пандомадонть ?
Ансяк а карматано кежест савтнеме . Секскак , азё эрьке чирес , каяк ульма . Васенце понгозь калонть саик , кургонзо панжик , ды муят тосто сиянь ярмак . Саик сонзэ , максык тенст Пазонь кудонть туртов каявксокс Монь кисэ ды эсеть кисэ » .
Зярыя шкань ютазь тонавтницятне мольсть Иисус ваксс , кевкстизь : « Кие весемеде покш Менельсэнть Инязорксчисэнть ? »
Сестэ Иисус тердсь эйкакш , аравтызе куншказост
ды мерсь : « Видестэ мерян тенк : а лиякстоминдерятадо ды а улиндерятадо мелень-превень коряс эйкакшонь кондямокс , Менельсэнть Инязорксчинтень а совавтадо .
Кие путсы эсь прянзо те эйкакшонть кондямокс вишкинекс-сэтьмекс , се Менельсэнть Инязорксчисэнть ули сехте покшокс .
Кие саи эстензэ Монь лемем кисэ вейке истямо эйкакш , се Монь сайсамам .
А вана кие совавты пежетьс куш вейкешка неть Монень кемиця вишкинетнень-асодавикстнэнь ютксто , сенень седе паро улевель , поводевельтькак кирьгазонзо покш яжамо кев ды ваявтовлизьгак иневедень сэрей таркас .
Зыян масторлангонтень , косо ламо эрьва кодат кундсемкат-килькшт , конат правтыть ломантнень пежетьс ! Истят тевтне , нама , свал эрсить , а вана кодамо зыян се ломанентень , кона лиятнень правты пежетьс !
Бути тонь кедеть эли пильгеть совавты эйсэть пежетьс , керик сонзэ ды ёртык ! Ве кедтеме эли ве пильгевтеме пингеде пингень эрямонтень совамось ули теть седе паро , кавто кедь ды кавто пильге марто пингеде пингень толс ёртомадонть .
Бути тонь сельметь совавты эйсэть пежетьс , таргик сонзэ ды ёртык ! Ве сельме марто пингеде пингень эрямонтень совамось ули теть седе паро , кавто сельме марто тоначинь амадниця толс ёртомадонть .
Ванодо , вейкедеяк неть вишкинетнень эйстэ илядо велявто-безарде . Кемевтян эйсэнк : менель лангсо сынст ванстыця ангелэст свал аштить Монь менелень Тетянь чаманзо икеле » .
« Ломантнень Цёрась сась ёмазтнень вешнеме ды идеме .
Кода тынь арсетядо : мезе карми тееме ломанесь , конань сядо ревестэнзэ вейкесь ёми ? Нама , сон кадсынзе вейксэньгемень вейксэтнень ванома тарказост пандо лангс ды туи ёмазенть вешнеме .
Муиндерясы сонзэ , кемеде тень : сонзэ кисэ карми седеяк пек эрьгелеме вейксэньгемень вейксэ апак ёмазтнень коряс .
Истя менелень Тетянккак арась мелезэ ёмавтомс куш киньгак неть вишкинетнень эйстэ » .
« Теиндеряй малавиксэть тонь каршо пежеть , мольть тензэ ды эсь юткованк мерть теде сонензэ . Кунсолындерятанзат , сестэ тон муик эсь малавиксэть .
А кунсолындерятанзат , сестэ сайть мартот вейке эли кавто лия ломанть , эдь Пазонь Сёрмадовкссо ёвтазь : “ Кадык эрьва чумондомась ули кемекстазь кавто эли колмо неицянь-содыцянь валсо ” .
Сынсткак а кунсолындерясынзе , сестэ ёвтак тевдензэ кемицянь курос . Кемицянь куронтькак а кунсолындерясы , сестэ сон улезэ теть , теке Пазонь а содыця ломань эли каявксонь-налогонь пурныця .
Видечи кортан тенк : мезе тынь сюлматадо масторлангсо , се ули сюлмазь менель лангсояк ; мезе нолдатадо масторлангсо , се ули нолдазь менель лангсояк .
Ды кортан тенк : бути масторлангсо тынк ютксто кавто ломанть ве мельсэ вешить мезеяк , сестэ весе тень менелень Тетям макссы тенст .
Эдь косо пурнавить куш кавто эли колмо ломанть Монь лементь кисэ – Монгак тосо улян сынст марто » .
Сестэ Петра мольсь Иисус ваксс ды мерсь тензэ : « Азоро ! Бути малавиксэм яла сови пежетьс монь каршо , сестэ зяроксть монень эряви нолдамс пежетензэ ? Натой сисемксть ? »
Иисус мерсь каршонзо : « Аволь ансяк сисемксть , а вана сизьгемень сисемксть .
Менельсэнть Инязорксчизэ моли истямо тев ёнов : ульнесь инязор , кона арсесь вешемс пандомат эсензэ тевень ветиця важотнень пельде .
Зярдо сон ушодсь пандовкстнэнь ловомо , ветясть тензэ ве важо , конанень эрявсь тензэ пандомс кемень тёжат талантт .
Ансяк важонтень пандомс ульнесь а мейсэ , ды инязорось мерсь саезенть пандомга миемс урексчис сонсензэ , нинзэ ды эйкакшонзо весе уликсчинзэ марто .
Сестэ важось прась пильгезэнзэ , энялдозь тензэ кортась : “ Инязор ! Учок зярскак , весе теть пандсынь ! ”
Инязорось ульсь седеймарикс се важонтень , олякстомтызе сонзэ ды пандомантькак нолдызе .
Важось лиссь , вастызе лия важо ялганзо , конанень эрявсь тензэ пандомс сядо динарт . Тона кундызе ялганзо кирьгадо , кармась эйсэнзэ повамо , сонсь кортась : “ Велявтыть весе , мезе саить ! ”
Ялгазо , кумажа лангс празь , энялдсь тензэ : “ Учок зярскак , весе теть пандсынь ! ”
Ансяк тонань арасель мелезэ учомс . Сон мольсь ды пандовксонть велявтомазонзо озавтовтызе сонзэ пекстамо кудос .
Тень неизь лия важо ялганзо , конатнень саинзе покш мельсапаро . Сынь мольсть ды ёвтнизь инязоронтень весементь , мезе теевсь .
Сестэ инязорось тердизе те важонть ды мерсь тензэ : “ Нулгодькс важо ! Тонь энялдомат коряс мон весе пандовксот-долкот нолдыя .
Арази аволь эряво тонетькак улемс истямо седеймарикс эсь важо ялгатень , кодамо седеймарямо мон путынь тонеть ? ”
Инязорось пек кежиявтсь ды максызе сонзэ муцямс пекстамо кудос весе пандовксонть велявтомазонзо .
Истямо ладсо Монь менелень Тетямгак теи тынк марто , а нолдындерясынк седейсэнк эсь малавиксэнк пежетензэ » .
Зярдо Иисус прядынзе неть валтнэнь , сестэ Сон тусь Галилеясто ды сась Иудеянь масторс Иордан леенть омбоце пелев .
Мельганзо мольсть ламо ломанть . Сон сынст шумбралгавтнесь тосо .
Састь ваксозонзо фарисейть ды , Сонзэ снартнемань-варчавтнемань кисэ , кевкстизь : « Мери-арась Коесь цёрантень явомс нинзэ эйстэ эрьва кодамо тувталонь коряс ? »
Иисус мерсь каршост : « Арази эзиде ловно Пазонь Сёрмадовксстонть : Инешкесь- Теицясь ушодовома шкасто теинзе цёрантькак ды авантькак .
Седе тов Пазось корты : “ Секскак цёрась кадсынзе тетянзо-аванзо , сюлмави нинзэ марто , ды сынь кавонест теевить вейке рунгокс ” .
Мейле кармить улеме аволь кавто , а вейке ломанькс . Лисни , мезенть Пазось вейс сюлмизе , сень ломанесь илязо явно » .
Фарисейтне кевкстизь сонзэ : « Мекс эно сестэ Моисей макссь кармавтома : максомс нинтень явомадо конёв ды явомс эйстэнзэ ? »
Иисус ёвтась каршост : « Моисей мерсь тенк явомс нинк эйстэ калгодо седеенк кувалма , ансяк васняяк ульнесь аволь истя .
Мон вана кортан тенк : кие яви нинзэ эйстэ аволь усксевема тувталонь кувалма ды урьваксты лия лангс , се ускури . Кие урьваксты явозенть лангс , сеяк ускури » .
Тонавтницянзо мерсть тензэ : « Бути те ули вейкине тувталокс , конань кувалт мирдесь яви нинзэ марто , сестэ седе паро а урьвакстомскак » .
Иисус мерсь каршост : « Аволь эрьвантень саевить превс неть валтнэ , ансяк сенень , кинень те максозь Пазонть пельде .
Улить цёрат , конат чачить урьвакстомо амаштовицякс , улить истяткак , конатнень урьвакстомо амаштовицякс тейсызь лия ломанть , ды улить истяткак цёрат , конат а урьвакстыть Менельсэнть Инязорксчинзэ кисэ . Кинень те саеви превс , кадык истя теияк » .
Сестэ Иисуснэнь ветясть эйкакшт , конатнень лангс вешсть путомс кедензэ ды озномс кисэст . А вана тонавтницянзо кардасть ветицятнень .
Иисус кортась тонавтницянстэнь : « Нолдтнеде эйкакштнэнь Монень , илядо карда эйсэст , эдь истятнэнь ули Менельсэнть Инязорксчист » .
Иисус путынзе эйкакштнэнь лангс кедензэ ды мейле тусь тосто .
Весть Иисус ваксс сась ве ломань ды кевкстизе Сонзэ : « Паро тонавтыця , кодамо паро тев эряви теемс монень пингеде пингень эрямонтень совамга ? »
Сон мерсь тензэ : « Мекс тон Монень “ паро ” мерят ? Паздо башка кияк парокс а эрси . Улиндеряй мелеть совамс пингеде пингень эрямос , эряк кармавтовкстнэнь коряс » .
Сон кевкстсь : « Кодат кармавтовкстнэнь коряс ? » Иисус ёвтась : « Иля маштне , иля ускуря , иля сала , иля кенгеле ,
ловт ломанькс тетять-авать , вечкть малавиксэть кода эсь прят » .
Од ломанесь мерсь тензэ : « Весе тень мон топавтан од пингестэ саезь . Мезе эно зярс тень а саты ? »
Иисус мерсь тензэ : « Улиндеряй мелеть теевемс педе пес Пазонь кунсолыцякс , сестэ азё , микшник весе ули-парот . Ярмактнень явшить пурныцятнень ланга . Сестэ карми улеме теть сюпавчи менель лангсо . Теде мейле сак ды мольть Монь мельга » .
Неть валтнэнь марязь , од ломанесь тусь нусмакадозь : эдь вельть ламоль сонзэ ули-парозо .
Иисус мерсь тонавтницянстэнь : « Видестэ мерян тенк : стака сюпав ломаннень максомс прянзо Менельсэнть Инязорксчинтень !
Таго мерян тенк : сюпав ломанентень пек стака совамс Пазонь Инязорксчинтень , седе шожда верблюдонтень салмукс варява ютамс » .
Тень марямсто тонавтницянзо пек дивазевсть ды мерсть : « Кинень эно сестэ идеви ? »
Иисус видьстэ варштась лангозост ды мерсь тенст : « Ломанентень те а тееви , а вана Пазонтень тееви весе » .
Сестэ Петра мерсь каршонзо : « Вана минь кадынек весементь ды туинек Тонь мельга . Мезе тень кисэ максови тенек ? »
Иисус мерсь тенст : « Кемеде Монень : зярдо одкстоми весе масторлангось ды Ломантнень Цёрась озы Эсь инексчисэнзэ инязоронь тарканзо лангс , сестэ тыньгак , Монь мельга молицятне , озатадо азорксчинь кемгавтово таркатнень лангс ды карматадо улеме Израилень кемгавтово буетнень лангсо прявтокс-судиякс .
Эрьвась , кие Монь кисэ кадсы кудонзо , лелянзо-ялаксонзо , патянзо-сазоронзо , тетянзо-аванзо , нинзэ , эйкакшонзо эли паксянзо , сенень максови сядонь кирда , ды сон сови пингеде пингень эрямос .
Ды ламот , конат те эрямосонть васенцеть , теевить меельцекс , а вана меельцетне – васенцекс » .
« Менельсэнть Инязорксчизэ моли истямо тев ёнов . Кудазорось лиссь валске ланга важонь сиведеме эсь винаумарькс пиресэнзэ важодеме .
Важотнень марто ладизе пандомс чинь важодемань кисэ вейке динар ды кучинзе винаумарькс пирезэнзэ .
Вейксэце чассто сон таго лиссь ошкужов , несь тосто тевтеме аштиця лия ломанть .
Сон мерсь сетнененьгак : “ Азёдо тыньгак важодеме монь пирев , зяро тенк сави – пандса ” . Сеть тусть .
Таго азорось лиссь кемгавтовоце ды колмоце часстояк , теизе текень .
Ды уш ветеце чассто сон таго лиссь ошкужов ды сестэяк мусь тевтеме лия аштицят . Сетненьгак кевкстинзе : “ Мекс тынь чинь чоп аштетядо тесэ тевтеме ? ”
Сынь ёвтасть каршонзо : “ Минек кияк эзимизь сиведе ” . Сон мерсь тенст : “ Азёдо тыньгак важодеме монь винаумарькс пирев . Мезе тенк сави – пандса ” .
Зярдо сась чокшнесь , сестэ азорось мерсь кудонь тевень ветицянстэнь : “ Тердить важотнень ды пандт тенст важодемань кисэ питне . Ушодык пандоманть меельцекс сиведезтнестэ , а вана прядык васенцекс сиведезтнесэ ” .
Састь ветеце чассто сиведезтне , эрьвантень пандсть вейке динар .
Васенцекс сиведезтне арсесть : сыненст пандыть седе ламо . Ансяк зярдо сынь састь , сыненсткак макссть вейке динар .
Сонзэ саемстэ сынь кармасть азоронть лангс музгордеме :
“ Неть меельцетне важодсть ансяк ве час , минь кирдинек чинь псинть ды стаканть , а вана тон ялатеке пандыть тенст зняро жо , зяро миненек ! ”
Кудазорось сынст эйстэ вейкенть каршо мерсь : “ Ялгай ! Мон а вадрякс тонь икеле эзинь лисе . Нать аволь динардо тон сиведить важодеме ?
Саик тонсетенть ды азё . Монь мелем те меельцентеньгак пандомс зняро жо , зяро тонеть .
Нать монсень ярмак марто а тееван эсь мелень коряс ? Эли тонь сельметь сявады монь вадрякс улеманть лангс ? ” »
Ды Иисус истямо валсо прядызе кортамонзо : « Истя , меельцетне теевить васенцекс , а вана васенцетне – меельцекс . Ламо тердезтнеде , ансяк аламо кочказтнеде » .
Ерусалимев куземстэ Иисус тердинзе ве ёнов кемгавтово тонавтницянзо , молемстэ кортась тенст :
« Вана минь мольтяно Ерусалимев , тосо Ломантнень Цёрась ули максозь попонь покштнэнь ды Койс тонавтыцятнень кедьс , конат Сонзэ судясызь куломас .
Сынь макссызь Сонзэ лия раськень ломантнень кедьс нарьгамс , локшосо керямс ды крёст лангс вачкодемс . Ансяк мейле колмоце чистэ Сон кулозьстэ вельми » .
Мейле Иисус ваксс мольсь Зеведеень низэ кавто цёранзо марто . Авась сюконясь Иисуснэнь ды мезе-бути вешиксэль Сонзэ кедьстэ .
Иисус кевкстизе : « Мезе теть эряви ? » Сон мерсь тензэ : « Алтака неть монь кавто цёратненень озамс вейкентень Тонь вить кедь ёнов , омбоцентень керш кедь ёнов Тонь Инязорксчисэть » .
Иисус кортась цёратненень : « Аздатадо , мезе вештядо . Саты а саты нарденк симемс се пиштемань кеченть , конань Мон симан ды нававтовомс се пиштемань нававтомасонть , конаньсэ Мон нававтован ? » Сынь мерсть тензэ : « Саты нарденек » .
Иисус мерсь тенст : « Монь пиштемань кеченть , нама , тынь симсынк ды нававтомасонтькак , конаньсэ Мон нававтован , ультядо нававтозь , а вана вить ёнов ды керш ёнов озамонь максомась аволь Монь олясо . Неть таркатне максовить сетненень , кинень сынст анокстынзе Монь Тетям » .
Зярдо тень маризь лия кемень тонавтницятне , сынь пек ацирьгадсть кавонест лангс .
Иисус весе сынст пурнынзе ды мерсь : « Тынь содатадо : весе раськень прявтнэ аштить азорокс эсест раськетнень лангсо , ине ветицятнеяк кирдить эйсэст кедест ало .
Тынк ютксо истя илязо уле ! Мекевланк : кинь мелезэ улемс тынк ютксо весемеде покшокс , се улезэ лиятненень важокс ,
кинь мелезэ улемс тынк ютксо васенцекс , се улезэ лиятненень урекс .
Ломантнень Цёраськак сась аволь Эстензэ важодевтеме , мекевланк , Сонсь сась важодеме ды максомо Эсь эрямонзо весень идемаст-рамамост кисэ » .
Зярдо Иисус ды Сонзэ тонавтницянзо лисильть Ерихонсто , сынст мельга мольсть ламо ломанть .
Тосо ки чиресэ озадо аштесть кавто сокорт . Сынь марясть вакскаст Иисусонь ютамодо ды кармасть пижнеме : « Давидэнь Цёра , Азоро ! Ульть седеймарикс миненек ! »
Ломантне кармавтсть эйсэст чатьмонеме , ансяк сынь седеяк пек пижнесть : « Давидэнь Цёра , Азоро ! Ульть седеймарикс миненек ! »
Иисус лоткась , тердинзе сынст ды кевкстинзе : « Мезе меленк теевтемс Монь кедьстэ ? »
Сынь мерсть : « Азоро , меленек : кармаст нееме сельменек ! »
Иисусонь сянгордозевсь кисэст седеезэ ды сон токинзе сынст сельмест . Сокортнэ сеске кармасть нееме ды тусть Иисус мельга .
Зярдо Иисус тонавтницянзо марто састь Ерусалим малав , сынь пачкодсть Бетфагия велес , кона ашти Ойумарькс пандонть чиресэ . Иисус кучинзе икелев кавто тонавтницянзо
ды мерсь тенст : « Азёдо икеленк аштиця велентень . Тосо тынь сеске нетядо содозь авака осёл вашо марто . Юкстинк сонзэ ды ветинк сынст Монень .
Кияк мериндеряй тенк мезеяк , сестэ ёвтадо : “ Сынь эрявить Азоронтень , – Сон сеске сынст велявтсынзе ” » .
Весе те истя теевсь вана мекс : эрявсь топавтовомс валтнэнень , конатнень Азорось икеле ёвтынзе пазмариця вельде :
« Ёвтадо Сион тейтерентень : Вана сы теть Инязорот ! Сон сэтьме ды юты ласте од осёл лангсо , стака канстонь ускицянть вашонзо лангсо » .
Тонавтницятне тусть ды тейсть истя , кода тенст мерсь Иисус .
Ветясть авака осёл вашо марто , вельтизь лангост эсь оршамопельсэст , ды Иисус озась лангозост .
Ламо ломанть ацнесть эсь оршамопелест кинть ланга , лиятне керсесть чувтосто тарадт ды ацнесть эйсэст ки лангонть .
Иисус икеле ды мельга молиця ломантне сеересть : « Осанна Давидэнь Цёранстэнь ! Улезэ чанстязь-баславазь Азоронть лемсэ Сыцясь ! Осанна Верепазонтень ! »
Зярдо Иисус совась Ерусалимс , весе ошось шалнозевсь ды ломантне кевкстнесть : « Те кие ? »
« Те Иисус , Галилеянь Назаретстэ пазмариця » , – ёвтнесть мартонзо сазтне .
Иисус совась Пазонь кудонь пирявксонть потс ды панинзе тосто весе микшницятнень-рамсицятнень . Сон сявордтнинзе ярмаконь полавтницятнень столест ды гулькань микшницятнень эземест .
Сонсь кортась тенст : « Пазонь Сёрмадовкссонть ёвтазь : “ Монь кудонтень кармить мереме ознома кудо ” , а вана тынь теинк сонзэ салыцянь-маштницянь пизэкс » .
Пазонь кудосонть мольсть ваксозонзо сокорт , ёколдыцят , – Сон сынст шумбралгавтынзе .
Попонь покштнэ ды Койс тонавтыцятне пек кежиявтсть , кода неизь Сонзэ теевть тамашатнень ды эйкакштнэнь , конат сеересть Пазонь кудосонть : « Осанна Давидэнь Цёранстэнь ! » ,
ды мерсть Иисуснэнь : « Марясыть , мезть сынь пижнить ? » Иисус мерсь тенст : « Эно , марян ! Арази тынь зярдояк эзиде ловно Пазонь Сёрмадовкссто : “ Вишка ды потиця эйкакшонь кургсо Тон анокстыть Эстеть ванькс шнамо ” ? »
Иисус кадынзе сынст тоско , лиссь ошстонть ды тусь Бетанияв , косо печтизе вентькак .
Валске , ошов велявтомсто , Иисусонь вачсь пекезэ .
Ки чирестэ сон несь инжир чувто , мольсь ваксозонзо , ансяк лопадо башка мезеяк лангстонзо эзь муе . Сестэ Иисус мерсь чувтонтень : « Кадык зярдояк тонь лангсо а улить инжирт ! » Инжир чувтось сеске коськсь .
Зярдо тонавтницятне тень неизь , пек дивазевсть : « Мекс истя сеске инжир чувтось коськсь ? »
Иисус каршост мерсь : « Кемеде Монень : карминдеряй улеме кемеманк , ды а карминдерятадо кавтолдомо , сестэ тейсынк аволь ансяк сень , мезе Мон теинь инжир чувтонть марто . Мериндерятадо сестэ натой те пандонтень : “ Кепедевть ды ёртовт иневедьс ! ” – истя улияк .
Весе , мезе озномсто кемезь вештядо , максозь ули тенк » .
Зярдо Иисус таго совась Пазонь кудонь пирявксонть потс ды тосо кармась тонавтомо , мольсть ваксозонзо попонь покштнэ ды прявтнэ , кевкстизь : « Кодамо азорксчисэ теят Тон неть тевтнень ? Кие максызе Теть те азорксчинть ? »
Иисус мерсь каршост : « Монгак максан тенк вейке кевкстема . Ёвтындерятадо Монень , Монгак ёвтаса тенк , кодамо азорксчисэ Мон теян неть тевтнень .
Иоаннонь нававтомась косто ульнесь ? Менельстэ эли ломантнень пельде ? » Сынь кортнесть эсь ютковаст истя : « Мериндерятано : “ Менельстэ ” , – Иисус кевкстьсамизь : “ Мекс эно эзиде кеме тензэ ? ”
Мериндерятано : “ Ломантнень пельде ” , – пельтяно ломантнеде , эдь Иоаннонь весе ловить пазмарицякс » .
Секс мерсть Иисусонь каршо : « А содатано » . Сестэ Иисус сынст каршо мерсь : « Монгак а ёвтан тенк , кодамо азорксчисэ теян неть тевтнень » .
Иисус поладызе кортамонзо : « Мезе ёвтатадо истямо тевенть кувалма ? Ве ломаненть ульнесть кавто цёранзо . Сон мольсь васенценть ваксс ды мерсь : “ Цёрам , азё течи важодть винаумарькс пиресэ ” .
А вана се каршонзо мерсь : “ А молян ” . Ансяк мейле янксезевсь ды тусь винаумарькс пирев .
Тетясь мольсь омбоценть ваксс ды ёвтызе текень . Се каршонзо мерсь : “ Нама , тетяй , молян ” . Ансяк сонсь эзь моле .
Кона кавтост ютксто топавтызе тетяст мелензэ ? » Сынь мерсть Тензэ : « Васенцесь » . Иисус мерсь тенст : « Кемеде Тень : каявксонь-налогонь пурныцятне ды ускуриця аватне тынденк икеле совить Пазонть Инязорксчинтень .
Эдь Иоанн сакшнось видечинь кинь невтеме , а вана тынь эзиде кеме тензэ . Ансяк каявксонь пурныцятне ды ускуриця аватне кемсть тензэ . Тынь тынсь тень неинк ды ялатеке эзиде янксе ды эзиде кеме тензэ » .
Иисус яла кортась : « Кунсолодо лия валвелявкс : ульнесь вейке видиця-сокиця азор . Сон озавтсь винаумарькс пире , пиризе пирявтсо , эйзэнзэ чувсь винаумарень чемерямо латко , тейсь ванстома башня ды сиведсь пиренть мельга якицят . Сонсь тусь лия масторов .
Зярдо сась винаумарень пурнамо шкась , сестэ сон кучинзе важонзо сиведезь якицятненень таликанзо кисэ .
Сиведезь якицятне кундызь сонзэ важотнень , вейкенть ваткизь-киськедизь , омбоценть маштызь , колмоценть жо чавизь кевсэ .
Азорось таго кучсь лия важот , васенцетнеде ламо . Сынст мартояк сынь тейсть истя .
Окойники сон кучизе эсензэ цёранзо , арсезь : “ Паряк монь цёранть эйстэ визделгадыть ” .
Ды зярдо винаумарь пирень мельга якицятне неизь цёранть , мерсть вейкест-вейкест туртов : “ Те буень поладыцязо . Адядо , маштсынек сонзэ , ды сонензэ кадовикс весе ули-парось ули минек ! ”
Сонзэ кундызь , винаумарь пирестэнть вырновтызь ды маштызь .
Зярдо велявты пирень азорось , мезе теи неть сиведезь якицятнень марто ? » – кевкстинзе Иисус .
Сынь мерсть каршонзо : « Неть лия ломанень пиштевтицятнень сон макссынзе стака пиштемань куломас . А вана винаумарь пирес сиведи лия якицят , конат кармить максомо тензэ таликанзо аравтозь шкасто » .
Иисус мерсь тенст : « Арази тынь зярдояк эзиде ловно Пазонь Сёрмадовкссто : “ Се кевесь , конань ёртызь кудонь теицятне , теевсь ужонь-уголонь кирдиця юр кевекс . Тень теизе Азорось , ды миненек сон неяви тамашакс ” ? »
Иисус кортась : « Секскак мерян тенк : саезь ули эйстэнк Пазонть Инязорксчизэ ды максозь ули се раськентень , кона карми кастомо сонзэ алкуксонь умарть .
Эрьвась , кие пры те кевенть лангс , томбави , ды кинь лангс кевесь пры , сень лепштясы » .
Зярдо попонь покштнэ ды фарисейтне кунсолость Иисусонь валвелявкстнэнь , сестэ сынь чарькодсть : кортамось моли сынст кувалма .
Сынст ульнесь мелест кундамс Иисусонь , ансяк пельсть ломантнеде . Весе Иисусонь ловсть пазмарицякс .
Иисус таго кортась попонь покштнэнень ды фарисейтненень валвелявкссо :
« Менельсэнть Инязорксчизэ моли вана кодамо тев ёнов : вейке инязор тейсь цёранзо туртов урьвакстомань каванямот .
Сон кучинзе важонзо пурнамс каванямос сетнень , конатнень тердинзе , ансяк сынст арасель мелест самс .
Сон таго кучсь лия важот ды мерсь ёвтамс тердезтненень : “ Вана монь каванямом уш анок . Букан ды андонь вазон печкезь , весе лияськак анок . Садо урьвакстомань каванямос ! ”
Тердезтне сонзэ тердеманзо лангс ялатеке эзть вано , ды эрьвась тейсь эсь тевензэ : вейкесь тусь эсь паксязонзо , омбоцесь микшнема кудозонзо .
А вана лиятне кундызь сонзэ важотнень , нарьгизь сынст ды маштызь .
Тень марязь , инязорось пек кежиявтсь . Сон кучинзе эсь ушманонзо , конат маштнизь чавицятнень ды пултызь ошост .
Сестэ сон мерсь эсь важонстэнь : “ Урьвакстомань каванямось анок , ансяк тердезтне тезэнь эзть ладя .
Секскак , азёдо покш ки лангс ды весень , кинь васттадо , тердинк каванямос ” .
Важотне лиссть ки лангс ды пурнызь весень , кинь вастсть : партнэньгак , берянтненьгак . Весе каванямо кудось пештявсь инжеде .
Зярдо инязорось совась инжетнень варштамо , несь юткстост аволь покшчинь оршамопельсэ ломань .
Сон кевкстизе сонзэ : “ Ялгай , кода истя тон сыть тей аволь покшчинь оршамопельсэ ? ” Се чатьмонсь .
Сестэ инязорось мерсь важотненень : “ Кедензэ-пильгензэ сюлмсинк , ёртынк тестэ ушов , чопода таркас , косо ломантне кармить авардеме ды пейсэст чикордомо ” » .
Иисус прядызе ёвтнеманзо истямо валсо : « Тердезтнеде ламо , ансяк аламо кочказтнеде » .
Сестэ фарисейтне тусть ды вейсэ арсесть , кода Иисусонь кундамс вал лангсо .
Сынь кучизь зярыя тонавтницяст Иродонь ломантнень марто Иисусонь кевкстеме : « Тонавтыця , минь содатано , Тон кортат ды теят видестэ ды видестэ тонавтат Пазонь кинтень , киненьгак савтомадо а арсят ды кодамояк ломань а яват .
Ёвтака тенек сестэ , кода арсят : эряви-арась Римень кесарнень каявкс пандомс ? »
Иисус , нама , чарькодизе сынст ёжовчист ды мерсь тенст : « Чачонь полавтницят ! Мекс снартнетядо-варчавтнетядо Эйсэнь ?
Невтинк ярмаконть , конасо тынь каявкс пандтадо ! » Сынь кандсть Тензэ динар ярмак ,
ды Сон кевкстинзе сынст : « Кинь чамась ды лемесь сонзэ лангсо ? »
Сынь мерсть каршонзо : « Кесарень » . Сестэ Иисус мерсь тенст : « Лисни : максодо кесарнень кесаренсенть , а вана Пазонтень – Пазонсенть » .
Зярдо маризь неть валтнэнь , сынь пек дивазевсть , кадызь Иисусонь ды тусть .
Секе чистэнть Иисуснэнь састь саддукейть , конат кулозьстэ вельмемантень а кемильть , ды кевкстизь Сонзэ :
« Тонавтыця ! Моисеень Койсэнть ёвтазь : “ Бути цёрась , конань арасть эйкакшонзо , кулы , сестэ сонзэ ялаксозо урьвакстозо нинзэ лангс ды сынь чачтост эйкакш . Истя те эйкакшось ули ловозь кулозь лелянть эйкакшокс ” .
Вана истямо тев : эрясть минек ютксо сисем лелят-ялакст . Васенцесь урьвакстозель . Сон кулось эйкакштомо . Ялаксозо урьвакстсь нинзэ лангс .
Истя теевсь омбоценть мартояк , колмоцентькак ды весе сисемтнень марто .
Весемеде мейле кулось ниськак .
Сестэ , зярдо сынь кулозьстэ вельмить , конанень неть сисемтнень эйстэ ули сон никс ? Эдь сон эрьвантень ульнесь никс » .
Иисус каршост мерсь : « Нама , тынк тапи-човори Сёрмадовкстнэнь ды Пазонь виенть а содамось !
Зярдо кулозтне вельмить , сестэ а урьвакстнить , мирдененьгак а лиснить . Сынь кармить эрямо кода менельсэ Пазонь ангелтнэ .
А вана кулозьстэ вельмеманть кувалма арази эзиде ловно , мезе тенк мерсь Пазось ? Сон мерсь :
“ Мон Авраамонь Пазан , Исаконь Пазан ды Яковонь Пазан ” . Лисни , Пазось эрицятнень Паз , аволь кулозтнень » .
Тень марязь ломантне дивсесть Иисусонь тонавтомантень .
Зярдо фарисейтне марясть , кода Иисус саддукейтнень кургост потомдынзе , сынь вейсэ мольсть Иисуснэнь .
Сестэ юткстост вейкесь , Койс тонавтыця , арсесь кундамс Иисусонь вал лангсо ды кевкстизе :
« Тонавтыця ! Койсэнть кона кармавтовксось весемеде покш ? »
Иисус мерсь тензэ : « “ Вечкть Азоронть , эсь Пазот , весе седейсэть , весе оймесэть , весе превсэть-содавкссот ” .
Те васенце ды весемеде покш кармавтовксось .
Омбоцеськак тень кондямо покш : “ Вечкть малавиксэть кода эсь прят ” .
Неть кавто кармавтовкстнэнь лангс нежедить весе Коесь ды пазмарицятнень тонавтомаськак » .
Зярдо фарисейтне ульнесть яла Иисус вакссо , Сон кевкстинзе сынст :
« Мезе тынь арсетядо Пазонь кучовт Идицядонть ? Кинь цёракс Сон ули ? » Сынь мерсть каршонзо : « Давидэнь цёракс » .
Иисус кевкстинзе : « Мекс эно Давид инязорось , Пазонь Оймеялтонть ветямонзо коряс , мери Тензэ – Азоро ? Эдь Давид кортась :
“ Азорось мерсь монь Азоронтень : Озак Монь вить кедь ёнов , зярс Мон а тейсынь Тонь душманот пильгеть путома таркакс ” .
Истя эно , бути Давид мери Идицянтень Азоро , кода сестэ Сон ули тензэ цёракс ? »
Иисусонь каршо киненьгак вал эзь ёвтаво . Те чиденть мейле киньгак эзь сатно смелчизэ макснемс Иисуснэнь кодаткак кевкстемат .
Мейле Иисус кармась кортамо ломантненень ды тонавтницянстэнь :
« Койс тонавтыцятненень ды фарисейтненень ней максозь азорксчи панжомс Моисеень Коенть смустензэ .
Секскак тынь , нама , кунсолодо сынст ды тееде истя , кода сынь мерить . Ансяк сынст тевест кувалт илядо тее , сынь сынсь а топавтыть сень , мезде кортыть .
Сынь сюлмсить стака ды а кандовикс сталмот , конатнень путнесызь ломантнень лавтовост лангс , сынсь жо сурсост а сыргавтыть тенст лездамга .
Весе тевест сынь теить ансяк ломаннень невтемга . Кодат покшт ды келейть Пазонь Сёрмадовкс марто коробкинест ды кодат кувакат оршамопельсэст цёкотне !
Сынь вечкить каванямо кудосо васенце таркатнесэ ды синагогасо икеле таркатнесэ озадо аштеманть .
Сынь истя жо вечксызь , зярдо ошкужосо ломантне шумбракстнить мартост ды мерить тенст : “ Тонавтыцям ! ”
А вана тыненк кадык а мерить “ тонавтыцям ” . Эдь тынк ансяк вейке Тонавтыцянк – Христос , ды тынь весе ансяк кемиця ялгат .
Киненьгак масторлангсо илядо мере лововикс лемсэ “ тетя ” . Эдь тынк ансяк вейке Тетянк , кона менель лангсо .
Кадык а мерить тенк “ превспутыця ” . Эдь тынк ансяк вейке Превспутыцянк – Христос .
Кие тынк ютксо сехте покшось , се улезэяк лиятненень важокс .
Эрьвась , кие эсь прянзо покшкавтни , се ули валтозь алов , а вана кие эсь прянзо вишкиньгавтни , се ули кепедезь верев » .
« Зыян тенк , Койс тонавтыцят ды фарисейть , чачонь полавтницят ! Тынь пекстнетядо Менельсэнть Инязорксчинзэ кенкшенть ломантнень чамаст икеле . Тынськак а соватадо , ды совамо бажицятненьгак а нолдатадо .
Зыян тенк , Койс тонавтыцят ды фарисейть , чачонь полавтницят ! Тынь довань кудотнень нельгтядо ды прянк невтемань кисэ кувать ознокшнотадо . Тень кисэ тынь седеяк стакасто судязь ультядо .
Зыян тенк , Койс тонавтыцят ды фарисейть , чачонь полавтницят ! Тынь ютасынк иневеденть ды масторлангонть кемемазонк ве ломанень совавтомань кисэ . Зярдо совавтови , тейсынк сонзэ тоначинь толс ёртома ломанекс , эстеденк кавксть седе берянекс .
Зыян тенк , сокор ветицят ! Тынь тонавттадо : “ Кие божи-пежетьксты Пазонь кудонть эйсэ , сень кедьстэ а вешеви алтамонть топавтома , а вана кие божи-пежетьксты Пазонь кудонь сырненть эйсэ – се сюлмави эсь алтамонзо марто ” .
Вай , превтеме сокорт ! Мезесь седе покш : сырнесь эли Пазонь кудось , конасонть сырнеськак алтави Пазонтень ?
Тынь таго тонавттадо : “ Кие пежетьксты алтаренть эйсэ – сень кедьстэ а вешеви алтавксонть топавтома , а вана кие пежетьксты казненть эйсэ , кона алтаренть лангсо – се сюлмави эсь алтавксонзо марто ” .
Вай , превтеме сокорт ! Мезесь седе покш : казнесь эли алтаресь , конасонть казнеськак алтави Пазонтень ?
Секскак , кие пежетьксты алтаренть эйсэ , се пежетьксты алтаренть эйсэ ды весемесэнтькак , мезе сонзэ лангсо .
Ды кие пежетьксты Пазонь кудонть эйсэ , се пежетьксты Пазонть эйсэяк , Кие тосо эри .
Кие пежетьксты менеленть эйсэ , се пежетьксты Пазонть озамо тарканть эйсэяк ды сеньсэяк , Кие озадо сонзэ лангсо .
Зыян тенк , Койс тонавтыцят ды фарисейть , чачонь полавтницят ! Тынь макстадо Пазонтень кеменце пельксэнть натой пиресэ видезь тикшестэяк : мятасто , копёрсто ды аниськасто . Ансяк вана тынь стувттадо Койстэнть седе эрявиксэнть : видечисэ эрямонть , седеймарямонть , Пазонтень кемеманть . Нама , эряви теемс теньгак ды а стувтомс тонаньгак .
Сокор ветицят ! Тынь симемапельстэнк сеськенть педятадо , ансяк верблюдонть нильнетядо !
Зыян тенк , Койс тонавтыцят ды фарисейть , чачонь полавтницят ! Тынь ванськавтнетядо кечень ды ваканонь ушо ёнкстнэнь , а вана потмост пешксеть седе , мезенть тынь саинк салазь ды манчезь .
Сокор фарисей ! Ванськавтык васня кеченть ды ваканонть потмо ёндо , сестэ сынь улить ванькст ушо ёндояк .
Зыян тенк , Койс тонавтыцят ды фарисейть , чачонь полавтницят ! Тынь мольтядо ашосо артозь калмотне ёнов , конат неявить ушо ёндо мазыйкс , ансяк потмост пешксеть кулозень ловажадо ды наксадыця уловдо .
Истя тыньгак : лангс ваномс ломаннень неявтадо видечисэкс , а потмонк пешксеть прянк парокс невтемань бажамосо ды зыянов тевсэ » .
« Зыян тенк , Койс тонавтыцят ды фарисейть , чачонь полавтницят ! Тынь стявтнетядо кевстэ теезь ледстнема тешкст пазмарицятнень калмост ланга ды мазылгавтнетядо видечисэтнень калмолангост .
Тынь кортатадо : “ Бути минь эрявлинек покштятнень шкасто , минь аволинек уле мартост пазмарицятнень верест валомсто ” .
Истя вана тынь эсь прянк невттядо пазмарицянь маштницятнень цёракс .
Эно седе товгак поладодо ды прядодо сестэ тетянк тевест !
Тынь гуйть , пупи гуень левкст ! Кодаяк а оргодевтядо судямодо ды тоначинь толс понгомадо !
Секскак кунсолодо : мон кучан тенк пазмарицят , ламонь содыцят ды тонавтыцят . Веенстнэнь тынь маштсынк эли крёст лангс вачкодьсынк , лиятнень карматадо чавомо синагогасонк ды пансемест ошсто ошс .
Истя тынк лангс пры весе чумось видечисэтнень масторлангс валозь верест кисэ , чумовтомо Авелень верьстэ саезь Баракиянь Захария цёранзо верензэ видьс , конань тынь маштынк Пазонь кудонть ды икелензэ аштиця алтаренть ютксо .
Алкукс кортан тенк : неень пингень ломантненень сави пандомс весе неть чумочитнень кисэ ! »
« Вай , Ерусалим , Ерусалим , тон маштнят пазмарицятнень ды кевсэ чавнат Пазонь кучовт кулянь кандыцятнень ! Зяроксть Мон арсинь пурнамс тонь эйкакшот , кода нарвицькась пурны эсь сёлмонзо алов левксэнзэ , ансяк тонь мелеть арасель !
Ды вана , тынк кудонк кадови чавокс .
Кортан тенк : те чистэнть саезь Монь а несамизь се шкас , зярс а мертядо : “ Улезэ чанстязь-баславазь Азоронть лемсэ Сыцясь ! ” »
Зярдо Иисус лиссь Пазонь кудостонть ды туиксэль уш , мольсть Тензэ тонавтницянзо ды тердизь Сонзэ вейсэ ванкшномо Пазонь кудонь весе пирявкс потмонть .
Иисус мерсь тенст : « Вантадо те мазычинть лангс ? Кемеде тень : весе калавтозь ули , а кадови тезэнь натой кев лангс кевгак » .
Зярдо Иисус озась Ойумарькс пандонть лангс , сестэ мольсть ваксозонзо тонавтницянзо ськамост ды кевкстизь : « Ёвтык тенек , зярдо те тееви ? Ды кодамо тешксэнь коряс содави Тонь самот ды пингенть прядовомазо ? »
Иисус мерсь каршост : « Ванодо , кияк аволидизь маня .
Ламот сыть кекшезь Монь лементь ало , мерить : “ Мон – Пазонь кучовт Идицясь ” , ды ламотнень ильведстьсызь-манясызь .
Тынь марятадо маласо войнань гайть ды васоло войнадо кулят . Ванодо , илядо тандале : весе тенень эряви улемс , ансяк те зярс аволь песь .
Раське кепедеви раськень каршо , мастор – масторонь каршо , улить вачо иеть , куломань ормат ды таркань-таркань модань сорномат .
Весе неть майсематне ансяк теке чачтомань пиштематнень ушодксост .
Сестэ тынк кармить макснеменк муцямос ды маштнемас . Весе раськень ломантненень ультядо авечкевиксэкс Монь лементь кисэ .
Сестэ ламотне потыть кемемастост , вейкест-вейкест эйсэ кармить микшнеме , вейкест-вейкест а вечкеме .
Сыть ламо кенгелиця пазмарицят ды ламотнень ильведстьсызь .
Зыянось пек ламолгады , ды секскак ламотнень седейсэ вечкемась лепами-мади .
Кие жо весе тень цидярдсы педе пес , се ванстови-идеви .
Зярдо Кенярксов кулясь Пазонть Инязорксчидензэ ёвтнезь ули масторлангонть келес весе раськетнень марямост кисэ , ансяк сестэ сы пингень песь » .
« Зярдо несынк иневанькс таркасонть путозь аваньксчинь нулгодьксэнть , конадо кортась Даниил пазмарицясь – ловныцясь чарькодезэ ! –
сестэ сеть , конат Иудеясо , оргодест пандо лангов .
Кие кудо лангсо – илязо валго кудос мезеньгак саеме .
Кие паксясо , илязо велявто мекев кудов оршамонзо мельга .
Кодамо стака ули сеть читнестэ пешксесэтненень ды потесэ эйкакшонь андыцятненень !
Ознодо , илязо уле тынк оргодемась тельня эли оймсема чине .
Эдь сестэ ули истямо стака пиштема , кодамо арасель пингенть ушодовомсто течис , ды зярдояк а ули .
Бути авольть уле аламолгавтозь сеть читне , сестэ кияк аволь ванстово . Ансяк кочказтнень кисэ сеть читне аламолгавтовить .
Се шкастонть кияк мериндеряй тенк : “ Вана тесэ Пазонь кучовт Идицясь ” эли “ Сон тосо ” , – илядо кеме .
Кармить само кенгели христост ды кенгели пазмарицят , конат теить покш дивань тешкст ды тамашат . Сынь снартыть натой Пазонь кочкавтнэньгак ильведстемс-манямс , бути те тееви тенст .
Кирдинк мельсэнк , весе тень Мон ёвтыя тенк икелев .
Истя , кияк мериндеряй тенк : “ Оно , Сон чаво модасо ” , – илядо моле тов , эли : “ Оно , Сон кекшни се кудосонть ” , – илядо кеме .
Кода чилисема ёно ёндолонь верьгедемась валдомты чивалгома ёнксонтькак , истямо неявиксэкс ули Ломантнень Цёранть самозояк .
Эдь кортави : косо кулозь ракшась , тов пуромить раужо варакатнеяк » .
« Курок неть стака пиштемань читнеде мейле чись чополгады , ковоськак а карми максомо валдо , тештетнеяк прыть менельстэ , ды менелень вийтнеяк теить сорк .
Сестэ менельстэ карми неявомо Ломантнень Цёранть самонь тешксэзэ . Ды весе масторлангонь раськетне кармить авардеме , зярдо несызь Ломантнень Цёранть менелень пель лангсо самонзо покш вийсэнзэ ды иневалдосонзо .
Покш торамонь виев гайть марто Сон кучсынзе Эсь ангелэнзэ масторонь ниле ёндо Эсензэ кочкавтнэнь пурнамо весе масторлангстонть педе пес » .
« Тонавтнеде чарькодеме инжир чувтонть коряс : зярдо сонзэ тарадонзо чевтемить ды нолдыть лопат , сестэ содави – кизэсь маласо .
Истя тесэяк , зярдо тынь несынк весемень топавтоманть , сестэ чарькодтядо , – те шкась маласо , кенкш лангсо .
Видестэ кортан тенк : неень пингень ломантне ёмамо а кенерить , кода весе те топавтови .
Менелесь ды масторось ёмить , ансяк Монь валон а ёмить » .
« Се чиденть ды частонть кияк а соды : менелень ангелтнэяк , – соды ансяк Монь Тетям ськамонзо .
Кода ульнесь Ноень читнестэ , истя ули сестэяк , зярдо сы Ломантнень Цёрась .
Инечадыденть икеле ломантне ярснесть , симнесть , урьвакстнесть ды лиснесть мирденень се чинть самс , зярдо Ной совась иневенчентень .
Сынь мезеяк эзть чарькоде-нее семс , зярс эзь са инечадысь ды эзинзе ёмавто весень . Истя ули сестэяк , зярдо сы Ломантнень Цёрась .
Сестэ паксясо важодиця кавто ломантнень эйстэ вейкесь ули саезь Пазонтень , омбоцесь кадозь .
Ведьгевсэ яжавтыця кавто аватнень эйстэ вейкесь ули саезь Пазонтень , омбоцесь кадозь .
Секскак уледе анокт , эдь а содасынк , кона шкастонть сы тынк Азорось .
Тень тынь чарькодьсынк : содавольгак кудазорось , кона шкане веть сы салыця , сон аволь удо ды аволизе нолда сонзэ эцеме кудозонзо .
Секскак , тыньгак уледе анокт : Ломантнень Цёрась сы се шкастонть , зярдо тынь Сонзэ а учотадояк » .
« Уледе истямокс , кодамо кемевикс ды превей важось , конань кудазорось туемстэ путсы покшокс весе важонзо лангсо ды мери шкастонзо макснемс тенст ярсамопель .
Уцяскав ули те важось , конань кудазорось , зярдо сы , несы истя теемстэ !
Кемевтян эйсэнк : сестэ кудазорось путсы сонзэ весе ули-паронзо лангсо покшокс .
Бути сон апаро важо , сестэ арсезеви : “ Монь азором курок а сы ” ,
ды карми чавомо лия важотнень , сонсь карми симиця ломань марто симеме-ярсамо .
Ансяк кудазорозо сы се чистэнть , конастонть важось а учияк , ды се часстонть , конадонть а арсияк .
Кудазорось сестэ куломс чавсы сонзэ ды ёртсы тов , косо чачонь полавтницятне . Тосо сон карми авардеме ды пейсэнзэ чикордомо » .
« Се шкастонть Менельсэнть Инязорксчись карми молеме истямо тев ёнов : свадьбань кемень тейтерть саизь эсь лампаст ды лиссть урьвакстыцянть вастомо .
Сынст ютксто вететне ульнесть превейть , вететне превтеметь .
Превтеметне саизь лампаст , ансяк эзть сае мартост ой .
А вана превейтне лампаст марто сайсть кедьгесэ ойгак .
Урьвакстыцясь куроксто эзь саво , ды тейтертне весе нуваземсть ды матедевсть .
Пелеве шкане каятотсь вайгель : “ Вана , урьвакстыцясь сы , лиседе вастомонзо ! ”
Сестэ весе тейтертне стясть ды витнизь эсь толост .
Превтеметне мерсть превейтненень : “ Максодо миненек эсь ойденк , толонок мадить ” .
Превейтне мерсть каршост : “ Арась , а макстано . Сестэ оесь а саты миненеккак ды тыненккак . Азёдо микшницянень ды рамадо эстенк ” .
Зярс сынь якасть оень рамамо , сась урьвакстыцясь . Тейтертне , конат вастомантень ульнесть анокт , совасть мартонзо урьвакстомань каванямонтень , ды кенкшесь мельгаст пекставсь .
Мейле састь лия вете тейтертнеяк ды мерсть : “ Азоро , Азоро ! Панжт тенек ! ”
Ансяк сон мерсь каршост : “ Арась , а панжан . Мон тынк а содатадызь ” » .
Иисус прядызе ёвтнеманзо истямо валсо : « Секскак уледе анокт , эдь а содасынк чинтькак , часонтькак , зярдо сы Ломантнень Цёрась » .
« Се шкастонть карми улеме истямо ладсо : эрясь вейке ломань , кона лия масторов туемстэнзэ тердинзе эсь важонзо ды кадызе лангозост эсь ули-паронзо .
Вейкенень макссь вете талантт , омбоцентень – кавто , колмоцентень – вейке : эрьвантень ёрокчинзэ коряс , ды сонсь сеске тусь .
Се , конанень максозь вете талантт , мольсь , нолдынзе сынст тевс ды ламолгавтынзе сынст ветес .
Истя кавто талантт мартоськак , ламолгавтынзе кавксть .
А вана конанень максозь вейке , тусь , чувсь латкине ды кекшизе азоронть ярмаконзо .
Ламо шкань ютазь велявтсь важотнень азорост ды кармась кедьстэст ярмактнеде кевкстнеме .
Вете талантт мартось сась , кандсь лия вете талантт ды мерсь : “ Азоро , тон монень вете талантт максыть , а вана мон лия вете талантт теинь эйстэст ” .
Азорось мерсь тензэ : “ Алят , тон паро ды кемевикс важо ! Аламо лангсо тон кемевиксэкс кадовить , ламо лангс путтан . Совак ды эрьгелек азорот марто вейсэ ! ”
Истя сась кавто талантт мартоськак ды мерсь : “ Азоро , тон максыть монень кавто талантт , а вана мон лия кавто талантт теинь эйстэст ” .
Азорось мерсь тензэ : “ Алят , тон паро ды кемевикс важо ! Аламо лангсо кемевиксэкс кадовить , ламо лангс путтан . Совак ды эрьгелек азорот марто вейсэ ! ”
Сась ве талант мартоськак ды мерсь : “ Азоро , мон содылия тонь казямо обуцят : тон нуят тосо , козо эзить виде , ды пурнат тува , кува эзить певерде .
Секскак мон пелезевинь ды кекшия мода потс тонь талантот . Вана , саик тонсетенть ” .
Азорось мерсь каршонзо : “ Вай , тон апаро ды нузякс важо ! Тон содылить : мон нуян тосо , козо эзинь виде , ды пурнан тува , кува эзинь певерде .
Секскак , эряволь теть максомс монь ярмаком микшницянень-рамсицянень . Сестэ тон самодон мейле максовлить ярмакон ламолгавтозь .
Нейке саинк кедьстэнзэ талантонть ды максынк сенень , конань кемень талантонзо !
Эрьвантень , кинь ули , сенень седеяк ламо максови , ды сонзэ карми улеме пек ламо . Кинь вана арась , сень кедьстэ саеви сеяк , мезезэ ули .
А вана те амаштовикс важонть ёртынк ушов , чопода таркас , косо сон карми авардеме ды пейсэнзэ чикордомо ” » . Иисус ёвтызе тень ды серьгедсь : « Кинь улить мариця пилензэ – кунсолозо ! »
« Зярдо Ломантнень Цёрась сы Эсь инексчисэнзэ ды мартонзо сыть весе ангелтнэ , сестэ Сон озы инязоронь тарканзо лангс .
Икелензэ пурнасызь весе раськень ломантнень . Сон явсынзе сынст кавтов , кода ваныця явны реветь сеятнень эйстэ .
Ды аравтсынзе реветнень вить кедь пелензэ , сеятнень – керш пелензэ .
Сестэ Инязорось мери вить кедь пелесэтненень : “ Садо тей , Тетянь чанстявтнэ ! Совадо Инязорксчинтень , кона анокстазь тенк менеленть-масторонть теема шкасто .
Эдь Мон ульнинь вачо , ды тынь андымизь Монь . Монь сакшнось симемам – тынь симдимизь Монь . Мон ульнинь кудовтомо – тынь Монь кудозонк нолдтнимизь ;
штапо ульнинь – тынь Монь оршимизь ; сэрединь – тынь якиде мельган ; пекстамо кудосо аштинь – тынь Монь содавтнимизь ” .
Сестэ видечисэтне кевкстьсызь сонзэ : “ Азоро , зярдо минь Тонь неидизь вачокс ды андыдизь ? Эли симемань самсто – симдидизь ?
Зярдо минь Тонь неидизь кудовтомокс – кудозонок нолдтнидизь эли штапосто – оршидизь ?
Зярдо Тонь неидизь сэредемстэ эли пекстамо кудосто ды содавтнидизь ? ”
Сестэ Инязорось мери тенст : “ Кемевтян эйсэнк : весе , мезе тынь теиде Монь неть вишка ды асодавикс кемиця ялгатнень эйстэ куш вейкенень , сень теинк Моненьгак ” .
Мейле Инязорось мери керш кедь пелесэтненень : “ Азёдо Монь эйстэ , сюдозтне ! Азёдо пингеде пингень толонтень , кона анокстазь Идемевсентень ды сонзэ ангелтнэнень !
Эдь Мон ульнинь вачо – тынь Монь эзимизь андо ; Монь сакшнось симемам – тынь Монь эзимизь симде ;
Мон ульнинь кудовтомо – тынь Монь кудозонк эзимизь нолда ; штапо ульнинь – тынь Монь эзимизь орша ; сэрединь , пекстамо кудосо аштинь – тынь Монь эзимизь содавтне ” .
Сестэ кевкстьсызь сетнеяк : “ Азоро , зярдо минь Тонь неидизь вачо , эли симемань сазь , эли кудовтомокс , эли штапо , эли сэредемстэ , эли пекстамо кудосо аштемстэ , ды эзинек лезда Теть ? ”
Сестэ Инязорось мери каршост : “ Кемевтян эйсэнк : весе , мезе тынь эзиде тее вейкененьгак неть вишка ды асодавикс ломантнень туртов , сень эзинк тее Моненьгак ” .
Ды сынь туить пингеде пингень стака пиштемас , а вана видечисэтне – пингеде пингень эрямос » .
Зярдо Иисус прядынзе весе неть кортамотнень , сестэ мерсь тонавтницянстэнь :
« Кавто чинь ютазь , кода тынь содатадо , ули евреень Инечи . Ды Ломантнень Цёрась максозь ули вачкодемс крёст лангс » .
Секе чистэнть попонь покштнэ , Койс тонавтыцятне ды прявтнэ пурнавсть Кайафа попонь прявтонть кудос
ды арсесть ёжовчисэ кундамс Иисусонь ды маштомс .
« Ансяк тень эряви теемс аволь покшчистэ , – кортасть сынь , – иляст кепедеве ломантне » .
Зярдо Иисус ульнесь Бетаниясо Симононь кедьсэ , кона икеле сэредекшнесь проказа ормасо ,
мольсь тосо ваксозонзо ве ава . Сон кандсь алебастрань кедьгесэ тантей чине питней ой , конасонть валнызе ярсамсто Иисусонь прянзо .
Тень неемстэ тонавтницянзо ацирьгалезь кортасть : « Мезекс истямо стяконь ёмсевтемась ?
Те оесь миемаль покш питнеде ды ярмактнень явшемаль пурныцянень ! »
Иисус , сынст ацирьгалемадонть содазь , мерсь тенст : « Мекс аванть мелензэ колсесынк ? Сон Монень тейсь паро тев .
Пурныцятне свал тынк марто , Мон жо аволь свал .
Авась оень валомасонть анокстызе рунгом калмамос .
Видестэ кортан тенк : весе масторлангсонть , косо ули ёвтнезь Кенярксов кулясь , тосо кундасызь те аванть лемензэ ды ёвтыть седеяк , мезе сон тейсь Монень » .
Сестэ кемгавтово тонавтницятнень ютксто вейкесь , Иуда Искариот , мольсь попонь покштнэнень
ды мерсь : « Зяро макстадо монень , бути мон миса тенк Иисусонь ? » Сынь путсть тензэ колоньгемень сиянь ярмакт .
Те шкастонть саезь Иуда кармась вешнеме ён шка сыненст Иисусонь миемга .
Ламбамсто сюкоронь покшчинь васенце чистэнть тонавтницянзо мольсть Иисус ваксс ды кевкстизь : « Косо мерят анокстамс Теть инечинь ярсамонть ? »
Сон мерсь : « Азёдо ошов ве ломаннень ды мереде тензэ : “ Тонавтыцясь корты : Монь шкам сась малав . Тонь кедьсэ мелем ярсамс тонавтницян марто инечинь ярсамодо ” » .
Тонавтницятне тейсть истя , кода тенст мерсь Иисус , ды анокстызь инечинь ярсамонть .
Чокшне Иисус озась столь экшс кемгавтово тонавтницянзо марто .
Ярсамсто Сон мерсь тенст : « Алкукс кортан тенк : вейкесь эйстэнк мисамам » .
Тонавтницянзо прасть покш ризксэс ды кармасть вейке-вейкест мельга кевкстнеме : « Азоро , те уш аволь мон ? »
Сон мерсь каршост : « Монь мисамам се ломанесь , кона Монь марто вейсэ навизе ваканс кшинть .
Ломантнень Цёрась Эсь эрямо кинзэ прядсы истя , кода теде ёвтазь Пазонь Сёрмадовкссо . Ансяк кодамо зыян пры се ломаненть лангс , кона мисы Ломантнень Цёранть ! Седе паро улевель , бути те ломанесь аволь чачояк » .
Сестэ мииця Иудаськак кевкстизе сонзэ : « Тонавтыця , те уш аволь мон ? » Иисус мерсь тензэ : « Тень ёвтык тонсь » .
Ярсамсто Иисус сайсь кши , чанстизе-баславизе , синтризе , ды тонавтницянзо ланга явшемстэ мерсь : « Саинк ды ярсадо , те Монь рунгом » .
Мейле сайсь кече , Пазонтень сюкпрянь ёвтазь , максызе тенст ды мерсь : « Весе симеде эйстэнзэ :
Те Монь вересь , Пазонть марто од вейсэньлувонь верь , кона валови весень пежетест нолдамонь кисэ .
Кортан тенк : те шкадонть мейле Мон а карман симеме винаумарень винадо се чинть самс , зярдо карман симеме мартонк од винадо Монь Тетянь Инязорксчисэнть » .
Мейле сынь моравтсть ды тусть Ойумарькс пандо лангов .
Сестэ Иисус мерсь тенст : « Те вестэнть тынь весе потатадо Монь эйстэ , эдь Пазонь Сёрмадовкссо ёвтазь истя : “ Мон маштса ваныцянть , ды стадань реветне срадыть ” .
Седе мейле , зярдо Мон улян кулозьстэ вельмевтезь , тынденк икеле молян Галилеяв » .
Петра мерсь каршонзо : « Кадык весе лиятне потыть эйстэть , мон истя зярдояк а теян ! »
Иисус мерсь тензэ : « Видестэ кортан теть : те вестэнть атякшось а кенери моразевемеяк , кода тон колмоксть прят каясак Монь эйстэ » .
Петра мерсь тензэ : « Зярдояк а каяса прям Эйстэдеть , куш куломс тень савозо мартот ! » Истя кортасть весе лия тонавтницятнеяк .
Сестэ Иисус тонавтницянзо марто пачкодсь ве таркас , конань лемезэ Гетсимания . Сон мерсь тонавтницянстэнь : « Аштеде тесэ , зярс Мон молян ды ознан тосо » .
Мартонзо саинзе Петрань ды кавонест Зеведеень цёратнень . Сонензэ прась ризкс ды седей сэредькс ,
ды Сон мерсь тенст : « Оймем куломс ризны . Аштеде тесэ Монь марто , ды илядо удо » .
Сон тусь аламодо ве ёнов , прась сэрьсэнзэ мода лангс ды ознось : « Тетяй , улиндеряй те теевемашка , ютавтык те пиштемань кеченть Монь вакска ! Ансяк топавтовозо Тонь мелесь , аволь Монсесь » .
Иисус сась тонавтницянзо ваксс ды муинзе сынст удомсто . Сон мерсь Петранень : « Тынь Монь марто мик ве часкак апак удо эзиде кирдеве ?
Илядо удо , ознодо , аволиде понго снартнемас-варчавтнемас . Тынк оймесь анок паронтень , ансяк обуцянк-коронк лавшо » .
Иисус таго тусь , омбоцеде ознось : « Тетяй , бути а ютавтови Монь вакска те пиштемань кечесь , Монень апак симе , сестэ кадык топавтови Тонь мелесь ! »
Зярдо велявтсь , таго стардынзе сынст удомсто : сельмест конявильть .
Сон кадынзе сынст , таго тусь ды колмоцеде ознось секе валтнэсэ .
Мейле сась тонавтницянзо ваксс ды мерсь тенст : « Тынь яла удотадо ды оймсетядо ! Вана сась се шкась , зярдо Ломантнень Цёрась максозь ули пежетевень кедьс .
Стядо , адядо ! Вана Монь миицясь малазонок сась » .
Иисусонь кортамо шкастонть сась Иуда , кемгавтовотнень ютксто вейкесь . Сонзэ марто састь попонь покштнэнь ды прявтнэнь пельде кучозь ламо ломанть торо ды цётмар марто .
Иуда миицясь икелев кортась мартост тешкстэнть : « Конань мон паласа , се Сон , саинк Сонзэ » .
Сон сеске мольсь Иисус ваксс ды мерсь : « Шумбрачи , тонавтыця ! » – ды палызе Сонзэ .
Иисус мерсь тензэ : « Ялгай , мекс тон сыть ? » Сестэ лиятнеяк састь Иисус ваксс , каявсть лангозонзо ды кундызь Сонзэ .
Сестэ вейкесь Иисус мартотнень ютксто таргизе торонзо , вачкодизе попонь прявтонь важонть ды керизе пилензэ .
Иисус мерсь тензэ : « Путык торот кундозонзо ! Эрьвась , торонь кепедицясь , тородо кулыяк .
Эли тон арсят , Монень а вешеви Тетянь кедьстэ лезкс ? Сон сеске кучоволь кемгавтово ушмот ангелт ды седе ламояк !
Ансяк кода сестэ топавтовить Пазонь Сёрмадовкстнэ истя улемадонть ? »
Мейле Иисус мерсь пурнавозь цёратненень : « Мекс тынь сыде Монь саеме торо ды цётмар марто , теке салыця-маштниця мельга ? Эрьва чистэ Мон озадолинь мартонк Пазонь кудосо , тонавтынь эйсэнк , ды тынь Монь эзимизь сае .
Ансяк ней весе те истя теевсь пазмарицянь сёрмадовкстнэнь топавтомга » . Сестэ весе тонавтницянзо кадызь Сонзэ ды оргодсть .
Иисусонь кундыцятне саизь Сонзэ , ветизь Кайафа попонь прявтонть кудос . Тозонь уш пурнавсть Койс тонавтыцятне ды прявтнэ .
Петра мольсь мельганзо ве ёно попонь прявтонь пирявтонть потс пачкодемс ды совась тозонь . Тосо сон озась ванстыцятнень юткс ваномо , мейсэ весе те прядови .
Попонь покштнэ , прявтнэ ды весе Инепромксоськак вешнесть Иисусонь каршо кенгелема яволявкст сонзэ маштомга
ды эзть мукшно , куш ламо сакшность кенгели яволявтыцят , ялатеке чумонзо эзть муе . Окойники састь кавто кенгели яволявтыцят
ды мерсть : « Те ломанесь кортась : “ Монень Пазонь кудось калавтови ды колмо чис одс стявтови ” » .
Сестэ попонь прявтось стясь ды кевкстизе Иисусонь : « Мекс чатьмонят ? Мекс мезеяк а ёвтат чумондомаст каршо ? »
Иисус ялатеке чатьмонсь . Таго попонь прявтось мерсь Тензэ : « Эри Пазонть сельмензэ икеле энялдан теть : ёвтак видьстэ тенек : алкукс Тон – Пазонь кучовт Идицясь , Пазонь Цёрась ? »
Иисус мерсь тензэ : « Тень ёвтык тонсь . А вана Мон ёвтан тенк : курок тынь несынк Ломантнень Цёранть Весеменькирдинть вить ёно озадо аштемстэ ды менелень пельтнень лангсо самсто » .
Сестэ попонь прявтось сезизе оршамонзо ды серьгедсь : « Сон Пазонть эйсэ нарьги-покорды ! Мезекс тенек лия яволявтыцятне ? Вана ней тынсь маринк Пазонть лангсо нарьгамонзо !
Кода арсетядо : мезе теемс мартонзо ? » Сынь мерсть каршонзо : « Сон чумо ды секскак эряви маштомс » .
Теде мейле кармасть чамазонзо сельгенеме ды чавомонзо , лиятне кайсесть Тензэ чама ланга
ды кортасть : « Содык , Пазонь кучовт Идиця , кие риштинзеть ? »
Петра аштесь озадо попонь прявтонь пирявтонть потсо , зярдо мольсь ваксозонзо ве важо ава ды мерсь : « Тонгак ульнить Галилеянь Иисус марто » .
Сон весемень икеле каизе прянзо : « Аздан , мезть тон кортат » .
Орта ушов лисемстэ Петрань неизе лия важо ава , кона мерсь тосо аштицятненень : « Теяк ульнесь Назаретэнь Иисус марто » .
Сон таго каизе прянзо ды божазь-пежетькстазь мерсь : « Пежеть , мон а содаса те ломаненть ! »
Аламо шкань ютазь тосо аштицятне мольсть Петранень ды мерсть : « Алкукс , тонгак сынст ютксто : кортавксот кувалт содават ! »
Сестэ сон кармась сюдомо ды божамо-пежетькстамо : « Мон аздаса те ломаненть ! » Сеске моразевсь атякш .
Петрань мельс ледсть Иисусонь ёвтавт валтнэ : « Атякшось а кенери моразевемеяк , кода тон колмоксть прят каясак Монь эйстэ » . Сон лиссь ушов ды кармась риксэ авардеме .
Валске марто промкссо весе попонь покштнэ ды раськень прявтнэ састь вейке мельс : маштомс Иисусонь .
Сынь сюлмсизь Сонзэ , ветизь ды максызь Понтий Пилатонь , римень прявтонть , кедьс .
Зярдо Иуда миицясь кармась содамо Иисусонь маштомас судямодонть , сестэ сон янксезевсь , кандынзе колоньгемень сиянь ярмактнень попонь покштнэнень ды прявтнэнень ,
истя мерезь : « Совинь пежетьс , мон миия чумовтомо веренть ! » Сынь мерсть каршонзо : « Кодамо минек тевенек ? Те тевесь тонь » .
Иуда ёртынзе ярмактнень Пазонь кудонь кияксос , лиссь ды повась .
Попонь покштнэ пурнызь ярмактнень ды мерсть : « Неть ярмактне – верень питне , секскак Коень коряс а мереви путомс сынст Пазонь кудонь ярмак юткс » .
Вейсэ арсесть рамамс сынст лангс чакшонь тейницянь пакся , козонь калмсемс лия масторонь ломантнень .
Тень кувалма се паксянтень течис мерить : Верь пакся .
Истя топавтовсь Еремия пазмарицянть вельде ёвтазесь : « Сынь сайсть колоньгемень сиянь ярмакт , питне , конань Израилень ломантне путызь Сонзэ кисэ ,
ды рамасть кисэст чакшонь тейницянь мода , кода кармавтсь монень Азорось » .
Те шкастонть Иисус аштесь римень прявтонть Пилат икеле , кона кевкстнесь Сонзэ : « Тон евреень Инязорось ? » Иисус мерсь тензэ : « Те тон истя кортат » .
Зярдо попонь покштнэ ды прявтнэ чумондсть Эйсэнзэ , Сон каршост мезеяк эзь ёвта .
Сестэ Пилат кевкстизе Иисусонь : « Нать а марят , зяро чумондомат лангозот таргасть ? »
Ансяк Сон эзь ёвта каршонзо валгак , ды тенень прявтось пек дивась .
Римень прявтось коензэ-кирданзо коряс свал покшчинень нолдыль оляс пекстазтнень ютксто вейке , ломантнень вешемаст коряс .
Се шкане ульнесь пекстазь Варавва , кона ульнесь пек содавикс .
Зярдо ломантне весе пурнавсть , Пилат кевкстинзе : « Кинь нолдавтомс меленк ? Вараввань эли Иисусонь , конадо мерить Пазонь кучовт Идиця ? »
Сон содась : евреень прявтнэ максызь Иисусонь сонзэ кедьс сельмест сявадомань кувалма .
Сестэ , зярдо Пилат аштесь судиянь таркасо , низэ кучсь тензэ вал : « Мезеяк иля тее те чумовтомо ломанентень : мон ютазь вене неинь Сонзэ эйстэ стака он , кона кармавтымим пек майсеме » .
Те шкастонть попонь покштнэ ды прявтнэ кортызь пурнавозтнень вешемс нолдамс оляс Вараввань , Иисусонь жо маштомс .
Сестэ Пилат кевкстинзе сынст : « Кавтост ютксто конань мертядо нолдамс тенк ? » Сынь рангстасть : « Вараввань ! »
Пилат кевкстинзе : « Мезе сестэ монень теемс Иисус марто , конадо мерить Пазонь кучовт Идиця ? » Сынь весе рангстасть ве вайгельсэ : « Крёст лангс вачкодик ! »
Сон таго кевкстсь : « Эно кодамо зыянонть Сон тейсь ? » Сынь седеяк пек серьгедсть : « Крёст лангс вачкодик ! »
Зярдо Пилат неизе : мезеяк а тееви , ансяк седеяк касы ломантнень шалномась , сестэ сон вешсь ведь , ломантнень икеле шлинзе кедензэ ды мерсь : « Мон а чуман Те Чумовтомо Ломаненть верьсэ , а вана тынь тынсь ванодо » .
Весе ломантне серьгедсть каршонзо : « Сонзэ верезэ улезэ минек ды эйкакшонок лангсо ! »
Сестэ Пилат нолдызе тенст Вараввань , Иисусонь жо мерсь локшосо керямс ды максомс вачкодемс крёст лангс .
Мейле Пилатонь ушманонзо Иисусонь ветизь азоркудов , косо пурнавсть перьканзо весе ушмантнэ .
Сынь каявтызь лангстонзо оршамопелензэ ды оршавтсть лангозонзо якстере лангакаямо .
Прязонзо путсть пупиця куракшонь тарадсто кодазь каштаз , вить кедезэнзэ макссть палка ды икелензэ кумажа лангс пульзязь , пеелезь шумбракстнесть мартонзо : « Шумбра улезэ евреень Инязорось ! »
Мейле сынь сельгенесть лангозонзо , сайнесть кедьстэнзэ палканть ды чавсть Эйсэнзэ пря ланга .
Кода лангсонзо нарьгамодонть пешкедсть , каявтызь лангстонзо якстере оршамонть ды оршавтызь Эсь оршамопелензэ . Мейле ливтизь Сонзэ крёст лангс вачкодемс .
Ошсто лисемстэ сынь каршо вастызь киринеянь ломаненть , конань лемезэ Симон , ды кармавтызь сонзэ Иисусонь крёстонть кандомо .
Састь Голгофа лемсэ таркас , кона чарькодеви кода Пря ловажань тарка .
Тосо макссть Иисуснэнь симемс сэпе марто човорязь чапамо вина . Сон ансяк варчизе – симеме эзь карма .
Иисусонь вачкодизь крёст лангс , Сонзэ оршамонзо , жеребейсэ кайсема вельде , явизь эсь ютковаст
ды мейле озасть ванстомонзо .
Прянзо вельксэс путсть сёрмадовкс , конаньсэ ёвтазель Сонзэ чумозо : « Те Иисус – евреень Инязоро » .
Мартонзо крёст лангс ульнесть вачкодезь кавто салыцят-маштницят : вейкесь – вить пелензэ , омбоцесь – керш пелензэ .
Вакска ютыцятне , пряст чаравтозь , згилясть лангсонзо :
« Я-а , Пазонь кудонь калавтыця ды колмо чис одов стявтыця ! Идик ней Эсь прят , бути Тон Пазонь Цёра ! Валгт крёстонть лангсто ! »
Истя попонь покштнэяк , Койс тонавтыцятнень , прявтнэнь ды фарисейтнень марто згилязь кортасть :
« Лиятнень идекшнесь , ансяк Эсь прязо Тензэ а идеви ! Бути алкукс Сон Израилень Инязор , кадык ней валги крёстонть лангсто ! Сестэ минь кемсынек Сонзэ !
Паз лангс кемсь ; кадык Пазось ней идесыяк , бути ули Сонзэ мелезэ ! Эдь Сон кортакшнось : “ Мон Пазонь Цёра ” » .
Истя жо Сонзэ лангсо згилясть салыцятне-маштницятнеяк , конат вачкодезельть мартонзо крёст лангс .
Чинь куншкане весе масторонть келес теевкшнесь чопода , ды истя ульнесь колмо часонь перть .
Колмоце часонть малав Иисус верьга вайгельть пижакадсь : « Элий , Элий ! Лама сабактани ? » , конань смустезэ : “ Пазом , Пазом ! Мекс Монь кадымик ? ”
Маласо зярыя аштицятне тень марямсто мерсть : « Сон Илиянь терди ! »
Вейкесь эйстэдест сеске ношкстась , сайсь ведьпанго , начтызе сонзэ чапамо винасо , пезнавтызе палка пес ды венстизе Иисуснэнь симемс .
А вана лиятне кортасть : « Аштек , вансынек , сы-арась Илия идемензэ ! »
Иисус таго верьга вайгельть пижакадсь , ды оймезэ лиссь .
Сестэ Пазонь кудосонть коцтонь пирявксось сезевсь кавтов , верде саезь алов . Мастороськак соракадсь , кевпандотнеяк лазновсть ,
калмотнеяк панжовсть ды ламо Пазонь ломантнень кулозь рунгост вельместь .
Сынь лиссть калмотнестэ ды Иисусонь вельмемадо мейле совасть Пазонь иневанькс ошонтень , косто сынст неизь ламо ломанть .
Зярдо сядонь прявтось ды ушмантнэ , конат мартонзо ванстсть Иисусонь , неизь моданть сорноманзо ды весементь , мезе тосо ульнесь , сестэ сынь пек тандадсть ды кортасть : « Алкукс , те ломанесь ульнесь Пазонть Цёразо ! »
Тосо ульнесть ламо ве ёндо ваныця аваткак , конат Иисус мельга ютасть Галилеясто ды лездасть Тензэ .
Сынст ютксо ульнесть Магдалань Мария , Яков марто Иосиень аваст Мария ды Зеведеень цёратнень аваст .
Зярдо чизэ чопотетсь , сась Иосиф , Ариматея ошонь сюпав ломань , кона сонськак ульнесь Иисусонь тонавтниця .
Сон мольсь Пилатнэнь , вешизе Иисусонь уловонть . Пилат мерсь уловонть максомс .
Иосиф саизе уловонть , тапаризе лияназонь ванькс коцтсо
ды калмизе од калмозонзо , кона аволь умок чувозель кевпандос . Калмос совамо таркантень сон кевердсь покш кев ды тусь .
А вана Магдалань Мария ды лия Марияськак аштесть озадо калмонть каршо .
Омбоце чистэнть , те ульнесь оймсема чи , Пилатнэнь промсть попонь покштнэ ды фарисейтне
ды кортасть тензэ : « Чиряз , мелезэнек ледсь : те манчицясь эрямо пингестэнзэ кортась вана кода : “ Колмо чиде мейле Мон вельман ” .
Секскак тон кармавт пштистэ ванстомс калмонть колмо чинь перть . Алкукскак , илязо лисе истя : тонавтницянзо сыть веть , саласызь уловонзо ды мерить ломантненень : “ Кулозьстэ вельмесь ” . Те меельце манямось улевель васенцедентькак берянь » .
Пилат мерсь тенст : « Ванстыцят тенк макстано . Азёдо ды ванстодо калмонть , кода эряви » .
Сынь тусть ды кармасть ванстомо калмонть : кевенть тешкстызь ды путсть ванстыцят .
Оймсема чиде мейле , недлячистэнть ашолгадома шкане , састь калмонть варштамо Магдалань Мария ды омбоце Марияськак .
Ды апак учо теевсь модань покш сорнома : те истя Азоронть ангелэсь валгсь менельстэ . Сон сась калмонтень , сявордызе совамо таркастонть кевенть ды озась лангозонзо .
Сонзэ чачозо ёндолонь цитнемань кондямоль , оршамонзо ловонь кондят ашольть .
Ванстыцятне эйстэнзэ истя тандадсть , натой кармасть сорномо ды прасть теке кулость .
Ангелэсь мерсь аватненень : « Илядо пеле : мон содан – тынь вешнетядо крёст лангс вачкодезь Иисусонь .
Сон арась тесэ : Сон вельмесь , кода кортакшнось . Садо ванынк тарканть , косо Азорось ульнесь .
Азёдо седе курок ды ёвтадо тонавтницянстэнь : “ Сон вельмесь ды тынденк икеле моли Галилеяв . Тосо тынь несынк Сонзэ ” . Кирдеде мельсэнк , мезе мон ёвтынь тыненк » .
Аватне капшазь лиссть калмостонть , тандадозь ды кенярдозь , чиезь ношкстасть Иисусонь тонавтницянстэнь ёвтамо .
Зярдо сынь мольсть Сонзэ тонавтницянстэнь ёвтамо , апак учо сынст вастынзе Сонсь Иисус ды мерсь : « Шумбрачи ! » Сынь чийсть Тензэ , кутмордызь пильгензэ ды модас празь сюконясть Тензэ .
Сестэ Иисус мерсь тенст : « Илядо пеле ! Азёдо ды ёвтадо Монь малавикс ялгатненень : кадык молить Галилеяв , тосо сынь Монь несамизь » .
Аватнень туемадо мейле калмонь ванстыцятнень эйстэ зярыятне совасть ошонтень ды ёвтнесть попонь покштнэнень весемеде , мезе ульнесь .
Сетне пурнавсть прявтнэнь марто вейсэ ды тейсть ладямо . Сынь макссть ванстыцятненень ламо ярмакт
ды мерсть : « Ёвтадо : “ Веть , минек удома шкане , састь тонавтницянзо ды салызь уловонзо ” .
Мариндеряй теде прявтось , минь сонзэ кортасынек , тынк чумонк арась , идетядызь » .
Ванстыцятне саизь ярмактнень ды тейсть истя , кода тонавтозельть . Те ёвтнемась еврейтнень юткова истя келейстэ срадсь , натой течис эри .
Кевейкее тонавтницятне тусть Галилеяв , пандо пряс , ков Иисус мерсь тенст молеме .
Зярдо неизь Сонзэ , сюконясть Тензэ , ансяк конат-конат эйстэст кавтолдсть .
Иисус мольсь малазост ды кармась кортамо тенст : « Монень максозь весе азорксчись менель лангсояк , масторлангсояк .
Секскак , азёдо ды тееде весе раськетнестэ Монень тонавтницят , нававтодо эйсэст Тетянть , Цёранть ды Иневанькс Оймеялтонть лемсэ
ды тонавтынк сынст кирдеме весементь , мезе Мон тенк кармавтынь . Ды содадо : Мон улян тынк марто свал , пингенть прядовомс » . Аминь .
Пазонь Цёрадонть , Иисус Христосто , Кенярксов кулясь ушодови истя ,
кода сёрмадозь пазмарицятнень вельде : « Вана Тонь самодо икеле кучса Монсень кулянь кандыцям , сон анокстасы кинть Тонь туртов » .
« Чаво модасо маряви сеерицянь вайгель : Анокстадо Азоронтень ки ! Виделгавтодо Сонзэ туртов китнень-янтнэнь ! »
Истя лисськак . Нававтыця- Лемдиця Иоанн ульнесь чаво мода лангсо . Сон тердсь ломантнень велявтомс Пазонтень ды нававтомс-лемдемс прянть пежетень нолдамонть кисэ .
Сакшность тензэ ламо ломанть Иудеянь масторонть весе ёнкстнэстэ ды Ерусалимстэ . Сынь видькстасть пежетест коряс , ды Иоанн нававтсь-лемдсь весе эйсэст Иордан лейсэ .
Иоанн оршазель верблюдонь понань оршамосо ды карксазель кшнань каркссо . Сон ярснесь паксянь цирькундо ды идем мекшень медте .
Сон ёвтнесь : « Мельган Сыцясь мондень пек седе виев , мон а маштован , мик комазь , карсемастонзо кшна ведьметнень юкстицякскак .
Мон тынк нававтынь ведьсэ , Сон карми тынк нававтомо Иневанькс Оймеялтсо » .
Неть читнестэ Иисус сась Галилеянь Назарет ошсто ды нававтызе прянзо Иоаннонь кедьстэ Иордан лейсэ .
Сонзэ ведьстэ лисемстэ Иоанн сеске неизе , кода менелесь панжовсь ды Иневанькс Оймеялтось гулькакс валгсь Сонзэ лангс .
Менельстэнть каятотсь вайгель : « Тон Монь вечкевикс Цёрам , Тон Монь кенярксом » .
Теде мейле Оймеялтось ветизе Иисусонь чаво модас .
Сон ульнесь чаво модасонть идем ракша ютксо ниленьгемень чить . Тосо Сатанась снартнесь совавтомс Сонзэ пежетьс , ансяк ангелтнэ Иисуснэнь лездасть .
Иоаннонь пекстамодо мейле Иисус сась Галилеяв ды ёвтнесь весенень Кенярксов куля Пазонь Инязорксчиденть .
Сон кортась : « Шкась топодсь , Пазонь Инязорксчись сась малав , – велявтодо пежетнеде ды кемеде Евангелиянтень » .
Галилеянь эрьке чирева ютамсто Иисус неинзе Симононь ды сонзэ ялаксонзо Андреень , конат ведьс ёртыльть калонь кундамопельть , эдь сынь ульнесть калонь кундыцят .
Иисус мерсь тенст : « Адядо мартон , – Мон тейтядызь ломанень кундсицякс » .
Сынь нейке кадызь кундамопелест ды тусть мартонзо .
Аламошка таркань ютазь , Сон неинзе Яковонь ды Иоаннонь , Зеведеень цёратнень ; сынь аштильть венчсэ , витильть-петильть калонь кундамопелест .
Иисус сынсткак сеске тердинзе . Сынь кадызь Зеведей тетяст сиведезь важотнень марто венчентень ды тусть Иисус марто .
Сынь састь Капернаум ошов . Тосо Иисус оймсема чистэнть мольсь синагогас ды тонавтсь .
Ломантне дивсесть Сонзэ тонавтомантень . Сон тонавтсь эйсэст кода се , конань ули азорксчизэ , аволь кода Койс тонавтыцятне .
Се шкастонть синагогасонть ульнесь аванькс оймеялтсо кирдевезь ломань , сон серьгедсь :
« Назаретэнь Иисус ! Мезе Теть эряви минек эйстэ ? Тон сыть минек ёмавтомо ? Содатан , кият Тон : Тон Пазонть Иневаньксэзэ » .
Иисус кежейстэ кардызе аванькс оймеялтонть : « Чатьмонть ! Лиссть эйстэнзэ ! »
Аванькс оймеялтось сорновтызе ломаненть ды , верьга вайгельть пижакадозь , лиссь эйстэнзэ .
Весе ломантне пек тандадсть , вейкест-вейкест кевкстнесть : « Те мезе истя ? Кодамо-бути од тонавтома ? Сон аванькс оймеялтнэненьгак кармавты Эсь азорксчинь вийсэнзэ , ды сынь кунсолыть Эйсэнзэ » .
Ды теде мейле Иисусто кулясь куроксто тусь весе Галилеянь масторонть келес .
Синагогастонть лисемадо мейле Иисус Яков ды Иоанн марто састь Симононь ды Андреень кудос .
Симононь низанязо сэредсь , теке палсь толсо , мадезель . Иисуснэнь сеске ёвтасть эйстэдензэ .
Сон мольсь ваксозонзо , саизе сонзэ кедте , лездась стямс . Ормась сеске кадызе , ды авась кармась инжетнень каванямо .
Чокшне , чинь валгомадо мейле , ломантне туизь Иисуснэнь весе сэредицятнень ды идемевсень колавтнэнь .
Весе ошонь эрицятне промсть кенкш лангонтень .
Иисус шумбралгавтсь эрьва кодамо ормасо пек ламо сэредицят . Ламо идемевстькак эйстэст пансь . Идемевстненень Сон эзь мере кортамс , эдь сынь содасть : Сон Пазонь кучовт Идиця .
Валске марто чоподава Иисус стясь ды лиссь ушов , тусь ськамонзо чаво таркас , тосо ознось .
Симон лия тонавтницятнень марто кармасть вешнемензэ .
Окойники муизь Сонзэ ды ёвтасть Тензэ : « Весе Тонь вешнить » .
Иисус мерсь тенст : « Адядо маласо велетнес ды оштнэс : Монень тосояк те кулянть эряви ёвтнемс , – тень кисэ Мон сыньгак » .
Сон якась весе Галилеяванть ды ёвтнесь паро кулянть весе синагогатнесэ , пансесь ломантнестэ идемевстнень .
Сась ваксозонзо проказа ормасо вейке сэредиця , икелензэ пульзязь , энялдсь Иисуснэнь : « Улиндеряй мелеть , мон Тонеть ванськавтован » .
Иисусонь марятотсь кисэнзэ седеезэ , венстизе кедензэ , токадевсь эйзэнзэ , мерсь : « Ули мелем , ванськадт » .
Ансяк Сон истя мерсь , проказась сэредицянть сеске кадызе , ды ломанесь ванськадсь .
Сэредицянть туемадо икеле , Иисус пек кармавтсь тензэ :
« Вант , киненьгак теде мезтькак иля ёвтне . Азё попнэнь ды ванкшновтык прят . Теде мейле ванськадомат кисэ кандт Пазонтень казне . Истя эряви теемс Моисеень Коенть коряс . Теньсэ тон невтьсак ломантненень эсь шумбралгадомат » .
Тона ансяк лиссь тосто ды кармась весенень ёвтнеме ды сравтнеме кулянть эсь ванськадомадонзо . Тень кувалма Иисус натой ошонтеньгак ломанень сельме икельга а совиль . Сон кадовкшнось ошонть ушосо , ломантеме таркасо . Ды тезэньгак сакшность Тензэ ломанть эрьва ёндо .
Зярыя чинь ютазь , Иисус таго сась Капернаумс . Кулясь кудов Сонзэ велявтомадо куроксто срадсь ошканть .
Курок пурнавсть истя ламо ломанть , натой кудонть потсояк , ушосояк эзь кадово тарка . Сон кортась тенст Кенярксов кулядонть .
Те шкастонть ниле ломанть кандсть Тензэ катар ормасо сэредиця .
Ламо ломантнень улемадо сынь Иисусонь малав эзть ютаво , секс кузсть кудонть лангс , штавтызь вельтявксонть , тейсть варя Иисусонь аштема тарканть коряс ды мадезь аштиця сэредицянть ацамонек-мезнек верде нолдызь Сонзэ икелев .
Зярдо Иисус неизе сынст кемемаст , Сон мерсь сэредицянтень : « Эйдем , нолдазь тонь пежететь » .
Сесэ ульнесть озадо зярыя Койс тонавтыцят , конат арсесть эськаст :
« Мекс Сон истя Пазонть нарьги-покорды ? Кинень , Паздонть башка , нолдавить пежетне ? »
Иисус оймесэнзэ марясь , мезде сынь арсить , ды мерсь тенст : « Мекс тынь истя эсь седейсэнк арсетядо ?
Мезесь седе шождыне , меремс катардыцянтень : “ Нолдавить тонь пежететь ” , эли меремс : “ Стяк , саик ацамот , ды якак ” ?
Истя тынь содадо , масторлангсо Ломантнень Цёранть ули азорксчизэ пежетень нолдамскак » . Теде мейле пшкадсь катардыцянтень :
« Кортан теть : стяк , саить ацамот ды азё кудов » .
Вана цёрась сеске стясь , саинзе ацамонзо , тусь весень сельме икеле . Секс весе пек дивсесть , шнасть Пазонть , кортасть : « Минь пингезэнек истямо эзинек некшне ! »
Иисус таго лиссь эрьке чирес . Ламо ломанть састь мельганзо , ды Сон тонавтсь эйсэст .
Ки ланга ютамсто Сон неизе Левинь , Алфеень цёранзо , кона аштесь озадо каявксонь пурнамо кудонть вакссо . Иисус мерсь тензэ : « Мольть Монь мельга » . Се стясь ды тусь мельганзо .
Мейле Иисус ярсась Левинь кудосо . Столь экшсэ Сонзэ ды тонавтницянзо марто аштесть каявксонь ламо пурныцяткак ды пежетев лия ломантькак . Сонзэ свал ульнесть мельганзо ламо молицят .
Койс тонавтыцятне ды фарисейтне неизь Иисусонь каявксонь пурныця ды пежетев ломань марто ярсамсто . Сестэ сынь мерсть тонавтницянстэнь : « Кода истя Сон ярсы-сими каявксонь пурныця ды лия пежетев ломань марто вейсэ ? »
Тень марязь , Иисус мерсь тенст : « Ормаменстиця эряви сэредицянень , аволь шумбра ломаннень . Мон сынь тердеме велявтомс Пазонтень пежетевтнень , аволь видечисэтнень » .
Иоаннонь тонавтницятне ды фарисеенсетнеяк постовасть . Ламот сакшность Иисуснэнь ды кевкстнесть : « Мекс Иоаннонь ды фарисеень тонавтницятне постовить , теке шкастонть Тонь тонавтницят пост а кирдить ? »
Иисус мерсь тенст : « Нать кирдеви пост свадьбань инжетненень , зярс урьвакстыцясь мартост ? Зярдо мартост урьвакстыцясь , сестэ сынь а постовавить .
Сы шка , зярдо урьвакстыцясь ули саезь юткстост , сестэ , сеть читнестэ , сыньгак кармить постовамо .
Кияк ташто оршамос а панды апак озавто од коцтонь панкс , – истямо панксось сезьсы таштонть , ды тееви седеяк покш варя .
Од винаяк кияк а кайси ташто кедень кескавс . Бути истя теят , сестэ винась сезьсы кеденть , винаськак , кескавоськак ёмить . Секскак од винась эряви каямс од кедень кескавс » .
Весть савсь Иисуснэнь оймсема чистэ ютамс сюро паксява . Сонзэ тонавтницятне ки ланга молемстэ кармасть сезнеме сюропрят .
Фарисейтне кевкстизь Сонзэ : « Вант , мекс сынь оймсема чине теить сень , мезе а мереви теемс те чистэнть ? »
Сон кевкстинзе сынст : « Тынь нать зярдояк эзиде ловно седе , мезе тейсь Давид инязорось , зярдо сон ды сонзэ мартонзотнеяк вачомкшность , арасель ярсамопелест ?
Сон Авиатар попонь прявтонть пингестэ совась Пазонь кудос ды ярсась тосо Пазонть икелев путозь кшитнеде ды макссь мартонзотнененьгак , куш сындест , попто башка , киненьгак а меревиль ярсамс » .
Мейле мерсь тенст : « Оймсема чись теезь ломанень кисэ , аволь ломанесь оймсема чинь кисэ .
Тень кувалма Ломантнень Цёрась оймсема чинть лангсояк азоро » .
Иисус таго сась синагогав . Тосо ульнесь цёра , конань кедезэ коськезель .
Фарисейтне тосо пек вансть Иисус мельга , шумбралгавтсы-арась цёранть оймсема чистэ . Сынь вешнесть Сонзэ чумондомань тувтал .
Сон мерсь коське кедь ломанентень : « Стяк ды арак икелев » .
Мейле кевкстинзе : « Мезе теема оймсема чине , паро эли берянь ? Идемс эрямонть эли ёмавтомс ? » Сынь чатьмонсть .
Сестэ Сон кежевстэ варштась лангозост , пек ризнэзевсь калгодо седеест кувалт ды мерсь се ломанентень : « Венстик кедеть » . Сон венстизе , ды кедезэ теевсь таго шумбракс , омбоценть кондямокс .
Тосто лисемадо мейле , фарисейтне вейсэ Иродонь ломантнень марто сеске пурнасть промкс , кармасть арсеме , кода маштомс Иисусонь .
Иисус тусь эсь тонавтницянзо марто эрьке чирес . Мельганзо мольсть ламо ломанть Галилеясто , Иудеясто ,
Ерусалимстэ , Идумеясто ды Иордан леень тона пельдеяк , натой Тир марто Сидононь ёнкстнэстэяк . Кулясь сонзэ тевтнеде срадсь эрьва кува , ламо ломантне пертьпельде ютасть тензэ .
Сон ламотнень се чистэнть шумбракс теинзе , секс сэредицятне ансяк сонзэ эйс токадевемань кисэ пек эцесть ёнонзо . Сон мерсь тонавтницянстэнь кирдемс аноксто тензэ венченть сень кисэ , иляст карма ломантне ваксозонзо пек эцеме .

Аванькс оймеялтнэяк , сонзэ неезь , пракшность икелензэ ды пижнесть : « Тон Пазонть Цёразо ! »
Иисус эйсэст кежевстэ кардась , иляст ёвтне , кие сон .
Мейле Иисус кузсь пандо пряс , тердинзе Эстензэ кочказь кемгавтовотнень . Сынь тусть мартонзо .
Сон путынзе неть кемгавтовотнень улемс свал мартонзо , кучнемс сынст Кенярксов кулянть ёвтнеме
ды максомс тенст азорксчи шумбралгавтнемс ормадо ды пансемс идемевстнень .
Вана неть кемгавтовотнень лемест : Симон , конанень Иисус путсь лем Петра ,
Зеведеень Яков ды Иоанн ялаксозо , – сыненст Сон путсь лем Боанергес , лиякс : Пурьгинень зэрть цёрат , –
Андрей , Филип , Бартоломей , Матвей , Фома , Алфеень цёразо Яков , Таддей , Симон Кананит
ды Искариотонь Иуда , кона мейле миизе Иисусонь .
Зярдо Иисус ды тонавтницятне састь кудов , тозо таго промсть ламо ломанть , секс Сонензэ тонавтницянзо марто натой ярсамскак а зярдоль .
Кода теде марясть малавикс инеськензэ , састь тов Иисусонь саеме . Сынь кортасть , Сон , нать , превстэ лиссь .
Вана Ерусалимстэ сазь Койс тонавтыцятне кортасть : « Сонзэ эйсэ Вельзевул , Сон идемевстнень прявтост вийсэ панси идемевсть » .
Сестэ Иисус сынст тердинзе Эстензэ ды кортась тенст валвелявкссо : « Кода истя Сатанантень паневи эсь прязо ?
Вана мастороськак а ванстови , явовиндеряй пельксэнь пелькс ды тюрьгадындеряй эсь юткованзо .
Кудораськеськак , конасонть свал шкань пелькстамот , а ванстови .
Истя Сатанаськак стиндеряй эсензэ каршо ды виезэ явовиндеряй кавтов , кодаяк сестэ сон а кирдеви , сонензэ сась пе .
Кияк виев ломанень кудоскак а эцеви ды киненьгак сонзэ ули-парозо а нельгеви , бути васняяк виевенть а сюлмсесы . Мейле ансяк сон саласы весе ули-паронзо .
Видестэ кортан тенк : эрьва кодамо пежетть ды Пазонь сялдомат-покордамот , кода ансяк авольть сялдо-покорда , нолдавить ломантненень .
Бути вана кияк ёвты сялдома-покордамо вал Пазонь Оймеялтонть лангс , сень пежетесь зярдояк а нолдави . Се ломаненть лангс кадови пингеде пингень чумондома » .
Сон истя мерсь тенст секс , мекс сынь кортасть , келя Сонзэ потсо аванькс оймеялт .
Тов састь Иисусонь авазо , братонзо . Кудонтень эзть соваво , кучсть Сонзэ тердеме .
Сонзэ перька озадо аштесть ломанть , сынь ёвтасть Тензэ : « Вана Тонь ават , братот ды сазорот ушосо вешнить Эйсэть » .
Сон мерсь каршост : « Кие Монень ава , кить Монень братт ? »
Сестэ варштась перьканзо озадо аштицятнень лангс , мерсь : « Вана Монь авам ды братон !
Кие топавты Пазонть мелензэ , се Монь братом , сазором ды авам » .
Иисус таго кармась тонавтомо эрьке чиресэ . Ваксозонзо промсть истя ламо ломанть , Сонензэ савсь натой венчес озамс , уемс аламодо ве ёнов , аштемс эрькесэнть . Весе ломантне аштесть эрькенть чиресэ .
Сон тонавтсь эйсэст ламос валвелявкссо . Тонавтомсто кортась тенст :
« Кунсолодо : вана видицясь лиссь видеме .
Видемстэ лиссь истя : конат-конат видьмекстнэ прасть ки чирес . Ливтясть нармунть ды кочксизь сынст .
Лиятне прасть кевев таркас , косо модась аламоль , ды сынь курок лиссть , секс мекс модась ульнесь аволь сэрей .
Зярдо чизэ кармась пидеме , сестэ сынь пужсть ды коськсть , секс мекс юрост-корёност ульнесть аволь кеметь .
Лиятне прасть кирмалав юткс ; кассть кирмалавтнэ ды сынст лепштизь , секскак видьмекст сынь эзть максо .
Лиятне прасть паро модас , сеть лиссть , кассть ды макссть видьмекст : кона колоньгеменень кирда , кона кодгеменень кирда , кона сядонь кирда » .
Теде мейле мерсь : « Кинь улить мариця пилензэ – кунсолозо ! »
Зярдо ломантне тосто тукшность , кемгавтовотне ды лия тонавтницянзо кевкстизь Иисусонь те валвелявксонть смусттензэ .
Сон мерсь тенст : « Тыненк максозь чарькодемс Пазонь Инязорксчинть салавачись , ансяк ве ёнотненень весемесь ёвтневи валвелявкссо .
Вана секс сынь ванозь ваныть ды ялатеке а неить , кунсолозь кунсолыть ды ялатеке а чарькодить . Пазонтеньгак а велявтыть , ды пежетесткак а нолдавить » .
Мейле кевкстинзе сынст : « Арази тыньгак а чарькодьсынк те валвелявксонть смустензэ ? Кода эно чарькодьсынк весе лия валвелявкстнэнь ?
Видицясь види вал .
Улить ломанть , конат молить ки чирес видезенть ёнов . Сынь ансяк марясызь валонть , сы тенст Сатанась ды саласы седеезэст видезенть .
Лиятне , кода видезесь кевев таркас : неть ломантне марясызь валонть , сеске кенярдозь сайсызь седеезэст .
Ансяк юрост-корёност аволь кеметь , секскак сынь аштить аволь кувать . Зярдо сы тенст се валонть кисэ кодамояк стакачи эли пансема , сынь сеске потыть кемемастост .
Лиятне , кода кирмалав юткс видезесь : сынь марясызь валонть ,
Ансяк те пингень мелявкстнэ , сюпавчис правтомась ды лия арсематне совить эйзэст ды лепштясызь валонть , ды сон видьмекст а канды .
Улить ломанть , конат молить паро модас видезенть ёнов : сынь валонть марясызь , сайсызь ды видьмекст кандыть , – кона колоньгеменень кирда , кона кодгеменень кирда , кона сядонь кирда » .
Мейле Иисус кевкстинзе : « Лампиненть нать совавтнесызь кудос кедьге алов эли удома эзем алов путомань кисэ ? Мекевланк , сонзэ путнесызь лампань кирдема таркас .
Эдь мезеяк арась истямо салавань , конась аволь лисе лангс , ды мезеяк арась истямо кекшезь , конась аволь тееве содавиксэкс .
Кинь улить мариця пилензэ – кунсолозо ! »
Таго кортась тенст : « Мезе марятадо – кирдинк мельсэнк ! Кодамо онкссо онкстатадо , истямосо тыненккак онкстазь ули , мик седе ламояк максови тенк , кить кунсолыть .
Кинь ули , сенень седеяк ламо максови , кинь вана арась , сень кедьстэ саеви сеяк , мезезэ ули » .
Таго Иисус мерсь : « Пазонть Инязорксчизэ моли истямо тев ёнов . Ломанесь видсь пакся .
Веть сон уды , од чинь ушодовомсто сти . Видьмекстнэ лисить ды касыть , ломанесь а содыяк , кода весе те тееви .
Эдь модась сонсь касты : тееви лисевкс , мейле пря каи , прясь пешкеди видьмекстэ .
Зярдо сюрось кенери , ломанесь сеске кучи тарваз марто важот , сась нуема ланго » .
Иисус таго поладсь : « Мезе марто вейкетстясынек Пазонь Инязорксчинть ? Эли кодамо валвелявкссо сонзэ ёвтнесынек ?
Сон горчица видьмень кондямо , кона модас видемстэнзэ весе мода лангонь лия видьметнеде сехте вишкине .
Зярдо сон касы , весе тикшетнеде покшокс тееви , нолды келейстэ тарадт , ды сонзэ рацяня тарадонзо потс менелень нармунтне натой пизэть тейнить » .
Ламо истямо валвелявкссо Иисус пачтясь ломантненень Пазонь валонть . Сон кортась зняро , зяро тенст чарькодевсь .
Валвелявкстомо Иисус мезеяк эзь тонавто . Зярдо кадовильть ськамост тонавтницянзо марто , Сон панжилинзе тенст валвелявкстнэнь смустест .
Теке чинть чокшне Иисус мерсь тонавтницянстэнь : « Печтятано эрькенть омбоце пелев » .
Сынь нолдызь ломантнень , озасть венчентень , конасоль Иисус , ды сыргасть эрькенть чирестэ . Мартост ульнесть лия венчткак .
Кепететсь виев давол , ведьвелявкстнэ чавовсть венчентень , ведесь кармась совамо эйзэнзэ .
Иисус те шкастонть венченть песэ удось , прялонзо ульнесь прялкске . Тонавтницянзо пувтызь Сонзэ : « Тонавтыця , Тонеть нать ялатеке , минь эль ёматано ? »
Сон стясь , варманть кардызе , эрькентень мерсь : « Лоткак ! Сэтьмелгадт ! » Секе шкастонть вармась оймась , ды теевсь пек сэтьме .
Мейле Сон мерсь тенст : « Мекс тынь истят пелицят ? Мекс тынк арась кемеманк ? »
Тонавтницянзо пек тандадозь вейкест-вейкест туртов кортасть : « Те кие Сон истямось , конань натой вармаськак , ведьвелявкстнэяк кунсолыть ? »
Састь сынь эрькенть омбоце пелев , Гадарань масторс .
Зярдо Иисус лиссь венчстэнть , Сонзэ сеске вастызе калмосто лисезь ломань , кона колазель аванькс оймеялтсо .
Сон эрясь калмова , ды кшнинь тертьсэяк киненьгак а кирдевиль , ламоксть сонзэ сюлмсекшнизь кедьга-пильгева кшнинь рисьмесэ ды тертьсэ , сон сынст сезнилинзе ды туиль . Киненьгак сон а оймавтовиль .

Чинек-венек сон азгондсь пандо юткова ды калмова , пижнесь пиже-ожо вайгельсэ , прянзо-пильгензэ порксась кевсэ .
Зярдо сон васолдо неизе Иисусонь , чийсь Эйзэнзэ ды прась икелензэ кумажа лангс .
Мейле , верьга вайгельть пижакадозь , мерсь : « Иисус , Верепазонь Цёра ! Мезе Тонеть эряви монь пельде ? Энялдан , Пазонть кисэ – иля пиштевте эйсэнь ! »
Иисус эдь мерькшнесь тензэ икеле : « Аванькс оймеялт , лиссть те ломаненть эйстэ ! »
Мейле кевкстизе сонзэ : « Кода тонь леметь ? » Сон каршозонзо мерсь : « Монь лемем Легион , лиякс , минь ламонек » .
Таго сон пек энялдсь Иисуснэнь , аволинзе пане сынст те масторстонть .
Сесэ , пандо чиресэ , вановсь тувонь покш стада .
Весе аванькс оймеялтнэ Иисуснэнь энялдозь кортасть : « Кучомизь минек тувотнес , минь соватано эйзэст » .
Иисус эзь моле каршо . Аванькс оймеялтнэ лиссть ломаньстэнть ды совасть тувотнес . Ды стаданек сеске сэрей чирестэнть кирнявтнесть эрькес , весе ваясть эйзэнзэ , эйстэдест ульнесть кавтошка тёжат .
Тувонь ваныцятне тосто тусть чиезь , ёвтнесть теевезденть пертьпельксэнь оштнэва ды велетневаяк . Ломантне састь теевезенть ваномо .
Сынь мольсть Иисус ваксс , неизь идемевсьсэ кирдевезь ломаненть , конань эйсэ икеле ульнесть ламо аванькс оймеялтнэ . Сон ней аштесь озадо , оршазь , паро превсэ , ды сынь тандадсть .
Неицятне ёвтнесть сыненст , кода весе ульнесь идемевсьсэ кирдевезенть ды тувотнень марто .
Сестэ сынь кармасть энялдомо Иисусонь икеле , туевель Сон сынст ёнкссто .
Иисусонь венчес озамсто , ломанесь , конась икеле кирдевезель идемевсьсэ , энялдсь Тензэ кадомс сонзэяк мартонзо .
Иисус сонзэ эзизе сае . Сон мерсь тензэ : « Азё кудов тонсетненень , ды ёвтник тенст , кодат ине тевть тейсь теть Азорось , кодамо седеймарицякс ульсь тонеть » .
Сон тусь ды кармась ёвтнеме таркаванть , конанень мерильть Кемень ошт , мезе мартонзо тейсь Иисус . Ды весе дивсесть .
Зярдо Иисус мекев печтясь венчсэнть эрькенть омбоце пелев , ваксозонзо промсть пек ламо ломанть . Сон аштесь эрьке чиресэнть .
Вана сась Тензэ синагогань прявтнэнь эйстэ вейкесь , лемезэ Яир , неизе Сонзэ , прась пильгезэнзэ ,
Пек энялдозевсь : « Монь тейтернем кулома лангсо , сак , путыть лангозонзо кедеть , шумбралгавтык , илязо куло » .
Иисус тусь мартонзо . Мельганзо мольсть ламо ломанть , пек эцесть малазонзо .
Ютксост ульнесь ве ава , кона кемгавтово иеть сэредиль верень чудемасо .
Сон ламо майсесь ормаменстицятнень эйстэ , ютавтызе весе ули-паронзо . Ансяк кодамояк менькс сон эзь муе , мекевланк , теевиль тензэ седеяк берянь .
Сон марясь кортамот Иисусто , мольсь ломантнень юткова Сонзэ удалов ды токизе Сонзэ оршамонзо .
Авась эськанзо кортась : « Токиндеряса куш Сонзэ оршамонзо , мон пичкан » .
Сеске лоткась эйстэнзэ верень молемась , весе рунгосонзо марясь : сон шумбралгавтозь .
Иисус сеске маризе Эсь эйстэнзэ виень лисеманть , велявтсь ломантнень ютксо ды кевкстинзе : « Кие токизе Монь оршамом ? »
Тонавтницянзо мерсть Тензэ : « Несак , зяро ломанть эцить перькат , Тон жо кевкстнят : “ Кие Монь токимим ? ” »
Иисус сельмесэнзэ пертьпельга яла вешнесь сень , кие Сонзэ токизе .
Авась , кона содась , мезе мартонзо теевсь , тандадозь ды сорнозь мольсь ваксозонзо , прась пильгезэнзэ ды ёвтнизе Тензэ весементь истя , кода ульнесь .
Иисус мерсь тензэ : « Сазором ! Кемемат шумбралгавтынзеть тонь , азё седейоймамо марто , эсеть ормадот ульть менстезь » .
Зярдо Иисус кортась аванть марто , састь синагогань прявтонть кудосто зярыя ломанть , ёвтасть тензэ : « Тейтернеть уш кулось , мезекс сыргавтсак тонавтыцянть ? »
Иисус , ёвтазенть лангс апак вано , мерсь синагогань прявтонтень : « Иля пеле , ансяк кемть » .
Сон эзь мере киненьгак мартонзо молемадо , Петрадо , Яковдо ды Иоанндо , Яковонь ялакстонзо , башка .
Зярдо сынь пачкодсть синагогань прявтонть кудонзо ваксс , Иисус неинзе лужакадозь аштицятнень ды авардицятнень .
Сон совась кудонтень , кевкстсь : « Мейс лужакадыде ды авардтядо ? Тейтернесь эзь куло , сон уды » .
Кармасть лангсонзо пеедеме . Сон кудостонть весень панинзе , саинзе мартонзо тейтерненть тетянзо-аванзо , колмо тонавтницянзо , совась икельце кудос , косо ульнесь тейтернесь .
Сон саизе тейтерненть кедте , мерсь тензэ : « Талита кум ! » Тень смустезэ : “ Тейтерне , тонеть кортан : стяк ! ”
Тейтернесь сеске стясь , кармась якамо . Сон ульнесь кемгавтово иесэ . Весе дивасть покш дивамосо .
Иисус пек кармавтсь тенст , киненьгак теде а ёвтнемс , ды мерсь андомс тейтерненть .
Иисус тонавтницянзо марто тусь тосто ды велявтсь Эсь тиринь ошозонзо .
Зярдо сась оймсема чись , Сон кармась синагогасо ломантнень тонавтомо . Ламот Сонзэ кунсолыцятне дивазь кортасть : « Косто Сонзэ эйс те саевсь ? Мезень истямо превейчи максозь Тензэ ? Кода истят тамашатне тейневить Сонзэ кедьсэ ?
Арази Сон аволь чапиця , Мариянь цёра , Яковонь , Иосиень , Иудань ды Симононь брат ? Арази Сонзэ сазоронзо аволь тесэ , минек ютксо ? » Истя сынст арасель мелест кемемс Сонензэ .
Иисус кортась тенст : « Пазмарицясь ловови эрьва косо , ансяк аволь эсь чачома ошсонзо , инеськензэ ютксо ды эсь кудосонзо » .
Тень кувалма Сонензэ эзь тееве тосо ве тамашаяк . Сон шумбралгавтсь ансяк зярыя сэредиця ломанть , путнинзе лангозост кедензэ .
Иисус дивась сынст акемемаст лангс . Мейле Сон якась перька велетнева ды тонавтсь .
Иисус тердинзе Эстензэ кемгавтово тонавтницянзо , кармась кучнеме сынст кавтонь-кавтонь ды макссь тенст азорксчи пансемс аванькс оймеялтнэнь .
Сон эзь мере саемадо тенст ки лангов кедьнежеде башка мезеяк лия : кшияк , кансткак , каркссо ярмакткак .
Мерсь карсемс сандалят ды оршамс веенст оршамот .
Сон кортась тенст : « Бути косояк соватадо кудос , туемезэнк кадоводо тоско .
Кие тынк парсте а вастындерятадызь ды а кунсолындерятадызь , тосто лиседе ды пильгестэнк мик пулентькак чукадинк . Кадык те ули сынст чумост невтемакс . Видестэ кортан тенк : Пазонь судонь чистэнть Содом марто Гоморранень ули седе шождыне се ошонть коряс » .
Тонавтницянзо тусть ды ёвтнесть : весе ломантненень эряви велявтомс Пазонтень .
Пансесть ламо идемевсть , ламо сэредицят елейсэ ваднезь тейсть сынст шумбракс .
Ирод инязорось марясь Иисусто , конань лемесь теевсь парсте содавиксэкс , ды мерсь : « Те Нававтыця Иоанн кулозьстэ вельмесь , секскак сонзэ ули виезэ тейнемс истят тамашат » .
Лиятне кортасть : « Те , келя , Илия » . Конат-конат кортасть : « Те вана пазмариця эли вейкешка кезэрень пазмарицятнень кондямо » .
Ирод , Иисусто тень марязь , мерсь : « Те Иоанн , конань прянзо мон керявтыя , сон кулозьстэ вельмесь » .
Ирод икеле кундавтызе ды пекставтызе Иоаннонь пекстамо кудос Филип лелянзо нинзэ Иродиадань кисэ , конань саизе сон никс .
Тень кувалма Иоанн кортакшнось Ироднэнь : « Тонеть а мереви эрямс эсь лелять ни марто » .
Тень кисэ Иродиада кежиявтсь Иоанн лангс ды ульнесь мелезэ маштомс сонзэ , ансяк сонензэ те эзь тееве .
Ирод пельсь Иоанндо сень содазь : Иоанн ломанесь Пазонть икеле виде ды иневанькс ойме . Ирод ванстсь эйсэнзэ ды покш мельсэ кунсолыль Иоаннонь тонавтоматнень , конатнень коряс тейсь ламо .
Вана , окойники , Иродиаданень прась истямо ён чи . Ирод эсь чачома чистэнзэ тейсь каванямо князтненень-чирязтнэнень , ушмодейтненень , Галилеянь содавикс ломантненень .
Тозонь совась ды киштсь Иродиадань тейтерезэ , те пек тусь Иродонь ды мартонзо симицятнень-ярсыцятнень мельскак . Инязорось мерсь тейтерентень : « Вешть пельдень , мезе мелеть , – ды максса теть » .
Ды божась-пежетькстась икелензэ : « Мезе илязат веше , весе максса теть , натой пелензэ монсень масторонть » .
Тейтересь лиссь ды кевкстизе аванзо : « Мезе монень вешема ? » Се мерсь : « Вешик Нававтыця Иоаннонь прянзо » .
Сон сеске , капшазь , тусь инязоронтень ды вешсь : « Монь мелем , – максык тень нейке ярсамопелень кандтнема лангсо Нававтыця Иоаннонь прянзо » .
Инязорось нусмакадсь , ансяк максозь валонть ды инжетнень кисэ савсь топавтомс сонзэ меленть .
Ирод сеске кучсь ушман ды кармавтсь кандомс Иоаннонь прянзо .
Се мольсь пекстамо кудов , керизе тонань прянть , кандызе прянть ярсамопелень кандтнема лангсо ды максызе тейтерентень , тейтересь сонзэ максызе аванстэнь .
Зярдо теде марясть Иоаннонь тонавтницянзо , мольсть , саизь сонзэ уловонзо ды калмизь .
Апостолтнэ велявтсть Иисуснэнь ды ёвтнесть Тензэ , мезе тейсть , мезес тонавтсть ломантнень .
Сон мерсь тенст : « Адядо , туйтяно сэтьме таркав ды тосо тынь аламодо оймсетядо » . Эдь тесэ ульнесть ламо сыцят ды туицят , сынст натой ярсамс шкасткак арасель .
Секс сынь ськамост венчсэ тусть сэтьме таркав .
Ломантне неизь , кода сынь тусть ды ламот содызь сынст . Ломантне чийсть мельгаст весе оштнэстэ эрьке чиреванть , састь тозонь сындест икеле ды пурнавсть Иисусонь перька .
Зярдо Иисус лиссь чирентень ды несь ламо ломанть , седеезэ марятотсь кисэст : сынь ульнесть ваныцявтомо ревень кондят . Сестэ Сон кармась эйсэст ламос тонавтомо .
Шкась мольсь чокшне малав , тонавтницянзо шаштсть ваксозонзо , мерсть : « Таркась чаво , шкась талай .
Нолдыть сынст , кадык молить перька оштнэс ды велетнес ды рамить эстест кши , эдь сынст арась мезесткак ярсамс » .
Сон каршост мерсь : « Тынсь максодо тенст ярсамс » . Сынь кевкстсть : « Паряк , тенек молемс , рамамс кавтосядт динаронь питне кши ды максомс сыненст ярсамс ? »
Сон кевкстсь : « Зяро тынк кшинк ? Азёдо ванынк » . Сынь ваномадо мейле мерсть : « Вете кшинек ды кавто калонок » .
Сестэ Иисус мерсь тенст весень озавтнемс пиже луганар лангс куронь-куронь .
Сынь ойсесть куросо сядонь-сядо , ведьгеменень-ведьгемень .
Сон саинзе вете кшитнень ды кавто калтнэнь , варштась менельс , ёвтась сюкпря Пазонтень , синтринзе кшитнень , макснинзе тонавтницянстэнь явшемс ломантнень ланга . Кавто калтнэньгак явшинзе весенень .
Весе ярсасть пешкедемазост .
Кадовозь кши сускомотнеде ды калтнэдеяк пурнасть кемгавтово пешксе куйметь .
Кшиде ярсыця цёратнеде ульнесть ветешка тёжат .
Теде мейле сеске Иисус кармавтынзе тонавтницянзо озамо венчес ды мерсь тенст Сондензэ икеле уемс эрькенть тона чирев , Бетсаидав , Сонсь кадовсь ломантнень нолдамо .
Нолдынзе сынст ды тусь пандо пряс озномо .
Чополгадсь , тонавтницятнень венчест эрьке куншкасоль , Иисус мода лангсо ськамонзоль .
Сон неизе , сыненст стака миледемс – пувась каршо варма . Ашолгадома ёнов Сон сась тенст ведь ланга ды ютавсь вакскаст .
Зярдо сынь неизь Сонзэ ведьга молемстэ , арсесть , те чопача , ды пижакадсть .
Эдь весе Сонзэ неизь ды пек тандадсть . Иисус сеске кармась мартост кортамо : « Оймадо ! Те Мон , илядо пеле » .
Сон озась ваксозост венчентень , ды вармась лоткась . Тонавтницятне пек абунгадсть .
Зярс сынь кшитнень марто тамашантькак смустензэ эзизь чарькоде , ды седеесткак яла эзть панжовкшно .
Зярдо сынь печтизь эрькенть , састь Геннисаретэнь модас , лоткасть эрьке чирентень .
Ансяк сынь лиссть венчстэнть , тосонь ломантне сеске содызь Иисусонь .
Сынь куроксто чийнизь весе перька таркатнень , ёвтнесть Иисусонь самодо , ды ансяк марильть , косо Сон , ацамонек-мезнек кандылизь Тензэ сэредицятнень .
Ков Сон аволь са : велес , ошс , велинес – эрьва косо ломантне кандылизь сэредицяст ошонь кужос ды энялдыльть Иисуснэнь , меревель токавомс куш Сонзэ оршамопелень цёкос . Весе , конатне токавильть Эйзэнзэ , пичкильть .
Фарисейтне ды конат-конат Койс тонавтыцятне састь Ерусалимстэ ды пурнавсть Иисусонь перька .
Сынь неизь , кода конат-конат Сонзэ тонавтницятнень ютксто ярснить аванькс кедьсэ эли кедень апак шля , ды мурнизь-коризь тень кисэ .
Тевесь сеньсэ , фарисейтне ды весе лия еврейтне , покштянь койтнень-кирдатнень кирдезь , а озыльть ярсамо ваньксстэ кедест апак шля .
Базарсто кандозь ярсамопельдентькак апак шля а ярснить . Ламо лия койтькак сынь топавтнесть , кода ваканонь , кечень ды пижестэ теезь лия кирдемапелень ды озамотаркань шлякшноманть .
Фарисейтне Койс тонавтыцятнень марто кевкстизь Иисусонь : « Мекс Тонь тонавтницятне минек покштянь койтнень-кирдатнень а ванстыть , ярснить кедень апак шлякшно ? »
Иисус мерсь каршост : « Парсте тынк ланга , чачонь полавтницят , Исайя пазмарицясь икелев ёвтась , кода сёрмадозь : “ Неть ломантне валсост ловить Эйсэнь , ансяк седеест васоло аштить Монь эйстэ .
Сынь стяко сюконить Монень , эдь сынь тонавтыть ломанень теевть кармавтовкстнэнень , теке Монсетненень ” .
Тынь кадынк Пазонь кармавтовксонть , кирдтядо ансяк ломанень теевть койтнень-кирдатнень , кода ваканонь , кечень шлякшномат ды лияткак ламо тень кондят тейнетядо » .
Сон поладсь тенст : « Тынь маштадо колсто полавтомо Пазонь кармавтовксонть эсенк теевть койсэ-кирдасо !
Моисей ёвтызе тенк : “ Ловт ломанькс тетять-авать ” , ды “ Кие покорды тетянзо эли аванзо , сенень кулома ” .
А вана тынь кортатадо , кие мериндеряй тетянстэнь эли аванстэнь : “ Мезе тонь туртов эряволь максомс монь пельде – се корбан , лиякс меремс , – Пазнэнь максыя ” .
Истя теньсэ тынь а мертядо ломантненень мезеяк теемс эсь тетяст-аваст туртов .
Вана истя тынь Пазонь валонть полавтнесынк тынсенк теевть койсэ-кирдасо ды лияткак ламо тень кондят тейнетядо » .
Иисус тердинзе весе ломантнень , кортась тенст : « Кунсолодо Монь эйсэ весе ды чарькодеде .
Мезеяк истямо , кона сови ломаненть потс ушосто , аваньксэкс а тейсы сонзэ ; аваньксэкс тейсы сонзэ се , мезе лиси ломаненть эйстэ .
Кинь улить мариця пилензэ , – кунсолозо » .
Зярдо Иисус ломантнень вакссто совась кудос , тонавтницянзо кевкстизь Сонзэ те валвелявксонть смусттензэ .
Сон мерсь тенст : « Нать тыньгак истят а чарькодицят ! Нать а чарькодтядо : мезе ушосто сови ломаненть потс , сенень сон кодаяк аваньксэкс а тееви ?
Се сови аволь седеезэнзэ , сови пекезэнзэ , косто мейле ёртови ушов » . Теньсэ Иисус яволявтызе весе ярсамопеленть ваньксэкс .
Иисус поладсь : « Мезе ломаненть эйстэ лиси , ансяк се аваньксэкс ломаненть теи .
Эдь потсто , ломаненть седейстэ , тукшныть апаро арсемат , ускурямот-усксевемат , ломанень маштомат ,
саламот , сюпавчис правтомат , кежть , манчема , визькс тевть , сельмень сявадома , сялдомат-покордамот , эсь прянь верьга кандома , пеляскалема-ормазкалема .
Весе неть зыянтнэ потсто лисить ды теить ломаненть аваньксэкс » .
Галилеясто Иисус тусь Тир ды Сидон ошонь модатнес . Тосо Сон лоткась ве кудос , ды мелезэ ульнесь , кияк илязо сода Сонзэ самодо . Ансяк те Сонензэ эзь кекшеве .
Эйстэнзэ марясь ве ава , конань тейтерезэ кирдевсь аванькс оймеялтсо . Авась сась ды прась Иисусонь пильгес , энялдсь Тензэ панемс тейтерензэ эйстэ идемевсенть . Се авась ульнесь аволь евреень , чачозель Сирофиникиясо .

Иисус мерсь тензэ : « Васняяк эрявить андомс эйкакштнэ , – аволь вадря саемс кшинть эйкакшонь кедьстэ ды каямс киска левкснэнь » .
Авась каршонзо мерсь : « Те виде , Азоро , ансяк кискатнеяк ярсыть столь ало эйкакшонь правтовт паморькстнэде » .
Иисус мерсь тензэ : « Те валот кисэ азё седейоймамо марто ; идемевсесь лиссь тейтереть эйстэ » .
Авась сась кудов , неи : тейтерезэ мадезь тарка лангсо , идемевсесь кадызе сонзэ .
Иисус тусь Тир ды Сидон ошонь модатнестэ ды таго мольсь Кемень ошонь модатнень трокс Галилеянь эрькенть ёнов .
Тосо ветясть Тензэ амариця ды кундатозь кель ломань , энялдсть Иисуснэнь путомс лангозонзо кедензэ .
Иисус саизе сонзэ ломантнеде ве ёнов , путынзе суронзо пилезэнзэ , сельгсь ды токизе келензэ .
Мейле варштась менельс , стакасто укстась ды мерсь : « Эффата » , тень смустезэ : “ Панжовт ” .
Сеске панжтотсть сонзэ пилензэ , ды менсь келезэ , кармась ваньксстэ кортамо .
Иисус кардынзе сынст теде ёвтнемадо . Ансяк , кода Сон а кардыль , сынь седеяк пек ёвтнильть .
Сынь пек дивсесть ды кортасть : « Весемесь , мезенть Сон теи , пек паро : натой амарицятненьгак теи марицякс , акортыцятненьгак – кортыцякс » .
Неть читнестэ , зярдо промсть вельть ламо ломанть , ды а мезде ульнесь сыненст ярсамс , Иисус тердинзе эстензэ тонавтницянзо ды мерсь тенст :
« Седеем сянгорды ломантнень кисэ . Сынь натой колмо чить аштить Монь вакссо , ярсамс тенст а мезде .
Нолдындерясынь вачодо кудов , лавшомить ки лангсо , конат-конат эйстэст васолдо састь » .
Тонавтницянзо кортасть каршонзо : « Кие тесэ , чаво таркасо , сынст андомс муи кшить ? »
Сон кевкстинзе сынст : « Зяро тынк кшинк ? » Сынь мерсть : « Сисем » .
Иисус кармавтынзе ломантнень ойсеме мода лангс . Саинзе сисем кшитнень , ёвтась Пазонтень сюкпря , синтринзе ды максынзе эсь тонавтницянстэнь явшемс . Сынь явшизь ломантненень .
Ульнесть сынст зярыя вишкине калнэсткак . Иисус чанстинзе-баславинзе , сынсткак мерсь явшемадо .
Ломантне ярсасть пешкедемазост , кадовозь сускомотнеде пурнасть сисем кептереть .
Ярсыцятнеде ульнесть тосо нилешка тёжа . Иисус нолдынзе ломантнень .
Сонсь сеске тонавтницянзо марто озась венчес ды тусь Далманутань ёнксов .
Тосо Иисуснэнь састь фарисейтне , кармасть мартонзо пелькстамо ды Сонзэ снартнемань-варчавтнемань кисэ вешсть невтемс менельстэ тамашань тешкс .
Сон , кувакасто укстазь , мерсь : « Мезень кисэ неень пингень ломантне вешить тешкс ? Видестэ мерян тенк , сыненст тешкс максозь а ули » .
Сон кадынзе сынст тоско , таго озась венчес ды тусь эрькенть омбоце чирев .
Тонавтницянзо стувтсть мартост саемс кши , венчсэнть ульнесь мартост ансяк вейке сюкоро .
Иисус кармавтсь тенст : « Ванодо , ванстодо прянк фарисеень ды Иродонь чапавтомадонть » .
Тонавтницятне кортасть теде эсь ютковаст : « Улема , те ёвтазь секс , мекс минек марто арась кши ? »
Иисус содась , мезде сынь кортасть , мерсь тенст : « Мекс кортнетядо кшинь аразденть ? Арази тынь нейгак яла а чарькодтядо ды а нетядо ? Арази кевензазь яла седеенк ?
Сельме мартояк а нетядо ? Пиле мартояк а марятадо ? Нать мельсэнккак а ашти :
Зярдо Мон вете кшить синтринь вете тёжанень , зяро пешксе куйметь тынь пурныде кадовозь сускомотнеде ? » Ёвтасть тензэ : « Кемгавтово » .
« Зярдо сисем кшисэ ниле тёжат андынь , зяро кептереть тынь пурныде кадовозь сускомотнеде ? » Мерсть : « Сисем » .
« Кода эно тынь а чарькодтядо ? » – Иисус таго кевкстинзе .
Сынь састь Бетсаидас . Тосо ветясть Иисуснэнь сокор , энялдсть путомс лангозонзо кедензэ .
Иисус сокоронть саизе кедте , ливтизе сонзэ велестэнть , сельгинзе сельмензэ , путынзе лангозонзо кедензэ , кевкстизе сонзэ : « Неят-арась мезеяк ? »
Сон варштась ды мерсь : « Неян ломанть , конат теке чувтт , ансяк сынь ютыть » .
Иисус таго путынзе кедензэ сельмензэ лангс , ды кармавтсь тензэ варштамс . Сон пичкась , кармась весень ваньксстэ нееме .
Мейле Иисус кучизе сонзэ кудов , кармавтсь : « Велентень иля совсе ды киненьгак велесэ теде иля ёвтне » .
Иисус тусь тонавтницянзо марто Филипень Кесариянь перька велетнес . Ки лангсо Сон кевкстинзе Эсь тонавтницянзо : « Киекс ловить Монь эйсэ ломантне ? »
Сынь мерсть каршозонзо : « Веенст Нававтыця Иоаннокс , омбонст Илиякс , лият пазмарицятнень эйстэ вейкекс » .
Сон кевкстинзе сынст : « Вана тынь киекс Монь ловсамизь ? » Петра мерсь каршозонзо : « Тон Пазонь кучовт Идицят » .
Сестэ Сон кардынзе сынст , киненьгак теде ёвтнемадо .
Мейле Иисус кармась тонавтомо эйсэст , кода Ломантнень Цёрантень ламо сави пиштемс . Прявтнэ , попонь покштнэ , Койс тонавтыцятне велявтыть Эйстэнзэ . Сон карми улеме маштозь , ансяк мейле колмоце чистэ Сон кулозьстэ вельми .
Теде Сон видьстэ ёвтнесь . Сестэ Петра тердизе Сонзэ ве ёнов , кармась каршонзо кортамо .
Иисус велявтсь ды варштась тонавтницятнень лангс , Петрань кардазь , мерсь : « Оргодть Монь вакссто , Сатана ! Тонь арсемат ломанень пельде , аволь Пазонь пельде » .
Мейле тердинзе ломантнень тонавтницянзо марто , мерсь тенст : « Кинь ули мелезэ молемс Монь мельга , се стувтозо эсь прянзо , саезэ эсь крёстонзо ды молезэ мельган .
Кинь ули мелезэ эсь эрямонзо ванстомс , се ёмавтсы сонзэ . Кие жо ёмавтсы эсь эрямонзо Монь ды Евангелиянть кисэ , се ванстсы сонзэ .
Кодамо лезэ ули ломанентень , бути сон сайсы эстензэ весе масторлангонть , теке марто вана эрямонзо ёмавтсы ?
Эли кодамо питне мейле максы ломанесь эсь эрямонзо идемань-рамамонь кисэ ?
Визделгадындеряй кияк Монь эйстэ ды Монь валтнэде неть авидечисэтнень ды пежетев неень пингень ломантнень икеле , седе визделгады Ломантнень Цёраськак , зярдо Сон сы Эсь Тетянзо инексчисэ иневанькс ангелтнэнь марто » .
Иисус мерсь тенст : « Видестэ кортан тенк : конат-конат тесэ аштицятнень эйстэ куломо а кенерить , кода несызь Пазонь Инязорксчинь самонть весе вийсэнзэ » .
Кото чинь ютазь Иисус саинзе мартонзо Петрань , Яковонь ды Иоаннонь , кустинзе сынст сэрей пандо пряс , косо ульнесть ськамост . Тосо икелест Сон лиякстомсь .
Оршамопелензэ теевсть кувтолдыцякс , пек ашокс , теке лов , конат масторлангсо кодамояк ашолгавтыцянень истя а ашолгавтовить .
Лиссть тенст Илия марто Моисейть , конат кортасть Иисус марто .
Сестэ Петра мерсь Иисуснэнь : « Тонавтыця ! Кода паро миненек тесэ улемс . Эрьга , тейтяно колмо кудынеть : вейкенть Тонеть , вейкенть Моисейнень , вейкенть Илиянень » .
Эдь сон сонськак эзь сода , мезть кортамс , эдь сынь пек тандадозельть .
Лиссь пель , вельтинзе сынст , ды пеленть потсто каятотсь вайгель : « Те Монь вечкевикс Цёрам , кунсолодо Сонзэ » .
Тонавтницятне сеске варштасть пертьпельга , киньгак ваксстост , Иисусто башка , эзть нее .
Пандонть прясто валгомсто Иисус кармавтсь тенст : « Киненьгак илядо ёвтне неезденть Ломантнень Цёранть кулозьстэ вельмемазонзо » .
Сынь Иисусонь валтнэнь кирдсть мельсэст , ды эсь ютковаст кортнесть , мезе те кулозьстэ вельмемась .
Мейле тонавтницянзо кевкстизь сонзэ : « Мекс Койс тонавтыцятне кортыть , васняяк эряви самс Илиянень ? »
Сон мерсь каршост : « Те виде , Илиянень васняяк эряви самс ды весементь аравтомс эсь тарказонзо . Ломантнень Цёрантень , кода сёрмадозь Сонзэ эйстэ , ламо сави пиштемс ды кирдемс нарьгамот .
Ансяк кортан тенк : Илиясь сакшнось , ды ломантне тейсть мартонзо эсест мелест коряс , кода ёвтазельгак пазмарицятнень вельде » .
Мейле Иисус сась лия тонавтницянзо ваксс , несь перькаст ламо ломанть ды Койс тонавтыцят , конат пелькстасть мартост .
Иисусонь неезь , весе ломантне дивазь капшазевсть каршозонзо , шумбракстнесть мартонзо .
Сон кевкстинзе Койс тонавтыцятнень : « Мезень кувалма тесэ пелькстамось ? »
Ломантнень ютксто вейкесь мерсь каршонзо : « Тонавтыця , мон ветякшныя Теть цёрам , сонзэ эйсэ аванькс оймеялт , кона теизе акортыцякс .
Косто а кундасы сонзэ , ёртсы масторов , сон карми човонь нолдамо , пейсэнзэ чикордомо , весе чувтоми мик . Мон вешинь Тонь тонавтницятнень пельде панемс аванькс оймеялтонть , ансяк эзь паневе тенст » .
Сон мерсь каршозонзо : « Вай , неень пингень акемиця ломанть ! Зярс Монень эряви улемс тынк марто ? Зярс Тень кирдемс коронк ? Ветинк цёрыненть Монень » .
Ветизь сонзэ Иисуснэнь . Аванькс оймеялтсо колазесь ансяк неизе Сонзэ , оймеялтось сеске цёрыненть рестедизе : сон прась масторов , кеверькшнесь ды пансь човт .
Иисус кевкстизе тетянзо : « Умок-аволь истямокс теевсь ? » Сон ёвтась : « Эйкакш пингестэ .
Сонзэ ёмавтомань кисэ аванькс оймеялтось ламоксть кайсизе толскак , натой ведьскак . Бути саты виеть мезеяк теемс , ульть седеймарикс , лездак тенек » .
Иисус мерсь тензэ : « Бути саты виеть теемс » ? « Весемесь тееви сенень , кие кеми » .
Эйкакшонть тетязо сеске сельведь марто серьгедсь : « Кеман , Азоро ! Лездак монь кемеманть виензамо ! »
Зярдо Иисус несь , промить седеяк ламо ломанть , кардызе аванькс оймеялтонть , мерсь : « Тон акортыцякс ды амарицякс теиця оймеялт ! Кортан теть : лиссть эйстэнзэ ды икелепелев зярдояк иля совсе эйзэнзэ » .
Оймеялтось серьгедезь , цёрыненть пек сорновтозь , лиссь . Цёрынесь теевсь теке кулозекс , ламот мик кортасть , сон кулось .
Иисус саизе кедте , кепедизе сонзэ , ды сон стясь .
Мейле , зярдо Иисус совась кудос , ды кадовсь тонавтницянзо марто ськамонзо , сынь кевкстизь Сонзэ : « Мекс миненек оймеялтось эзь паневе ? »
Сон ёвтась тенст : « Истямо оймеялтось кодаяк лиякс а паневи , ансяк озномасо ды постонь кирдемасо » .
Иисус ды тонавтницянзо кадызь те тарканть ды тусть Галилеянь трокс . Сонзэ ульнесь мелезэ , кияк теде аволь сода ,
эдь Сонензэ эрявсь тонавтомс тонавтницянзо . Сон кортась тенст : « Ломантнень Цёрась ули максозь-миезь ломантнень кедь алов , маштсызь Сонзэ , ды маштомадо мейле колмоце чистэ Сон кулозьстэ вельми » .
Ансяк сынь эзизь чарькоде неть валтнэнь смустест , кевкстнемензэ жо пельсть .
Иисус сась Капернаум ошс . Зярдо Сон ульнесь тонавтницянзо марто кудосо , кевкстинзе сынст : « Мезде тынь ки лангсо эсь юткованк кортыде ? »
Сынь чатьмонсть : ки лангсо сынь эсь ютковаст пелькстасть – кие эйстэст весемеде покшось .
Иисус озась , тердинзе кемгавтовонест , мерсь тенст : « Кинь мелезэ покшокс улемс , се улезэ весемеде вишкине ды весенень урекс » .
Мейле Иисус сайсь эйкакш , аравтызе тонавтницянзо куншкас , кутмордызе ды кортась тенст :
« Кие саи эстензэ Монь лемем кисэ вейке истямо эйкакш , се Монь сайсамам . Кие Монь сайсамам , се аволь ансяк Монь , Кучицямгак сайсы » .
Иоанн каршонзо мерсь : « Тонавтыця ! Минь неинек ломань , кона Тонь лемсэ идемевсть панси , ансяк сонсь мартонок а яки . Минь кардынек сонзэ , мекс сон минек марто а яки » .
Иисус мерсь : « Илинк карда сонзэ : кие Монь лемсэ тамашат теи , сенень Мондень берянь вал а ёвтави .
Кие аволь тынк каршо , се тынк кисэ .
Кемеде Монень : кие максы тенк ведь кече секс , мекс тынь Христосонь , се питнень пандомавтомо а кадови .
А вана кие совавты пежетьс куш вейкешка неть Монень кемиця вишкинетнень-асодавикстнэнь ютксто , сенень седе паро улевель , поводевельть кирьгазонзо яжамо покш кев ды ёртовлизь иневедьс .
Бути тонь кедеть совавты эйсэть пежетьс , керик сонзэ . Ве кедтеме пингеде пингень эрямонтень совамось ули теть седе паро , кавто кедь марто тоначинь амадниця толс ёртомадонть ,
косо сынст сэви суксосткак а кулыть ды толоськак а мадни .
Бути тонь пильгеть совавты эйсэть пежетьс , керик сонзэ . Ёколдозь пингеде пингень эрямонтень совамось ули теть седе паро , кавто пильге марто тоначинь амадниця толс ёртомадонть ,
косо сынст сэви суксосткак а кулыть ды толоськак а мадни .
Бути тонь сельметь совавты эйсэть пежетьс , таргик сонзэ . Ве сельме марто Пазонь Инязорксчинтень совамось ули теть седе паро , кавто сельме марто тоначинь амадниця толс ёртомадонть ,
косо сынст сэви суксосткак а кулыть ды толоськак а мадни .
Эрьвась салтови толонь пачк ютазь ды эрьва аноксоськак салтови салсо .
Салось лезэв , ёмавтындерясы вана сон растонзо , сестэ кода тейсак одов саловокс ? Ванстынк эсенк эйсэ салонть ды эрядо ялгаксчисэ эсь юткованк » .
Иисус тусь тосто ды сась Иудеянь масторс Иордан леенть омбоце пелев . Таго промсть Тензэ пек ламо ломанть , ды Сон , кода свал , кармась сынст тонавтомо .
Мольсть ваксозонзо фарисейть , мелест ульнесь Сонзэ снартнемс-варчавтнемс , кевкстизь : « Мереви-арась мирдентень явомс нинзэ эйстэ ? »
Сонгак кевкстинзе сынст : « Кодамо теде кармавтовкс кадсь тенк Моисей ? »
Сынь ёвтасть : « Моисей мерсь сёрмадомс явомадо конёв ды явомс эйстэнзэ » .
Иисус кортась каршост : « Калгодо седеенк кувалма сон сёрмадызе тенк те кармавтовксонть .
Пазось менельтнень-мастортнэнь теемстэ теинзе цёрантькак ды авантькак .
Секскак цёрась кадсынзе тетянзо-аванзо ,
сюлмави нинзэ марто , ды сынь кавонест теевить вейке рунгокс . Мейле кармить улеме аволь кавто , а вейке ломанькс .
Лисни , мезенть Пазось вейс сюлмизе , сень ломанесь илязо явно » .
Кудосо аштемстэ тонавтницянзо таго кевкстизь Сонзэ тень кувалма .
Сон кортась тенст : « Кие яви нинзэ эйстэ ды урьваксты лия лангс , се ускури эсь нинзэ икеле .
Истя ниськак , явиндеряй мирдензэ эйстэ ды лисиндеряй лиянень , ускури » .
Кандтнесть-ветнесть Иисуснэнь эйкакшт , конатнень лангс вешсть путомс кедензэ . Тонавтницянзо сынст кардасть .
Тень неезь , Иисус кежиявтсь ды мерсь тенст : « Мереде эйкакштнэнень сакшномс Монень , илядо карда эйсэст , эдь истятнэнь ули Пазонь Инязорксчист .
Видестэ кортан тенк : “ Кие Пазонь Инязорксчинть а вастсы эйкакш ладсо , се тозонь а совави ” » .
Мейле Иисус озавтынзе эйкакштнэнь элезэнзэ , путынзе лангозост кедензэ ды чанстинзе-баславинзе .
Иисусонь ки лангов сыргамстонзо мольсь ваксозонзо ве ломань , прась икелензэ кумажа лангс , кевкстизе Сонзэ : « Паро тонавтыця ! Мезе монень теемс пингеде пингень эрямонтень совамга ? »
Иисус мерсь тензэ : « Мейс тон Монень “ паро ” мерят ? Паздо башка кияк парокс а эрси .
Тон , нама , кармавтовкстнэнь содасыть : иля ускуря , иля маштне , иля сала , иля кенгеле , иля манче , ловт ломанькс тетять-авать » .
Сон ёвтась каршозонзо : « Тонавтыця , весе тень мон топавтан од пингестэ саезь » .
Иисус вечкезь варштась лангозонзо ды мерсь тензэ : « Тонеть вейке ансяк а саты : азё , весе , мезеть ули , микшник . Ярмактнень явшить пурныцятнень ланга . Сестэ карми улеме теть сюпавчи менель лангсо . Теде мейле сак , саик эсь крёстот ды мольть Монь мельга » .
Неть валтнэде нусмакадсь ломаненть чамазо , ды сон мелявтозь тусь ве ёнов : эдь вельть ламоль сонзэ ули-парозо .
Иисус варштась пертьпельга ды мерсь тонавтницянстэнь : « Вай , кодамо стака сюпавтненень совамс Пазонь Инязорксчинтень »
Тонавтницянзо дивасть Сонзэ валтнэнень . Иисус таго мерсь каршозост : « Эйдень , пек стака сюпавчи лангс кемицятненень максомс пряст Пазонь Инязорксчинтень !
Сюпав ломанентень пек стака совамс Пазонь Инязорксчинтень , седе шожда верблюдонтень салмукс варява ютамс » .
Сынь седеяк дивасть ды кевкстнесть вейкест-вейкест : « Кинень эно сестэ идеви ? »
Иисус варштась лангозост , мерсь тенст : « Ломанентень те а тееви , тееви Пазонтень , эдь Пазонтень тееви весе » .
Сестэ Петра кармась Тензэ кортамо : « Вана , минь кадынек весементь ды туинек Тонь мельга » .
Иисус каршонзо мерсь : « Видестэ кортан тенк : кие Монь кисэ ды Евангелиянть кисэ кадызе кудонзо , лелянзо-ялаксонзо , патянзо-сазоронзо , тетянзо-аванзо , нинзэ , эйкакшонзо , паксянзо ,
сенень максови сядонь кирда : ней , теке шкастонть , кудот , лелят-ялакст , патят-сазорт , тетят-ават , эйкакшт , паксят , теке марто майсемат-пансемат ды икелепелень шкастонть пингеде пингень эрямо .
Ды ламот , конат те эрямосонть васенцеть , теевить меельцекс , а вана меельцетне – васенцекс » .
Сынь кузсть кинть ланга Ерусалимев , Иисус мольсь сынст икеле , тонавтницятне ульнесть талакадозь ды мольсть Сонзэ мельга пелезь . Сон таго тердинзе кемгавтово тонавтницянзо , кармась тенст ёвтнеме седе , мезе мартонзо карми улеме :
« Вана минь мольтяно Ерусалимев , тосо Ломантнень Цёрась ули максозь попонь покштнэнь ды Койс тонавтыцятнень кедьс , конат Сонзэ судясызь куломас , макссызь Сонзэ лия раськень ломанень кедьс .
Сынь кармить Сонзэ нарьгамо , локшосо керямо , сельгенеме , ды маштсызь Сонзэ . Ансяк мейле колмоце чистэ Сон кулозьстэ вельми » .
Яков марто Иоанн , Зеведеень цёратне , састь Иисуснэнь ды мерсть : « Тонавтыця ! Минек ули меленек : теевлик тенек сень , мезе кедьстэть вештяно » .
« Мезе меленк теевтемс тенк Монь кедьстэ ? » – кевкстинзе Иисус .
« Мерть озамс вейкенень эйстэнек эсь инексчисэть вить кедь ёнозот , омбоценень – керш кедь ёнозот » , – кортасть сынь Тензэ .
Иисус кортась тенст : « Аздатадо , мезе вештядо . Саты а саты нарденк симемс се пиштемань кеченть , конань Мон симан , ды нававтовомс се пиштемань нававтомасонть , конаньсэ Мон нававтован ? »
Сынь ёвтасть : « Саты нарденек » . Сестэ Иисус поладсь тенст : « Кеченть , конань Мон симан , карматадо симеме , ды нававтомасонтькак , конаньсэ Мон нававтован , ультядо нававтозь .
Ансяк вить ёнов ды керш ёнов озамонь максомась аволь Монь олясо . Неть таркатне максовить сетненень , кинень сынь анокстазь » .
Зярдо тень маризь лия кемень тонавтницятне , сынь пек ацирьгадсть Яков марто Иоанн лангс .
Иисус тердинзе сынст кемгавтовонест ды мерсь : « Тынь содатадо : неть , конат лововить раськень прявтокс , аштить азорокс эсест раськетнень лангсо , ине ветицятнеяк кирдить эйсэст кедест ало .
Тынк ютксо вана истя илязо уле : кинь мелезэ улемс тынк ютксо весемеде покшокс , се улезэ лиятненень важокс .
Кинь мелезэ улемс тынк ютксо васенцекс , се улезэ весенень урекс .
Ломантнень Цёраськак сась аволь Эстензэ важодевтеме , мекевланк Сонсь сась важодеме ды максомо Эсь эрямонзо весень идемаст-рамамост кисэ » .
Иисус эсь тонавтницянзо марто састь Ерихон ошс . Зярдо Сон лисиль Ерихонсто тонавтницянзо ды ламо ломантнень марто , ки чиресэ аштесь озадо Тимеень цёразо , сокор пурныцясь Бартимей .
Сон марясь , те ютыцясь Назаретэнь Иисус , ды кармась пижнеме : « Давидэнь Цёра , Иисус ! Ульть седеймарикс монень ! »
Ламо ломанть кармавтсть эйсэнзэ чатьмонеме , ансяк сон яла седеяк пек пижнесь : « Давидэнь Цёра ! Ульть седеймарикс монень ! »
Иисус лоткась ды мерсь : « Тердинк сонзэ » . Тердизь сокоронть , мерить тензэ : « Иля пеле , стяк , Сон терди эйсэть » .
Сон каизе-ёртызе ланга оршамонзо , стясь ды мольсь Иисуснэнь .
Иисус кевкстизе : « Мезе мелеть теевтемс Монь кедьстэ ? » Сокорось мерсь Тензэ : « Тонавтыця , теить неицякс сельмень ! »
Иисус мерсь тензэ : « Азё , кемемат шумбралгавтынзеть тонь » . Сон сеске кармась нееме ды тусь кияванть Иисус мельга .
Зярдо сынь пачкодсть Ерусалим малас , Бетфагия марто Бетаниянь велетнес , конат сравтовсть Ойумарькс пандонть чирева , Иисус кучинзе кавто тонавтницянзо икелев ,
кармавтсь тенст : « Азёдо велентень , кона икеленк , ды эйзэнзэ совамсто сеске мутадо содозь осёлонь вашо , конань лангс кияк зярс эзь ойсе . Юкстинк сонзэ , ветинк тей .
Кияк тенк мериндеряй : “ Мезе истя тейтядо ? ” – ёвтадо : “ Сон эряви Азоронтень , ды сонзэ сеске мекев велявтсызь ” » .
Сынь тусть , муизь орта ушосо содозь вашонть , юкстизь сонзэ .
Конат-конат сесэ аштицятнеде кевкстизь сынст : « Мезе истя тейтядо , мейс вашонть юкстинк ? »
Сынь ёвтасть истя , кода кармавтынзе Иисус . Сетне нолдызь сынст .
Ветизь вашонть Иисуснэнь ды каизь лангозонзо эсь оршамопелест . Иисус озась лангозонзо ласте .
Ламот ацнесть эсь оршамопелест Иисусонь кинть ланга , конат-конат керсесть чувтосто тарадт ды ацнесть эйсэст кинть ланга .
Икелест молицятне ды удалост ютыцятне сеересть : « Осанна ! Улезэ чанстязь-баславазь Азоронть лемсэ Сыцясь !
Улезэ чанстязь-баславазь Давидэнь , минек тетянок , Азоронть лемсэ сыця инязорксчись ! Осанна Верепазонтень ! »
Иисус сась Ерусалимс ды совась Пазонь кудос , тосо весементь ванызе ; шкась уш ульнесь сундерьгадома малав , секс Сон тусь кемгавтовотнень марто Бетанияв .
Омбоце чистэнть , зярдо лиссть Бетаниясто , Иисусонь вачсь пекезэ .
Ве ёндо несь лопав инжир чувто , тусь ёнонзо варштамо , улить-арасть лангсонзо инжирт . Малазонзо сазь , лопадо башка мезеяк лангстонзо эзь муе : инжирэнь шкась зярс эзь сакшно .
Иисус мерсь чувтонтень : « Кадык пингезэть тонь лангсто кияк а ярсы инжирдэть » . Тень маризь тонавтницянзояк .
Сынь таго састь Ерусалимев . Иисус совась Пазонь кудонь пирявксонть потс ды кармась тосто микшницятнень-рамсицятнень панеме . Сон ярмаконь полавтницятнень столест , гулькань микшницятнень эземест сявордтнинзе
ды эзь мере киненьгак кандомс мезеяк Пазонь кудонь пирявкс потмонть трокс .
Сон тонавтсь эйсэст : « Арази апак сёрмадо : “ Монь кудонтень кармить мереме весе раськетнень ознома кудо ” ? Тынь вана теинк сонзэ салыцянь-маштницянь пизэкс » .
Тень маризь попонь покштнэ ды Койс тонавтыцятне , сынь вешнесть , кода маштомс Иисусонь , ансяк пельсть Эйстэнзэ : эдь Сонзэ тонавтомазо совась ломантнень седей ёжос .
Зярдо чизэ чопотетсь , Сон лиссь ошстонть .
Валске , вакска ютамсто , неизь : инжир чувтось ундокснэк-мезнек коськсь .
Петрань мелезэнзэ ледсь , мезе ульнесь икеле , ды мерсь Иисуснэнь : « Тонавтыця , вантая ! Чувтось , конань Тон сюдык , коськсь » .
Иисус тень каршо мерсь тенст :
« Кемеде Пазонтень . Алкукс кортан тенк : бути кияк мери те пандонтень : “ Кепедевть ды ёртовт иневедьс ” , ды седейсэнзэ а карми кавтолдомо , – мекевланк , кемезеви : те тееви сонзэ валонзо коряс – сестэ се улияк тензэ .
Тень кувалма мерян тенк : весе , мезе вештядо ознозь , кемеде : те максозь ули тенк – ды се улияк тенк .
Зярдо ознотадо ды киньгак лангс мезеяк берянь седейсэнк кирдтядо , нолдынк-простинк сынст . Сестэ менельсэ Тетянккак нолдасынзе-простясынзе тенк чумонк-тапавксонк .
Бути а нолдасынк , менельсэ Тетянккак а нолдасынзе тынк чумонк-тапавксонк » .
Сынь таго састь Ерусалимс . Зярдо Иисус ульнесь Пазонь кудонь пирявксонть потсо , мольсть ваксозонзо попонь покштнэ , Койс тонавтыцятне ды прявтнэ .
Сынь кевкстизь Сонзэ : « Кодамо азорксчисэ теят Тон неть тевтнень ? Кие максызе Теть азорксчинть истя теемс ? »
Иисус каршост мерсь : « Монгак максан тенк вейке кевкстема , ёвтадо Тень : Иоаннонь нававтомась менельстэ ульнесь эли ломантнень пельде ? Кода арсетядо ? Сестэ Монгак ёвтан тенк , кодамо азорксчисэ теян неть тевтнень » .

Сынь кортнесть эсь ютковаст : « Мериндерятано : “ Менельстэ ” , сестэ Иисус кевкстьсамизь : “ Мекс эно эзиде кеме тензэ ? ”
Мериндерятано : “ Ломантнень пельде ” » . – сынь пельсть ломантнеде : Иоаннонь весе ловсть алкуксонь пазмарицякс .
Секс мерсть Иисусонь каршо : « А содатано » . Сестэ Иисус сынст каршо мерсь : « Монгак а ёвтан тенк , кодамо азорксчисэ теян неть тевтнень » .
Иисус кармась кортамо тенст валвелявкссо : « Ве ломань озавтсь винаумарькс пире , пиризе пирявтсо , чувсь умарень чемерямо латко , тейсь ванстома башня ды сиведсь пиренть мельга якицят . Сонсь тусь лия масторов .
Сась умарень кенерема шка , сон кучизе важонзо винаумарь пирень мельга якицятнень кедьстэ умарень таликанзо саеме .
Сынь сонзэ кундызь , чавизь ды кучизь мекев чавонь кедть .
Таго азорось кучсь тенст лия важо , сынь сеньгак прянзо порксызь кевсэ ды нарьгазь нолдызь .
Сон таго лията кучсь , сень маштызь . Лия кучозтнень марто тейсть истя жо : конань чавизь , конань маштызь .
Сонзэ кадовсь ансяк вечкема вейкине цёразо . Меельце пелев сонзэяк кучизе тенст , арсезь : “ Паряк монь цёранть эйстэ визделгадыть ” .
Пиренть мельга якицятне мерсть вейкест-вейкест туртов : “ Те буень поладыцязо , адядо , маштсынек сонзэ , сестэ сонензэ кадовиця ули-парось ули миненек ” .
Сонзэ кундызь , маштызь , винаумарь пирестэнть уловонзо ушов ёртызь .
Мезе теи тенст пирень азорось ? Сон сы , маштсынзе винаумарькс мельга якицятнень ды пиренть макссы лиянень .
Арази тынь эзинк ловно тень Сёрмадовксстонть : “ Се кевесь , конань ёртызь кудонь теицятне , теевсь ужонь-уголонь кирдиця юр кевекс .
Тень теизе Азорось , ды миненек сон неяви тамашакс ” ? »
Сынь чарькодсть : те валвелявксонть Иисус ёвтнизе сындест . Секс сынь вешнесть , кода Сонзэ кундамс , ансяк пельсть ломантнеде . Мейле кадызь Сонзэ ды тусть .
Сынь кучизь конат-конат фарисейтнень ды Иродонь ломантнень Иисусонь вал лангсо кундамо .
Сеть састь тензэ , кортыть : « Тонавтыця , минь содатано , Тон кортат ды теят видестэ , киненьгак савтомадо а арсят ды кодамояк ломань а яват . Тон видестэ тонавтат Пазонь кинтень . Ёвтака , эряви-арась Римень кесарнень каявкс пандомс ? Эряви миненек пандомс сонзэ эли а эряви ? »
Иисус пачк несь сынст аванькс седеест , мерсь тенст : « Мекс снартнетядо-варчавтнетядо Эйсэнь ? Кандодо Тень динар ярмак , ванса » .
Сынь кандсть , Сон кевкстинзе : « Кинь чамась ды лемесь сонзэ лангсо ? » Сынь мерсть Тензэ : « Кесарень » .
Иисус каршост мерсь : « Максодо кесарнень кесаренсенть , а вана Пазонтень – Пазонсенть » . Весе тусть неть валтнэнь лангсо дивсезь .
Састь Иисуснэнь зярыя саддукейть , конат кулозьстэ вельмемантень а кемильть , ды кевкстизь Сонзэ :
« Тонавтыця , Моисей сёрмадсь миненек Койсэнть : “ Бути урьвакстозь ломанесь кулы эйкакштомо ды кадови низэ , сестэ кулозенть ялаксозо саезэ эстензэ те нинть полакс , ды сынь чачтост эйкакш . Истя те эйкакшось ули ловозь кулозь лелянть эйкакшокс ” .
Ульнесть сисем лелят-ялакст . Васенцесь урьвакстсь ды кулось , эйкакшт эзь кадо .
Нинзэ саизе омбоцесь , сонгак кулось , эйкакшт эзь кадо ; колмоценть мартояк истя теевсь .
Истя сайнизь сонзэ никс весе сисемнест , ансяк кияк эйкакшт эзь кадо . Весемеде мейле кулось ниськак .
Сестэ , зярдо сынь кулозьстэ вельмить , конанень эйстэст ули сон никс ? Эдь сон весе сисемнест туртов ульнесь никс » .
Иисус каршост мерсь : « Нама , тынк тапи-човори Сёрмадовкстнэнь ды Пазонь виенть а содамось !
Зярдо кулозьстэ вельмить , а кармить урьвакстнемеяк , мирденень лиснемеяк . Вельмезтне кармить эрямо кода менельсэ ангелтнэ .
Тынь , нама , содатадо кулозьстэ вельмемадо . Арази тынь эзинк ловно палыця куракштонть Моисеень книгасто ёвтнеманть ? Тосо Пазось мерсь Моисейнень : “ Мон Авраамонь Пазан , Исаконь Пазан ды Яковонь Пазан ” .
Лисни , Пазось эрицятнень Паз , аволь кулозтнень . Ванан , тынь пек тапавтадо-човорявтадо » .
Койс тонавтыцятнестэ вейкесь маризе сынст пелькстамост ды каршост Иисусонь валонь парсте ёвтамонть , мольсь ваксозонзо ды кевкстизе Сонзэ : « Конась весе кармавтовкстнэнь эйстэ сехте эрявиксэсь ? »
Иисус мерсь каршонзо : « Весе кармавтовкстнэнь эйстэ сехте эрявиксэсь вана те : “ Кунсолок , Израиль ! Азорось , минек Пазось – вейкине Азорось .
Вечкть Азоронть , эсь Пазот , весе седейсэть , весе оймесэть , весе превсэть-содавкссот , весе вийсэть ” . Те васенце кармавтовксось !
Омбоце кармавтовксось сонзэ кондямо : “ Вечкть малавиксэть , кода эсь прят ” . Лия нетнеде башка седе покш кармавтовкс арась » .
Койс тонавтыцясь мерсь Иисуснэнь : « Те вадрясто ёвтазь , Тонавтыця ! Тон видестэ мерить : Пазось вейкине , ды Сондензэ башка лия паз арась .
Сонзэ вечкемс весе седейсэ , весе превсэ , весе оймесэ , весе вийсэ ды малавиксэтькак вечкемс , кода эсь прят , те пултамонь анокстнэдеяк ды Пазнэнь лия казнетнедеяк седе ламо » .
Иисус неизе превейстэ каршонзо валонь ёвтамонть ды мерсь тензэ : « Тон Пазонь Инязорксчиденть аволь васолат » . Теде мейле киньгак эзь сато смелчизэ макснемс Тензэ кевкстемат .
Пазонь кудосо тонавтомсто Иисус мерсь : « Кода истя Койс тонавтыцятне кортыть : Пазонь кучовт Идицясь – Давидэнь цёра ?
Ансяк сонсь Давид Пазонь Оймеялтонть ветямонзо коряс ёвтась : “ Азорось мерсь монь Азоронтень : Озак Монь вить кедь ёнов , зярс Мон а тейсынь Тонь душманот пильгеть путома таркакс ” .
Сонсь Давид мери Тензэ Азоро . Кода сестэ Сон ули тензэ цёракс ? » Ламо ломантне мельспаросо кунсолость эйсэнзэ .
Тонавтомсто Иисус кортась тенст : « Ванстодо прянк Койс тонавтыцятнеде . Сынь вечксызь кувака оршамосо якамонть ды ошкужосо мартост шумбракстнеманть ,
синагогасо – икеле таркатнесэ озадо аштеманть , каванямо кудосо – васенце таркатнес озамонть .
Сынь нельгить доватнень кудост , ды пряст невтемань кисэ кувать озныть . Истятнэ седеяк стакасто судязь улить ! »
Мейле Иисус озась ярмаконь кирдемканть каршо ды вансь , кода ломантне каясть ярмактнень . Ламо сюпавтне кайсесть ламонь-ламонь .
Сась ве кажов дова авине ды каясь пижень кавто ярмаккеть , весемезэ ве трёшник .
Иисус тердинзе эсь тонавтницянзо , мерсь тенст : « Видестэ кортан тенк : те кажов довась каясь ярмаконь кирдемкас сехте ламо весе путыцятнень эйстэ .
Весе каясть ламочидест , сон вана каясь арасьчидензэ ды максызе весе , мезезэ ульнесь , мейсэ тензэ эрямаль » .
Пазонь кудостонть лисемстэ тонавтницянзо ютксто вейкесь кецязь мерсь Иисуснэнь : « Тонавтыця , вантая , кодат парт кевтне , кодат покшт кудотне ! »
Иисус каршонзо мерсь : « Несыть неть покш мазый кудотнень ? Весе калавтозь улить , а кадови эйстэст кев лангс кевгак » .
Зярдо Сон озадо аштесь Ойумарькс пандонть лангсо Пазонь кудонть каршо , сестэ Петра , Яков , Иоанн ды Андрей , конат кадовсть мартонзо ськамост , кевкстизь Сонзэ :
« Ёвтак тенек , зярдо те ули , ды кодамо тешксэнь коряс содави весе тень топавтомась ? »
Иисус каршост кармась кортамо : « Ванодо , кияк аволидизь маня .
Ламот сыть кекшезь Монь лементь ало ды кармить пряст ёвтамо : “ Те Мон ” . Сынь ламонь ильведстьсызь-манясызь .
Зярдо марятадо маласо войнань гайть ды васоло войнадо кулят , илядо тандале , – тенень эряви улемс , ансяк те зярс аволь песь .
Раське кепедеви раськень каршо , мастор – масторонь каршо . Таркань-таркань улить модань сорномат , сыть вачо иеть ды шалномат-талномат . Неть майсематне ансяк теке чачтомань пиштематнень ушодксост .
Тынь ванодо эсь мельганк , – тынк ветятадызь судс , синагогатнесэ кармить чавомонк . Монь кисэ тыненк сави стямс прявтнэнь ды инязортнэнь икелев ды ёвтнемс сыненст Мондень .
Ансяк васня эряви ёвтнемс весе раськетнень ланга Кенярксов кулянть .
Зярдо тынк макстадызь прявтнэнь кедьс , илядо мелявто икелев ды илядо арсе , мезть тенк кортамс . Ёвтынк сеть валтнэнь , конат тенк те шкастонть максовить . Эдь кортыцякс ули Пазонь Оймеялтось , аволь тынь .
Лелясь макссы-мийсы куломас ялаксонзо , тетясь – эйкакшонзо , эйкакштнэ стить тетяст-аваст каршо ды кармить макснеме сынст куломас .
Монь лементь кисэ весеменень ультядо а вечкевиксэкс , кие жо весе тень цидярдсы педе пес , се ванстови-идеви .
Зярдо несынк аваньксчинь нулгодьксэнть , конадо кортась Даниил пазмарицясь , аштицякс тосо , косо сонензэ а улемаль – ловныцясь чарькодезэ ! – сестэ сеть , конат Иудеясо , оргодест пандо лангов .
Кие тондавсь кудо лангс , се илязо валго алов , илязо сова эсь кудозонзо мезеньгак саеме .
Кие паксясо , илязо велявто мекев кудов оршамонзо кисэ .
Кодамо стака ули сеть читнестэ пешксесэтненень ды потесэ эйкакшонь потицятненень !
Ознодо , илязо уле тынк оргодемась тельня .
Сеть читнестэ ули истямо пиштема , кодамо арасель теевеманть ушодомсто , зярдо Пазось теинзе менельтнень-мастортнэнь , ды натой течинь чис ды зярдояк а ули .
Бути Азорось аволинзе аламолгавто неть читнень , сестэ кияк аволь ванстово . Ансяк сетнень кисэ , конатнень Сонсь кочкинзе , аламолгавтынзе сеть читнень .
Сестэ кияк мериндеряй тенк : “ Вана тесэ Пазонь кучовт Идицясь ! ” эли : “ Вана тосо Сон ! ” – илядо кеме .
Се шкастонть кармить само кенгели христост ды кенгели пазмарицят , конат теить покш дивань тешкст ды тамашат . Сынь снартыть натой Пазонь кочкавтнэньгак ильведстемс-манямс , бути те тееви тенст .
Ванстодо прянк . Вана Мон весементь ёвтыя тенк икелев .
Сеть читнестэ , те пиштемадонть мейле , чись чополгады , ковоськак а карми максомо валдо ,
тештетнеяк прыть менельстэ , менелень вийтнеяк теить сорк .
Сестэ несызь Ломантнень Цёранть пель лангсо самонзо покш вийсэнзэ ды иневалдосонзо .
Сестэ Сон кучсынзе ангелтнэнь , пурнасынзе Сонсензэ кочкавтнэнь масторонь ниле ёндо , моданть чирестэ – менелень чирес .
Тонавтнеде чарькодеме инжир чувтонть коряс : зярдо сонзэ тарадонзо чевтемить ды нолдыть лопат , сестэ содави – кизэсь маласо .
Истя тесэяк , зярдо тынь несынк тень топавтоманть , сестэ чарькодтядо – те шкась маласо , кенкш лангсо .
Видестэ кортан тенк : неень пингень ломантне ёмамо а кенерить , кода весе те топавтови .
Менелесь ды масторось ёмить , ансяк Монь валон а ёмить » .
« Се чиденть эли частонть кияк а соды : менелень ангелтнэяк , Цёраськак , ансяк Тетясь .
Ванодо , уледе анокт ды ознодо : а содатадо , зярдо сы те шкась .
Те шканть самось моли истямо тев ёнов : ломанесь ки лангс туемстэ кудонзо кадсы эсь важонзо кедь лангс ды эрьвантень максы тев ; орта лангсо аштицянтеньгак мери ванстомодо .
Секскак ванодо , уледе анокт , эдь а содатадо , зярдо сы кудазорось : чокшне ланга , эли пелеве шкане , эли атякш морамо шкане , эли валске ланга .
Апак учо самсто сон илядызь стардо тынк удомсто .
Мезть ней тыненк кортан – тень весенень кортан : илядо удо , уледе анокт » .
Кавто чинь ютазь улемаль евреень Инечинтень ды Ламбамсто сюкоронь покшчинтень . Попонь покштнэ ды Койс тонавтыцятне вешнесть , кода Иисусонь ёжовчисэ кундамс ды маштомс .
Сынь кортасть : « Ансяк тень эряви теемс аволь покшчистэ , иляст кепете ломантне » .
Зярдо Иисус ульнесь Бетаниясо ды ярсась Симононь кедьсэ , кона икеле сэредекшнесь проказа ормасо , тов сась ве ава алебастрань кедьге марто , конаньсэ ульнесь нардонь ванькс ды пек питней ой . Сон кедьгенть порксызе ды валызе оенть Иисусонь прява .
Конат-конат тосо ацирьгалезь кортасть эсь ютковаст : « Мезекс истя ёмсевтемс оенть ?
Сонзэ миемаль колмосядт динардо , ярмактнень явшемальть пурныцянень » . Ды пек покордасть аванть .
Ансяк Иисус мерсь : « Кадынк сонзэ , мекс мелензэ колсесынк ? Сон Монень паро тев тейсь .
Пурныцятне свал тынк марто , зярдо меленк ули , паро тейтядо тенст , Мон жо аволь свал .
Сон тейсь , мезе тензэ теевсь : Монь рунгом икелев анокстызе калмамс те ваднемасонть .
Видестэ кортан тенк : весе масторлангсонть , косо ули ёвтнезь Кенярксов кулясь , тосо кундасызь те аванть лемензэ ды ёвтыть седеяк , мезе сон тейсь Монень » .
Сестэ Иуда Искариот , кемгавтово тонавтницятнень ютксто вейкесь , мольсь попонь покштнэнень Иисусонь миеме .
Теде марязь , попонь покштнэ кецясть ды алтасть тензэ ярмакт . Сон теде мейле вешнесь Иисусонь миемань ён шка .
Ламбамсто сюкоронь покшчинь васенце чистэнть , зярдо печксильть инечинь вирез , тонавтницянзо кевкстизь Иисусонь : « Косо мелеть ярсамс инечинь ярсамодонть ? Минь мольтяно , анокстатано » .
Сон кучинзе тонавтницянзо ютксто кавтотнень ды кармавтсь тенст : « Азёдо ошов , тосо каршозонк понги кукшинсэ ведень кандыця цёра , моледе мельганзо .
Козонь сон сови , мереде се кудонь азоронтень : “ Тонавтыцясь кевкстни : косо нупалесь , конаньсэ Монень тонавтницян марто ярсамс инечинь ярсамодонть ? ”
Сон невти тенк вере нупаль , покш , ацазь ды анокстазь . Тосо анокстадояк инечинь ярсамо » .
Тонавтницянзо тусть , совасть ошонтень , ды весе теевсь истя , кода тенст ёвтась Иисус . Сынь тосо анокстасть инечинь ярсамо .
Чокшне Иисус сась тов кемгавтово тонавтницянзо марто .
Ярсамсто Сон мерсь : « Алкукс кортан тенк : вейкесь эйстэнк , Монь марто ярсыцясь , мисамам » .
Сынь кармасть ризнэме , вейкест-вейкест мельга Тензэ кортамо : « Нама , те аволь мон ? » , лияськак : « Нама , те аволь мон ? »
Сон мерсь каршост : « Те ули кемгавтовостонк вейкесь , се , конась ней Монь марто ваканс кши навси .
Ломантнень Цёрась Эсь эрямо кинзэ прядсы истя , кода теде ёвтазь Пазонь Сёрмадовкссо . Ансяк кодамо зыян пры се ломаненть лангс , кона мисы Ломантнень Цёранть ! Седе паро улевель , бути те ломанесь аволь чачояк » .
Сынст ярсамсто Иисус сайсь кши , чанстизе-баславизе , синтризе ды максызе тонавтницянстэнь , мерсь : « Саинк ды ярсадо , те Монь рунгом » .
Мейле сайсь кече , Пазонтень сюкпрянь ёвтазь , максызе тенст . Сынь весе симсть эйстэнзэ .
Сон мерсь тенст : « Те Монь вересь , Пазонть марто од вейсэньлувонь верь , кона валови весень кисэ .
Видестэ кортан тенк : Мон а карман симеме винаумарень винадо се чинть самс , зярдо карман симеме од винадо Пазонь Инязорксчисэнть » .
Мейле сынь моравтсть ды тусть Ойумарькс пандонть лангов .
Тесэ Иисус мерсь тенст : « Те вестэнть тынь весе потатадо Монь эйстэ , эдь Пазонь Сёрмадовкссо ёвтазь истя : “ Мон маштса ваныцянть ды реветне срадыть ” .
Седе мейле , зярдо Мон улян кулозьстэ вельмевтезь , тынденк икеле молян Галилеяв » .
Петра мерсь Тензэ : « Кадык весе лиятне потыть Тонь эйстэ , мон ялатеке а потан » .
Иисус мерсь тензэ : « Видестэ кортан теть : течи , те вестэнть , атякшось кавксть а кенери моразевемеяк , кода тон колмоксть прят каясак Монь эйстэ » .
Петра кемекстазь кортась : « Зярдояк а каяса прям Эйстэдеть , куш куломс тень савозо мартот ! » Истя кортасть весе лиятнеяк .
Састь Гетсимания лемсэ таркас , Иисус мерсь эсь тонавтницянстэнь : « Аштеде тесэ , Мон молян озномо » .
Сон саинзе мартонзо Петрань , Яковонь ды Иоаннонь , кармась тандалеме ды талномо-ризнэме .
Сон мерсь тенст : « Оймем куломс ризны . Аштеде тесэ ды илядо удо » .
Сон тусь аламодо ве ёнов , прась мода лангс ды ознось : « Улиндеряй те теевемашка , кадык юты те часось Монь вакска » .
Сон кортась : « Абба , Тетяй ! Тонеть весе тееви ; ютавтык те пиштемань кеченть Монь вакска , ансяк кадык ули Тонь мелеть коряс , аволь Монь мелем коряс » .
Мейле Сон велявтсь , муинзе сынст удомсто . Сон мерсь Петранень : « Симон , тон удат ? Ве часкак эзить кирдеве апак удо ?
Илядо удо , ознодо , аволиде понго снартнемас-варчавтнемас . Тынк оймесь анок паронтень , ансяк обуцянк-коронк лавшо » .
Сон таго тусь , ознось секе озномасонть .
Зярдо велявтсь , таго стардынзе сынст удомсто : сельмест конявильть . Сынь эзть сода , мезть каршонзо кортамс .
Сась колмоцеде , мерсь тенст : « Тынь яла удотадо ды оймсетядо ? Саты ! Сась шкась ды Ломантнень Цёрась максозь ули пежетевень кедьс .
Стядо , адядо ! Вана Монь миицясь малазонок сась » .
Сеске , Сонзэ кортамсто , сась Иуда , кемгавтовотнень ютксто вейкесь . Сонзэ марто састь попонь покштнэнь , Койс тонавтыцятнень ды прявтнэнь пельде кучозь ламо ломанть торо ды цётмар марто .
Сонзэ миицясь икелев кортась мартост тешкстэнть : « Конань мон паласа , се Сон – саинк Сонзэ ды ветинк кеместэ ванстозь » .
Зярдо Иуда сась тов , сон видьстэ мольсь Иисус ваксс ды мерсь : « Шумбрачи , тонавтыця ! » Ды палызе Сонзэ .
Сетне каявсть лангозонзо ды кундызь Сонзэ .
Сесэ аштицятнень ютксто вейкесь таргизе торонзо , вачкодизе попонь прявтонь важонть ды керизе пилензэ .
Сестэ Иисус мерсь тенст : « Мекс тынь сыде Монь саеме торо ды цётмар марто , теке салыця-маштниця мельга ?
Эрьва чистэ Мон мартонк ульнинь , Пазонь кудосо тонавтынь , ды тынь Монь эзимизь сае . Истя эно , топавтовост Сёрмадовкстнэ » .
Сестэ весе тонавтницятне кадызь Сонзэ ды оргодсть .
Ве од ломань , конань штапо рунгозо вельтязель лияназ коцтонь оршамосо , мольсь мельганзо . Ушмантнэ кундызь сонзэ .
Сон кадызе те оршамонть ды штапо оргодсь кедьстэст .
Ветизь Иисусонь попонь прявтонтень . Промсть тозонь весе попонь покштнэ , прявтнэ ды Койс тонавтыцятне .
Петра мольсь мельганзо васоло ве ёно , совась попонь прявтонь пирявтонть потс овсе кудонзо малас ды тосо ванстыцятнень марто озась толбандя ваксс эжнеме .
Попонь покштнэ ды весе Инепромксось вешнесть Иисусонь лангс невтевкст сонзэ маштомань тувталонь муемга , ансяк истямо тувтал эзть мукшно .
Сонзэ лангс ламот кенгелесть , ансяк сынст невтевкстнэ ульнесть асатышкат , мольсть карадо каршо .
Мейле муевсть окойники зярыя кенгели яволявтыцят , конат кортасть :
« Минь маринек , кода Сон кортась : “ Мон калавтса Пазонь кудонть , конань теизь ломантне , колмо чинь ютазь стявтан лия , ломанень лезкстэме ” » .
Ансяк истят невтевкстнэяк мольсть карадо каршо .
Сестэ куншкас стясь попонь прявтось ды кевкстизе Иисусонь : « Мекс чатьмонят ? Мекс мезеяк а ёвтат чумондомаст каршо ? »
Сон чатьмонсь , валгак эзь ёвта . Попонь прявтось таго кевкстизе Сонзэ : « Алкукс Тон Пазонь кучовт Идицясь , Шназь-чанстязь Пазонть Цёразо ? »
Иисус мерсь : « Те – Мон ! Тыньгак несынк Ломантнень Цёранть Весеменькирдинть вить ёно озадо аштемстэ ды менелень пельтнень лангсо самсто » .
Сестэ попонь прявтось раздинзе эсь оршамонзо , мерсь : « Мезекс тенек лия яволявтыцятне ?
Маринк Пазонть лангсо Сонзэ нарьгамонзо ? Мезе тень кувалт ёвтатадо ? » Весе чумондызь Сонзэ куломас .
Сестэ конат-конат кармасть сельгенеме лангозонзо , сюлмсизь сельмензэ , вачкоесть Эйсэнзэ , кортасть : « Содык , кие эшкинзеть ? ! » Ванстыцятнеяк чавсть Эйсэнзэ чама ланга .
Петра яла ульнесь пирявтонть потсо , зярдо ютась ваксканзо попонь прявтонь ве важо ава .
Неизе Петрань толбандянть вакссо эжнемстэ , пштистэ варштась лангозонзо , мерсь : « Тонгак ульнить Назаретэнь ломаненть марто , те Иисусонть марто » .
Петра прянзо каязь мерсь : « Мон мезеяк аздан , а чарькодянгак , мезде тон кортат » . Мейле ютась пирявтонть потс совамо тарканть малав ды атякшось моразевсь .
Се важо авась сонзэ неизе одов , кармась сесэ аштицятненень кортамо : « Теяк сынст ютксто » .
Сон таго каизе прянзо . Аламо шкань ютазь , сесэ аштицятне таго кармасть кортамо Петранень : « Тон алкукс сынст ютксто , тонгак Галилеянь эрицят . Кортавксоткак истямо жо » .
Сон кармась сюдомо ды божамо-пежетькстамо : « Мон аздаса те ломаненть , конадо тынь кортатадо ! »
Сеске атякшось моразевсь , уш омбоцеде . Петрань мельс сестэ ансяк ледсть Иисусонь ёвтавт валтнэ : « Атякшось кавксть а кенери моразевемеяк , кода тон колмоксть прят каясак Монь эйстэ » . Сон кармась риксэ авардеме .
Валске марто сеске попонь покштнэ , прявтнэ , Койс тонавтыцятне ды Инепромксонь весе лиятнеяк пурнавсть вейс ды састь ве мельс : сынь сюлмсизь Иисусонь , ветизь ды максызь Пилатнэнь .
Пилат кевкстизе Иисусонь : « Тон евреень Инязорось ? » Сон каршозонзо мерсь : « Те тон истя кортат » .
Попонь покштнэ Иисус лангс таргсесть ламо чумондомат .
Секс Пилат таго Сонзэ кевкстизе : « Мекс мезеяк каршо а ёвтат ? Неят , зяро чумот Тонь лангс невтить » .
Иисус тень каршояк мезеяк эзь ёвта . Пилат натой дивась .
Ломантнень вешемаст коряс эрьва покшчинень Пилат нолдыль пекстазтнеде вейке .
Сестэ пекстазельть ялганзо марто Варавва – сынь масторонь прявтнэнь каршо вейсэ кепедевемстэ маштсть ломань .
Ломантне састь ды кармасть вешеме Пилатонь кедьстэ сень , мезе сон свал тейниль тенст .
Сон кевкстинзе : « Ули меленк , нолдаса тенк евреень Инязоронть ? »
Сон секс истя мерсь , содась , попонь покштнэ максызь Иисусонь сонзэ кедьс сельмест сявадомань кувалма .
Попонь покштнэ ломантнень абунгавтсть , седе паро Иисусонь таркас вешемс Вараввань .
Пилат таго кевкстсь : « Мезе сестэ монень теемс сень марто , конанень тынь мертядо евреень Инязоро ? »
Сынь каршозонзо серьгедсть : « Крёст лангс вачкодик Сонзэ ! »
Пилат кевкстинзе : « Эно кодамо зыянонть Сон тейсь ? » Сынь седеяк пек сеересть : « Крёст лангс Сонзэ ! »
Сестэ Пилат , ломантнень мелест топавтомга , нолдызе тенст Вараввань , Иисусонь жо мерсь локшосо керямс ды максомс вачкодемс крёст лангс .
Ушмантнэ совавтызь Иисусонь азоркудонь пирявкс потмонтень , лиякс преторияс , ды пурнызь весе лия ушмантнэнь .
Лангозонзо оршавсть якстере оршамо , прязонзо путсть пупиця куракшонь тарадсто кодазь каштаз
ды кармасть мартонзо нарьгазь шумбракстнеме : « Шумбра улезэ евреень Инязорось ! »
Чавсть Эйсэнзэ пря ланга палкасо , сельгенесть лангозонзо , икелензэ пракшность пульзядо , сюконякшность Тензэ .
Кода лангсонзо нарьгамодонть пешкедсть , каявтызь лангстонзо якстере оршамонть ды оршавтызь Эсь оршамопелензэ . Мейле ливтизь Сонзэ крёст лангс вачкодемс .
Ки лангсо сынь вастсть вакскаст ютыця киринеянь ломаненть , Симононь , Александр марто Руфонь тетяст , кона сыль паксясто . Ушмантнэ кармавтызь сонзэ крёстонь кандомо .
Иисусонь ветизь таркантень , конань лемезэ Голгофа , смустезэ « Пря ловажань тарка » .
Макснесть Тензэ симемс смирна марто човорязь вина , ансяк Сон эзь симе эйстэнзэ .
Иисусонь крёст лангс вачкодизь , ды ушмантнэ , жеребейсэ каязь , явизь эсь ютковаст Сонзэ оршамонзо , кинень мезе саты .
Шказо ульнесь валскень вейксэ част , зярдо Сонзэ вачкодизь крёст лангс .
Велькссэнзэ сёрмадозель Сонзэ чумозо : « Евреень Инязоро » .
Мартонзо крёст лангс вачкодсть кавто салыцят-маштницят , вейкень вить пелензэ , омбоценть керш пелензэ .
Истя топавтовсь Сёрмадовксось , косо ёвтазель : « Зыянонь теиця юткскак Сонзэ совавтсызь » .
Вакска ютыцятне , пряст чаравтозь , згилясть лангсонзо : « Я-а ! Пазонь кудонь калавтыця ды колмо чис одов стявтыця !
Идик ней Эсь прят , валгт крёстонть лангсто ! »
Истя попонь покштнэяк Койс тонавтыцятнень марто , згилязь , кортасть вейкест-вейкест марто : « Лиятнень идекшнесь , ансяк Эсь прязо Тензэ а идеви .
Кадык ней Израилень Инязорось , Пазонь кучовт Идицясь , валги крёстонть лангсто ! Зярдо минь несынек тень , сестэ карматано кемеме Тензэ » . Мартонзо крёст лангс вачкодезтнеяк згилясть лангсонзо .
Чинь куншкане весе масторонть келес теевсь чопода , ды истя ульсь колмо часонь перть .
Колмоце чассто Иисус верьга вайгельть пижакадсь : « Элой ! Элой ! Лама сабактани ? » Смустезэ : “ Пазом ! Пазом ! Мекс Монь кадымик ? ”
Маласо зярыя аштицятне тень маризь , кортасть : « Кунсолодоя , Сон Илиянь терди » .
Вана вейке чийсь , начтсь чапамо винасо ведьпанго , пезнавтызе палка пес ды венстизе Иисуснэнь симемс . « Аштеде , вансынек , сы-арась Илия крёст лангсто валгстомонзо » , – мерсь сон .
Иисус пек пижакадсь , ды лиссь оймезэ .
Се шкастонть Пазонь кудосо коцтонь пирявксось сезевсь кавтов верде саезь алов .
Сядонь прявтось , кона аштесь каршозонзо , неизе , кода истя пижакадомадонть мейле лиссь оймезэ , ды мерсь : « Алкукс , те ломанесь ульнесь Пазонь Цёра ! »
Сесэ ульнесть ве ёндо ваныця аваткак . Сынст ютксо ульнесь Магдалань Мария , веженсь Яковонь ды Иосиень аваст Мария ды Саломия .
Сынь Иисусонь Галилеясо улемстэяк мартонзольть ды лездасть Тензэ . Ульнесть сесэ ламо лия аваткак , конат састь мартонзо Ерусалимс .
Чизэ чопотетсь . Те чись ульнесь пеця , оймсема чинь анокстамо чи .
Секс сась Ариматея ошонь Иосиф , кона ульнесь Инепромксонь пек лововикс ломань , кона сонськак учось Пазонь Инязорксчинть . Сон апак пеле совась Пилатнэнь ды вешизе Иисусонь уловонть .
Пилат дивась Иисусонь куроксто куломантень , тердизе сядонь прявтонть , кевкстизе сонзэ : « Арази Сон кенерсь куломо ? »
Ды зярдо сядонь прявтось кемекстызе Сонзэ куломанть , Пилат мерсь максомс уловонть Иосифнень .
Иосиф рамась лияназонь коцт , валгстызе уловонть крёстонть лангсто , тапаризе сонзэ коцтсонть ды путызе калмос , кона чувозель кевпандос . Калмос совамо таркантень Иосиф кевердсь кев .
Магдалань Мария ды Иосиень авазо Мария вансть ды неизь , козонь Сонзэ путызь .
Оймсема чинть ютамодо мейле Магдалань Мария , Яковонь авазо Мария ды Саломия рамасть тантей чине ойть Иисусонь уловонть ваднемс .
Недлячистэнть , чинь лисема шкане , сынь сыргасть калмонзо лангс .
Ютамсто кортасть эсь ютковаст : « Кие сявордсы тенек кевенть калмонтень совамо таркастонть ? »
Зярдо пачкодсть калмонтень , неизь : кевесь , те ульнесь вельть покш кев , айгезель совамо таркастонть .
Сынь совасть калмонтень ды несть вить пеле озадо аштиця од цёра , конань лангсо ульнесть ашо кувака оршамот . Сынь пек тандадсть .
Цёрась мерсь тенст : « Илядо пеле . Тынь вешнетядо Назаретэнь Иисусонь , кона вачкодезель крёст лангс . Сон вельмесь , тесэ арась . Вана таркась , козонь Сон путозель .
Азёдо , нейке ёвтадо тонавтницянстэнь ды Петраненьгак истя : Сон тынденк икеле моли Галилеяв , тосо тынь несынккак Сонзэ , кода теде Сонсь тенк ёвтакшнось » .
Сынь лиссть , сорнозь ды талнозь , чиезь тусть калмонть эйстэ , тандадомадонть киненьгак мезеяк эзть ёвта .
Иисус вельмесь кулозьстэ недлячинь валске . Васняяк Сон прянзо невтизе Магдалань Мариянень , конаньстэ панекшнесь сисем идемевсть .
Мария тусь ды ёвтась сетненень , конат яксекшнесть Иисус марто ды конат ней авардсть ды мелявтсть .
Сынь кодаяк эзть кемезеве , зярдо марясть , келя Иисус эри , ды Мария неизе Сонзэ .
Теде мейле Иисус невтизе прянзо лия чачосо эйстэст кавтотненень , конат ютыльть велев .
Сетне велявтсть ды ёвтнесть лия тонавтницятненень , ялатеке сыненсткак эзть кеме .
Меельце пелев Иисус невтизе прянзо кевейкее тонавтницянстэнь , зярдо сынь ярсыльть . Сон сялгавтнинзе сынст акемемаст ды калгодо седеест кисэ , мекс сынь эзть кеме кулозьстэ вельмемадо мейле Сонзэ неицятненень .
Сон мерсь тенст : « Азёдо весе масторлангонть келес , эрьва ломанентень ёвтнеде Кенярксов кулянть .
Се , кие кеми ды ули нававтозь , идеви ; кие а кеми , се судязь ули .
Кемицятненень кармить тейневеме истят тешкст : Монь лемсэ кармить пансеме идемевсть , кортазевить од кельсэ .
Сынь кармить кедьсэ гуень сайнеме , ды симиндеряйть кодамояк куловтома ядто – берянь тенст а тееви ; кармить путнеме кедест сэредиця лангс , сеть шумбралгадыть » .
Тонавтницятнень марто истя кортамодонть мейле Азорось ульсь кепедезь менельс ды озась Пазонть вить ёнов .
Тонавтницянзо тусть ды эрьва косо пачтясть паро кулянть . Азорось важодсь сынст марто ды кемекстась валост мельгаст молиця тамашань тешкссэ . Аминь .
Ламот уш кармасть сёрмалеме ёвтнемат сеть тевтнеде , конат топавтовсть минек ютксо .
Неть тевтнеде минь карминек содамо сеть ломантнень пельде , конат ушодовомстост ульнесть сынст неицякс ды теде мейле теевсть Пазонь валонь пачтицякс .
Секс моненьгак сась мель весе тень , ушодкссто саезь , домкасто вешнезь ды чарькодезь , сёрмадомс мельга мельцек тонеть , вечкевикс Теофил .
Те седеяк пек кемекстасы эйсэть се тонавтомань видечинть , конанень тонавтозят .
Сеть шкатнестэ , зярдо Иудеянь инязорокс ульнесь Ирод , тосо эрясь Захария попось . Сон ульнесь Авиянь чиполасто . Захария ды сонзэ низэ Елизавета лиссть Арононь буестэ-раськестэ .
Сынь кавонест эрясть Пазонть икеле видечинь коряс ды топавтсть седейшкава Азоронть весе кармавтовкстнэнь ды меревкстнэнь .
Сынст арасельть эйкакшост : Елизавета ульнесь а чачтниця , ды иесткак ламольть .
Ды вана весть , зярдо сась Захариянсетнень чиполаст , Захария , кода поп , важодсь Пазонть икеле .
Поптнэнь юткова важодемань тевтнень явомсто Захариянень сатотсь совамс Азоронь кудонтень ды теемс ладансо сувтамо алтарь лангсо .
Те сувтамо шкастонть ламо ломанть озность ушосо , Пазонь кудонь пирявксонть потсо .
Апак учо Захариянь икелев лиссь Азоронть ангелэзэ , кона аштесь вить ёно сувтамо алтаренть эйстэ .
Зярдо Захария неизе ангелэнть , сон абунгадсь ды пек тандадсь .
Ангелэсь мерсь тензэ : « Иля пеле , Захария , тонь озномат марязь : Елизавета , тонь нись , чачты теть цёра , ды тон путт тензэ Иоанн лем .
Сон тонь туртов карми улеме кенярксокс ды уцяскакс , ды ламот кармить кецямо сонзэ чачомантень .
Эдь сон карми улеме ине ломанькс Азоронть икеле , зярдояк а карми симеме винадо ды лия кеме симемапельде . Сон уш аванзо пекесэ пештяви Иневанькс Оймеялтсо .
Иоанн велявтсынзе ламо Израилень ломантнень Азоронтень , сынст Пазонтень .
Сон сы Азородонть икеле , пештязь истямо жо оймеялтонь вийсэ , кода Илия . Иоанн велявтсынзе тетятнень седеест эйкакштнэнь ёнов , ды ломантне , конат те шкас эзть кунсоло Пазонть , уставить арсеме , кода видечинь коряс эрицят . Истя сон анокстасы раськенть Азоронь самонтень » .
Захария кевкстизе ангелэнть : « Косто монень содамс : те видечи эли аволь ? Мон сырян , ды нинтькак ламо иензэ » .
Ангелэсь ёвтась каршонзо : « Мон – Гавриил , Пазонть икеле аштицятнестэ вейкесь . Мон кучозян тонь марто кортамо ды тонеть те кенярксов кулянть пачтямо .
Нейке тонь кундаты келеть ды кармат улеме акортыцякс се шкас , зярс весе ёвтазесь а топавтови . Истя лиси тонь марто монь валтнэс акемемат кисэ . Монь валтнэ топавтовить эсь шкастост » .
Те шкастонть ломантне учость Захариянь ды дивсесть , мекс сон истя кувать а лиси Пазонь кудостонть .
Зярдо Захария лиссь , сонзэ кундатозель келезэ , ды ломантне чарькодсть : сон несь тосо неявкс . Захария пачтизе эсь меленть ломантненень кедьсэ невтнезь ды кадовсь акортыцякс .
Пазонть икеле Захариянь важодема читне прядовсть , ды сон сась кудов .
Куроксто Елизавета низэ пекиясь ды вете ковт эзь лисне ломань юткс .
Сон кортась : « Тень теизе монь туртов Азорось ! Монь лангс варштазь , Сон саизе монь лангсто покордамонть , конань кирдинь ломантнень пельде » .
Елизаветань пекиямодонть мейле котоце ковонть ютамсто Пазось кучизе Гавриил ангелэнть Галилеянь Назарет ошов ,
Мария тейтерентень . Мария ульнесь чиявтозь Давидэнь буень Иосифнень .
Ангелэсь сась Мариянень ды мерсь : « Шумбрачи теть , Пазонь чанстявт-баслававт ава ! Азорось мартот , тон весемеде пек чанстязят-баславазят аватнень ютксто ! »
Ангелэнть неемстэ ды сонзэ валтнэде Мария таймаскадсь ды мейле арсизе те шумбракстнеманть смустензэ .
Ангелэсь поладсь седе тов : « Иля пеле , Мария , Пазось макссь теть ине чансть !
Вана тон пекият , чачтат Цёра ды путат Тензэ лем – Иисус .
Сон карми улеме инекс-покшокс , ды Сонензэ кармить мереме Верепазонь Цёра . Ды Паз Азорось макссы Сонензэ Давид покштянть инязоронь тарканть .
Сон карми улеме пингеде пингес инязорокс весе Яковонь буенть , Израилень раськенть , лангсо , ды Сонзэ Инязорксчинтень зярдояк а ули пе » .
Мария кевкстизе ангелэнть : « Кода те топавтови , бути мон аволь мирде экшсан ? »
Ангелэсь тень каршо кортась : « Иневанькс Оймеялтось валги тонь вельксэс , ды Верепазонь виесь копачатанзат тонь . Секскак Эйкакшонтень , конань чачтсак , кармить мереме Иневанькс ды Пазонь Цёра .
Содак : тонь патят , Елизавета , кадык сыреяк , ялатеке пекиясь цёрасо . Весе ловсть сонзэ ачачтницякс , ней сон уш котоце ков пешксесэ .
Эдь Пазонть туртов арась мезеяк атеевикс » .
« Мон Азоронть урезэ » , – мерсь Мария , – « кадык весе лиси монь марто истя , кода тон мерить » . Те марто ангелэсь тусь Мариянь эйстэ .
Зярыя чинь ютазь , Мария пурнась ды капшазь сыргась ошов , кона аштесь пандов таркань Иудея масторсо .
Сон совась Захариянь кудос ды шумбракстнесь Елизавета марто .
Зярдо Елизавета маризе Мариянь шумбракстнеманть , сонзэ потсо эйдесь либоргадсь , ды Елизавета пештявсь Иневанькс Оймеялтсо .
Елизавета серьгедевсь : « Тон весемеде пек чанстязят-баславазят аватнень ютксто ! Чанстязь тонь Эйдеськак , конань кандтнят потсот !
Монень сась монь Азоронть авазо ! Мезень кисэ монень прась истямо уцяска ? !
Теке шкастонть , зярдо тонь шумбракстнемань вайгелесь пачкодсь монь пилес , эйдесь монь потсо кенярдомадонть либоргадсь .
Тонеть алтазесь топавтови ! Секскак уцяскават тон , Азоронь валтнэс кемицясь ! »
Мария тень каршо мерсь : « Монь седеем шны ды инелгавты Азоронть ,
ды оймем кенярды Паздонть , монь Идицядонть !
Пазось велявтызе вановтонзо монь лангс , асодавикс ды анеявикс урензэ лангс . Те чистэ саезь весе пингень ломантне кармить монь ловомо уцяскавкс :
весемеде Виевесь тейсь монь туртов истят ине тевть ! Сонзэ лемезэ иневанькс весементь велькссэ !
Сон макссы эсь седеймарямонзо мелензэ ваныцятненень пингеде пингес .
Пазонь виев кедесь теи ине тевть : Сон сравтни сетнень , кинь оймест пештязь каштанчинь мельсэ ды превсэ .
Сон правтни прявтнэнь азорксчинь таркастост , ды верев кепеди асодавикстнэнь ды анеявикстнэнь .
Сон пешти арасьчисэ эрицятнень парочисэ ; сюпавтнэнь пани чавонь кедть .
Пазось лезды Израилень раськентень , эсензэ важонтень , мельсэ кирди ды топавты седеймарямонть
Авраамнень ды сонзэ эйкакштнэнень пингеде пингес , кода Сон алтакшнось минек покштятненень » .
Мария эрясь Елизаветань кедьсэ колмошка ковт ды велявтсь эсензэ кудов .
Елизаветань сась чачтомань шказо , ды сон чачтсь цёра .
Шабранзо ды раськензэ марясть седе , кодамо ине седеймарямо путсь Азорось Елизаветанень , ды кенярдсть вейсэ сонзэ марто .
Кавксоце чистэнть сынь пуромсть эйкакшонтень тееме цёрынень киськепень керявтома ды арсесть путомс тензэ Захария тетянзо лементь .
Елизавета , эйкакшонть авазо , тень каршо мерсь : « Арась , истя а ули , путтано сонензэ лем – Иоанн » .
Пурнавозтне кортасть Елизаветанень : « Тонь раськеть ютксо арась Иоанн лем марто ломань ! »
Ды кедьсэ невтнезь , кевкстнесть эйдень тетянть , кодамо лем путоволь сон .
Захария вешсь лазнэ ды сёрмадсь лангозонзо : « Эйкакшонть лемезэ – Иоанн » . Ды весе талакадсть .
Ды сеске теде мейле Захариянь панжовсть турванзо ды кортазевсь келезэ ; сон кармась кортамо ды Пазонть шнамо-чанстямо .
Весе перькаст эрицятнень копачинзе тандадома ды пелема . Те кулясь срадсь весе пандо лангонь Иудеяванть .
Весе , кие теде марясь , эсь пачкаст арсесть ды кортнесть : « Кикс карми улеме те эйдесь ? » Эдь Азоронть виесь ульнесь мартонзо .
Захария , Иоаннонь тетясь , пештявсь Иневанькс Оймеялтсо ды кортазевсь пазмарицякс :
« Улезэ шназь-чанстязь Азорось , Израилень Пазось , конась сы ды олякстомтсы Эсензэ раськенть .
Сон кучи миненек виевдеяк виев Идиця , кона лиси Давид важонзо буестэ .
Теде Сон алтакшнось Эсензэ пазмарицятнень вельде , конат эрясть ламо иеть теде икеле .
Идицясь олякстомтсамизь эсенек яттнэде ды минек лангс кежень кирдицятнень кедест алдо .
Сон топавты Эсь седеймарямонзо , кона алтазель минек покштятненень . Сон мельсэ кирди Эсь алтавксонзо , иневанькс вейсэньлувонть
ды кеме валонть , конань Пазось максызе минек Авраам покштянтень :
Пазось олякстомтсамизь вардонок лепштямонть эйстэ .
Ней минь карматано апак пеле Сонзэ мелензэ топавтомо , прянек-седейнек Пазонтень максозь ды Сонзэ сельме икеле видечинь коряс эрязь , весе эсенек эрямонть перть .
Ды тон , эйдине , кармат кандтлеме Верепазонь пазмарицянь лем . Тон кармат молеме Азоронть икеле ды анокстамо Сонензэ вадря ки .
Сонзэ ломантненень тон максат чарькодема идемадо , конась ашти пежетест нолдамосо .
Минек Пазось , пештязь вечкемасо ды седеймарямосо , кучсь миненек менельстэ Чилисема ,
кона максы валдо чоподасо ды куломань сулейсэ эрицятненень , аравтсамизь минек седейоймамонь ки лангс » .
Эйдесь кассь-кепететсь , ды виевгалесь сонзэ оймезэ . Сон эрясь чаво мода лангсо семс , зярс эзь са шказо лисемс Израилень раськенть икелев .
Се шкастонть лиссь Римень Август кесаренть истямо кармавтовксозо : каявксонь пандомань ютавтомга сёрмалемс весе масторонь эрицятнень .
Те ульнесь васенце сёрмалемась , ды ютавтозель , зярдо Сириянь прявтокс ульнесь Квириний .
Секскак эрьвась тусь эсь раськень ошов прянь сёрмадстомо .
Иосифкак сыргась Галилеянь Назарет ошсто Иудеяв , Давидэнь чачома ошов , конанень мерильть Вифлеем . Иосиф лисезель Давидэнь буестэ-раськестэ .
Сон сыргась прянь сёрмадстомо Мария марто , кона ульнесь сонензэ чиязь никс ды учось эйде .
Зярдо сынь ульнесть Вифлеемсэ , сась Мариянь чачтома шказо .
Сон чачтызе Цёранзо , васенце эйкакшонзо , тапардызе Сонзэ ды путызе ракшань андома таркас секс , мекс инжень кудосо сынст туртов тарка эзь муеве .
Вифлеемде аволь васоло ульнесть паксясо ревень ваныцят , конатне те вестэнть вансть эсест ревест .
Апак учо сынст икелев лиссь Азоронь ангелэсь , ды Азоронь иневалдось валдомтынзе сынст . Ваныцятне пек тандадсть .
Ангелэсь сыненст мери : « Илядо пеле . Мон сынь ёвтамо тыненк кенярксов куля , кона карми улеме покш кенярксокс весе ломантненень .
Течи Давидэнь ошсо чачсь тынк туртов Идиця . Сон Христос , Азорось , Пазонь кучовт Идицясь !
Вана тенк тешкс : тынь мусынк Эйденть тапардазь , ракшань андома таркасто » .
Апак учо те ангелэнть ваксс састь менелень ламо лия ангелт , конат вейсэ кармасть ёвтнеме шнамо валт Пазонтень :
« Шнамо Верепазонтень менельсэ ды улезэ сэтьмелув мода лангсо , ломантнень ютксо паро арсема-мель ! »
Зярдо ангелтнэ тусть эйстэст ды кепедевсть менельс , ревень ваныцятне кортасть эсь ютковаст : « Мольтяно Вифлеемев ды вансынек , мезе тосо лиссь , мезде миненек яволявтсь Азорось » .
Сынь капшазь сыргасть тов ды муизь Мариянь , Иосифень ды Эйденть , конась путозель ракшань андома таркас .
Зярдо ревень ваныцятне неизь тень , сынь ёвтнизь , мезе сыненст кортась ангелэсь Эйдеденть .
Ды весе кунсолыцятне дивасть тенень , мезде ёвтнесть ревень ваныцятне .
Мария жо весементь ванстсь эсензэ седейсэ ды свал арсесь теде .
Ревень ваныцятне велявтсть эсь тарказост , шназь ды инелгавтозь Пазонть сень кисэ , мезе сынь марясть ды несть . Весемесь ульнесь алкукс истя , кода сыненст ёвтазель .
Кавксо чинь ютазь чачомадо мейле эрявсь теемс Эйдентень цёрынень киськепень керявтома , ды Сонензэ путсть Иисус лем . Те лементь ёвтызе ангелэсь сестэ , зярдо Сон арасель аванзо пекесэяк .
Се чинть сазь , зярдо Моисеень Коень коряс эрявсь сыненст ванськадомс , Мария ды Иосиф сыргасть Ерусалимев аравтомс Эйденть Азоронть сельме икелев .
Эдь Азоронь Коесь кармавты : « Эрьва васень чачовт цёра эйкакшось улезэ алтазь Азоронтень » .
Теке марто сыненст эрявсь Пазонтень кандомс аноксокс “ кавто идем гулькат эли кудонь кавто од гулькат ” , кода ёвтазель Азоронь Койсэнть .
Те шкастонть Ерусалимсэ эрясь ломань , конань лемезэ Симеон . Сон ульнесь Пазонь мелень ваныця ды виде коень ломань , кона учось Пазонть пельде идема Израиленть туртов , ды конань эйсэ ульнесь Иневанькс Оймеялт .
Иневанькс Оймеялтось икелев пачтякшнось Симеоннэнь : сон а кулы се шкас , зярс а несы Азоронь кучовт Идицянть .
Оймеялтонть тердеманзо коряс сон сась Пазонь кудов . Се шкастонть тетятне-аватне тов кандызь Иисус Эйденть теемс сонзэ лангсо сень , мезе кармавтозель Коень коряс .
Симеон саизе Эйденть кедь лангс ды ёвтась сюкпря Пазонтень :
« Весемень Кирдиця ! Кода Тон алтакшныть , ней Тон , седеень оймавтозь , нолдасамак эрямостонть монь , Эсеть уреть .
Эдь монь сельметне неизь Тонь кучовт Идицянть ,
конань Тон анокстык невтемс весе раськетненень ;
валдонть , кона валдомты весе раськетнень , иневалдонть , кона сияжды Тонсеть Израилень раськентень » .
Иосиф ды Мария дивсесть тенень , мезде кортась Симеон сынст Эйдест эйстэ .
Мейле Симеон чанстинзе-баславинзе сынст ды мерсь Мариянень , Эйдень авантень : « Те Эйдесь карми улеме ламотнень туртов Израильсэ прамонь ды кепедевемань тувталокс . Те Эйдесь максозь Пазонь мелень невтицякс , конань каршо стить ламотне .
Теньсэ панжовить ламонь салавань арсемаст . Ды прок пшти пеель юты тоньгак седееть пачк » .
Тосо те шкане ульнесь Анна пазмарицясь , Пенуилэнь тейтерезэ Асирэнь буестэ-раськестэ . Сон пек сырель . Анна од тейтерькс лиссь мирденень ды эрясь сисем иеть мирдензэ марто ,
кадовсь довакс , ды ней тензэль кавксоньгемень ниле иеть . Анна зярдояк эзь тукшно Пазонь кудосто , тосо ульнесь чинек-венек , постовазь ды ознозь вансь Пазонь меленть .
Те шкане Аннаяк мольсь малазост , ёвтась сюкпря Пазонтень ды кармась ёвтнеме Иисусто весенень , конат учость Пазонть пельде Ерусалименть туртов олякстомтома .
Зярдо Иосиф ды Мария теизь весементь истя , кода кармавтсь Азоронь Коесь , сынь велявтсть Галилеяв , эсест Назарет ошов .
Эйдесь кассь-кепететсь , кемекстась оймевийсэ ды пештявсь превсэ , ды Пазонь седей лембесь ульнесь Сонзэ лангсо .
Эрьва иестэ , евреень Инечистэ , Иисусонь тетянзо-аванзо яксесть Ерусалимев .
Зярдо Иисуснэнь топодсть кемгавтово иеть , сынь , кода свал , таго сыргасть Инечис Ерусалимев .
Покшчинть прядовомадо мейле тетязо ды авазо сыргасть кудов . Иисус жо кадовсь Ерусалимс . Иосиф ды Мария кадовоманть эзизь нее .
Сынь арсесть : паряк , Иисус моли лиятнень марто . Истя сынь мольсть чинь-чоп . Молемстэ Иисусонь вешнесть эсь раськетнень ды содавикстнэнь юткова .
Ды зярдо Сон тенст эзь муеве , велявтсть Ерусалимев Эйкакшонть вешнеме .
Ансяк колмо чинь ютазь сынь муизь Сонзэ Пазонь кудосто . Сон озадоль тонавтыцятнень ютксо , кунсолось сынст ды макснесь сыненст кевкстемат .
Весе Сонзэ кунсолыцятне дивсесть , кода Сон весементь чарькоди ды кодат превейть максы каршо валт .
Сонзэ неезь , тетятне-аватне абунгадсть . Авазо кевкстизе Сонзэ : « Цёрам , мезе Тон истя теить минек марто ? Тонь тетят ды мон пек мелявтозь вешнинек Эйсэть » .
« Мезекс тынь Монь вешниде ? » – кевкстизе Иисус . – « Арази тынь а содылиде : Монень эряви улемс Монь Тетянь кудосо ? »
Иосиф ды Мария эзизь чарькоде Сонзэ валтнэнь смустест .
Иисус велявтсь сынст марто Назаретэв ды ульнесь сынст кунсолыця цёракс . Авазо весе тень ванстызе седей потмакссонзо .
Иисус кассь-кепететсь , пурнась превть , Сонзэ вечксть ломантнеяк , Пазоськак .
Тиберий кесаренть шкасто , азорксчинзэ кеветееце иестэнть , Понтий Пилат ульнесь прявтокс Иудеясо . Ирод те шкане ульнесь тетрархокс Галилеясо , Филип сонзэ лелязо – тетрархокс Итуриясо ды Траконитэнь масторсо , Лисаний жо – тетрархокс Авилениясо .
Зярдо попонь прявтокс ульнесть Аннас ды Кайафа – се иестэнть Пазось пачтизе эсь валонзо Иоаннэнь , Захариянь цёрантень , кона эрясь чаво мода лангсо .
Теде мейле Иоанн тусь якамо Иордан леенть перька мастортнэва ды тердсь ломантнень велявтомс Пазонтень ды нававтомс-лемдемс прянть пежетень нолдамонть кисэ .
Лиссь истя , кода сёрмадозель Исайя пазмарицянть книгасонзо : « Чаво модасо маряви сеерицянь вайгель : Анокстадо Азоронтень ки ! Виделгавтодо Сонзэ туртов китнень-янтнэнь !
Эрьва лушмось пештявозо , эрьва пандось ды марось алкиньгадост . Кичкере китне витевест , лутков-латков янтнэ валакадост .
Ды эрьва ломанесь несы идеманть , конань макссы Пазось ! »
Пек ламо ломанть сакшность Иоаннэнь ды вешсть нававтомс пряст . Сыненст сон кортась : « Пупи гуень левкст ! Кие тынк тонавтыдизь нававтоманть-лемдеманть вельде менемс Пазонь кежень малавгадыця пандомадонть ?
Эрямосонк невтинк Пазонтень велявтоманк , илядо ладсе эсь прянк неть валтнэсэ : “ Минь Авраамонь эйкакшт ” . Эдь мерян тенк : Пазонть ули виезэ теемс неть кевтнестэяк Авраамнень эйкакшт .
Узересь уш кепедезь чувтнэнь юрост вельксэс : эрьва чувтось , кона а канды паро умарь , ули керязь ды ёртозь толс » .
« Мезе эно миненек теемс ? » – кевкстнесть перьканзо аштицятне .
Иоанн каршост кортась : « Эрьвась , конань улить кавто панаронзо , вейкенть кадык макссы сенень , конань арась вейкеяк . Се , конань ули ярсамопелезэ , кадык явсы лиянть марто » .
Сакшность пряст нававтомо каявксонь пурныцятнеяк ды кевкстнесть : « Тонавтыця , мезе миненек теемс ? »
Тень каршо сон кортась : « Ломантнень пельде илядо пурна путозденть ламо » .
Мейле кевкстнесть сонзэ таго-зяро ушманткак : « Миненек эно мезе теемс ? » Иоанн тень каршо кортась : « Ломантнень пельде илядо нельге ярмакт вийсэяк эли а виде чумондомасояк , ды кадык топоди меленк се питнесэнть , конань тыненк пандыть важодеманк кисэ » .
Те шкастонть весе ломантне учость ды седейгаст арсесть Иоанндо : « Паряк , сон Пазонь кучовт Идиця ? »
Тень каршо Иоанн кортась сыненст : « Мон нававтан тынк эйсэ ведьсэ , курок сы мондень пек седе виевесь , мон а маштован мик карсемастонзо кшна ведьметнень юкстицякскак . Сон карми тынк нававтомо Иневанькс Оймеялтсо ды толсо .
Сонзэ кедьсэ понжавтома койме , конасо Сон ванськавтсы тинге пирензэ . Товзюронть пурнасы Эсензэ утомс , ды сюватнень пултасынзе амадстевикс толсо » .
Истямо ды ламо лия превспутома валсо Иоанн кортась ломантненень ды пачтясь седейзэст Кенярксов кулянть .
Иоанн ливтсь лангс Иродоньгак , Галилеянь прявтонть , весе зыянов тевензэ кисэ ды Иродиада марто эрямонть кисэ . Эдь Иродиада ульнесь Иродонь лелянзо никс .
Сестэ Ирод , весе апаро тевтнеде башка , Иоанноньгак пекстызе .
Ламо ломантне нававтсть пряст Иоаннонь кедьстэ . Иисускак ульнесь нававтозь . Нававтомадо мейле , Иисусонь озномсто , панжовсь менелесь ,
ды Иисус лангс валгсь Иневанькс Оймеялтось , кона неявсь гулькань кондямокс . Ды менельстэ каятотсь вайгель : « Тон Монь вечкевикс Цёрам , Тон Монь кенярксом ! »
Иисуснэнь ульнесть колоньгеменьшка иеть , зярдо Сон ушодызе Эсензэ тевензэ . Сон – кода весе арсесть – ульнесь Иосифень цёракс . Иосиф ульнесь Илиянь цёракс ,
Илия – Маттатонь цёракс . Маттат – Левинь цёракс , Леви – Мелкинь цёракс , Мелки – Яннаень цёракс , Яннай – Иосифень цёракс .
Иосиф – Маттитянь цёракс , Маттитя – Амосонь цёракс , Амос – Наумонь цёракс , Наум – Еслинь цёракс , Если – Наггеень цёракс .
Наггей – Махатонь цёракс , Махат – Маттитянь цёракс , Маттитя – Симеень цёракс , Симей – Иосекень цёракс , Иосек – Иодань цёракс .
Иода – Иохананонь цёракс , Иоханан – Рисаень цёракс , Рисай – Зоровавелень цёракс , Зоровавель – Салатилэнь цёракс , Салатил – Нириень цёракс .
Нирий – Мелкинь цёракс , Мелки – Аддиень цёракс , Аддий – Косамонь цёракс , Косам – Елмадамонь цёракс , Елмадам – Ирэнь цёракс .
Ир – Иосиень цёракс , Иосий – Элиезерэнь цёракс , Элиезер – Иоримень цёракс , Иорим – Маттатонь цёракс , Маттат – Левинь цёракс .
Леви – Симеононь цёракс , Симеон – Иудань цёракс , Иуда – Иосифень цёракс , Иосиф – Ионамонь цёракс , Ионам – Элиакимень цёракс .
Элиаким – Мелеань цёракс , Мелеа – Меннань цёракс , Менна – Маттатань цёракс , Маттата – Натанонь цёракс , Натан – Давидэнь цёракс .
Давид – Иессеень цёракс , Иессей – Овидэнь цёракс , Овид – Боазонь цёракс , Боаз – Салмань цёракс , Салма – Нахассононь цёракс .
Нахассон – Аминадавонь цёракс , Аминадав – Арамонь цёракс , Арам – Есрононь цёракс , Есрон – Пересэнь цёракс , Перес – Иудань цёракс .
Иуда – Яковонь цёракс , Яков – Исаконь цёракс , Исак – Авраамонь цёракс , Авраам – Терахонь цёракс , Терах – Нахоронь цёракс .
Нахор – Серугонь цёракс , Серуг – Рагавань цёракс , Рагав – Пелекень цёракс , Пелек – Эберэнь цёракс , Эбер – Салиень цёракс .
Салий – Кенанонь цёракс , Кенан – Арпаксадонь цёракс , Арпаксад – Симень цёракс , Сим – Ноень цёракс , Ной – Лемекень цёракс .
Лемек – Матусалонь цёракс , Матусал – Еноконь цёракс , Енок – Яредэнь цёракс , Яред – Махалалелэнь цёракс , Махалалел – Кенанонь цёракс .
Кенан – Эносонь цёракс , Энос – Сетэнь цёракс , Сет – Адамонь цёракс , Адам ульнесь Пазонь цёракс .
Иневанькс Оймеялтсо пештязь , Иисус велявтсь мекев Иордан леенть вакссто . Оймеялтось ветизе Сонзэ чаво модав .
Тосо ниленьгемень чить Идемевсесь снартнесь совавтомс Сонзэ пежетьс . Весе те шкастонть Иисус мездеяк эзь ярса ды зярдо те шкась ютась , Иисусонь пек вачсь пекезэ .
Сестэ Идемевсесь мерсь Иисуснэнь : « Бути Тон Пазонть Цёразо , мерть те кевентень велявтомс кшикс » .
Иисус каршонзо мерсь : « Сёрмадозь : “ Аволь ансяк кши вийсэ эри ломанесь , ансяк Пазонь эрьва валсо ” » .
Идемевсесь ветизе Иисусонь сэрей пандо пряс ды сельгень прамс невтинзе Тензэ мода лангонь весе мастортнэнь
ды кортась Иисуснэнь : « Мон макссынь Тонеть весе сынст сюпавчист ды сынст лангсо азорксчинть . Сон максозь монь кедь алов , ды монь ули вием максомс сонзэ кинень мелем .
Бути сюконят монень , те весемесь карми улеме Тонь » .
Иисус каршонзо кортась : « Оргодть Монь эйстэ , Сатана . Сёрмадозь : “ Сюконякшнок Азоронтень , эсеть Пазонтень , ды важодтькак ансяк Сонзэ туртов ” » .
Теде мейле Идемевсесь ветизе Иисусонь Ерусалимев , стявтызе Пазонь кудонь тёкшос ды мерсь : « Бути Тон Пазонть Цёразо , кирнявт тестэ алов ,
эдь сёрмадозь : “ Пазось кармавты Эсензэ ангелтнэнень ванстомс Тонь .
Сынь кандтадызь Тонь кедест лангсо : илязо эшкеве пильгеть кевс ” » .
Иисус мерсь каршонзо : « Ёвтазь истяяк : “ Иля снартневтне-варчавтне Азорот , эсеть Пазот ” » .
Весе неть снартнематнень-варчавтнематнень прядозь , Идемевсесь кадызе Иисусонь лия шкань самс .
Ды Иисус , пештязь Оймеялтонь вийсэ , велявтсь Галилеяв . Сонзэ эйстэ кулятне сралесть пертьпельга .
Иисус тонавтсь синагогатнесэ , ды весе шнасть Сонзэ .
Иисус сась Назаретэв , косо Сон кассь-кепететсь , ды оймсема чистэ , кода свал , мольсь синагогав . Тосо Сон лиссь кунсолыцятнень икелев Пазонь Сёрмадовкстнэнь ловномо .
Сонензэ максызь Исайя пазмарицянь книганть , конань панжозь , Сон муизе тарканть , косо сёрмадозель :
« Азоронь Оймеялтось Моньсэнь , эдь Сон вадимим-кочкимим монь . Сон кучимим яволявтомо Кенярксов куля пайстомотненень . Сон кучимим шумбралгавтомо каладозь седейтнень , ёвтамо пекстазтненень олячиде , сокортнэнень валдочиде . Сон кучимим лепштязтнень оляс нолдамо
ды ёвтамо : сась Азоронь седеймарямонь шкась ! »
Иисус пекстызе книганть , максызе мекев синагоганть мельга якицянтень ды озась тонавтыцянть таркас . Синагогасо аштицятнень вановтост лоткасть Сонзэ лангс .
Ды Сон кармась кортамо тенст : « Течи , зярдо тынь кунсолыде неть валтнэнь , теевсь-топавтовсь те Сёрмадовксось » .
Весе шнасть Иисусонь ды дивсесть сеть чанстев валтнэнень , конатнень Сон ёвтынзе . Ялатеке кортасть : « Сон жо ансяк Иосифень цёра ! ? »
Иисус кортась тенст : « Тынь , нама , мертядо Монень валмеревксэнь валтнэсэ : “ Ормаменстиця , шумбралгавтык Эсь прят ! ” ды : “ Тейть тиринь ошсонтькак сень , мезенть , кода минь маринек , Тон теекшник Капернаум ошсо ” » .
Ды Сон поладсь : « Видестэ ёвтан тенк : кодамояк пазмариця а ловови эсензэ тиринь масторсо .
Кемеде монень : Илия пазмарицянь шкатнестэ , зярдо колмо пель марто иеть арасель пиземе , ды весе масторсонть ульнесь покш , стака вачочи , Израильсэ ульнесть ламо доват .
Ялатеке , Пазось Илиянь киненьгак эйстэст эзизе кучо . Илия кучозель ансяк Сидон масторонь Сарепта ошонь довантень .
Истя жо Елисей пазмарицянь шкасто Израильсэ ульнесть проказа ормасо ламо сэредицят , ансяк кияк сынст эйстэ эзь ульне шумбралгавтозь-ванськавтозь сыявкстнэде . Ванськавтозель ансяк Наэман , Сириянь ломанесь » .
Тень марязь , синагогасо весе кунсолыцятнень састь кежест .
Сынь кирнявтнесть таркастост ды панизь Иисусонь ош ушов , ветизь сэрей пандо пряс , конань лангсо аштесь Назарет ошост , ды ёртыксэлизь Сонзэ тосто алов .
Ансяк Иисус ютась ломантнень юткова ды тусь эсь кияванзо .
Иисус сась Галилеянь Капернаум ошов ды оймсема чистэ тонавтсь тосонь эрицятнень .
Весе дивсесть Сонзэ тонавтомантень , эдь Сонзэ валтнэсэ ульнесь Пазонь вий .
Се шкастонть синагогасонть ульнесь идемевсень аванькс оймеялтсо колазь ломань . Сон верьга вайгельть рангстась :
« Ва-а-й ! Назаретэнь Иисус ! Мезе теть эряви минек эйстэ ? Тон сыть минек ёмавтомо ? Содатан , кият Тон : Тон Пазонть Иневаньксэзэ ! »
Иисус кежейстэ кардызе аванькс оймеялтонть : « Чатьмонть ! Лиссть эйстэнзэ ! » Аванькс оймеялтось ёртызе ломаненть масторов синагоганть куншкас ды , зыянонь апак тее , лиссь эйстэнзэ .
Весе дивсесть ды кортасть вейкест-вейкест туртов : « Кодат неть валтнэ ? ! Сон эсь азорксчинь вийсэнзэ кармавты аванькс оймеялтнэненьгак лисемс ломантнестэ – ды сынь лисить » .
Теде мейле Иисусто кулясь срадсь пертьпельга .
Иисус тусь синагогасто ды совась Симононь кудос . Те шкастонть Симононь низанязо сэредсь , теке палсь толсо . Сынь энялдсть Иисуснэнь лездамс сэредицянтень .
Иисус мольсь ваксозонзо , комась вельксэзэнзэ ды кардызе паломанть . Ормась кадызе аванть . Сон нейке жо стясь ды кармась инжетнень каванямо .
Чивалгома шкасто ломантне , кинь ульнесть кудосост эрьва кодамо ормасо сэредицят , ветизь ды кандызь сынст Иисусонь икелев . Сон путнесь кедензэ эрьва сэредицянть лангс ды теньсэ шумбралгавтнесь сынст .
Ламо ломантнень эйстэ теке шкастонть лиссть идемевстнеяк , верьга вайгельть пижнезь : « Тон – Пазонь кучовт Идицясь , Пазонть Цёразо ! » Ансяк Иисус идемевстнень кардась ды мерсь тенст чатьмонемс седе , мезде сынь содасть : Иисус – Пазонь кучовт Идиця .
Валске марто Иисус лиссь ошсто ды тусь чаво таркас . Ломантне кармасть вешнемензэ , ды зярдо муизь , снартнесть Сонзэ кирдемс юткстост туемадонть .
Ансяк Иисус мерсь тенст : « Монень эряви ёвтнемс Кенярксов куля Пазонь Инязорксчиденть лия оштнэваяк , эдь Мон тень туртов кучозянгак » .
Ды Сон седе товгак пачтясь паро кулянть Галилеянь синагогатнева .
Весть Иисус аштесь Геннисарет эрьке чиресэ . Пазонь валонть марямонзо кисэ ломантне эцесть малазонзо .
Иисус несь ведь чирестэ кавто венчт . Калонь кундыцятне лиссть венчстэ ды ёрвалесть алтымаст .
Иисус совась вейке венчентень , конась ульнесь Симононь , ды мерсь сонензэ аламодо уемс эрьке чирестэнть . Теде мейле Иисус , венчсэнть озадо аштезь , кармась тосто ломантнень тонавтомо .
Зярдо Иисус прядызе тонавтоманзо , мерсь Симоннэнь : « Уйть седе домка таркав ды каинк алтыманк калонь кундамга » .
Симон каршонзо мерсь : « Тонавтыця , минь вень перть важодинек , ансяк мезеяк эзинек кунда . Ялатеке мон таго нолдасынь алтыматнень , Тон меремат кунсолозь » .
Сынь истя тейстькак ды кундасть зняро калт , мик алтыматне кармасть сезневеме .
Сынь , кедьсэ аволязь , тердизь лездамо лия венчстэ ялгатнень . Сетне уйсть ваксозост ды пряс пештизь калсо кавонест венчтнень . Венчтне мик кармасть ваямо .
Тень неезь , Симон- Петра прась Иисусонь икелев кумажа лангс ды энялдозевсь : « Кадомак , Азором , эдь мон пежетеван ! »
Истя ламо кундазь калтнэде Симон ды сонзэ лия ялганзо абунгадсть ды тандадсть .
Истя жо тандадсть Яков ды Иоанн , Зеведеень цёранзо , конат кундсесть калт Симон марто вейсэ . Иисус мерсь Симоннэнь : « Иля пеле , те чистэнть саезь тон кармат улеме Монень ломанень ветицякс , аволь калонь кундсицякс » .
Сынь таргизь венчтнень эрьке чирентень , кадызь весементь ды тусть Иисус мельга .
Иисус кодамо-бути ошсо вастсь ломань , кона прясто пильгс вельтязель проказа ормасо . Зярдо сон неизе Иисусонь , пульзясь икелензэ , сюконясь модас ды кармась энялдомо : « Азоро , улиндеряй мелеть , мон Тонеть ванськавтован ! »
Иисус венстизе кедензэ , токизе сонзэ ды мерсь : « Ули мелем . Ванськадт ! » Ормась нейке жо кадызе сэредицянть .
Иисус кармавтсь тензэ : « Вант , киненьгак теде иля ёвтне . Азё попнэнь ды ванкшновтык прят . Теде мейле ванськадомат кисэ кандт Пазонтень казне . Истя эряви теемс Моисеень Коень коряс . Теньсэ тон невтьсак ломантненень эсь шумбралгадомат » .
Седеяк келейстэ сралесь Иисусто кулясь . Ламодояк ламо ломанть пурнавкшность Сонзэ перька – Сонзэ кунсоломо ды шумбралгалеме эсест орматнеде .
Иисус жо сеедьстэ тукшнось чаво таркав ды тосо ознокшнось .
Весть , зярдо Иисус тонавтсь , пуромозтнень ютксо Сонзэ кунсолость фарисейтькак ды Койс тонавтыцяткак , конат састь Галилеянь ды Иудеянь весе велетнестэ ды Ерусалимстэяк . Азоронь виесь ульнесь Иисусонь эйсэ , секскак Сон шумбралгавтсь сэредицятнень .
Зярыя цёрат ацамо лангсо кандсть Сонензэ мадезь ломань , кона сэредсь катар ормасо . Совавтыксэлизь сэредицянть кудос ды путыксэлизь Иисусонь икелев .
Ансяк кудосонть ульнесть пек ламо ломанть , секскак кандыцятне тов эзть соваво . Сынь кузсть кудонть лангс , калавтызь черепицянь вельтявксонть ды варяванть нолдызь сэредицянть ацамонек-мезнек ломантнень юткс , Иисусонь икелев .
Зярдо Иисус неизе сынст кемемаст , Сон мерсь сэредицянтень : « Оям , нолдазь тонь пежететь » .
Фарисейтне ды Койс тонавтыцятне арсезевсть : « Кие те истямось ? Мекс Сон истя Пазонть нарьги-покорды ? Кинень , Паздонть башка , нолдавить пежетне ? »
Иисус , сынст мельтнень содазь , кевкстинзе : « Мезекс тынь кирдтядо седейсэнк истят арсематнень ?
Мезесь седе шождыне меремс : “ Нолдазь тонь пежететь ” , эли “ Стяк ды якак ” ?
Истя тынь содадо , масторлангсо Ломантнень Цёранть ули азорксчизэ пежетень нолдамскак » . Теде мейле пшкадсь катардыцянтень : « Кортан теть : стяк , саить ацамот ды азё кудов ! »
Весень сельме икеле сэредицясь сеске стясь , саинзе ацамонзо ды тусь кудов , Пазонть шназь .
Покш абунгадома саинзе весень , сынь шнасть Пазонть ды тандадомань пачк кортасть : « Течи минь неинек акемевикс тевть ! »
Теде мейле Иисус тусь ды неизе каявксонь пурныцянть Левинь . Сон озадоль каявксонь пурнамо кудонть вакссо . Иисус мерсь тензэ : « Мольть Монь мельга ! »
Леви стясь , весементь кадызе ды тусь мельганзо .
Мейле Леви эсензэ кудосо анокстась Иисусонь туртов покш каванямо . Тосо ульнесть каявксонь ламо пурныцят ды лия инжетькак . Сынь весе вейсэ ярсасть-симсть .
Койс тонавтыцятне ды фарисейтне кежиявтозь кортасть Иисусонь тонавтницянстэнь : « Кода истя тынь каявксонь пурныця марто ды лия пежетев ломань марто вейсэ ярстадо-симтядо ? ! »
Иисус мерсь каршост : « Ормаменстиця эряви сэредицянень , аволь шумбра ломаннень .
Мон сынь тердеме велявтомс Пазонтень пежетевтнень , аволь видечисэтнень » .
Иисусонь кевкстизь : « Мекс Иоаннонь ды фарисейтнень тонавтницяст сеедьстэ постовить ды озныть , Тонсетне жо ансяк ярсыть ды симить ? ! »
Иисус мерсь тень каршо : « Арази кармавтовить постонь кирдеме свадьбань инжетне , зярс урьвакстыцясь мартост ?
Сы шка , зярдо урьвакстыцясь ули саезь юткстост , сестэ , сеть читнестэ , сыньгак кармить постовамо » .
Ды Иисус ёвтнесь сыненст валвелявкс : « Кияк ташто оршамос а панды коцтонь панкс , кона сезезь од оршамосто . Бути истя теят , сестэ колави од оршамоськак ды од коцтонь панксось а лади таштонтеньгак .
Од винаяк кияк а кайси ташто кедень кескавс . Бути истя теят , сестэ винась сезнесынзе кедень кескавтнень ды чуди масторов , кескавтнеяк ёмить .
Секскак од винанть эряви каямс од кедень кескавтнес . Сестэ ванстови теяк , тонаяк .
Ды киньгак , кона симнесь ташто винадо , а ули мелезэ симемс одто . Сон корты : “ Таштось седе вадря ” » .
Васенце оймсема чистэ Инечинь омбоце чиденть мейле савсь Иисуснэнь ютамс тонавтницянзо марто сюро паксява . Сонзэ тонавтницятне кармасть сезнеме сюропрят , мерькамо сынст коморсост ды ярсамо сюродонть .
Кой-конат фарисейтнеде кевкстизь сынст : « Кода истя тынь оймсема чистэ тейтядо сень , мезе а мереви теемс те чистэнть ? ! »
Иисус мерсь сынст каршо : « Тынь , нать , эзиде ловно седе , мезе тейсь Давид инязорось , зярдо сон ды сонзэ мартонзотнеяк вачомкшность ?
Сон совась Пазонь кудос , саинзе Пазонть икелев путозь кшитнень ды ярсась , куш неть кшитнеде , попто башка , киненьгак а меревиль ярсамс . Давид макссь те кшиденть сетнененьгак , конат ульнесть сонзэ марто » .
Мейле Иисус поладсь : « Ломантнень Цёрась оймсема чинть лангсояк азоро ! »
Лия оймсема чистэ Иисус сась синагогав ды тонавтсь . Тосо ульнесь цёра , конань вить кедезэ коськезель .
Койс тонавтыцятне ды фарисейтне вешнесть тувтал Иисусонь чумондомс . Секскак сынь пштистэ вансть Иисус мельга : шумбралгавты-арась Сон оймсема чистэ ?
Иисус , сынст арсематнень содазь , мерсь коське кедь ломанентень : « Стяк ды листь куншкав » . Тонась стясь ды лиссь куншкав .
Сестэ Иисус мерсь мельганзо ваныцятненень : « Мон кевкстнян тынк , мезе мереви теемс оймсема чистэ ? Паро эли берянь ? Идемс ломанень эрямонть эли ёмавтомс ? Сынь жо чатьмонсть » .
Сон варштась пертьпельга весень лангс ды мерсь коське кедентень : « Венстик кедеть » . Се венстизе , ды кедезэ теевсь шумбракс , омбоценть кондямокс .
Тень неезь , Койс тонавтыцятне ды фарисейтне азаргадсть ды кармасть эсь ютковаст кортнеме-арсеме , кодамо зыян теемс Иисуснэнь .
Неть читнестэ Иисус мольсь пандо лангс озномо ды ютавтызе тосо весе венть , Пазнэнь ознозь .
Чинь лисема шкасто Сон тердинзе Эсензэ тонавтницятнень , кочкась юткстост кемгавтово ды путынзе апостолокс .
Вана сынст лемест : Симон , конанень Иисус путсь лем – Петра ; Андрей , Симононь ялаксозо ; Яков , Иоанн , Филип , Бартоломей ,
Матвей , Фома , Алфеень Яков , Симон , конанень мерильть Зилот ,
Яковонь Иуда ды Искариотонь Иуда , кона мейле миизе Иисусонь .
Иисус валгсь апостолтнэнь марто пандонть прясто ды лоткась валаня таркас . Тосо пурнавозельть ламо Сонзэ тонавтницянзо ды ламо лия ломанть весе Иудеястонть , Ерусалимстэ ды иневедь чирень Тирэнь ды Сидононь оштнэстэ .
Сынь састь Иисусонь кунсоломо ды эсь ормадост шумбралгадомо . Иисус шумбралгавтынзе сетненьгак , конат майсесть аванькс оймеялтнэде .
Эрьвась перьканзо аштицятнеде бажась токамс Иисусонь , секс мекс Сонзэ эйстэ мольсь вий , конась шумбралгавтсь весень .
Иисус варштась тонавтницятнень лангс ды кармась кортамо : « Уцяскавтадо тынь , конатне чарькодить эсь кажовчист Пазонть икеле , эдь тынк ули Пазонь Инязорксчинк .
Уцяскавтадо тынь , течинь вачотне : Пазось тынк андтадызь . Уцяскавтадо тынь , течинь авардицятне : тынь карматадо кенярдозь пейдеме .
Уцяскавтадо тынь , зярдо Ломантнень Цёранть кувалма тынк лангс кирдить кеж , зярдо тынк панить ломантне эсест ютксто ды покордыть , зярдо тынк лементькак нулгодстить .
Се чистэнть кецядо ды мик верев кирнявтнеде кенярдомадонть : менель лангсо тыненк те ули сюпавдояк сюпавсто пандозь ! Кода ней теить тынк марто неть ломантне , истя сынст покштятнеяк тейнесть пазмарицятнень марто .
Тыненк жо , сюпавтненень , карми улеме покш зыян , эдь тыненк уш педе пес максозель эсь уцясканк .
Покш зыян сы тыненк , неень шкань пешксечисэ эрицятненень : тынь карматадо эрямо вачочисэ . Покш зыян тыненк , ней пейдицятненень : тынь карматадо ризнэме ды авардеме !
Покш зыян карми улеме тыненк , зярдо весе тынк шныть ! Истя жо сынст покштятнеяк шнасть кенгелиця пазмарицятнень » .
« Тыненк жо , кить Монь кунсолыть , кортан : вечкеде эсенк душмантнэнь , тееде паро сетненень , конат тынк лангс кирдить кеж .
Чанстядо сетнень , конат сюдыть эйсэнк , ды ознодо сетнень кисэ , конат тынк покордыть .
Бути кие риштятанзат чамаумарь ланга , – аравтык омбоцентькак . Ланга оршамопелень нельгицянтень максык алга панароткак .
Эрьвантень , кие тонь кедьстэ веши , макст . Ды бути кие сайсы мезентькак тонь кедьстэ , иля веше мекев .
Тееде ломантнень туртов ансяк сень , мезе тынк меленк коряс , эряви теемс тенст эсенк туртов .
Бути тынь вечксынк ансяк сетнень , конат вечктядызь тынк , сестэ мейсэ тынк питнейчись ? ! Эдь пежетев ломантнеяк вечкить эсест вечкицятнень .
Бути тейтядо паро ансяк тыненк паронь теицятненень , сестэ мейсэ тынк питнейчись ? ! Пежетев ломантнеяк истя тейнить .
Бути тынь макснетядо мезе-бути долкс ансяк сетненень , конатнень пельде учотадо мекев пандома , сестэ мейсэ тынк питнейчись ? ! Эдь пежетевтнеяк макснить долкс вейкест-вейкест туртов , зярдо содыть : мекев пандсызь максозенть питнензэ .
Тынь тееде мекевланк : вечкеде эсенк душмантнэнь , тееде паро , макснеде долкс сень , мезе вешить , ды илядо учо мекев пандома . Сестэ тыненк ули сюпавдояк сюпавсто пандозь ды тынь алкукс ультядо эйдекс Верепазонтень , конась чевте седей паронь стувтыцятнень туртовгак ды зыянонь теицятнень туртовгак .
Уледе истямо седеймарицякс , кодамо седеймариця тынк Тетясь » .
« Илядо судя лиятнень – ды тынккак Пазось а судятадызь . Илядо чумондо киньгак – ды тынккак Сон а чумондтадызь . Олякстомтодо чумосто – ды Сонгак тынк чумосто олякстомтадызь .
Максодо – ды тыненккак максови Пазонь пельде пешксе онкссо : эцезь , матразь ды пряс пештязь онкссо Сон каи тынк панар элезэнк . Кодамо онкссо онкстатадо , истямосо тыненккак онкстазь ули » .
Иисус ёвтнесь сыненст истямо валвелявкс : « Арази ветяви сокоронтень сокорось ? Кавонест , нать , а прыть латкс ?
Тонавтницясь а эрси тонавтыцядонзо седе покш . Ансяк тонавтнеманть прядозь , сон ули тонавтыцянзо кондямокс .
Кода тон сардыненть несак малавиксэть сельместэ , бути эсеть сельместэ чочконть а редясак ?
Эли , кода мерят эсеть малавиксэть туртов : “ Седейбельксэм , эрьга таргаса сельместэть сардыненть ” , бути а редясак чочконть эсеть сельместэ ? Чачонь полавтниця ! Таргик васняяк эсеть сельместэ чочконть , ды сестэ несак , кода таргамс малавиксэть сельместэ сардыненть » .
« А эрси паро чувто , кона максоволь берянь умарть , ды а эрси берянь чувто , кона максоволь паро умарть .
Эрьва чувтось содави умарензэ кувалт . Эдь кодоркс куракшсто а кочксить инжирт ды пурьгине палакссто а сезнекшнить винаумарть .
Вадря ломанесь эсензэ седей потмонь сюпавчистэнть ливтни паро ; берянь ломанесь эсензэ седей потсто ливтни апаро . Мезде ломаненть пештязь седеезэ , се лисни сонзэ кургстояк » .
« Мекс тынь мертядо монень : “ Азоро ! Азоро ! ” – ды ялатеке а тейтядо сень , мезес Мон кармавтан эйсэнк ?
Ёвтаса тенк , кинь ёнов моли эрьвась , кона сакшны Монень , кунсолы Монь валон ды топавты эйсэст .
Сон моли кудонь путыця ёнов , кона кудонь теемстэ чувсь домка латко ды путызе кудонзо кевень юронть лангс . Секскак , зярдо сыргась чудиведесь ды эшкевсь те кудонтень , сон эзь сявордово : кудось путозель кев лангс .
Кона жо кунсолы Монь валтнэнь ды ялатеке а топавты эйсэст , моли истямо ломань ёнов , кона путызе кудонзо юртомо , видьстэ мода лангс . Ды зярдо чудиведесь эшкевсь те кудонтень , сон сеске допрок каладсь » .
Теде мейле , зярдо Иисус ёвтызе кунсолыцятненень весементь , мезде арсесь ёвтамс , Сон велявтсь Капернаум ошов .
Те шкастонть тосо вейке сядонь прявтонь важозо пек сэредсь . Сон ульнесь кулома лангсо . Сядонь прявтось те важонть пек вечксь ды ванстсь .
Зярдо сядонь прявтось марясь Иисусто , сон кучинзе Иисуснэнь евреень прявтнэнь энялдома марто : самс ды идемс важонть куломадо .
Сынь састь Иисуснэнь ды кармасть псистэ энялдомо Сонзэ икеле : « Те сядонь прявтось паро ломань ды секскак , инеськеть , лездак тензэ !
Сон вечксы минек раськенть ды мик тейсь минек туртов синагога » .
Иисус сыргась мартост . Зярдо Иисус ульнесь аволь васоло кудонть эйстэ , сядонь прявтось кучинзе оянзо ёвтамо тензэ : « Азором , иля майсе . Мон Тонь коряс истямо вишкине ломанян : виздян натой совавтомс Тонь эсень кудос .
Мон а маштован Тонь икеле аштицякс , секскак мон монсь эзинь са Тонеть . Ансяк ёвтак вал , ды пички монь важом .
Мон монськак прявтонь кедь ало аштиця ломанян , ды монь кедь алояк аштить ушмант . Зярдо кармавтан вейкентень : “ Азё ! ” – сон моли . Омбоцентень кортан : “ Сак тей ! ” – сон сы , ды зярдо эсь важонтень мерян : “ Теик сень ! ” – сон тейсы » .
Неть валтнэнь марязь , Иисус пек дивазевсь , велявтсь мельганзо молиця ломантнень пелев ды мерсь : « Ёвтан тенк : истямо кемема зярс Мон эзинь вастне Израилень ломантнень юткстояк » .
Зярдо кучозтне мурдасть мекев кудов , сынь неизь важонть шумбракс .
Аламо шкань ютазь Иисус сыргась Наин ошов . Сонзэ марто мольсть ламот тонавтницянзо ды ламо лия ломанть .
Зярдо Сон пачкодсь ошонь ортанть видьс , ошстонть ливтильть калмамо кулозь ломань . Те кулозесь ульнесь дова авань вейкине цёра . Аванть марто ошсто мольсть ламо ломанть .
Зярдо Азорось неизе кулозенть аванзо , седеезэ ризнэзевсь кисэнзэ , ды Сон мерсь тензэ : « Иля аварде ! »
Мейле Иисус мольсь кулозенть малас ды токинзе кандолазтнэнь . Кандыцятне лоткасть , ды Иисус мерсь : « Цёрам , тонеть кортан : стяк ! »
Кулозесь озась ды кармась кортамо . Иисус сонзэ мекев максызе аванстэнь .
Весе ломантнень копачинзе тандадома , сынь шнасть Пазонть истямо валсо : « Вана минек юткс сась ине пазмариця ! Пазось сась Эсензэ раськентень лездамо ! »
Те кулясь Иисусто срадсь весе Иудеяванть ды перьканзояк .
Зярдо Иоаннонь тонавтницятне ёвтнизь тензэ весементь , мезе Иисус тейсь ,
Иоанн тердинзе кавтотнень сынст эйстэ ды кучинзе Иисуснэнь истямо кевкстема марто : « Тон – Се , конанень эряви самс , эли миненек учомс лия ? »
Кучозтне састь Иисуснэнь ды кортасть : « Нававтыця Иоаннось кучимизь минек Тонь кевкстеме : “ Тон – Се , конанень эряви самс , эли миненек учомс лия ? ” »
Те шкане Иисус ламонь шумбралгавтсь ормадо ды сэредемадо ды ламосто пансесь апаро оймеялтт ; ламо сокортнэнень велявтсь чивалдо .
Ды секскак Иисус кучозтненень мерсь : « Азёдо ды ёвтадо Иоаннэнь , мезе тынь неиде ды мариде : сокортнэ неить , аякицятне якить , проказасо сэредицятне ванськадыть , амарицятне марить , кулозтне вельмить , кажовтненень пачтяви Кенярксов куля .
Уцяскав се , кие Монь кувалма а кавтолды ! »
Зярдо Иоаннонь кучозтне тусть , Иисус кармась ёвтнеме ломантненень Иоанндо : « Мезе лангс ваномо тынь якиде чаво модав ? Вармасо лымбакстниця нудей лангс ?
Мезень ваномо эно якиде ? Паряк сюпав оршамосо оршазь ломанень ? Сеть , конат оршазь питнейстэ ды эрить сюпавсто , – сеть эрить инязоронь кудова .
Кинь ваномо эно якиде ? Пазмарицянь ? Виде , Иоанн пазмариця , ялатеке кортан тенк : сон пазмарицядояк покш .
Сон се , конадонть ульнесь сёрмадозь : “ Вана Тонь самодо икеле кучса Монсень кулянь кандыцям , сон анокстасы кинть Тонь туртов ” .
Кортан тыненк : весе чачозтнень ютксо арась вейкеяк пазмариця , кона улевель Нававтыця Иоанндо инекс . Ялатеке сехте вишкинесь , кона Пазонть Инязорксчисэнть , сондензэ покш » .
Ды весе сонзэ кунсолыця ломантне , мик каявксонь пурныцятнеяк , ловизь видекс Пазонь меленть-арсеманть ды секс нававтовтызь пряст Иоаннонь кедьстэ .
Фарисейтне ды Койс тонавтыцятне жо тусть Пазонь меленть каршо ды эзть карма Иоаннонь кедьстэ пряст нававтомо .
Сестэ Азорось мерсь : « Ки марто вейкетстямс Монень неень пингень ломантнень ? Кинь ёнов сынь молить ?
Сынь прок ошкужосо озадо аштиця эйкакшт , конат вейкест-вейкест туртов сеерить : “ Минь тынк туртов сединек нудейсэ , тынь жо эзиде киште . Минь тенк лайшинек , тынь эзиде аварде ! ”
Вана сась Нававтыця Иоанн , кшидеяк а ярсы , винадояк а сими – ды тынь кортатадо : “ Сонзэ эйсэ идемевсь ” .
Сестэ сась Ломантнень Цёрась , ярсыяк ды симияк – ды тынь ялатеке кортатадо : “ Вана опкан кургось ды винань вечкицясь , каявксонь пурныцянь ды лия пежетев ломанень ялгась ! ”
Ялатеке Пазонь превейчинть невтить видекс весе ломантне , конат молить сонзэ киява » .
Фарисейтнень эйстэ вейкесь тердизе Иисусонь эстензэ ярсамо . Иисус совась се ломаненть кудос ды озась столь экшс .
Те ошсонть эрясь усксевиця ава . Зярдо сон марясь Иисусонь ярсамодонть фарисеень кудосонть , сон сась тов ды кандсь тантей чине ой марто алебастрань кедьге .
Сон арась Иисусонь пильгензэ пес ды кармась авардеме . Сельведензэ валность Иисусонь пильгензэ . Авась эсензэ прячертнесэ кармась нардтнеме Иисусонь пильгтнень , палсесь сынст ды ваднесь эйсэст тантей чине ойсэ .
Тень неезь , фарисеесь , кона тердизе Иисусонь , арсезевсь : « Улевельгак те ломанесь алкуксонь пазмариця , сестэ Сон содаволь , кодамо те авась , кона Сонзэ токши . Те авась – усксевиця » .
Иисус велявтсь фарисеенть ёнов ды мерсь тензэ : « Симон , Мон тонеть мезе-бути ёвтавлинь » . Симон тень каршо пшкадсь : « Ёвтак , тонавтыця » .
« Весть кавто цёрат сайсть ярмаконь максницянь кедьстэ долкс ярмакт , – ушодсь Иисус . – Вейкесь эйстэст саекшнесь кедьстэнзэ ветесядт динарт , омбоцесь – ведьгемень .
Конаньгак саицятнень эйстэ арасель мейсэ пандомс , ды максыцясь кавонест туртов нолдынзе пандовксост . Ёвтак : конась , тонь койсэ , карми седе пек вечкеме максыцянть ? »
Симон тень каршо ёвтась : « Арсян се , конанень ульнесь нолдазь седе покш пандовксось » . « Видестэ тон арсят » , – мерсь Иисус .
Седе мейле Иисус велявтсь аванть ёнов ды мерсь Симоннэнь : « Тон несак те аванть ? Зярдо Мон сынь тонь кудос , тон ведьгак эзить максо пильгень шлямс , авась жо Монь пильгень валнынзе сельведьсэнзэ ды нардтнинзе прячерьсэнзэ .
Тон эзимик пала Монь вастомсто , авась жо а лоткси Монь пильгень палсемеде совамодон мейле те шкас .
Тон Монь прям натой эзик ваде ойсэ , сон жо Монь пильгень ваднинзе тантей чине ойсэ .
Мон ёвтаса теть , мекс истя : те аванть ламо пежетензэ нолдазь , ды секскак сон Монь пек вечксамам . Конань жо аламо пежетензэ нолдазь , сень вечкемазояк а покш » .
Мейле Иисус мерсь авантень : « Тонь пежететь нолдазь » .
Сестэ весе лия инжетне эсь пачкаст арсезевсть : « Кие те истямось , конась пежетненьгак нолды ? »
Иисус жо мерсь авантень : « Тонь кемемат идинзеть . Азё седейоймамо марто » .
Теде мейле Иисус яксесь ошсто ошс , велестэ велес ды пачтясь ломантнень туртов Кенярксов куля Пазонть Инязорксчидензэ . Сонзэ марто ульнесть кемгавтово тонавтницят
ды зяро-бути ават , конатнень Сон шумбралгавтынзе ормадо ды ванськавтынзе апаро оймеялтнэнь эйстэ . Ютксост ульнесь Магдала ошсто Мария , конаньстэ Иисус пансь сисем идемевсть ,
Иоанна , конань Куза мирдезэ ульнесь Ирод инязоронь кудоветицякс , Сусанна ды ламо лия ават , конат лездасть Иисуснэнь ды Сонзэ тонавтницятненень эсест ули-паросо .
Зярдо пурнавсть Иисусонь перька ламо ломанть , конат састь пертьпельде , Сон ёвтнесь сыненст истямо валвелявкс :
« Вана видицясь лиссь видеме . Зярдо сон видсь , конат-конат видьмекстнэ прасть ки чирес . Тосо сынст чалгсизь ломанть ды кочксизь нармунть .
Лиятне прасть кевев модас , куроксто лиссть ды куроксто коськсть : эзь сато летькесь .
Лиятне прасть кирмалав пулос , лисевкстнэнь марто кассть кирмалавтнэяк ды лепштизь сынст .
Лиятне прасть паро модас , кассть ды кандсть видьмекст , натой видезденть сядодо ламо » . Те валвелявксонть прядозь , Иисус серьгедсь : « Кинь улить мариця пилензэ – кунсолозо ! »
Тонавтницятне кевкстизь Иисусонь , кода чарькодемс те валвелявксонть .
Иисус ёвтась каршост : « Тыненк максозь чарькодемс Пазонь Инязорксчинзэ салавачитнень . Лиятнень марто жо Мон кортан валвелявкссо . Кадык сынь “ ваныть ды ялатеке а неить , кунсолыть ды ялатеке а чарькодить ” .
Те валвелявксонть смустезэ истямо : видьмекстнэ – Пазонь вал .
Ки чирес видезесь невти сетнень , конат кунсолыть валонть , ды мейле тенст сы Идемевсесь ды саласы седейстэст видезь валонть сень кисэ : иляст кемезеве сынь ды иляст уле идезь .
Кевпандо лангс видезесь невти сетнень , конат марясызь валонть ды сеске кенярдозь сайсызь сонзэ седеезэст . Ялатеке неть ломантнень арась кемема юрост , сынь кемить ансяк аламо шкас . Зярдо сы кодамояк снартнема-варчавтнема , сынь потыть кемемастонть .
Кирмалав пулос празь видьмекстнэ невтить сетнень , конат марясызь валонть , ансяк шкань ютазь эрьва чинь мелявкстнэ , сюпавчись ды тантей эрямось-аштемась лепштясызь валонть , ды сынь а раштыть .
Паро мода лангс видезесь невти сетнень , конат марясызь валонть , кеместэ кирдить сонзэ ванькс ды чевте седейсэст ды цидярдомасо кандыть видьмекст » . Тень ёвтамодо мейле Сон мерсь : « Кинь улить мариця пилензэ – кунсолозо ! »
« Кияк лампанть а кирвазтнесы кедьге алов эли удома эзем алов путомань кисэ . Мекевланк , сонзэ путнесызь лампань кирдема таркас , ды кадык весе , кить совить , неить валдонть .
Эдь арась истямо кекшевкс , конась аволь муеве , ды арась истямо салавань тев , конась аволь тееве содавиксэкс ды аволь лисе лангс .
Секскак арседе сень лангсо , кода тынь кунсолотадо . Эдь кинь ули , сенень седеяк ламо максови , кинь вана арась , сень кедьстэ саеви сеяк , мезесь маряви сонензэ эсензэкс » .
Весть Иисуснэнь састь авазо ды братонзо , арсесть вастовомс мартонзо . Ансяк Сонзэ малас сынь эзть ютаво : Иисусонь перька ульнесть пек ламо ломанть .
Иисуснэнь ёвтасть : « Ават ды братот аштить ушосо , сынь Тонь неевлидизь » .
Иисус тень каршо мерсь : « Монь авам ды братон сетне , конат кунсолыть Пазонь вал ды топавтыть сонзэ » .
Весть Иисус тонавтницянзо марто озась венчес ды мерсь тенст : « Печтясынек эрькенть » . Сынь сыргасть ,
ды уемстэ Иисус матедевсь . Апак учо эрькенть лангс каявсь покш давол , венчесь кармась пешкедеме ведте , секс тонавтницятне пельсть ваямодо .
Сынь пувтызь Иисусонь ды сеересть : « Тонавтыця , тонавтыця , эль ваятано ! » Сон стясь , кардынзе варманть ды ведьвелявкстнэнь . Даволось оймась , теевсь сэтьме .
« Косо кемеманк ? » – кевкстинзе Иисус тонавтницятнень . Сынь , тандадозь ды абунгадозь кевкстнесть вейкест-вейкест : « Кие те ломанесь ? Сон карды мик вармантькак , ведентькак , ды сынь кунсолыть Эйсэнзэ ! »
Мейле сынь пачкодсть Гадарань масторс , кона ашти Галилеянть каршо .
Зярдо Иисус лиссь венчстэнть эрьке чирентень , каршонзо вастовсь ошсто сыця цёра ломань , кона колазель идемевстнесэ . Сонзэ лангсо умок арасель оршамопель , ды эрясь сон аволь кудосо – калмова .
Иисусонь неемстэ сон рангозь прась кумажа лангс икелензэ ды верьга вайгельть пижакадсь : « Иисус , Верепазонь Цёра ! Мезе Тонеть эряви монь пельде ? Энялдан икелеть , иля пиштевте эйсэнь ! »
Сон кортась истя секс , мекс Иисус кармавтызе аванькс оймеялтонть лисемс эйстэнзэ . Те ломанесь уш кувать кирдевсь идемевсенть виензэ ало . Пиштяканть кедензэ ламоксть сюлмсекшнизь кшнинь рисьмесэ , пильгензэяк кершакшнызь кшнинь тертьсэ – истя лепштиксэлизь азарьксчинзэ . Ялатеке неть сюлмотнень сон сезнилинзе , ды идемевсесь пансь сонзэ ломантеме таркав .
Иисус поладызе кортамонть ды кевкстизе сонзэ : « Кода тонь леметь ? » Сон каршонзо мерсь : « Монь лемем Легион » , эдь сонзэ потс совазельть ламодояк ламо идемевсть .
Идемевстне кармасть энялдомо Иисусонь икеле : « Илямизь пане тоначинь потмакстомо отьмас » .
А васоло , пандо чиресэ , вановсь тувонь покш стада . Идемевстне кармасть энялдомо Иисусонь икеле : « Мерть миненек совамс тувотнес » . Иисус мерсь совамодо .
Сестэ идемевстне лиссть ломаньстэнть ды совасть тувотнес . Стадась сеске сэрей чирестэнть кирнявтсь эрькес ды ваясь эйзэнзэ .
Тень неезь , тувонь ваныцятне чиезь тусть тосто ды ёвтнизь неезенть ошканть ды маласо велетнева .
Ломантне лиссть ваномо сень , мезе теевсь . Ды зярдо сынь мольсть Иисусонь ваксс , неизь ломаненть , конань потсто лиссть идемевстне . Сон озадоль Иисусонь пильге песэнзэ , оршазь ды паро превсэ . Ломантне пек тандадсть .
Неицятне ёвтнизь сыненст , кода пичкась идемевсьсэ колазесь .
Сестэ весе Гадарань эрицятне виев тандадомадонть кармасть энялдомо Иисусонь икеле , туевель Сон неть таркатнестэ . Иисус озась венчентень ды сыргиксэль тов , косто сась .
Се ломанесь , конань потсто лиссть идемевстне , энялдсь молемс Иисусонь марто . Иисус кучизе сонзэ истямо валсо :
« Велявт эсеть кудов ды весенень ёвтнек , кодамо ине тев тейсь тонь туртов Пазось » . Те ломанесь тусь ды весе ошонтень ёвтнесь , мезе тейсь сонзэ туртов Иисус .
Ломантне умок учость Иисусонь , ды зярдо Иисус велявтсь мекев эрькенть омбоце пелев , весе вастызь Сонзэ кенярдозь .
Вана Иисуснэнь сась синагогань прявтось , лемезэ Яир . Сон прась Иисусонь пильгс ды энялдсь : « Инеськеть , сак монь кудос !
Монь вейкине эйкакшом , кемгавтовошка иесэ тейтернем , кулома лангсо ! » Иисус сыргась мартонзо . Тов молемстэ ломантне пек эцесть Иисусонь малас .
Ломантнень ютксо ульнесь ава , кона кемгавтово иеть сэредиль верень чудемасо . Авась весе ули-паронзо ютавтызе ормаменстицятнень лангс . Ялатеке сон киненьгак эзь шумбралгавтово .
Авась сась Иисус удалов ды токизе Сонзэ ланга оршамонзо цёконть . Сеске лоткась эйстэнзэ верень чудемась .
Иисус кевкстсь : « Кие Монь токимим ? » Кияк эзь ёвта пря , Петра ды Иисус мартотне мерсть : « Тонавтыця , Тонь перька ламо ломанть ды весе эцить Эйзэть эрьва ёндо . Тон жо кевкстнят : “ Кие Монь токимим ? ” »
Иисус ялатеке мерсь : « Кие-бути Монь токимим . Мон мария , кода Эйстэнь лиссь вием » .
Тень марязь , авась чарькодсь : сон эзь кекшеве Иисусто . Секскак сорнозь сон лиссь Иисусонь икелев , прась кумажа лангс ды весе ломантнень икеле ёвтась Сонензэ , кодамо тувталонь коряс токизе Иисусонь ды кода сеске пичкась .
Иисус мерсь тензэ : « Сазором , иля пеле ! Кемемат шумбралгавтынзеть тонь . Азё седейоймамо марто » .
Зярдо Иисус кортась аванть марто , сась синагогань прявтонть кудосто ёвтыця ды мерсь : « Тейтернеть кулось , иляк уш сыргавтне Тонавтыцянть » .
Ёвтазенть марязь , Иисус мерсь Яирнэнь : « Иля пеле , ансяк кемть , ды тейтернесь вельми » .
Зярдо сынь пачкодсть прявтонть кудос , Иисус Петрадо , Иоанндо , Яковдо ды тейтерненть тетядонзо-авадонзо башка киненьгак эзь мере мартонзо совамс .
Кудосонть весе ломантне авардсть ды лайшесть тейтерненть кисэ . « Илядо аварде » , – мерсь Иисус , – « сон эзь куло , сон уды » .
Тейтернесь кулось , сынь теде содасть , секскак кармасть пейдеме Иисусонь лангсо .
Иисус кудостонть весень панинзе , саизе тейтерненть кедте ды серьгедсь : « Тейтерне , стяк ! »
Тейтернентень велявтсь оймесь , ды сон нейке стясь . Иисус кармавтсь сонзэ андомс .
Тейтерненть тетятне-аватне пек талакадсть . Иисус кармавтсь сыненст киненьгак а ёвтнемс теде , мезе лиссь .
Иисус тердинзе Эстензэ кемгавтово тонавтницянзо , макссь тенст вий ды азорксчи ломаньстэ идемевсень пансеме ды эрьва кодамо ормань менстямо .
Сон кучинзе сынст ёвтнеме Пазонь Инязорксчиденть ды сэредицятнень шумбралгавтомо
ды мерсь тенст : « Илядо сае ки лангов мезеяк : кедьнежеяк , кансткак , кшияк , ярмакткак , оршамонь полавксткак .
Кодамо кудос соватадо , тосо эрядо се шкас , зярс а тутадо те ошстонть .
Косо тынк парсте а васттадызь , те ошстонть лиседе ды чукадинк пильгестэнк мик пулентькак . Кадык те ули сынст чумост невтемакс » .
Ды тонавтницятне тусть яксеме велестэ велес , эрьва кува Кенярксов кулянь ёвтнезь ды сэредицянь шумбралгавтнезь .
Весе неть Иисусонь тевтнеде кулятне пачкодсть Иродонь , Галилеянь тетрархонть , пилес . Сон абунгадсь : веенст кортасть , келя , те Иоанн вельмесь кулозьстэ ,
омбонст – Илия валгсь менельстэ , колмонст – вельмесь кезэрень пазмарицятнестэ вейкесь .
Ирод арсесь : « Мон монсь керявтыя Иоаннонь прянзо , кие эно те ломанесь , конадонть монень ёвтнить истят ёвтнемат ? » Ды секскак сон пек неиксэлизе Иисусонь .
Апостолтнэ велявтсть Иисуснэнь ды ёвтнесть Тензэ весемеде , мезе сынь тейнесть . Сестэ Иисус саинзе сынст Эсензэ марто ды сынь тусть Бетсаида ошонть эйстэ аволь васов , сэтьме таркав .
Ламо ломанть марясть Иисусонь туемадонть ды сыргасть Сонзэ мельга . Иисус седейшкава вастынзе сынст , кортнесь мартост Пазонь Инязорксчиденть ды шумбралгавтынзе сетнень , конат вешсть шумбрачи .
Чись ульнесь валгома лангсо . Кемгавтово тонавтницятне мольсть Иисусонь малас ды мерсть : « Мерть ломантненень , кадык сынь туить перька велень кудотнева ярсамопелень ды удома таркань вешнеме , эдь минь тесэ чаво таркасо » .
Иисус кармавтсь тенст : « Тынь тынсь максодо тенст ярсамопель ! » Тонавтницянзо тень каршо мерсть : « Минек ансяк вете кшинек ды кавто калонок . Паряк , миненек молемс ды рамамс весе неть ломантнень туртов ярсамопель ? »
Цёра ломантнеде тосо ульнесть ветешка тёжа . Иисус мерсь тонавтницянстэнь : « Ойсевтинк куронь-куронь , ведьгеменень-ведьгеменень » .
Тонавтницятне истя тейстькак ды весень ойсевтизь .
Сестэ Иисус саинзе вете кшитнень ды кавто калтнэнь , варштась менельс , ёвтась сюкпря Пазонтень , синтринзе ды макснинзе тонавтницянстэнь явшемс ломантнень ланга .
Весе ярсасть ды пешкедсть . Кадовозь сускомотнеде тонавтницянзо пурнасть кемгавтово куйметь .
Весть , зярдо Иисус ознось сэтьме таркасо ды мартонзо ульнесть ансяк тонавтницянзо , Сон кевкстинзе сынст : « Киекс ловить Монь эйсэ ломантне ? »
Сынь мерсть каршонзо : « Веенст ловить Тонь Нававтыця Иоаннокс , омбонст – Илиякс , лият кортыть – вельмесь кезэрень пазмарицятнестэ вейкесь » .
Иисус одов кевкстинзе сынст : « Вана тынь киекс Монь ловсамизь ? » Петра мерсь каршонзо : « Тон Христосат , Пазонь кучовт Идицят » .
Сестэ Иисус пек кармавтсь тенст киненьгак теде а ёвтнемс .
Ды поладсь : « Ломантнень Цёрантень ламо сави пиштемс . Прявтнэ , попонь покштнэ , Койс тонавтыцятне велявтыть Эйстэнзэ . Сон карми улеме маштозь , ансяк мейле колмоце чистэ Сон кулозьстэ вельми » .
Мейле Иисус мерсь весенень : « Кинь ули мелезэ молемс Монь мельга , се стувтозо эсь прянзо , саезэ эсь крёстонзо ды молезэ мельган .
Кинь ули мелезэ эсь эрямонзо ванстомс , се ёмавтсы сонзэ . Кие жо ёмавтсы эсь эрямонзо Монь кисэ , се ванстсы сонзэ .
Кодамо лезэ ули ломанентень , бути сон сайсы эстензэ весе масторлангонть ды бути теке марто теи эстензэ кулома эли мик оймень ёмамо !
Бути кияк визделгады Монь эйстэ ды Монь валтнэде , сень эйстэ визделгады Ломантнень Цёраськак , зярдо Сон сы Эсь инексчинь сияждомасо , Эсь Тетянзо ды иневанькс ангелтнэнь иневалдосо .
Видечи ёвтан тенк : конат-конат тесэ аштицятнень эйстэ а кулыть , кода несызь Пазонь Инязорксчинь самонть » .
Кавксошка чинь ютазь теде мейле , кода Иисус ёвтась теде , Сон саинзе мартонзо Петрань , Иоаннонь ды Яковонь ды кузсь мартост пандо пряс озномо .
Ознома шкастонть Иисусонь чама чачозо лиякстомсь , оршамопелензэ теевсть цивтёрдыця ашокс .
Апак учо Сонзэ ваксс лиссть кавто ломанть : Моисей ды Илия ды кармасть кортнеме Иисус марто . Сынст перькаяк ульнесь иневалдонь сияждомась . Сынь кортнесть Иисусонь эрямонь прядовомадонть , конась топавтови Ерусалимсэ .

Се шкане Петра ды сонзэ ялгатне кеместэ матедевсть . Зярдо сыргозсть , сынь неизь Иисусонь иневалдонь сияждомасо ды Сонзэ марто аштиця кавто цёратнень .
Зярдо цёратне туиксэльть Иисусонь эйстэ , Петра мерсь : « Тонавтыця , кода паро миненек тесэ улемс . Эрьга , тейтяно колмо кудынеть : вейкенть Тонеть , вейкенть Моисейнень , вейкенть Илиянень » . Те шкастонть Петра сонськак эзь сода , мезде кортась .
Петрань эзь прядово кортамозо , кода сась пель ды вельтинзе сынст . Тонавтницятне пек тандадсть , зярдо кекшевсть пеленть эйсэ .
Пеленть потсто каятотсь вайгель : « Те Монь вечкевикс Цёрам . Кунсолодо Сонзэ ! »
Зярдо вайгелесь чатьмонезевсь , тонавтницятне неизь Иисусонь таго ськамонзо . Сень , мезе несть тонавтницятне , сынь се шкастонть киненьгак эзизь ёвтне ды кирдсть эсест потсо .
Омбоце чистэнть , зярдо сынь валгсть пандо прясто , Иисусонь вастызь ламо ломанть .
Апак учо кие-бути ломантнень ютксто серьгедсь : « Тонавтыця , энялдан икелеть : лездак монь цёрынем туртов ! Сон монь вейкине эйдем !
Сонзэ лангс сеедьстэ кайсеви апаро оймеялтось : цёрынесь апак учо пижакали . Оймеялтось рестеи эйсэнзэ мода лангс , эйдесь пани човт , ды оймеялтось сонзэ кадсы ансяк сестэ , зярдо овсе машты эйденть виезэ .
Мон энялдынь Тонь тонавтницят икеле панемс те оймеялтонть , сыненст жо сон эзь паневе » .
Иисус мерсь каршонзо : « Вай , неень пингень акемиця ды колазь ломанть ! Зярс Монень эряви улемс тынк марто ды кирдемс коронк ? ! Ветик тей цёрынькат » .
Мик зярдо молиль цёрынесь Иисусонь малас , идемевсесь рестедизе сонзэ : цёрынесь прась мода лангс ды пуворявозь кеверезевсь . Иисус кардызе аванькс оймеялтонть , шумбралгавтызе цёрыньканть ды максызе мекев тетянстэнь .
Весе ломантне абунгадозельть Пазонь истямо вийденть ды инексчиденть . Зярдо весе ломантне дивсесть Иисусонь тевтненень , Сон мерсь Эсензэ тонавтницянзо туртов :
« Кунсолодо Монь ды мельсэнк кирдинк сень , мезе Мон тенк ёвтан : Ломантнень Цёрась ули максозь-миезь ломантнень кедь алов » .
Ансяк сынь эзизь чарькоде Иисусонь валтнэнь смустест : сон кекшезель эйстэст , ды секскак сынь Сонзэ кортамонзо эзизь чарькоде , ды кевкстемс Сонзэ сынь пельсть .
Тонавтницятнень ютксо лиссь пелькстамо : кие сынст ютксо весемеде покшось .
Сынст седей мельтнень чарькодезь , Иисус сайсь эйкакш , аравтызе сонзэ Эсензэ ваксс
ды кортась тенст : « Кие сайсы эстензэ Монь лемем кисэ те эйкакшонть , се Монь сайсамам . Кие Монь сайсамам , се Кучицямгак сайсы . Кие весемеде вишкине тынк ютксо , – се алкуксокс весемеде покш » .
Сестэ Иоанн мерсь Иисуснэнь : « Тонавтыця ! Минь неинек ломань , кона Тонь лемсэ идемевсть панси . Минь кардынек сонзэ , мекс сон минек марто а яки » .
Иисус мерсь каршонзо : « Илинк карда сонзэ : кие аволь тынк каршо , се тынк кисэ » .
Зярдо малавгадсь Иисусонь менель лангов кепедевема шкась , Сон апак кавтолдо сайсь мель молемс Ерусалимев .
Эсензэ эйстэ седе икеле Иисус кучсь ёвтыцят , конат мольсть Самариянь вейке велес анокстамо весементь , мезе эрявсь Сонзэ самонть туртов .
Ансяк велень эрицятне Иисусонь эзизь совавто тозо секс , мекс мольсь Сон Ерусалимев .
Тень неезь , Сонзэ тонавтницятне , Яков ды Иоанн , кевкстсть : « Азоро , бути ули мелеть , минь мертяно : валгозо менельстэ толось ды кадык весень маштсынзе кода тейсь Илия ? »
Иисус велявтсь сынст ёнов , лоткавтынзе ды мерсь : « Тынь а содатадо , кодамо оймеялтонь тынь .
Эдь Ломантнень Цёрась сась ломантнень оймест идеме , аволь ёмавтомо » . Ды сестэ сынь тусть лия велев .
Молемстэ сынь вастсть ломань , кона мерсь Иисуснэнь : « Азоро , мон туян Тонь мельга , ков Тон илязат моле » .
Иисус каршонзо мерсь : « Ривезтнень ды менель нармунтнень улить пизэст , Ломантнень Цёранть жо арась тарказо , козонь чиремтевлизе прянзо » .
Лия ломанентень Иисус мерсь : « Мольть Монь марто » . Тонась мерсь : « Азоро , нолдамак монь васняяк кудов тетянь калмамо » .
Иисус каршонзо мерсь : « Кадык кулозтне эсь кулозест сынсь калмасызь . Тон жо мольть ды ёвтнек Кенярксов кулянть Пазонь Инязорксчиденть » .
Таго вейке ломань мерсь Иисуснэнь : « Мон молян Тонь марто , Азоро ! Ансяк мерть монень васняяк молемс кудов ды ёвтамс туемань вал малавиксэнь туртов » .
Иисус мерсь каршонзо : « Кона путызе кедензэ сока лангс ды ялатеке ванкшны удалов , се а маштови Пазонь Инязорксчинть туртов » .
Теде мейле Азорось кочкась сизьгемень лия тонавтницят ды кучинзе сынст кавтонь-кавтонь Эсензэ эйстэ седе икеле эрьва кодамо ошка ды велева , ков Сонсь пурнась молеме .
Сон мерсь сыненст : « Сюрось чачсь ламо , ансяк нуицятнеде аламо . Секскак энялдодо нуемань Азоронть икеле , кучозо Эсензэ паксяв седе ламо важодицят .
Азёдо ! Ванодо : Мон кучан эйсэнк , кода вирезтнэнь верьгиз юткс .
Илядо сае ки лангов мезеяк : ярмакткак , кансткак , омбонст карсемапельтькак , ды киява молемстэ илядо лотксе ки мартояк шумбракстнеме .
Зярдо соватадо киньгак кудос , васняяк шумбракстнемстэ арседе эрицятненень сэтьмелув .
Бути те кудосонть эри ломань , кона анок эрямс сэтьмелувсо , сестэ тынк сэтьмелувось кадови сонзэ марто . Бути эри тосо аволь истямо ломань , сестэ тынк сэтьмелувось велявты мекев эстенк .
Эрядо те кудосонть , ярсадо ды симеде весемеде , мезде тынк тосо иляст каваня . Эдь важодицянтень пандыть важодеманзо кисэ . Кудосто кудос илядо яксе .
Зярдо тынь соватадо ошс ды тынк тосо васттадызь , ярсадо теде , мезде эйсэнк каванить .
Шумбралгавтодо сэредицятнень , конат тосо улить , ды ёвтнеде весенень : “ Пазонь Инязорксчись сась тынк малав ” .
Бути соватадо кодамояк ошов ды тынк тосо а васттадызь , лиседе сонзэ кужотнес ды ютамсто кортадо :
“ Минь сорновтсынек пильгестэнек тынк ошонь пулентькак , кадовозо сон эсенк марто ! Ялатеке содадо : Пазонь Инязорксчись сась тынк малав ” .
Мерян тенк : Пазонь судонь чистэнть натой Содомонь эрицятненень ули седе шождыне се ошонь эрицятнень коряс » .
« Зыян теть , Хоразин ош ! Зыян теть , Бетсаида ош ! Бути тамашатнень , конатне тыненк невтезельть , неевлизь Тир ды Сидон оштнэнь эрицятне , сынь пежеттест янксемань невтемакс умок оршавольть ризнэмань оршамот ды аштевельть озадо кулов лангсо .
Секскак тынденк шождыне карми улеме судямонь чистэнть Тирэнь ды Сидононь эрицятненень .
Ды тонгак , Капернаум ош , менель видьс кепедевезь , тоначинь потмакстомо отьмас ёртозь улят !
Се , кие кунсолы тынк , кунсолы Моньгак ды кие тынк каршо моли , се моли Монь каршояк . Содадо ! Кие Монь каршо моли , се моли Монь Кучицянть каршояк » .
Сизьгемень тонавтницятне мекев састь Иисуснэнь , кенярдозь кортасть : « Азоро ! Мик идемевстнеяк теить минек мереманть коряс , зярдо минь кармавттано сынст Тонь лементь кундазь » .
Иисус каршост кортась : « Мон неия , кода Сатанась ёндолкс прась менель лангсто .
Истя , Мон максынь тыненк вий пильгесэ тапамс гуйтнень , скорпионтнэнь ды максынь азорксчи Душманонь весе виенть лангсо . Секскак кодамояк зыян тыненк а ули тень кисэ .
Ансяк аволь сенень кенярдодо , мекс аванькс оймеялтнэ тынк кунсолыть . Кенярдодо вана тенень : тынк леменк сёрмадозь менель лангсо ! »
Те шкастонть Иисус кенярдозевсь оймеялтсо ды мерсь : « Ёвтан Теть сюкпря , Тетяй , менелень ды масторонь Азоро ! Сюкпря Теть сень кисэ , мекс Тон сёпить нень превейтнеде ды ёроковтнеде ды панжить сетненень , конат прок вишка эйкакшт . Алкукс , Тетяй , истямо ульнесь Тонь паро мелесь ! »
Иисус велявтсь тонавтницянзо ёнов ды ёвтась : « Тетям максызе весементь Монь кедь алов , ды ансяк Сон ськамонзо алкукс содасы Эсь Цёранзо . Тетянтькак содасы ансяк Цёрась ды сеть , конатненень Цёранть мелезэ панжомс Сонзэ » .
Мейле Иисус велявтсь Эсензэ тонавтницятнень ёнов ды пшкадсь ансяк сыненст : « Уцяскавт сельметне , конат неить сень , мезе нетядо тынь !
Эдь кортан тыненк : ламо пазмарицянь ды инязоронь ульнесь мелест неемс сень , мезе тынь нетядо , ансяк эзизь нее ды марямс сень , мезе тынь марятадо , ансяк эзизь маря » .
Вейкесь Койс тонавтыцятнестэ лиссь икелев , снартневтиксэлизе-варчавтниксэлизе Иисусонь ды секскак кевкстизе : « Тонавтыця , мезе монень теемс пингеде пингень эрямос совамга ? »
Иисус каршонзо мерсь : « Койсэнть мезе сёрмадозь ? Мезе тон тосто ловнат ? »
Тонась каршонзо мерсь : « Вечкть Азоронть , эсь Пазот , весе седейсэть , весе оймесэть , весе вийсэть , весе превсэть-содавкссот . Вечкть малавиксэть , кода эсь прят » .
Иисус мерсь тензэ : « Видестэ тон кортыть . Тейть истя ды соват эрямос » .
Ялатеке Койс тонавтыцясь невтиксэлизе эсь прянзо виде оймекс ды кевкстизе Иисусонь : « Кие эно монь малавиксэм ? »
Тень каршо Иисус ёвтась тензэ : « Ве ломань ютась Ерусалимстэ Ерихонов . Молемстэ каявсть лангозонзо нельгицят . Сынь нельгизь сонзэ кедьстэ весементь , мик оршамопелензэяк , тапсизь сонзэ ды пельскулозекс кадызь , сынсь жо тусть .
Лиссь истя , те кияванть савсь ютамс вейке попнэнь . Сон неизе пайстомонть ды кинть омбоце ёнга ютась ваксканзо .
Истя тейсь левинсеськак : те таркантень пачкодезь , сон неизе пайстомонть – ды истя жо кинть омбоце ёнга ютась ваксканзо .
Савсь ютамс те кияванть Самариянь вейке эрицянтеньгак . Зярдо сон пачкодсь се таркантень ды неизе пиштяканть , нейке ризнэзевсь седеезэ .
Сон мольсь ваксозонзо , аржонзо винасо ды ойсэ ваднинзе , тапаринзе . Мейле озавтызе эсензэ осёлонзо лангс , ускизе инжень кудос ды тосо якась мельганзо .
Омбоце чистэнть , туемстэ , сон таргась кавто динарт , максынзе инжень кудонь азоронтень ды мерсь тензэ : “ Якак мельганзо , ды ютавтындерят седе ламо ярмакт , мон мекев самсто макссынь теть ” .
Кие неть колмотнестэ ульнесь , тонь койсэ , алкуксонь малавиксэкс пиштякантень , кона понгонесь нельгицятненень ? »
Койс тонавтыцясь мерсь каршонзо : « Се , конась путсь тензэ седеймарямо » . Сестэ Иисус мерсь тензэ : « Азё , ды тонгак истя тейнек » .
Седе тов ютамсто Иисус тонавтницянзо марто пачкодсть вейке велес . Тосо тердизе Сонзэ инжекс эсензэ кудос ава , конань лемезэ Марта .
Сонзэ ульнесь сазорозо , Мария . Мария озась Иисусонь пильге пес ды кунсолось сень , мезде Сон кортась .
Марта капшазь анокстась покш каванямо инжетнень туртов . Сон аламос лоткась Иисусонь ваксс ды кевкстизе Сонзэ : « Азоро , нать , Тонеть ялатеке , мекс монь сазором ськамон кадымим весе тевтнень тееме ? Сестэ мерть тензэ , кадык лезды монень » .
Иисус мерсь каршонзо : « Марта , Марта ! Тон ламодо мелявтат ды майсят .
Эрявиксэсь ансяк вейке . Мария кочкизе эстензэ сех паро таликанть , конась а саеви кедьстэнзэ киненьгак » .
Весть Иисус ознось ве таркасо . Зярдо Сон прядызе озноманзо , тонавтницятнень эйстэ вейкесь энялдозевсь икелензэ : « Азоро , Тонгак тонавтомизь минек озномо , эдь Иоанн тонавтынзе эсензэ тонавтницянзо » .
Иисус мерсь тенст : « Ознодо вана истя : Менелень минек Тетянок , иневаньксэкс улезэ Тонь леметь ! Сазо Тонь Инязорксчить , топавтовост Тонь мелеть-арсемат масторлангсояк , кода менельсэ !
Макст миненек эрьва чистэ эрявикс кши-сал .
Нолдыть минек теевть пежетенек , эдь миньгак нолдтнетяно минек икеле чумосотненень . Илямизь нолда снартнемас-варчавтнемас , мекевланк – менстямизь Апародонть » .
Мейле Иисус мерсь сыненст : « Мерьсынек , кинь-бути тынк эйстэ ули ялгазо , ды вана тон сыть сонензэ пелевене ды кортат : “ Ялгай , монень апак учо совась вакска ютамсто оям , андомс сонзэ а мезде . Секскак вешан кедьстэть колмо кшить , конатнень мейле пандсынь теть ” .

Ялгась мери теть кудосто : “ Илямак талновто . Монь кенкшем пекстазь , ды монськак эйкакшон марто удома таркасан . Секскак а стяван тонеть кшинь максомо ” .
Кортан тенк : бути сон натой ялгаксчинь кисэ а сти ды а максы кши , сонензэ ялатеке стяма ды максома тонеть весементь , мезе эряви , бути стардозь , апак пота кармат вешеме .
Секскак Мон кортан тыненк : вешеде ды максозь ули тенк ; вешнеде ды мутадо ; вачкоеде ды панжить тенк .
Эдь эрьва вешицянтень – максови ; вешницясь – муи ; вачкоицянтень – панжозь ули .
Арази муеви тынк ютксто истямо тетя , конась , зярдо цёразо веши кедьстэнзэ кши – максы сонензэ кев , эли зярдо цёразо веши кал – калонь таркас максы сонензэ гуй ?
Эли бути цёразо веши ал – арази тетясь максы сонензэ пупиця шанжав ?
Бути натой тыньгак , берянь ломанть , машттадо эсь эйкакшонк туртов вадря казнень макснеме , нама , менелень Тетянк седеяк максы Иневанькс Оймеялтонть сетненень , кить вешить кедьстэнзэ » .
Весть Иисус пансь ве ломаньстэ идемевсь , кона тейсь те ломаненть акортыцякс . Зярдо идемевсесь лиссь , а кортыця ломанесь кармась кортамо . Перька аштицятне дивсесть .
Ансяк конат-конат кортнесть : « Иисус Вельзевулонь , идемевстнень прявтост , вийсэ панси идемевсть » .
Лиятнень ульнесть мелест снартнемс-варчавтнемс Иисусонь , ды секскак вешсть Сонзэ пельде менельстэ тамашань тешкс .
Иисус жо содыль сынст мельдест ды мерсь : « Вана мастороськак а ванстови , бути ушодовить эйсэнзэ тюремат , ды кудоськак калады , бути тосо свал ютыть сёвномат-пелькстамот .
Бути Сатанаськак сти тюреме эсензэ каршо , арази сестэ сонензэ кирдеви инязорксчизэ ? Тынь ялатеке кортнетядо : мон , келя , пансян идемевстнень Вельзевулонь вийсэ .
Бути Мон идемевстнень пансян Вельзевулонь вийсэ , сестэ тынк сетне кинь вийсэ пансить эйсэст ? Сынст тевесткак невтить : тынк чумондоманк а виде .
Мекевланк , бути Мон пансян идемевстнень Пазонь вийсэ , сестэ Пазонть Инязорксчизэ уш пачкодсь тенк .
Зярдо виев ломань вадря кедьёнкс марто вансты эсензэ кудонзо , сестэ сонзэ ули-парозо ванстови .
Зярдо жо кодамояк седе виев каяви сонзэ лангс ды изнясы , сестэ сон нельгсынзе весе кедьёнксонзо , конатнень лангс сон кемсь , сайсы ды явсы ули-паронзо .
Кие аволь Монь кисэ , се Монь каршо , ды кие Монь марто а пурны , се ёртни-ёмавтни » .
« Зярдо аванькс оймеялтось лиси ломаньстэнть , сон яки ведтеме таркава , ды вешни эстензэ оймамо тарка , ансяк а муи . Сестэ мери : “ Велявтан ташто кудозон , косто лисинь ” .
Самсто сон мусы сонзэ тенсезь ды пурназь-сэрнязь .
Сестэ сон моли ды саи мартонзо лия сисем оймеялт , эстедензэяк кежейть , весе совить се ломаненть потс ды кармить эрямо тосо . Ды теде мейле се ломаненть ёжомарямозо карми улеме седеяк берянь икеленсенть коряс » .
Зярдо Иисус теде кортась , ломантнень ютксто вейке ава серьгедсь тензэ : « Уцяскав те авась , конась пекесэнзэ кандтнинзеть ды потесэ андынзеть Тонь ! »
Иисус тень каршо мерсь : « Седеяк уцяскавт сеть , конат марить ды топавтыть Пазонь валонть ! »
Ломантнеде кармасть пурнавомо ламодояк ламо , ды Иисус кортась : « Кодат берянть неень пингень ломантне ! Сынь вешить тешкс , ансяк Иона пазмарицянть тешкстэнть башка кодамояк лия тешкс сыненст максозь а ули .
Кода Иона ульнесь тешксэкс Ниневиянь эрицятнень туртов , истя Ломантнень Цёраськак карми улеме тешксэкс неень пингень эрицятнень туртов .
Лембе ёнксонь инязоравась сти Пазонь судс неень пингень ломантнень марто ды чумондсынзе сынст . Эдь сон масторонь пестэ сакшнось Соломононь превейчинзэ кунсоломо . Ды вана ней тынк икеле Се , кона Соломондояк ине !
Ниневия ошонь ломантне стить Пазонь судс неень пингень ломантнень марто ды чумондсынзе сынст . Эдь Ниневиянь эрицятне Ионань кулянть марямодо мейле велявтсть Пазонтень , ды вана ней тынк икеле Се , кона Ионадояк ине » .
« Кияк кирвазтезь лампанть а кекшсы каськас эли кедьге алов . Мекевланк , путсы лампань кирдема таркас , кадык весе совицятне неить валдонть .
Тонь сельмесь – рунгот туртов валдонь максыця . Секскак улиндеряй тонь сельмесь шумбра , сестэ весе рунготкак ули пештязь валдосо . Улиндеряйть сельметне сэредицят , сестэ рунготкак ули пештязь чоподасо .
Секскак вант : валдось , конась тонь эйсэ , илязо уле чоподакс !
Улиндеряй тонь рунгось пештязь валдосо ды а улиндеряй тоньсэть кодамояк чоподачи , сестэ тонь рунгось прясто пильгес валдомгады , кода лампась эсензэ валдосо валдомтовлинзеть тонь » .
Зярдо Иисус прядызе кортамонзо , вейке фарисей тердизе Сонзэ эстензэ ярсамо . Иисус сась ды озась столь экшс .
Фарисеесь дивазевсь , зярдо неизе , мекс Сон ярсамодо икеле эзинзе шля кедензэ .
Ансяк Азорось мерсь сонензэ : « Вана тынь , фарисейтне , ванськавтнетядо кечень ды ваканонь ушо ёнкстнэнь , тынсенк потмонк эцезь апештевемадо ды зыяндо .
Превтеметь ! Арази аволь Се , кона теизе ушо ёнксонть , Се теизе потмо ёнксонтькак ?
Явшеде кажовтненень сень , мезенк ули вакантнэсэ , сестэ весемесь карми улеме ванькс тынк туртов .
Зыян тенк , фарисейть ! Тынь пандтадо Пазонтень кеменце пелькс натой мята ды копёр тикшестэ ды пирень лия эмежстэяк . Ансяк тынь стувтынк вечкемс Пазонть ды эрямс видечисэ ! Нама , эряви теемс теньгак ды а стувтомс тонаньгак .
Зыян тенк , фарисейть ! Тынь вечктядо синагогасо икельце таркатнесэ озадо аштеманть , ошкужосо мартонк шумбракстнеманть .
Зыян тенк , Койс тонавтыцят ды фарисейть , чачонь полавтницят ! Тынь прок апак тешкста калмот , конатнень ланга якить ломанть ды а содыть сынст улемадост » .
Сестэ Койс тонавтыцятнень эйстэ вейкесь мерсь : « Тонавтыця , те кортамосонть Тон минеккак покордат ! »
Иисус каршонзо мерсь : « Тыненккак , Койс тонавтыцят , зыян ! Тынь вачкатадо ломантнень лангс а кандовикс сталмот , тынсь жо сурсояк а лыкавтадо неть сталмотнень кандомост .
Зыян тенк ! Тынь стявтнетядо пазмарицятнень калмост ланга кевстэ теезь ледстнема тешкст . Неть пазмарицятнень кить маштнекшнызь ? Тынк покштянк !
Теньсэ тынь тынсь невттядо , кода шнатадо эсенк покштятнень тевест : покштятне маштнесть пазмарицятнень , тынь стявтнетядо сынст калмост ланга ледстнема тешкст .
Секскак Пазонь Превейчись корты : “ Кучан сыненст пазмарицят ды апостолт , ансяк сынст эйстэ веенстнэнь маштнесызь , омбонстнэнь паньсызь ” .
Теньстэ лисни : тыненк , неень пингень ломантнень , пандома весе пазмарицятнень верест кисэ , кона валозель менель-масторонь теемастонзо саезь :
Авелень верьстэ саезь Захариянь верьс , кона маштозель Пазонь кудонть ды икелензэ аштиця алтаренть ютксо . Алкукскак , кортан тенк : неень пингень ломантнень кедьстэ пандовтови пазмарицятнень валозь верест .
Зыян тенк , Койс тонавтыцят ! Тынь салынк содамочис кенкшень панжоманть . Тынськак тов эзиде сова ды сетненьгак , кить тов совиксэльть , эзинк нолда » .
Зярдо Иисус кортась сыненст тень , кежейгадозь фарисейтне ды Койс тонавтыцятне кармасть педсеме Сонензэ ламо кевкстема марто .
Сынь пштистэ кунсолость Иисусонь эрьва валонть ды снартнесть кундамс Сонзэ вал лангсо чумондомс Сонзэ .
Те шкане Иисусонь перька пурнавсть ламо тёжат ломанть . Сынь мик лепштясть вейкест-вейкест . Иисус васняяк пшкадсь Эсензэ тонавтницятненень : « Ванстодо прянк фарисеень чапавтомадонть , лиякс меремс , чачонь полавтнемадонть .
Весе , мезесь ней кекшезь , лиси лангс , ды весе салавансеськак карми улеме содавиксэкс .
Секскак , весе , мезде тынь кортатадо чоподасо , ули марязь чи валдосо . Ды мезде тошкатадо пилестэ пилес кудо потсо , ули серьгедезь кудо лангсто » .
« Кортан тенк , Эсень оятненень : илядо пеле сеть ломантнеде , конат маштсызь тынк рунгонк . Эдь теде мейле тынк туртов а тееви седе покш зыян .
Мон ёвтан тенк , киде пелемс : пеледе Седе , конань ули азорксчизэ рунгонь маштомскак ды тоначинь толс ёртомскак . Кортан тенк , вана киде пеледе .
Арази а кавто трёшникте микшнить вете озязтнэнь ? Тень лангс апак вано , Пазось вейкеньгак сынст эйстэ эзизе стувто .
Натой тынк пря черенккак весе ловнозь . Секс илядо пеле . Тынь ялатеке весе озязтнэде седе питнейтядо ! »
« Кортан тенк : эрьвась , кие апак сёпо ломантнень икеле лови эсь прянзо Монь ломанекс , сень Монгак , Ломантнень Цёрась , апак сёпо ловса Пазонь ангелтнэнь икеле Эсень ломанекс .
Кие жо ломантнень икеле велявты Монь эйстэ , сень эйстэ Монгак велявтан Пазонь ангелтнэнь икеле .
Эрьванть , кие ёвты сялдома-покордамо вал Ломантнень Цёранть лангс , чумозо нолдави . А вана кие ёвты сялдома-покордамо вал Иневанькс Оймеялтонть лангс , сень чумозо нолдазь а ули .
Ды зярдо ветятадызь тынк синагогас , прявтнэнь ды азортнэнь икелев , илядо мелявто , кода ванстомс эсь прянк эли мезе кортамс .
Эдь Иневанькс Оймеялтось те шкане тонавттадызь , мезе эряви тыненк кортамс » .
Та-кие пурнавозь ломантнень ютксто мерсь Иисуснэнь : « Тонавтыця , мерть монь лелянь туртов , кадык сон явсы юткованок тетянь-авань кадовт ули-паронть » .
Иисус ацирьгадозь мерсь каршонзо : « Арази кияк путымим Монь улемс тыненк судиякс эли ули-паронь явицякс ? »
Седе тов Сон поладсь весемень туртов : « Ванодо , ванстодо прянк эрьва кодамо апештевемадо . Ломанень эрямось а онкстави ули-паронь сюпавчисэ , зяро сонзэ эйстэ илязо уле » .
Ды ёвтнесь Иисус тенст валвелявкс : « Вейке сюпав ломаненть чачсь паксясо ламо сюрозо .
Се ломанесь эсь пачканзо арсесь : “ Мезе монень теемс ? А козонь монень пурнамс сюронть ” .
Ды сестэ сон мерсь эстензэ : “ Вана мезе теян : яжасынь утомон , теян седе покшт , пурнаса тозонь весе сюром ды весе ули-паром .
Сестэ мерян эстень : ней тон уцяскават ! Эрьва кодамо ули-парот саты ламо иес . Оймсек , ярсак , симть ды кецяк ! ”
Ансяк Пазось мерсь тензэ : “ Превтеме ! Те вестэнть сайса ойметь тонь эйстэ . Кинень сестэ кадови се , мезе тон пурныть ? ”
Истя эрси эрьванть марто , кие ансяк эстензэ ташты сюпавчить ды конась теке марто Пазонть сельме икеле а ули сюпавкс » .
Мейле Иисус мерсь Эсензэ тонавтницятненень : « Секскак кортан тыненк : илядо мелявто эрямонк кисэ , мезде тенк ярсамс , ды рунгонк кисэяк , мезе тенк оршамс .
Эдь эрямось – ярсамопельде питней , ды рунгоськак – оршамопельде питней .
Варштадо кренчтнень лангс : сынь а видить , а нуить , арасть сынст утомост , потмарост , ды Пазось ялатеке сынст анды . Ламодо тынь седе питнейть неть нармунтнеде !
Кинень тынк ютксто , пек мелявтозь , кувалгавтови эсь эрямозо куш ве кенерешкас ?
Секскак , бути тыненк а тееви те аламошкаськак , мезть мелявттадо лиядонть ?
Варштадо паксянь цецятнень лангс , кода сынь касыть : а штердить , а кодыть . Ялатеке кортан тенк : Соломон инязороськак эсь сюпавчинь сияждомасонзо истя эзь оршне , кода эрьвась сынст эйстэ .
Бути Пазось истя мазыйстэ оршавты тикше , конась течи касы паксясо , ванды жо ули ёртозь каштомонь толс , арази Сон тынк седеяк парсте а оршатадызь . Вай , кодамо аламо тынк кемеманк !
Секскак , илядо вешне , илядо мелявто мезде тыненк ярсамс эли мезде симемс .
Тень эйстэ мелявтыть весе масторлангонь Паздо а содыцятне . Тынк Тетясь жо соды : те весе тыненк эряви .
Весемеде пек вешнеде Пазонь Инязорксчинть , ды сестэ те весемеськак тыненк максови .
Ломанень вишкине гуртке , иля пеле ! Эдь Тетянк ули паро мелезэ максомс тенк Инязорксчинть .
Микшнеде эсенк ули-паронк ды макснеде кажовтненень . Анокстадо эстенк эрямо парть , конат а каладыть . Менельсэ таштадо истямо сюпавчи , кона а прядовкшны . Менельсэ те ули-паронтень салыцяськак а сови , тосо ки сукстнэяк сонзэ а сэвить-а колсить .
Эдь косо тынк сюпавчинк , тосо карми улеме седеенккак » .
« Уледе свал анокт важодеме : ожанк улест илештязь ды толонк свал палозо .
Уледе , кода важот , конат учить эсест азоронть кудов самонзо урьвакстомань-венчамонь каванямосто : сынь анокт нейке панжомс азоронтень , зярдо сон сы ды вачкоди кенкшес .
Уцяскавт сеть важотне , конатнень кудонь азорось самстонзо стардсынзе а удыцякс . Видестэ тенк кортан : сестэ азорось сонськак орши эрьва чинь оршамопельть , озавтсынзе важотнень столь экшс ды карми сонсь каванямост .
Неть важотненень , паряк , сави учомс пелевес , натой пелеведе мейлес . Сынь алкуксокс уцяскавт , зярдо сы азорось ды стардсынзе сынст а удыцякс !
Мельсэ кирдеде : содавольгак кудазорось , кона шкане сы салыця , сон аволь удо ды аволизе нолда сонзэ эцеме кудозонзо .
Тыньгак уледе анокт : Ломантнень Цёрась сы се шкастонть , зярдо тынь Сонзэ а учотадояк » .
Петра кевкстизе Иисусонь : « Азоро , тон ёвтнят те валвелявксонть весемеде эли ансяк минденек ? »
Азорось тень каршо мерсь : « Уледе истямокс , кода кемевикс ды превей кудоветиця , конань кудазорось туемстэ путсы покшокс весе важотнень лангсо ды кармавты тензэ эрявикс шкасто явшемс сыненст алтазь ярсамопеленть .
Уцяскав ули те важось , конань кудазорось , зярдо сы , несы истя теемстэ .
Видечи ёвтан тенк : сестэ кудазорось путсы сонзэ весе ули-паронзо лангсо покшокс .
Бути жо важось арсезеви : “ Монь азором а курок сы ” , ды карми чавомо лия важотнень , ярсамо ды иредемас винадо симеме ,
истямо важонь азорось сы се чистэнть , конастонть важось а учи , ды се часстонть , конадонть а арсияк . Кудазорось сестэ куломс чавсы сонзэ ды ёртсы сонзэ а кемевикстнэнь юткс .
Важось , кона содасы азоронь меленть , ансяк а аноксты ды а снартыяк топавтомо те меленть , ули пек чавозь .
Бути важось эзь сода азоронь мельденть , ды тейсь мезе-бути истямо , мезень кисэ чавомаль , сестэ сон карми улеме чавозь седе аволь пек . Кинень ламо максозь , сень пельде ламо вешитькак , кинь лангс пек кемить , сень пельде седеяк ламо кевкститькак » .
« Мон сынь мода лангс толонь кирвазтеме , ды Монь пек покш мелем : седе курок кирвазезэ сон !
Монень сави ютамс майсемань сэрей веденть трокс . Ды зярс а ютави те пиштемань кись , седеем карми палозь паломо !
Тынь , паряк , арсетядо , Мон сынь масторлангс ладямонь кандомо ? Арась ! Аволь ладямонь – явомань !
Те чистэнть саезь , бути кудосонть вете ломанть , сыньгак явить : колмотне кепедевить кавтотнень каршо , ды кавтотне – колмотнень каршо .
Тетясь кепедеви цёранзо каршо , ды цёраськак – тетянзо каршо ; авась кепедеви тейтерензэ каршо , ды тейтереськак – аванзо каршо ; ававтось кепедеви урьванзо каршо , ды урьваськак – ававтонзо каршо » .
Седе мейле Иисус мерсь ломантненень : « Зярдо тынь нетядо чивалгомасто кепедевиця пель , тынь нейке мертядо : туи пиземе . Ды алкукскак , пиземесь туи .
Ды зярдо лембе ёнкссто пуви варма , тынь мертядо : карми пси . Истя эрсияк .
Чачонь полавтницят ! Модань ды менелень тешкстнэнь кувалт тыненк содави венельксэнь ёжось , мекс эно тынь а содасынк неень шкань тешкстнэнь смустест ?
Мекс тынь тынсь а мусынк , мейсэ видечись ?
Зярдо кияк чумондтанзат ды карми ветямот судямо кудос , тов молемстэ снартнек прядомс тевенть вейсэнь лувсо . Бути теят лиякс – сон ветятанзат судиянтень , се макстанзат ванстыцянтень ды каятадызь пекстамо кудос .
Кемть Монень : тосто а лисеват се шкас , зярс а пандсак весементь меельце трёшникень пес » .
Иисусонь кунсолыцятнень ютксо ульнесть ломанть , конат ёвтнизь Сонензэ , кода Пилат Пазонь кудосо маштынзе Галилеянь эрицятнень . Секскак сынст верест човорявсь Пазонтень кандозь аноксокс печкезь ракшатнень верест марто .
Иисус тень каршо мерсь : « Тынь , паряк , арсетядо : неть Галилеянь эрицятне ульнесть весе Галилеянь лия эрицятнеде пежетевть , ды секскак истямоль куломаст ?
Арась , кортан тенк . Бути тынь Пазонтень а велявттадо , истя жо весе ёматадо .
Паряк , сеть кемгавксово ломантне , конатнень лангс сяворсь Силоам башнясь ды маштынзе сынст , ульнесть пежетевдеяк пежетевть Ерусалимень эрицятнень ютксто ?
Арась , кортан тенк . Бути тынь Пазонтень а велявттадо , истя жо весе ёматадо » .
Сестэ ёвтнесь Иисус истямо валвелявкс : « Вейке ломанень пиресэ озавтозель инжир чувто . Весть азорось мольсь варштамо , улить-арасть лангсонзо инжирт ; инжирт арасельть .
Сестэ сон мерсь пиренть мельга якицянтень : “ Колмоце ие мон сакшнан те чувтонть лангсто инжирэнь варштамо ды те шкас вейкеяк эзинь нее . Керик сонзэ , мейс сонензэ лезэвтеме потямс мода виенть ? ”
“ Азоро ” , – мерсь каршонзо пиренть мельга якицясь , – “ кадык кадови чувтось таго вейке иес . Мон сонзэ моданзо кавшакавтса ды навозыявтса .
Паряк сы иестэ кармить улеме инжирт , бути а кармить – сестэ керясак ” » .
Весть оймсема чистэ Иисус тонавтсь синагогасо .
Тосо ульнесь ава , конань кемгавксово иеть майсевтсь ормань оймеялтось . Авась ульнесь мендявозь ды овсе эзь витеве .
Кода Иисус сонзэ неизе , тердизе Эсензэ малав ды мерсь тензэ : « Ава ломань ! Тон олякстомтозят эсеть ормадот » .
Иисус путызе сонзэ лангс кедензэ , ды авась сеске виемсь , кармась Пазонть шнамо .
Синагогань прявтось кеждясь сень кисэ , мекс Иисус шумбралгавтызе аванть оймсема чистэ ды кармась кортамо перька аштиця ломантненень : « Важодемань туртов максозь кото чить . Сакшнодо шумбралгалеме неть читнестэ , аволь оймсема чистэ » .
Тень каршо Азорось мерсь тензэ : « Чачонь полавтниця ! Нать эрьвась эйстэнк оймсема чистэяк а нолдтни кардазсто буканзо эли осёлонзо ды а ветни эйсэст симдеме ?
Арази Авраамонь те тейтерентькак , конань Сатанась тертякшнызе кемгавксово иес , а нолдамаль тертьстэнть оймсема чистэ ? ! »
Тень марямодо мейле Иисусонь каршо молицятне весе визделгадсть . Весе лиятне кенярдсть Иисусонь теевть тамашань тевтненень .
Сестэ Иисус кевкстсь : « Мезе ёнов моли Пазонь Инязорксчись ды мезе марто Монень вейкетстямс сонзэ ?
Сон моли горчица видьме ёнов , конань ломанесь саизе ды видизе эсензэ пирес . Видьмесь кассь ды теевсь сэрей чувтокс , ды менель нармунтне кармасть тейнеме тарадозонзо пизэть » .
Иисус таго кевкстсь : « Мезе марто Монень вейкетстямс Пазонь Инязорксчинть ?
Сон кода чапавтома , конань човоризе авась почтонь колмо парь марто ды теде сыргась весе чапаксось » .
Иисус мольсь оштнэнь ды велетнень трокс Ерусалимев . Молемстэ Сон тонавтсь весе ломантнень .
Кие-бути кевкстизе Сонзэ : « Азоро , арази ансяк аламотне улить идезь ? » Тень каршо Иисус мерсь :
« Весе виенк путынк теине ортава совамонтень . Кемеде Монень , ламотне кармить снартнеме совамо тов , ансяк а совавить .
Сы шка , зярдо кудазорось сти ды пекстасы кенкшензэ , ды теде мейле тынь ушосто карматадо вачкоеме кенкшезэнзэ ды энялдомо : “ Азоро , Азоро , панжт тенек ! ” Сон каршонк мери : “ Мон а содатадызь тынк ды а содан , костонтядо ” .
Сестэ карматадо ёвтнеме : “ Минь Тонь марто ярснинек ды симнинек . Тон тонавтыть минек ошонь ды велень пуромома таркатнесэ ” .
Сон каршонк мери : “ Кортан тенк : Мон а содатадызь тынк ды а содан , костонтядо . Оргодеде Монь эйстэ , весе зыянонь тейницят ! ”
Зярдо тынь несынк Авраамонь , Исаконь , Яковонь ды весе пазмарицятнень Пазонь Инязорксчисэнть , сестэ тынь карматадо авардеме ды пейсэнк чикордомо . Эдь тынь ушосотадо , тосто панезтядо .
Чилисема ды чивалгома ёндо , кельме ды лембе ёндо ломантне сыть ды ойсить Пазонь Инязорксчисэнть каванямонь столь экшс .
Ды ламотне , конат течи меельцеть , сестэ кармить улеме васенцекс , ды ламотне , конат течи васенцеть , сестэ кармить улеме меельцекс » .
Те чистэнть Иисусонь малав састь зяро-бути фарисейть ды мерсть : « Тук неть таркатнестэ : Ирод пурны маштомот » .
Иисус каршост мерсь : « Азёдо ды ёвтадо те ривезентень : “ Мон карман идемевстнень пансеме ды ломантнень шумбралгавтомо течи , ванды , ды ансяк колмоце чистэ Мон прядса эсь тевем ” .
Ансяк течияк , вандыяк ды меельце чистэнтькак Монень сави поладомс Эсень кинть , эдь арась истямо пазмариця , конась куловоль аволь Ерусалим ошсо .
Вай , Ерусалим , Ерусалим , тон маштнят пазмарицятнень ды кевсэ чавнат Пазонь кучовт кулянь кандыцятнень ! Зяроксть Мон арсинь пурнамс тонь эйкакшот , кода нарвицькась пурны эсь сёлмонзо алов левксэнзэ , ансяк тонь мелеть арасель !
Ды вана , тынк кудонк кадови чавокс . Кортан тенк : тынь Монь а несамизь семс , зярс а мертядо : “ Улезэ чанстязь-баславазь Азоронть лемсэ Сыцясь ! ” »
Весть оймсема чистэ Иисус тердезель ярсамо вейке прявтокс аштиця фарисеень кудос . Весе , кить тосо ульнесть , пштистэ вансть Иисусонь прянь ветямонть мельга .
Иисусонь каршо озадоль сэредиця ломань , конань весе рунгозо ульнесь таргозезь .
Иисус кевкстинзе фарисейтнень ды Койс тонавтыцятнень : « Мери а мери Коесь шумбралгавтомс оймсема чистэ ? »
Сынь каштмольсть . Сестэ Иисус токизе сэредицянть , шумбралгавтызе сонзэ ды нолдызе .
Мейле Иисус кевкстсь : « Бути тынк осёлонк эли , паряк , тынк буканк пры лисьмас , нать тынь нейке жо а таргасынк сонзэ тосто , бути те тевесь лиссь натой оймсема чистэяк ? »
Тень каршо сыненст ёвтамс ульнесь а мезе .
Иисус неизе , кода инжетне снартнесть озамс столь экшс паро таркатнева . Сестэ Сон ёвтнесь сыненст истямо валвелявкс :
« Зярдо тонь тердтядызь урьвакстомань каванямос , иля снартне озамо икельце таркатнес . Сындеряй тондеть содавикс инже ,
сестэ азорось , кона тердинзеть тоньгак ды тердизе мельгат сыцянтькак , сы малазот ды мери : “ Озавтык тарказот те ломаненть ” . Ды сестэ тонеть сави стямс ды визьксчамасо озамс весемеде берянь таркантень .
Зярдо жо тон тердезят инжекс , сак тов ды озак весемеде берянь таркас . Сестэ азорось сы малазот ды мери : “ Оям , озак седе паро таркас ” . Сестэ тон касат весе инжетнень сельме икеле .
Эрьвась , кона сонсь эсь прянзо кепеди , ули алкиньгавтозь ; кона эсь прянзо алкиньгавты , ули кепедезь » .
Теде мейле Иисус мерсь кудазоронтень : « Зярдо теят чинь эли чокшнень ярсамо , иля терде эсеть ялгат , лелят-ялаксот , роднят-раськеть ды сюпав шабрат , сень лангс кемезь : сыньгак мейле тердевлидизь тонь ды пандовлизь тонеть каванямонть .
Арась , тон тердть каванямос арасьчисэ эрицят , кедтеметь-пильгевтеметь , ёколдыцят ды сокорт .
Сыненст а мейсэ пандомс тонь паронть . Секскак улят уцяскав . Эдь тонеть мекев пандови парось се чистэнть , зярдо вельмевтевить Пазонь виде коень ломантне » .
Тень марязь , кие-бути инжетнеде мерсь Иисуснэнь : « Уцяскав се , кона ули каванязь Пазонь Инязорксчисэнть » .
Иисус тень каршо мерсь сонензэ : « Вейке ломань анокстась покш каванямо ды тердсь ламо инжеть .
Зярдо сась столь экшс озамонь шкась , сон кучизе важонзо тердезтненень ёвтамо : “ Садо , эдь весе анок ” .
Ансяк весе тердезтне ве мельсэ кармасть вешнеме тувтал а молемантень . Васенцесь мерсь : “ Мон раминь мода , монень эряви молемс варштамонзо , энялдан икелеть , нолдык чумом ” .
Омбоцесь мерсь : “ Мон раминь кемень букат ды молян варштасынь тевсэ . Энялдан икелеть , нолдык чумом ” .
Колмоцесь мерсь : “ Мон ансяк урьвакстынь ды секскак а молеван ” .
Важось мекев сась , весе нень ёвтнинзе азоронтень . Сестэ кудазорось кежень пачк мерсь важонтень : “ Азё седе куроксто , ютак ошонь весе пуромома таркатнева ды куротнева-юткакштнева ды ветить тей арасьчисэ эрицятнень , кедтеметнень-пильгевтеметнень , сокортнэнь ды ёколдыцятнень ” .
Важось сась ды мерсь : “ Азоро , теинь истя , кода мерить . Ялатеке столенть экшсэ кадовсть таркат ” .
Азорось таго кармавтсь важонтень : “ Азё велень китнева ды пирявкстнэнь кувалт , кармавтыть весемень само ды кадык пешкеди кудом ломанде .
Ёвтан тенк : икелев тердезтнеде кияк а озы монь столь экшс ! Эдь ламо тердезтнеде , ансяк аламо кочказтнеде ” » .
Иисус таго тусь эсь кияванзо , Сонзэ мельга мольсть ламо ломанть , ды Сон кортась тенст :
« Бути сы Монень та-кие , кона Мондень пек вечксынзе эсь тетянзо , аванзо , нинзэ , эйкакшонзо , лелянзо-ялаксонзо , патянзо-сазоронзо ды мик эсензэ эрямонзо , се а маштови Монь тонавтницякс .
Кие а канды эсь крёстонзо ды а моли Монь мельга , се а маштови Монь тонавтницякс .
Мерьсынек , та-кие тынк эйстэ арси путомс сэрей кудо . Мезе тынь тейтядо васенцекс ? Паряк , озатадо ды ловносынк , сатыть а сатыть ярмаконк кудонь прядоманть туртов ?
Лиякс , зярдо путсы сон кудоюронть ды а прядсы кудонь путоманть , сестэ весе ломантне кармить лангсонзо пеедькшнеме
ды кортнеме : “ Вана уставась кудонь путомо , кудонь прядомась жо а неяви ” .
Инязороськак , зярдо сырги тюреме лия инязоронь каршо , нать васняяк а озы ды а арсесы эсь пачканзо : саты а саты виезэ эсензэ кемень тёжат ушмантнэнь марто изнямс лия инязоронь комсь тёжат ушмантнэнь ?
Виесь а сатындеряй , сестэ инязорось кучи ёвтыцят сыненст ды веши сэтьмелув , зярс душмантнэ васолот .
Истя тыньгак : бути а кадсынк весементь , мезенк ули , сестэ кияк тынк эйстэ Монень тонавтницякс а маштови .
Салось – лезэв ; бути ёмавтсы сон танстензэ , сестэ кода тейсак сонзэ одов саловокс ?
Модань паролгавтомскак сон а маштови , шукшпряскак а туи , ды кадови ансяк ёртомс сонзэ . Кинь улить мариця пилензэ – кунсолозо ! »
Иисусонь перька пуромкшность кунсоломонзо налогонь-каявксонь пурныцятне ды лия пежетев ломантне .
Фарисейтне ды Койс тонавтыцятне музгордсть : « Те ломанесь тейневи ялгакс ды ярснияк пежетевтнень марто » .
Сестэ Иисус ёвтнесь тенст истямо валвелявкс :
« Мерьсынек , тынк эйстэ кинь-бути улить сядо ревензэ , ды вейкесь эйстэст ёмась . Мезе карми тееме азорось ? Сон кадсынзе вейксэньгемень вейксэтнень ванома таркас ды карми ёмазенть вешнеме се шкас , зярс сонзэ а мусы .
Зярдо мусы , сайсы покш кеняркс марто эсензэ лавтовонзо лангс
ды кудов самодо мейле тердьсынзе весе ялганзо , шабранзо ды мери тенст : “ Кенярдодо мартон , мон муия ёмазь ревем ! ”
Ёвтан тенк : менель лангсояк истя эрси . Тосо , нама , кецить вейксэньгемень вейксэ видекойсэ эрицятненень , конатненень , келя , а эряви эрямонть полавтома . Ансяк седеяк покш кеняркс ули сестэ , зярдо вейке пежетев ломань велявтови Пазонть пелев .
Мерьсынек , кодамо-бути авань ульнесть кемень сиянь ярмаконзо , ды вейкенть эйстэст ёмавтызе . Нать сон а кирвазти тол , а карми кудонь тенсеме ды вадрясто вешнеме , зярс а мусы ?
Ды зярдо сон мусы , тердьсынзе ава ялганзо , шабра аватнень ды мери тенст : “ Кенярдодо монь марто : мон муия ёмазь ярмаком ” .
Мерян тыненк : Пазонь ангелтнэяк истя жо кецить , зярдо велявты Пазонть пелев вейке пежетев ломань ! »
Иисус поладсь : « Вейке ломаненть ульнесть кавто цёранзо .
Веженсесь мерсь тетянстэнь : “ Тетяй , максык монень кудонь-чинь пельксэм ” . Тетясь явизе кавтост юткова кудонь-чинь ули-паронть .
Зярыя чинь ютазь , веженсь цёрась микшнизе эсензэ ули-паронь пельксэнть , пурнась-сэрнясь ды тусь васоло масторов . Сон ветясь тосо нулгодькс ломанень эрямо кой , ды секскак ёмавтнизе весе ули-паронзо .
Ды зярдо сон весе ули-паронть нолдызе варма мельга , сась се масторонтень покш вачочи , ды цёраськак кармась пек майсеме-пиштеме .
Цёрась мольсь се масторонь вейке эрицянтень , ды тона сиведизе сонзэ тувонь ваномо эсензэ паксясо .
Сон покш мельспаросо пештявлизе пекензэ тувонь андомс кувтёлдо , ансяк сеньгак тензэ кияк эзь максне .
Сестэ , эсь эрямонь чарькодезь , цёрась арсезевсь : “ Зяро сиведезь ломанть тетянь кедьсэ , ды весе сынь ярсыть кшиде пекень пештемазост , мон вана тесэ эль кулан вачодо !
Туян тестэ , молян эсень тетянень ды мерян : Тетяй , мон чуман Менельсэнть икеле ды тонь икелеяк .
Ней мон тонь цёракскак ловомс а маштован , саемак куш сиведезь ломанеть юткс ” .
Ды сон седе курок тусь эсензэ тетянстэнь . Цёранть васолдо неезь , тетянзо седеесь ризнэзевсь . Тетясь чийсь каршонзо , кутмордызе ды кармась палсемензэ .
Цёрась мерсь : “ Тетяй , мон чуман Менельсэнть икеле ды тонь икелеяк . Ней мон тонь цёракскак ловомс а маштован ” .
Тетясь мерсь эсензэ важотненень : “ Кандодо тей сехте паро оршамопельть ды оршавтынк сонзэ . Тонгодо суркс сурозонзо ды карсемапельть – пильгезэнзэ .
Ветядо парсте андозь ваз , печкинк : карматано ярсамо ды весёлгалеме !
Эдь те монь цёрась кулокшнось – ней вельмесь , ёмакшнось – ды муевсь ” . Ды кармасть сынь кецямо ды эрьгелеме .
Покш цёразо те шкане ульнесь паксясо . Зярдо сон кармась пачкодеме кудов , марясь седямонь , морамонь ды киштемань вайгельть .
Сон тердсь вейке важо ды кевкстизе сонзэ : “ Те тосо мезе ? ”
Тона ёвтась : “ Тонь ялаксот сась , тетят печкевтсь парсте андозь ваз , эдь цёрась велявтсь тетянстэнь шумбракс ” .
Покш цёрась кежиявтсь ды кудовгак а совиксэль . Сестэ тетязо лиссь ды кармась икелензэ энялдомо .
Цёрась мерсь тетянстэнь : “ Мон зяро иеть важодян тонеть теке уре , ды зярдояк вейкеяк меремат трокс эзинь аракшно . Ялатеке монь туртов тон эзить мере печкемс сея левкскеяк ялгань марто весёлгалеманть туртов !
Зярдо вана сась те тонь цёрась , кона ули-паронзо ёмавтызе-юводизе усксевиця аватнень марто , тон сонензэ печкевтить парсте андозь ваз ! ”
Сестэ тетясь мерсь : “ Цёрам , тон свал монь марто , ды весе , мезем ули , те тонь .
Ней вана миненек эряви кецямс ды эрьгелемс тенень : тонь ялаксот кулокшнось – ней вельмесь , ёмакшнось – ды муевсь ! ” »
Иисус ёвтнесь Эсензэ тонавтницятненень : « Вейке сюпав ломаненть ульнесь кудоветицязо , конань ланга ёвтнесть азоронтень , келя , ветицясь ёмавтни-юводи азоронь ули-паронть .
Азорось тердизе сонзэ ды кевкстизе : “ Мезе мон марсян тонь эйстэ ? Ёвтник , кода ветят монь кудонь тевтнень . Тон седе тов а маштоват улемс кудоветицякс ” .
Ветицясь арсезевсь : “ Мезе монень ней теемс ? Азором пани монь важодема таркастон . Модань чувомс арась вием , кши сускомонь вешеме виздян .
Ней содан , мезе теемс , зярдо тестэ паньсамизь , лият саевлимизь кудозост ” .
Ды сон кармась тердтнемест вейкень-вейкень азоронть кедьстэ долкс саицятнень . Васенценть сон кевкстизе : “ Зяро тонь пельде пандома монь азоронтень ? ”
Се мерсь : “ Сядодо ламо ойсэ пештязь парть ” . Кудоветицясь мерсь тензэ : “ Вана тонь сёрмадовт конёв панксот . Озак ды куроксто сёрмадт од : ведьгемень ” .
Омбоценть кевкстизе : “ Зяро тонь пельде пандома ? ” Се мерсь : “ Сядо кескавт товзюросо ” . Кудоветицясь тень лангс мерсь : “ Саик тонь сёрмадовт конёв панксонть ды сёрмадт : кавксоньгемень ” .
Ды азорось шнызе кудонь а виде ветицянть истя ёжовсто тееманть кисэ . Ды алкукскак , Пазонь ломантнень коряс Пазнэнь акемицятне седе парсте чарькодьсызь вейсэнь тевстэ эсест туртов лезэнть .
Кортан тенк : ютавтодо те колазь масторлангонь ярмактнень эстенк ялгань-оянь пурнамга . Ды зярдо ёмить ярмактнень питнест , совавттадызь пингеде пингень кудонтень .
Кие кемевикс вишкине тевсэ , се кемевикс покшсояк . Кие а кемевикс вишкине тевсэ , се а кемевикс покшсояк .
Ды бути эзиде ульне кемевиксэкс а виде сюпавчисэ , сестэ алкуксонь сюпавчинтькак кияк а макссы тыненк .
Ды бути эзиде ульне кемевиксэкс лиянь сюпавчисэ , сестэ эсь сюпавчинтькак кияк а макссы тыненк .
Кодамояк важо кавто азорнэнь а важодеви . Бути снартсы тень теемс , сестэ сон вейкенть карми вечкеме , омбоценть сельмесэ а нееме . Бути вейкенень карми савтомо , омбоцестэнть карми прянзо велявтомо . Тыньгак ве шкасто а важодевтядо Пазонтень ды ярмактненень ! »
Тень маризь фарисейтне . Сынь вечксть ярмакт ды секскак пеедькшнесть Иисусонь лангсо .
Ансяк Иисус мерсь тенст : « Тынь парсте содатадо , кода ломантнень икеле невтемс эсь прянк видестэ эрицякс , Пазось жо содасынзе тынк седеенк . Сень , мезе шныть ломантне , тень Пазось лови нулгодьксэкс .
Коень ды пазмарицятнень шкась ульнесь Нававтыця- Лемдиця Иоаннонь видьс . Ней вана ёвтневи Кенярксов куля Пазонь Инязорксчиде ды тов понгоманть кисэ весе путыть покш вий .
Зярдояк а ёми Коень вейкеяк тешкс ! Седе куроксто ёмить менелесь ды модась !
Эрьвась , кона яви нинзэ эйстэ ды урьваксты лия лангс , се ускури ; ды эрьвась , кона урьваксты мирдестэ явозенть лангс , ускури » .
« Эрясь вейке сюпав ломань , оршазель прок инязор , пек питней оршамопельсэ . Чистэ чис тейниль покш каванямот .
Эрясь кажов ломаньгак , лемезэ Лазарь , кона ёртозель сюпавонть ортанзо икелев . Сонзэ рунгозо сыявкс потсоль .
Лазарь арсесь пештеме пекензэ паморькстнэде , конат певерькшнесть сюпавонь столенть лангсто . Кискат сакшность ваксозонзо ды нолсесть сыявксонзо .
Кулось кажовось , ангелтнэ кандызь оймензэ Авраамонь кедь лангс . Кулось сюпавоськак , ды калмизь сонзэ .
Тоначисэ , косо пиштсь сюпавось , варштась сон верев ды неизе васолдо Авраам покштянть , конань мештес нежедезель Лазарь .
Сюпавось серьгедсь : “ Авраам тетяй ! Чевтемтик седееть монь туртов , кучик Лазарень сур прянзо ведьсэ начтомо ды монь келем экшендямо . Мон пиян-палан те толсонть ! ”
Авраам мерсь тензэ : “ Эйдем ! Ледстик мелезэть , кода тонеть максозель эсеть парось эрямстот , Лазарнень максозель ансяк берянсь . Секскак ней сонзэ тесэ лацить-оймавтыть , тон жо майсят-пиштят .
Ды теде башка , тынк ды минек юткова юты потмакстомо латко . Бути киньгак ули мелезэ ютамс тестэ тыненк – сон а ютави , истя тостояк миненек те отьманть трокс кияк а ютави ” .
Сюпавось поладсь : “ Мон энялдан икелеть , тетяй , сестэ кучик Лазарень монь тетянь кудов .
Тосо монь улить вете лелян-ялаксон , кадык кармавты тенст : иляст понго сыньгак те пиштемань таркантень ” .
Авраам мерсь тензэ : “ Сынст ули Моисеест ды пазмарицяст . Кадык кунсолыть эйсэст ” .
Ды мерсь сюпавось : “ Арась , Авраам тетяй ! Савольдеряй монь лелятненень-ялакстнэнень кияк кулозтнень эйстэ , сестэ сынь полавтовлизь эрямост ” .
Тень каршо Авраам мерсь : “ Бути Моисеень ды пазмарицятнень а кунсолыть , сестэ кулозтнень ютксто вельмезеськак а кармавтсынзе кемеме ” » .
Сестэ Иисус мерсь Эсензэ тонавтницятненень : « Манявкстнэ , конат ветить ломантнень пежетьс , свал сыть . Ансяк покш зыян ули сенень , конань вельде сынь сыть !
Кие совавты пежетьс куш вейкешка неть вишкинетнень-асодавикстнэнь ютксто , сенень улевель седе паро , бути кирьгазонзо поводевельть покш яжамо кев ды ёртовлизь иневедьс !
Ды секскак ванодо , ванстынк прянк ! Бути сови пежетьс тонь каршо малавиксэть , ёвтык тензэ эсь пежетензэ , ды бути сон карми янксеме , нолдыть чумонзо .
Бути сон сисемксть чинтень пежетьс сови тонь каршо ды сисемксть чистэнть янкси икелеть , нолдыть чумонзо » .
Апостолтнэ вешсть Азоронть кедьстэ : « Виевгавтык кемеманок ! »
Азорось каршост мерсь : « Улиндеряй тынк кемеманк куш горчица видьмешка , тынь меревлиде те покш чувтонтень : “ Таргик эсь прят юрнэк-мезнек ды озавтык иневедьс ” , – сон кунсоловлидизь » .
« Мерьсынек , ули тынк важонк , кона соки мода эли ваны реветь . Зярдо сон сы паксясто , арази мертядо тензэ : “ Совак ды куроксто озак столь экшс ? ”
Арась , тынь сонензэ мертядо : “ Анокстак монень ярсамопель , карксык рунгот ды монь ярсамо-симема шкасто якак мельган . Тонсь ярсамо-симеме кармат мейле ” .
Арази тынь ёвтатадо важонтень сюкпря сень тееманть кисэ , мезесь тензэ кармавтозель ? Истя а арсян .
Истя тыньгак , зярдо тейсынк весементь , мезе тенк кармавтозель , ёвтадо : “ Минь ансяк уреть , конат теизь кармавтозенть ды а учить сень кисэ кодамояк сюкпря ” » .
Ерусалимев молемстэ Иисус ютась Самария ды Галилея мастортнэнь юткова .
Вейке велинес совамсто Иисусонь каршо понгсть проказа ормасо сэредиця кемень ломанть . Сынь лоткасть ве ёнов
ды серьгедсть : « Иисус , Тонавтыця , ульть миненек седеймарицякс ! »
Зярдо Иисус сынст неинзе , Сон мерсь : « Азёдо , невтинк прянк поптнэнень » . Ды тов молемстэ сэредицятне ормадост ванськадсть .
Вейкесь юткстост , зярдо маризе эсь прянзо шумбракс , велявтсь мекев ды кармась верьга вайгельть Пазонть шнамо .
Сон прась Иисусонь пильгс ды , модас сюконязь , ёвтась Тензэ покш сюкпря . Те ломанесь ульнесь Самариянь эриця .
Иисус кевкстизе : « Нать а кеменест ванськадсть ? Косот лия вейксэтне ?
Мекс ансяк те , лия раськень ломанесь , велявтсь Пазонть шнамо ? »
Ды мерсь Иисус те ломанентень : « Стяк ды азё , кемемат шумбралгавтынзеть тонь » .
Весть фарисейтне кевкстизь Иисусонь : « Зярдо сы Пазонь Инязорксчись ? » Сон каршост ёвтась : « Пазонь Инязорксчись сы аволь кодамояк неявикс тешкс марто .
Секскак кияк а мереви : “ Сон вана тесэ ! ” эли “ Сон тосо ! ” Ванодо : Пазонь Инязорксчись тынк эйсэ » .
Мейле Иисус мерсь Эсензэ тонавтницянзо туртов : « Вана сы истямо шка , зярдо сы тыненк покш мель неемс куш ве чис Ломантнень Цёранть , ансяк а несынк .
Ды зярдо мерить тенк : “ Сон вана тесэ ! ” эли “ Сон тосо ” , аштеде таркасонк , илядо капша чиеме кортыцятнень мельга .
Кода ёндолонь кивчкадемась валдомты менеленть пестэ пес , истя карми неявомо Ломантнень Цёраськак само чистэнзэ .
Ансяк васняяк Сонензэ сави ютамс ламо пиштемат , ды неень пингень ломантне велявтсызь седеест эйстэнзэ .
Кода ульнесь Ноень читнестэ , истя карми Ломантнень Цёранть читнестэяк .
Ломантне ярснесть , симнесть , урьвакстнесть ды лиснесть мирденень се чинть самс , зярдо Ной совась иневенчес . Мейле сыргась инечадысь , конась весень ваявтынзе .
Карми улеме истя , кода ульнесь Лотонь шкатнестэ : весе ярснесть , симнесть , рамсесть , микшнесть , виднесть , тейнесть кудот .
Ансяк се чистэнть , зярдо Лот тусь Содом ошстонть , менельстэ пиземекс прась тол ды палыкандал , конась маштынзе весе эрицятнень .
Истя карми улеме те шкастонтькак , зярдо мекев сы Ломантнень Цёрась .
Се чистэнть , кие стардови кудо лангс ды ули-парозо кадови кудо потс , илязо валгоне парочинть кисэ . Кие стардови паксяс , илязо велявтне мекев кудов .
Мельсэ кирдеде Лотонь нинть !
Кие снарты ванстомс эсь эрямонзо , се ёмавтсы сонзэ . Кие ёмавтсы эсь эрямонзо , се ванстсы сонзэ .
Видестэ тенк кортан : те вестэнть кавто ломантне кармить удомо ве тарка лангсо – вейкесь эйстэст карми улеме саезь Пазонтень , омбоцесь – кадозь .
Кавто ават вейсэ кармить товонь яжавтомо . Вейкесь эйстэст ули саезь Пазонтень , омбоцесь – кадозь .
Кавто цёрат кармить улеме паксясо : вейкесь эйстэст карми саезь Пазонтень , омбоцесь – кадозь » .
Ды тонавтницятне кевкстизь Иисусонь : « Азоро , косо те весе карми улеме ? » « Косо кулозь ракшась , тов пуромить раужо варакатнеяк » , – валмеревкссэ каршост мерсь Иисус .
Иисус невтиксэлизе тонавтницятненень , кода эряви свал озномс ды а нолдтнемс прянть . Секскак ёвтнесь тенст истямо валвелявкс :
« Вейке ошсо эрясь судия , конась эзь визде ломанде , эзь пеле Паздояк .
Секе ошсонть эрясь дова , конась свал сакшнось сонензэ ды энялдсь : “ Идемак монь зыянонь теицядонть ! ”
Судиянть кувать арасель мелезэ идемс аванть . Ды ансяк мейле сон эстензэ мерсь : “ Кадык Паздояк мон а пелян , ломандеяк а виздян ,
ялатеке те довась налкставтымим . Секс мон лездан тензэ , лиякс – сонзэ нернемась паньсамам калмос ” » .
Ды Азорось мерсь : « Марятадо , мезде корты а виде судиясь ?
Нать Пазось мезеяк а теи Эсензэ кочкавтнэнь идемаст туртов , конат чинек-венек энялдыть икелензэ ? Арази Пазось кармавтсынзе сынст учомо ?
Кортан тенк : Сон куроксто идесынзе Эсензэ кочкавтнэнь ! Ялатеке зярдо мекев сы Ломантнень Цёрась , муеви а муеви Тензэ масторлангсо алкуксонь кемемась ? »
Иисус ёвтнесь истямо валвелявкс сетненень , конат кемсть-нежедсть эсь видечист лангс ды лия ломантнень мезекскак эзизь путне :
« Кавто ломанть совасть Пазонь кудос озномо . Вейкесь – фарисей , омбоцесь – каявксонь пурныця .
Фарисеесь стясь ды ознось эсь пачканзо истя : “ Пазом ! Сюкпря Теть сень кисэ , мекс мон а истяман , кодат лия ломантне : салыцят , кенгелицят , ускурицят , эли кодамо те вакссон аштиця каявксонь-налогонь пурныцясь .
Мон постован кавксть недлязонзо , максан Тонеть кеменце пельксэнть весеместэ , мезе монень макснить ломантне ” .
Каявксонь пурныцясь аштесь ве ёно , сельмензэяк виздсь кепедемс менельс , ды , мештьс кедень вачкоезь , кортась : “ Пазом ! Ульть седеймарицякс монень , пежетев ломанентень ! ”
Ёвтан тенк : те ломанесь тусь кудов седе вишкине чумо марто фарисеенть коряс . Эдь эрьвась , кона сонсь кепеди эсь прянзо , се ули валгстозь ; кона валгсты эсь прянзо , се ули кепедезь » .
Иисуснэнь кандтнесть-ветнесть вишкине эйкакшткак , конатнень лангс вешсть путомс кедензэ . Тень неезь , тонавтницятне кармасть кардамост .
Иисус тердинзе эйкакштнэнь Эсензэ икелев ды мерсь : « Мереде эйкакштнэнень сакшномс Монень , илядо карда эйсэст , эдь истятнэнь ули Пазонь Инязорксчист .
Видестэ кортан тенк : кие Пазонь Инязорксчинть а вастсы эйкакш ладсо , се тозонь а совави » .
Вейке прявтось кевкстизе Иисусонь : « Паро тонавтыця ! Мезе монень теемс пингеде пингень эрямонтень совамга ? »
Иисус каршонзо мерсь : « Мейс тон Монень “ паро ” мерят ? Паздо башка кияк парокс а эрси .
Тон , нама , кармавтовкстнэнь содасыть : иля ускуря , иля маштне , иля сала , иля кенгеле , ловт ломанькс тетять-авать » .
Прявт ломанесь каршонзо мерсь : « Весе тень мон топавтан од пингестэ саезь » .
Тень марязь , Иисус мерсь тензэ : « Тонеть вейке ансяк а сатны : азё , весементь , мезеть ули , микшник . Ярмактнень явшить пурныцятнень ланга . Сестэ карми улеме теть сюпавчи менель лангсо . Теде мейле сак ды мольть Монь мельга » .
Неть валтнэде нусмакадсь прявт ломанесь , эдь сон ульнесь пек сюпав .
Иисус неизе , кода сон нусмакадсь , ды мерсь : « Вай , кодамо стака сюпавтненень максомс пряст Пазонь Инязорксчинтень !
Сюпав ломанентень пек стака совамс Пазонь Инязорксчинтень , седе шожда верблюдонтень салмукс варява ютамс ! »
Сеть , конат тень маризь , кевкстизь Иисусонь : « Кие эно сестэ идеви ? »
Иисус тень каршо мерсь тенст : « Мезе а тееви ломанентень , се тееви Пазонтень » .
Сестэ Петра мерсь сонензэ : « Вана минь кадынек весементь ды туинек Тонь мельга » .
Иисус каршонзо мерсь : « Видестэ кортан тенк : кие Пазонь Инязорксчинть кисэ кадызе кудонзо , тетянзо-аванзо , лелянзо-ялаксонзо , патянзо-сазоронзо , нинзэ эли эйкакшонзо ,
сенень мекев максови ламодояк седе ламоксть неень шкасто , ды сыця шкастонть – пингеде пингень эрямо » .
Иисус тердинзе ве ёнов кемгавтово тонавтницянзо ды мерсь тенст : « Вана минь мольтяно Ерусалимев ды тосо топавтови се , мезде сёрмадозь Ломантнень Цёрадонть пазмарицятнень книгатнесэ .
Сонзэ макссызь лия раськень ломантнень кедьс , конат кармить Сонзэ покордамо , сельгенеме ды лангсонзо згилямо ,
кармить локшосо чавомонзо ды теде мейле маштсызь Сонзэ . Ансяк колмоце чистэ Сон кулозьстэ вельми » .
Тонавтницятне тень эйстэ мезеяк эзть чарькоде . Иисусонь кортамонь смустесь ульнесь тонавтницятнень туртов пекстазь ды сынь эзть чарькоде , мезде теньсэ арсесь ёвтамо Иисус .
Иисус пачкодсь Ерихон ошонть малас . Те шкане ки чиресэ озадоль сокор пурныця ды вешсь лезкске .
Сон марясь , ваксканзо ютыть ламо ломанть ды кевкстсь : « Мезе те истямось ? »
Сокоронтень ёвтасть : « Те юты Назаретэнь Иисус » .
Сестэ сокорось серьгедсь : « Иисус , Давидэнь Цёра ! Ульть седеймарицякс монень ! »
Икеле молицятне кармавтсть эйсэнзэ чатьмонеме , ансяк сон яла седеяк пек пижнесь : « Давидэнь Цёра ! Ульть седеймарицякс монень ! »
Иисус лоткась ды мерсь : « Ветинк те ломаненть Монь икелев » . Зярдо сокорось сась икелензэ , Иисус кевкстизе :
« Мезе мелеть теевтемс Монь кедьстэ ? » Сокорось мерсь : « Азоро , теить неицякс сельмень ! »
Иисус мерсь тензэ : « Кармак нееме ! Кемемат шумбралгавтынзеть тонь ! »
Сокорось нейке кармась нееме ды Пазонть шназь тусь Иисус мельга . Зярдо ломантне тень неизь , сынь весе кецясть ды шнасть Пазонть .
Мейле Иисус совась Ерихон ошс ды ютась сонзэ трокс .
Тосо ульнесь пек сюпав ломань , каявксонь-налогонь пурныцянь прявт , лемезэ Закей .
Закеень ульнесь покш мелезэ неемс Иисусонь , ваномс , кодамо Сон . Ансяк Закей алкинель , ды секскак Иисус эзь неяво тензэ ломантнень ютксто .
Сестэ сон икельдинзе ломантнень ды кузсь ки чиресэ касыця вирень инжир чувтонть пряс , конань вакска сави ютамс Иисуснэнь .
Зярдо Иисус пачкодсь те таркантень , Сон варштась верев ды мерсь тензэ : « Закей , валгт седе куроксто ! Монень улема течи тонь кудосо » .
Закей куроксто валгсь ды кенярдозь вастызе Иисусонь кода инжень .
Зярдо весе ломантне неизь тень , сынь кармасть музгордеме : « Вай , Иисус совась инжекс пежетев ломаннень ! »
Закей стясь ды мерсь Азоронтень : « Азоро ! Мон нейке явшеса пеле ули-паром кажовтненень , ды бути манязь саинь седе ламо киньгак кедьстэ , сенень нилексть велявтса ! »
Иисус мерсь сонензэ : « Течи идема сась те кудонь эрицятненень , эдь Закейгак – Авраамонь раськень ломантнень ютксто вейкесь .
Ломантнень Цёрась саськак ёмазтнень вешнеме ды идеме » .
Ломантненень , конат тень кунсолость , Иисус ёвтнесь валвелявкс . Те шкане Сон ульнесь Ерусалименть маласо , ды ламот учость Пазонь Инязорксчинть курок самонзо .
Секс Иисус поладызе ёвтамонзо : « Вейке содавикс раськень ломань сыргась туеме васоло масторов , теевемс тосо инязорокс ды теде мейле мекев самс .
Ансяк туемадо икеле сон тердинзе кемень важонзо ды макссь эрьвантень вейке сырнень ярмак ды мерсь : “ Нолдынк неть ярмактнень тевс монь мекев самозон ” .
Те масторонь эрицятне эзть вечке сонзэ ды кучсть мельганзо зярыя ломанть , конат ёвтызь весе эрицятнень мелест : “ Арась меленек неемс те ломаненть эсенек инязорокс ! ”
Ялатеке инязорокс сонзэ путызь , ды зярдо сась мекев , кармавтсь тердемс эстензэ сеть важотнень , конатненень максозельть ярмактне , ды кевкстинзе сынст , кода ды зяроксть эрьвась кастынзе сынст питнест .
Васенце важось сась инязоронть икелев ды ёвтась : “ Азоро , тонь сырнень ярмакось кассь монь кедьсэ кеменьксть ! ”
“ Алят , – шнызе сонзэ азорось , – тон паро важо . Тон ульнить кемевиксэкс вишка тевсэ ды секскак максан теть кемень ошт ды путтан тонь сынст лангсо прявтокс ” .
Сась омбоце важось ды мерсь : “ Азоро , тонь сырнень ярмакось кассь монь кедьсэ ветексть ! ”
Азорось каршонзо мерсь : “ Максан кедеть алов вете ошт ” .
Мейле сась колмоце важось ды мерсь : “ Азоро , вана тонь сырнень ярмакось , мон сонзэ тапардакшныя пацине потс ды ванстыя .
Мон пелинь тондеть , эдь тон калгодо седей ломанесь . Тон саят тосто , козо эзить путне , ды нуят сень , мезе эзить видне ” .
Азорось сестэ мерсь : “ Тон – апаро важо ! Эсеть кургонь валсот карман тонь судямо . Тон содылить : мон калгодо седей ломанян , саян тосто , козо эзинь путне , ды нуян сень , мезе эзинь видне .
Мекс эно тон эзик максо монь ярмаконть полавтнема таркас ? Сестэ самодон мейле мон мекев саевлия ламолгадозь те ярмаконть ” .
Инязорось мерсь эсензэ ломантненень : “ Саинк кедьстэнзэ сырнень ярмаконть ды максынк сенень , конань кемень ярмаконзо ” .
Сынь мерсть тензэ : “ Азоро , сонзэ уш улить кемень ярмаконзо ! ”
“ Кортан тенк ” , – мерсь инязорось , – “ эрьвантень , кинь ули , сенень седеяк ламо максови , кинь вана арась , сень кедьстэ саеви сеяк , мезезэ ули .
Монь яттнэнь жо , конатнень арасель мелест путомс монь инязорокс , ветинк тей ды маштынк монь сельме икеле ” » .
Те валвелявксонть ёвтнемадо мейле Иисус поладызе Ерусалимев молеманть .
Зярдо Сон пачкодсь Бетфагия ды Бетания велетнень малас , конат сравтовсть Ойумарькс пандонть чирева , Сон кучинзе икелев кавто тонавтницянзо
ды кармавтсь тенст : « Азёдо велентень , кона икеленк , ды эйзэнзэ совамсто сеске мутадо содозь осёлонь вашо , конань лангс зярс кияк эзь ойсе . Юксинк сонзэ ды ветинк тей .
Бути кияк тынк кевкстядызь : “ Мезекс юксетядо сонзэ ? ” – мереде истя : “ Сон эряви Азоронтень ” » .
Кучозтне тусть ды весементь муизь истя , кода Иисус сыненст мерсь .
Зярдо тонавтницятне юксесть вашонть , вашонь азортнэ кевкстизь сынст : « Мезекс юксетядо вашонть ? »
Сынь тень каршо мерсть : « Сон эряви Азоронтень » .
Иисуснэнь ветизь вашонть , ацызь лангозонзо эсь оршамопелест ды Иисусонь озавтызь вашонть лангс ласте .
Ды зярдо Сон мольсь ласте , ламот ацнесть эсь оршамопелест кинть ланга .
Сынь пачкодсть се таркантень , косто кись туи алов Ойумарькс пандостонть , ды весе тонавтницятне кармасть кецязь верьга вайгельть шнамо Пазонть неть дивань тевтнень кисэ , конатнень сынь некшнизь :
« Улезэ чанстязь-баславазь Инязорось , Азоронть лемсэ Сыцясь ! Кадык ули сэтьме лув менельсэ , шнамо Верепазонтень ! »
Ломантнень ютксто кой-конат фарисейтне мерсть Иисуснэнь : « Тонавтыця , лоткавтыть Эсеть тонавтницят ! »
Иисус каршозост мерсь : « Кортан тенк : бути сынь чатьмонезевить , сестэ кевтне кармить сеереме » .
Зярдо Иисус сась седе малав Ерусалиментень ды неизе сонзэ , Сон аварьгадсь ошонь уцяскадонть
ды мерсь : « Вай , Ерусалим ! Бути тонгак течи чарькодевлить , мейсэ тонь оймамось-идемась ! Ансяк ней те кекшезь тонь сельметнень эйстэ .
Эдь сыть тонь туртов истят чить , зярдо яттнэ чувить перькат латкт , пирятадызь ды каявить лангозот эрьва ёндо .
Сынь юрс калавттадызь тонь , чавносызь тонь эрицят , а кадыть тонь эйстэ кев лангсо кевгак , секс мекс тон эзик чарькоде те шканть , зярдо Пазось сакшнось тонь идеме » .
Мейле Иисус совась Пазонь кудонь пирявксонть потс ды кармась тосто микшницятнень-рамсицятнень пансеме .
Сон мерсь сыненст : « Пазонь Сёрмадовкссонть ёвтазь : “ Монь кудонтень кармить мереме ознома кудо ” . Тынь вана теинк сонзэ салыцянь-маштницянь пизэкс ! »
Иисус эрьва чистэ тонавтсь Пазонь кудосо . Попонь покштнэ , Койс тонавтыцятне ды раськень прявтнэ вешнесть тувтал маштомс Сонзэ .
Ансяк те сыненст кодаяк эзь тееве , эдь весе ломантне свал ульнесть перьканзо ды кунсолость Сонзэ эрьва валонзо .
Ды вана ве чистэ , зярдо Иисус тонавтсь Пазонь кудонь пирявксонть потсо ды ёвтнесь Кенярксов Куля , Сонзэ перька пурнавсть попонь покштнэ , Койс тонавтыцятне , прявтнэ
ды кевкстизь : « Ёвтак миненек , кодамо азорксчисэ теят Тон неть тевтнень ды кие максызе Теть те азорксчинть ? »
Иисус тень каршо мерсь : « Монгак максан тенк вейке кевкстема . Ёвтадо Монень ,
Иоаннонь нававтомась менельстэ ульнесь эли ломантнень пельде ? »
Сынь эсь ютковаст кармасть кортнеме : « Бути мертяно : “ Менельстэ ” , сестэ Сон кевкстьсамизь : “ Мекс эно эзиде кеме тензэ ? ”
Бути мертяно : “ Ломантнень пельде ” , сестэ весе ломантне кармить лангозонок ёртнеме кевсэ , эдь сынь весе превсэ-седейсэ Иоаннонь ловить пазмарицякс » .
Секскак мерсть Иисусонь каршо : « А содатано , косто » .
Сестэ Иисус сынст каршо мерсь : « Монгак а ёвтан тенк , кодамо азорксчисэ теян неть тевтнень » .
Теде мейле Иисус ёвтнесь ломантненень истямо валвелявкс : « Вейке ломань озавтсь винаумарькс пире ды сиведсь пиренть мельга якицят . Сонсь тусь куватень шкас лия масторов .
Ды вана сась умарень пурнамо шкась . Азорось кучизе важонзо винаумарь пирень мельга якицятнень кедьстэ саемс эсензэ таликанзо . Пиренть мельга якицятне важонть кундызь , чавизь ды чавонь кедть кучизь мекев .
Азорось таго кучсь тенст лия важо . Ансяк сынь сеньгак чавизь ды визьксчамасо панизь чавонь кедть .
Азорось кучсь колмоце важо . Сынь теньгак верьс чавизь ды вырновтызь винаумарь пирестэнть .
Сестэ азорось арсезевсь : “ Мезе монень теемс ? Кучса тов эсень вечкема цёрам . Паряк , сонзэ неезь , эйстэнзэ визделгадыть ” .
Зярдо винаумарь пирень мельга якицятне неизь цёранть , сынь мерсть эсь ютковаст : “ Те – буень поладыцязо . Адядо маштсынек сонзэ , сестэ сонензэ кадовикс ули-парось ули минек ” .
Сынь тулкадизь сонзэ пирестэнть ды маштызь . Мезе ней теи мартост пирень азорось ?
Сон сы , маштсынзе неть винаумарькс мельга якицятнень ды пиренть макссы лиянень » . Кунсолыцятне серьгедсть : « Арась ! Арась ! А улемс тенень ! »
Иисус пштистэ варштась лангозост ды мерсь : « Мезде эно кортыть неть Пазонь Сёрмадовксонь валтнэ : “ Се кевесь , конань ёртызь кудонь теицятне , теевсь ужонь-уголонь кирдиця юр кевекс ” ?
Эрьвась , кие пры те кевенть лангс , порксави , ды кинь лангс кевесь пры , сень лепштясы » .
Койс тонавтыцятне ды попонь покштнэ чарькодсть : те валвелявксонть Иисус ёвтнизе сындест . Секскак сынь нейке арсесть каподемс Сонзэ , ансяк пельсть ломантнеде .
Секскак сынь кармасть Иисусонь мельга салава ваномо ды кучнесть Сонензэ таго-зяро ломанть , конат пряст невтсть ванькс седеекс , алкуксокс жо арсесть кундамс Иисусонь вал лангсо ды теде мейле максомс Сонзэ римень прявтонть кедензэ ды судямонзо алов .
Неть ломантне кевкстизь Иисусонь : « Тонавтыця , минь содатано : Тон кортат ды тонавтат видестэ , кодамояк ломань а яват , Пазонь кинтень тонавтат видестэ .
Ёвтак , эряви-арась миненек Римень кесарнень каявкс пандомс ? »
Сынст зыянов мелест чарькодезь , Иисус мерсь каршост : « Мекс варчавтнетядо-терявтнетядо Эйсэнь ?
Невтеде Монень динар ярмак . Те кинь чамась ды кинь лемесь ярмаконть лангсо ? » Сынь мерсть Тензэ : « Кесаренть » .
Иисус каршост мерсь : « Сестэ макснедеяк кесарнень кесаренсенть , Пазонтень – Пазонсенть » .
Иисус сыненст ломантнень икеле вал лангсо эзь кундаво . Сынь дивазевсть Сонзэ каршо валонтень ды каштмольсть .
Иисуснэнь састь зярыя саддукейть , конат кулозьстэ вельмемантень а кемильть , ды кевкстизь Сонзэ :
« Тонавтыця , Моисей сёрмадсь тенек Койсэнть : “ Бути урьвакстозь ломанесь кулы эйкакштомо ды кадови низэ , сестэ кулозенть ялаксозо саезэ эстензэ те нинть полакс , ды сынь чачтост эйкакш . Истя те эйкакшось ули ловозь кулозь лелянть эйкакшокс ” .
Ды вана эрясть-аштесть сисем лелят-ялакст . Васенцесь урьвакстсь ды кулось , эйкакш эзь кадо .
Нинть саизе омбоцесь . Омбоцеськак кулось эйкакштомо .
Мейле колмоцесь саизе никс теке аванть . Ды седе тов истя лиснесь меельце ялакстнэнь мартояк . Весе сисемнест кулость эйкакшонь апак кадо .
Меельцекс кулось ниськак .
Сестэ , зярдо сынь кулозьстэ вельмить , конанень эйстэст ули сон никс ? Эдь сон весе сисемнест туртов ульнесь никс » .
Иисус тень каршо ёвтась : « Те шкань эрямосонть ломантне урьвакстнить ды лиснить мирденень .
Ансяк сетне , конатненень Пазось кази кулозьстэ вельмема , сыця шкань эрямосонть а кармить урьвакстнеме ды мирденень лиснеме .
Ды сынь зярдояк а кулыть , улить ангелэнь кондямокс . Сынь Пазонь эйкакшт , эдь Пазось вельмевтинзе кулозьстэ .
Кулозтнень вельмемаст алкукскак ули , теде кортась сонсь Моисейгак палыця куракшто ёвтнемасонть . Тосо сон кортась : Азорось – те Авраамонь Пазозо , Исаконь Пазозо ды Яковонь Пазозо .
Пазось аволь кулозтнень Пазост , Сон эрицятнень Пазост . Сонзэ туртов кулозтнеяк , эрицятнеяк – эрицят » .
Койс тонавтыцятнестэ конат-конат каршонзо мерсть : « Тон вадрясто ёвтыть , тонавтыця ! »
Теде мейле сынь пелезевсть максомс Иисуснэнь лия кевкстемат . Мейле Иисус кевкстсь :
« Мекс ломантне истя кортыть : Пазонь кучовт Идицясь – Давидэнь цёра ?
Эдь сонсь Давид корты Псалтирьсэ : “ Азорось мерсь монь Азоронтень : озак Монь вить кедь ёнов ,
зярс Мон а тейсынь Тонь душманот пильгеть путома таркакс ” .
Теньсэ неяви : Давид мери Сонензэ Азоро . Кода эно Сон ули Давиднэнь цёракс ? »
Весе кунсолость Иисусонь , ды Сон кортась тонавтницянзо туртов :
« Ванстодо прянк Койс тонавтыцятнеде : сынь вечксызь кувака оршамосо якамонть ды ошкужосо мартост шумбракстнеманть . Сынь вечксызь синагогасо икеле таркатнесэ озадо аштеманть , каванямо кудосо – васенце таркатнес озамонть .
Сынь нельгить доватнень кудост ды пряст невтемань кисэ кувать озныть . Истятнэ седеяк стакасто судязь улить » .
Иисус вансь ярмаконь кирдемканть ёнов ды несь , кода сюпавтне кайсесть тов эсест казнест .
Сон несь кажов дова авинеяк , кона каясь пижень кавто ярмаккеть .
« Видестэ кортан тенк , – мерсь Иисус , – те кажов довась каясь сехте ламо весе каицятнеде .
Эдь весе сынь каясть Пазонтень ламочидест , довась вана каясь арасьчидензэ ды максызе весементь , мейсэ тензэ эрямаль » .
Перька аштиця ломантне кортазевсть Пазонь кудодонть : кодамо мазый кевстэ сон теезь ды кодат питней казнеть сонзэ мазылгавтыть . Тень кувалт Иисус мерсь :
« Сы истямо шка , зярдо весеместэнть , мезе тесэ тынь ней нетядо , а кадови кев лангс кевгак , весе ули калавтозь » .
Иисусонь тонавтницянзо кевкстнесть : « Тонавтыця , ёвтак тенек , зярдо те тееви ? Ды кодамо тешксэнь коряс содави весе тень топавтомась ? »
Сон тень каршо мерсь : « Ванодо , кияк аволидизь маня , эдь ламот сыть кекшезь Монь лементь ало ды кармить пряст ёвтамо : “ Те Мон ” эли “ Шкась сась ” . Илядо моле сынст мельга !
Зярдо марятадо кулят войнадо ды ломантнень кепедевемадо , илядо тандале . Тенень эряви улемс васняяк , ансяк те – зярс аволь песь » .
Мейле Иисус поладынзе валонзо : « Раське кепедеви раськень каршо , мастор – масторонь каршо .
Таркань-таркань улить модань покш сорномат , сыть вачо иеть ды куломань ормат , менельсэнть кармить неявомо а чарькодевикс ды тандавтыця ине тешкст .
Неть зыянтнэнь самодост икеле тынк каршо кепедьсызь кедест ды кармить пансеменк . Тынк ветятадызь судямс синагогав ды ёрттадызь пекстамо кудос , стявттадызь инязортнэнь ды лия ветицятнень икелев Монь лементь кисэ .
Сестэ тынк туртов сы шка кортамс Мондень .
Кеместэ мельсэ кирдеде : икелепелев илядо арсе , кодамо валсо идемс эсь прянть .
Мон максан тыненк истят валт ды превть , конатнень каршо а кортазеви ды а цидярды вейкеяк тынк каршо молицятнеде .
Натой тетянк-аванк , лелянк-ялаксонк , роднянк-раськенк ды ялганк-оянк тынк макстадызь судямс прявтнэнень . Ды конань-конань тынк эйстэ маштсызь .
Монь лементь кисэ весеменень ультядо авечкевиксэкс .
Ансяк тынк прясто черьгак а пры .
Цидярдодо – ды идесынк эсенк ойменк пингеде пингень эрямос » .
« Зярдо нетядо Ерусалименть перька ушмот , сестэ содадо : малавгадсь сонзэ калавтомань шкась .
Сестэ сеть , конат Иудеясо , оргодест пандо лангов , кие Ерусалимсэ , – оргодезэ тосто ; кие ош маласо велетнесэ – ошов илязо сова .
Эдь састь кежень пандома читне ды топавтови весемесь , мезде ёвтазель Пазонь Сёрмадовкстнэсэ .
Кодамо стака ули сеть читнестэ пешксесэтненень ды потесэ эйкакшонь потицятненень ! Эдь те масторонть учи виев майсема , неть Израилень ломантнень лангс валги Пазонь кежесь !
Веенст ломантне кулыть тородо , омбонстнэнь паньсызь полонс эрьва кодамо лия масторга . Ерусалимесь карми улеме чалгсезь лия раськетнесэ сеть шкатнес , зярс а прядови сынст шкаст » .
« Тандавтыця тешкст кармить неявомо тештнень , чинть ды ковонть лангсо . Мода лангсо раськетне кармить майсеме ды сорномо азарсь иневедень зэрнемадонть .
Ломантне теевить пельскулозекс мода лангс сыця зыянтнэде ды сынст эйстэ тандадомадонть . Эдь менелень вийтнеяк теить сорк .
Сестэ несызь , кода Ломантнень Цёрась сы пель лангсо эсь покш вийсэнзэ ды иневалдосонзо .
Зярдо те весе карми топавтовомо , тынь виемтинк рунгонк ды кепединк прянк – идеманк маласо ! »
Ды ёвтнесь Иисус сыненст истямо валвелявкс : « Варштадо инжир чувтонть лангс ды весе лия чувтнэнь лангс .
Зярдо сынь кармить пургондамо , тынь тынсь , тень неезь , чарькодтядо : кизэсь маласо .
Истя тесэяк : зярдо тынь несынк тень топавтоманть , сестэ чарькодтядо – Пазонь Инязорксчись маласо .
Видестэ кортан тенк : неень пингень ломантне ёмамо а кенерить , кода весе те топавтови .
Менелесь ды масторось ёмить , ансяк Монь валон а ёмить » .
« Ванодо эсь мельганк : илядо сокоргавто эсь седеенк прясто пильгс совазь тантей ярсамос , иредемас ды эрьва чинь мелявксос . Сестэ те чись а сы тенк апак учо ,
прок калонь кундамонь алтыма . Се чись стардсынзе весе мода лангсо эрицятнень .
Уледе свал анокт ды ознодо , кадык саты виенк шумбрасто ютамс весе неть сыця зыянтнэнь пачк ды арамс Ломантнень Цёранть сельмензэ икелев » .
Чить Иисус тонавтыль Пазонь кудосо , чокшне тукшныль ошсто Ойумарькс пандонть лангс ды ютавтыль тосо венть .
Ламо ломантне валске ланга сакшность Пазонь кудонтень Сонзэ кунсоломо .
Малавгадсь Ламбамсто сюкоронь покшчись , конанень истя жо мерить евреень Инечи .
Попонь покштнэ ды Койс тонавтыцятне пельсть ломантнень эйстэ . Секскак вешнесть , кода маштомс Иисусонь .
Ды вана Сатанась совась Иудас , конанень мерильть Искариот . Сон ульнесь кемгавтово тонавтницятнень ютксто вейкесь .
Сон сась попонь покштнэнень ды Пазонь кудонь ванстыця прявтнэнень . Сынь эсь ютковаст кортнесть ды прасть ве лувс теде , кода Иуда макссы кедезэст Иисусонь .
Весе сынь кенярдозевсть ды алтасть Иуданень ярмакт .
Иуда макссь вал ды кармась вешнеме ён шка ломантнеде салава миемс сыненст Иисусонь .
Сась Ламбамсто сюкоронь покшчинь се чись , зярдо эрявсь печкемс инечинь вирез .
Иисус кучинзе Петрань ды Иоаннонь ды кармавтсь тенст : « Азёдо , анокстадо минек туртов инечинь ярсамо » .
Сынь кевкстизь Сонзэ : « Косо мерят миненек анокстамс ? »
Иисус мерсь тенст : « Вана , ошс совамсто каршонк понги кукшинсэ ведень кандыця цёра . Моледе мельганзо кудонтень , козонь сон сови .
Мереде кудонь азоронтень : “ Тонавтыцясь кевкстни тонь , косо нупалесь , конаньсэ Монень тонавтницян марто ярсамс инечинь ярсамодонть ? ”
Сон невти тенк вере нупаль , покш , ацазь ; тосо анокстадояк » .
Тонавтницятне тусть , ды весемесь лиссь истя , кода мерекшнесь тенст Иисус . Сынь анокстасть инечинь ярсамо .
Зярдо весе аноколь , Иисус озась столь экшс , ды Сонзэ марто кемгавтово апостолтнэяк .
Сон мерсь тенст : « Вай , Монь ульнесь покш мелем ярсамс мартонк те инечинь ярсамодонть пиштемадон-майсемадон икеле !
Эдь кортан тенк : теде мейле Мон а карман ярснеме инечинь ярсамопельде се шкас , зярс а топавтови сонзэ смустезэ Пазонь Инязорксчисэнть » .
Иисус саизе кеченть ды , Пазонтень сюкпрянь ёвтазь , мерсь : « Саинк сонзэ ды явшинк эсенк юткова .
Кортан тенк : теде мейле Мон а карман симеме винаумарень винадо се шкас , зярс а сы Пазонь Инязорксчись » .
Сон сайсь кши , таго ёвтась Пазонтень сюкпря , синтризе ды явшизе кшинть апостолтнэнь ланга истямо вал марто : « Те – Монь рунгом , кона тынк кисэ максови . Истя тейнеде мелезэнк Монь ледстнемга » .
Чокшнень ярсамодонть мейле Иисус саизе кеченть ды мерсь : « Те кечесь – Пазонть марто од вейсэньлув . Сон кемекстави Монь верьсэ , кона валови тынк кисэ .
Ды вана ней Монь миицянть кедеськак Монь кеденть марто аштить вейке столь лангсо !
Нама , Ломантнень Цёрась туи эрямостонть истя , кода ёвтазель икеле , ансяк кодамо зыян пры се ломаненть лангс , кона Сонзэ мисы ! »
Тонавтницятне кармасть кевкстнеме вейкест-вейкест , кие сынст ютксто истямось , кона тень тейсы .
Мейле тонавтницятне ютковаст спорязевсть : кие сынст эйстэ весемеде покшось .
Сестэ Иисус кортась тенст : « Инязортнэ аштить азорокс эсест раськетнень лангсо , прявтнэ кармавтыть ловомо эсь пряст паронь теицякс .
Тынк ютксо илязо уле истя . Мекевланк , тынк ютксо весемеде покшось улезэ прок весемеде вишкине , ды се , кона прявт , улезэ прок важо .
Конась кавтотнень ютксто седе покшось : столь экшсэ аштицясь эли мельганзо якицясь ? Нама , столь экшсэ аштицясь ! Ялатеке мон тынк ютксо прок мельганк якиця !
Ансяк тынь цидярдыде мартон ютамо весе Монь стакачитнень пачк .
Ды секскак Мон максан тыненк Инязорксчи , кода Монь Тетям максызе сонзэ Монень .
Сестэ тынь карматадо Монь Инязорксчисэнть ярсамо-симеме Монь столь экшсэ ды карматадо улеме Израилень кемгавтово буетнень лангсо прявтокс-судиякс » .
Ды Азорось мерсь : « Симон , Симон ! Вант ! Сатанантень максозель варчавтомс тынк : сувтнемс тынк , кода товзюронть .
Ялатеке Мон ознынь тонь кисэ , Симон , кемемат а ёмавтоманть кисэ . Ды мейле , зярдо мекев велявтат Монень , кемекстак эсеть малавикстнэнь кемемаст » .
Петра каршонзо мерсь : « Азоро ! Тонь марто мон анокан молеме натой пекстамо кудос ды куломаскак ! »
Иисус мерсь : « Кортан теть , Петра , течи атякшось а кенери моразевемеяк , кода тон колмоксть тейсак прят Монь асодыцякс » .
Иисус кевкстинзе тонавтницянзо : « Зярдо Мон тынк кучнидизь ярмактомо , кансттомо , карсемапельтеме , ульнекшнесь мезеньгак арасьчинк ? » « Арасель » , – ёвтасть сынь тень каршо .
« Ансяк ней , бути улить ярмаконк , саинк сынст , саеде кансткак , ды бути тынк арась торонк , миинк ланга оршамонк ды рамадо торо .
Кортан тенк : мезе ёвтазель Монь эйстэ : “ Сонзэ ловить зыянонь теицякс ” – те Сёрмадовксось курок топавтови . Ды весе Монь эйстэ ёвтазесь ней топавтови » .
« Азоро ! – кортасть тонавтницятне , – вана тесэ кавто торонок » . Иисус мерсь каршозост : « Саты теде ! »
Иисус лиссь ошсто ды , кода свал , мольсь Ойумарькс пандонтень . Сонзэ мельга мольсть тонавтницянзояк .
Тов сазь , Сон мерсь сыненст : « Ознодо , аволиде понго снартнемас-варчавтнемас » .
Сонсь тусь тонавтницятнеде колоньгеменьшка эскельксэнь тарка ве пелев , прась кумажа лангс ды ознось :
« Тетяй , улиндеряй мелеть , саик те пиштемань кеченть Монь кедьстэ ! Ансяк топавтовозо Тонь мелеть , аволь Монсесь » .
Те шкане валгсь менельстэ Сонензэ ангел ды кемекстась Сонзэ оймензэ .
Седей сэредьксэнть пачк Иисус седеяк пек ознось . Ливезезэ , прок верень петнявкст , поцердсь мода лангс .
Озномадо мейле Иисус стясь , сась тонавтницянзо ваксс ды муинзе сынст удыцякс , ризкссэ нусмакавтозекс .
« Мекс тынь удотадо ? Стядо ды ознодо , аволиде понго снартнемас-варчавтнемас ! » – пшкадсь Сон .
Зярдо Сон теде кортась , малазост састь ламо ломанть , конатнень ветясь Иуда , кемгавтовотнень ютксто вейкесь . Сон шаштсь Иисусонь ваксс паламонзо . Эдь сон икелев кортась мартост тешкстэнть : « Конань мон паласа , се Сон » .
Иисус кевкстизе : « Иуда , паламосо , нать , мият Ломантнень Цёранть ? »
Сестэ тонавтницятне , конат ульнесть Иисусонь перька , чарькодизь , ков моли тевесь , ды мерсть Тензэ : « Азоро ! Паряк , нолдамс тевс торотнень ? »
Ды вейкесь эйстэст риштизе попонь прявтонь важонть ды керизе вить пилензэ .
« Саты , лоткадо ! » – пшкадсь Иисус . Ды токизе важонь пиленть , тона шумбралгадсь .
Мейле Иисус мерсь попонь покштнэнень , Пазонь кудонь ванстыцянь ды раськень прявтнэнень , конат састь Сонзэ кундамо : « Мекс тынь сыде Монь саеме торо ды цётмар марто теке салыця-маштниця мельга ?
Эрьва чистэ Мон мартонк ульнинь Пазонь кудосо , мекс сестэ тынь эзимизь токше ? Ней вана тынк шкась , чопода виень азорксчись ! »
Сынь сюлмсизь Иисусонь ды ветизь Сонзэ попонь прявтонь кудос . Васоло ве ёно , мольсь мельгаст Петра .
Кудонь пирявксонть куншкасо кирвазтсть толбандя . Пурнавозтне ойсесть сонзэ перька . Петраяк озась сынст юткс .
Толонь валдосонть неизе Петрань ве важо ава . Сон пштистэ варштась лангозонзо ды мерсь : « Те ломанеськак ульнесь Сонзэ марто » .
Петра каизе прянзо Сонзэ эйстэ ды мерсь авантень : « Арась ! А содаса мон Сонзэ ! »
Аламо шкань ютазь лия ломань неизе Петрань ды мерсь : « Тонгак сынст ютксто » . « Арась , ялгай ! » – мерсь Петра .
Часошкань ютазь таго кие-бути кармась кортамо : « Алкукс , те ломанеськак ульнесь Сонзэ марто , эдь сон Галилеянь эриця » .
Петра тень каршо мерсь : « А содан , ялгай , мезде тон кортат ! » Петра эзизе прядо кортамонзояк , кода моразевсь атякшось .
Сестэ Азорось велявтсь Петрань ёнов ды варштась лангозонзо . Петрань мельс ледсть Азоронь валтнэ : « Атякшось а кенери моразевемеяк , кода тон колмоксть прят каясак Монь эйстэ » .
Петра лиссь ушов ды кармась риксэ авардеме .
Иисусонь ванстыцятне кармасть пеедькшнеме Сонзэ лангсо ды чавомонзо .
Сынь сюлмизь Иисусонь сельмензэ , чавсть Сонзэ чама ланга ды вешсть пельдензэ : « Икелепелев содыця ! Ёвтык , кие Тонь риштинзеть ? »
Ды ёртнесть лангозонзо ламо лия покордамот .
Валске марто , чинть лисемстэ , раськень прявтнэ , попонь покштнэ ды Койс тонавтыцятне пурнавсть Инепромксос . Сынст икелев ветизь Иисусонь .
« Улиндерят Тон Пазонь кучовт Идицясь , ёвтак теде миненек » , – вешсть пельдензэ . Иисус каршост мерсь : « Бути Мон ёвтан тыненк , тынь а кемсамизь .
Бути Мон карман кевкстнеменк , тынь а ёвтатадо каршо вал Монень ды а нолдасамизь .
Течинь чистэ саезь Ломантнень Цёрась карми озадо аштеме Весеменькирди Пазонть вить ёно » .
Сестэ сынь весе рангстазевсть : « Тон – Пазонь Цёра ? ! » Сон каршост мерсь : « Те тынь истя кортатадо » .
Сестэ сынь кортнесть : « Мезекс миненек лият та-кодат кемекстамот ? Минь эсь пилесэнек маринек тень Сонзэ кургсто » .
Сестэ весе сынст промксось стясь ды ветизе Иисусонь Пилатонь икелев .
Тосо кармасть сынь чумондомо Сонзэ : « Минь чарькодинек : те ломанесь аравты минек раськенть а виде ки лангс , кармавты а пандомс каявкс Римень кесарентень ды яволявты Эсь прянзо Пазонь кучовт Идицякс , лиякс меремс , Инязорокс » .
« Тон – евреень Инязорось ? » – кевкстизе Сонзэ Пилат . Иисус каршонзо мерсь : « Те тон истя кортат » .
Сестэ Пилат мерсь попонь покштнэнень ды весе ломантненень : « Мон кодамояк чумо те ломаньстэнть а неян » .
Сынь ялатеке аштесть эсест валост лангсо : « Эсензэ тонавтомасонть Сон азаргавты ломантнень Иудеянь келес . Ушодсь Сон Галилеясто ды ней вана сась тейгак » .
Галилеядо марязь , Пилат кевкстсь : « Арази Сон Галилеянь эриця ? »
Зярдо Пилат кармась содамо : Иисус се масторстонть , кона максозь Иродонь кедь алов , кучизе Иисусонь Ироднэнь . Неть читнестэ Иродгак ульнесь Ерусалимсэ .
Иисусонь неезь , Ирод пек кецязевсь : сон умок неиксэлизе Иисусонь . Сон ламо марсесь Эйстэнзэ ды пек учось неемс Сонзэ пельде кодамояк тамаша .
Ирод макснесь Иисуснэнь ламо кевкстемат , ансяк Сон каршонзо мезеяк эзь ёвта .
Попонь покштнэ ды Койс тонавтыцятне , конат ульнесть тосо , кежейстэ кармасть Иисусонь чумондомо .
Ирод эсензэ ушмантнэнь марто покорясь Иисусонь ды нарьгась Сонзэ лангсо . Сон оршавтсь Иисусонь лангс инязоронь оршамот ды кучизе Сонзэ мекев Пилатнэнь .
Ирод ды Пилат те шкас кирдсть кеж вейкест-вейкест лангс , те чистэнть саезь жо теевсть оякс .
Сестэ Пилат пурнынзе попонь покштнэнь , прявтнэнь ды весе ломантнень .
Сон мерсь тенст : « Тынь ветинк монень те ломаненть , кона , валонк коряс , аравты раськенть авиде ки лангс . Вана тынк сельме икеле мон кевкстния ды эзия муе те ломаненть чумонзо мейсэяк , мейсэ тынь Сонзэ чумондтадо .
Иродгак эзь муе кодамояк чумо , эдь мон кучокшныя Сонзэ тензэ . Кода нетядо , Сон эзь тее мезеяк истямо , конань кисэ Сон судямаль куломас .
Секс мон кармавтан чавомс Сонзэ локшосо , мейле – нолдаса » .
Раськенть мелензэ коряс евреень эрьва Инечинтень Пилатнэнь эрявсь нолдамс пекстазтнень эйстэ вейкень .
Ансяк весе пуромозтне ве вайгельсэ кармасть рангомо : « Кулома Сонензэ ! Нолдык миненек Вараввань ! »
Варавва пекстазель ошсо ломантнень кепедевтемаст кисэ ды ломанень маштомань кисэ .
Пилат арсесь олякстомтомс Иисусонь , секс таго кортазевсь пуромозтнень марто .
Ансяк сынь рангсть каршонзо : « Крёст лангс , крёст лангс вачкодик Сонзэ ! »
Колмоцеде пшкадсь тенст Пилат : « Эно кодамо зыянонть Сон тейсь ? Мон а неян Сонзэ эйстэ истямо чумо , конань кисэ саволь куловтомс . Секс мон кармавтан чавомс Сонзэ локшосо , мейле – нолдаса » .
Ялатеке сынь верьга вайгельть пижнесть ды вешсть вачкодемс Иисусонь крёст лангс . Сынст ды попонь покштнэнь сеерематне окойники изнизь Пилатонь меленть .
Ды Пилат теизе сень , мезенть вешсть .
Сон олякстомтызе сыненст сень , кона пекстазель масторонь прявтнэнь каршо кепедевеманть кисэ ды ломанень маштоманть кисэ – сень , конань кисэ вешсть . Иисусонь марто Пилат тейсь истя , кода вешсть ломантне .
Зярдо Иисусонь ветясть крёст лангс вачкодема таркантень , ушмантнэ лоткавтызь кодамо-бути Симононь , киринеянь ломаненть , кона те шкане сыль паксясто , ды кармавтызь сонзэ Иисус мельга крёстонь кандомо .
Иисусонь мельга мольсть ламо ломанть , конатнень ютксо ульнесть аваткак . Сынь авардсть ды лайшесть Сонзэ кисэ .
Сынст пелев велявтозь , Иисус мерсь : « Ерусалимень ават ! Илядо аварде Монь кисэ ! Авардеде эсенк ды эйкакшонк кисэ !
Эдь сы истямо шка , зярдо кармить кортамо : “ Уцяскавт а чачтницятне , эйкакштомотне ды зярдояк потесэ а андыцятне ! ”
Сестэ ломантне кармить вешеме пандтнэнь : “ Прадо минек лангс ! ” – ды шушмотнень : “ Вельтямизь минек ! ”
Бути пиже чувтонть марто теить истя беряньстэ , сестэ седеяк берянь ули коське чувтонть марто ! »
Иисус марто вейсэ ветясть крёст лангс эскесэ вачкодемс зыянонь теиця кавто ломантькак .
Зярдо сынь пачкодсть се таркантень , конанень мерильть Пряловажа , тосо вачкодизь Иисусонь крёст лангс . Зыянонь теицятненьгак вачкодизь : вейкенть Иисусонь эйстэ вить пелев , омбоценть – керш пелев .
Иисус мерсь : « Тетяй ! Нолдыть пежетест : эдь сынь а содыть , мезе теить » . Ушмантнэ , жеребейсэ каязь , явшизь эсь ютковаст Иисусонь оршамонзо .
Ломантне аштесть ды вансть . Сынст марто прявтнэяк вансть ды згилясть Сонзэ лангсо истямо валсо : « Те ломанесь идесь лиятнень ! Кадык ней идесы Эсь прянзо , бути Сон Пазонь кучовт Идиця , Пазонь кочкавт ! »
Ушмантнэяк нарьгасть Иисусонь лангсо : сынь шаштнесть малазонзо , макснесть Тензэ чапамо вина
ды кортасть : « Бути Тон евреень Инязоро , идик ней Эсь прят ! »
Иисусонь велькссэ сёрмадозель грекень , римень ды евреень кельсэ : « Те евреень Инязоро » .
Вейкесь эскесэ вачкодезь зыянонь теицятнестэ згилясь Иисусонь лангсо : « Бути Тон Пазонь кучовт Идицят , сестэ идик Эсь прят ды минеккак идимизь ! »
Омбоцесь кардась васенценть : « Нать тон Паздо а пелят ? Тон тонськак истя жо крёст лангсат !
Минь судязтяно видестэ , секс истя пандтано эсь тевенек кисэ . А те ломанесь мезе тейсь беряненть ? »
Ды сон пшкадсь Иисуснэнь : « Азоро , монь ледстямак , зярдо сат Инязорксчизэть » .
Иисус тень каршо мерсь : « Алкукс кортан теть : те чистэнть саезь кармат улеме Монь марто райсэ » .
Ульнесь чинь куншка , зярдо апак учо чись кекшсь . Весе масторось копачавсь чоподасо , ды истя ульнесь колмо часонь перть . Пазонь кудосо коцтонь пирявксось сезевсь куншкава кавтов ,

ды Иисус серьгедсь виев вайгельсэ : « Тетяй ! Тонь кедьс максса Мон Эсень оймем ! » Ды неть валтнэнь марто лиссь Иисусонь оймезэ .
Зярдо сядонь прявтось тень неизе , сон ёвтась шнамо вал Пазонтень ды мерсь : « Алкукскак Те Ломанесь ульнесь а чумо ! »
Ломантне , конат тов пурнавкшность ваномо , весе тень неемадо мейле мелявтозь рукштяесть кедьсэст , сралесть эсест кудова .
Сетне , конат содылизь Иисусонь , аштесть ве пеле ды вансть весементь лангс . Сынст ютксо ульнесть аватнеяк , конат састь мартонзо Галилеясто .
Инепромксонь важодицятнень ютксо ульнесь Иосиф лемсэ ломань , кона ульнесь виде ды чевте седей .
Сон эзь шна сень , мезе арсекшнесь ды теекшнесь Инепромксось . Иосиф чачозель евреень Ариматея ошсо ды учось Пазонь Инязорксчинть .
Иосиф сась Пилатнэнь ды вешизе Иисусонь уловонть .
Сон валгстызе уловонть крёстстонть , тапардызе лияназонь коцтсо ды путызе пандс керязь калмос , козо те шкас киньгак эзть калмсе .
Те ульнесь пеця , оймсема чинь анокстамо чи . Оймсема чись эль-эль устави .
Галилеясто Иисус марто сыця аватне мольсть Иосиф мельга ды весементь неизь : калмонть ды кода калмизь Сонзэ уловонть .
Кудов сазь , сынь анокстасть тантейстэ качадыця ойть ды калмамо коень лия ваднемат . Оймсема чистэ аватне оймсесть , кода кармавтсь Коесь .
Недлячистэнть , чи лисемстэ , аватне састь калмонтень эсест анокставт тантейстэ качадыця ойтнень марто . Зярыя лияткак састь мартост .
Вана сынь неить : калмонь пекстыця кевесь сявордозь ве ёнов .
Сынь совасть калмонтень , ансяк Иисусонь уловонть эзизь муе .
Аватне аштесть талакадозь , ды апак учо сынст икелев лиссть кавто цёрат , оршазь сияждыця оршамосо .
Тандадомадонть аватне нолдызь вановтост модантень , цёратне мерсть тенст : « Мекс тынь вешнетядо Эрицянть кулозтнень ютксто ?
Сон тесэ арась . Сон вельмесь ! Мельс ледстинк сень , мезде Сон кортнесь тенк Галилеясо улемстэ :
“ Истя эрявсь теевемс : Ломантнень Цёрась максови пежетев ломантнень кедьс , вачкодеви крёст лангс ды колмоце чистэ кулозьстэ вельми ” » .
Сестэ Иисусонь неть валтнэ ледсть аватнень мельс .
Калмонть лангсто самодо мейле сынь ёвтнизь тень кевейкее апостолтнэнень ды весе лия тонавтницятнененьгак .
Неть аватне ульнесть Магдалань Мария , Иоанна , Мария – Яковонь авазо . Лия аватнеяк , конат ульнесть сынст марто , ёвтнесть апостолтнэнень текень .
Ялатеке апостолтнэ сыненст эзть кеме . Сынь арсесть : неть ёвтнематне – чаво валт .
Ансяк Петра сеске стясь ды чиезь тусь калмонтень . Сон комась ды неинзе тосто ансяк тапарямо коцтнэнь . Сон велявтсь мекев ды пек дивсесь весе теевезентень .
Секе чистэнть Иисусонь кавто тонавтницянзо тусть Эммаус велинес , кона ульнесь Ерусалимде кемгавтовошка вайгельбень тарка .
Молемстэ сынь кортнесть эсь ютковаст меельце чинь тевтнеде .
Зярдо сынь истя кортнесть ды пелькстнесть эсь ютковаст , сасынзе сынст Сонсь Иисус ды мольсь мартост вейсэ .
Ансяк тонавтницятне Сонзэ эзизь сода : те шкане сынст сельмест прок сокорольть .
Иисус кевкстинзе тонавтницянзо : « Мезде тынь ютамсто кортатадо эсь юткованк ды мекс тынь истят нусманят ? »
Вейкесь эйстэст , конань лемезэ Клеопа , мерсь каршонзо : « Паряк , Тон ансяк Ерусалимев сыцятнестэ а содат , мезе тосо теевсь неть читнестэ ? »
Иисус кевкстинзе сынст : « Мезе эно ? » Тонавтницятне каршонзо ёвтасть : « Се , мезе лиссь Назаретэнь Иисус марто , кона ульнесь пазмарицякс , виевель тевсэ ды валсо Пазонть икеле ды весе раськенть икеле .
Ансяк минек попонь покштнэ ды прявтнэ максызь Сонзэ куломас , вачкодизь крёст лангс .
Минь кемезевкшнинек : Сон – Се , кона олякстомтсы Израиленть . Теке марто течи вана колмоце чи , зярдо те весе теевсь ,
ды ней вана конат-конат минсенек аватнестэяк талакавтымизь . Сынь чи лисемстэ якасть калмонтень ,
ансяк эзизь муе Сонзэ уловонть . Зярдо састь тосто , ёвтнесть , келя , сыненст састь ангелт , конат мерсть : Иисус вельмесь .
Мейле мольсть кой-конат минек ялгатнестэ калмонтень ды неизь весементь истя , кода кортасть аватне , ансяк Сонзэ Эсензэ эзизь нее » .
Сестэ Иисус мерсь тенст : « Вай , кодат тынь ачарькодицят ! Нать тынк кельме седейтненень истя стака кемемс весементень , мезде кортасть кезэрень пазмарицятне !
Арази а истя Пазонь кучовт Идицянтень эрявсь пиштемс ды истя Эсензэ иневалдонтень совамс ? »
Ды Сон кармась тенст ёвтнеме , кода весе пазмарицятне , Моисейстэ саезь , кортасть Эйстэнзэ весе Сёрмадовкстнэсэ .
Истя сынь пачкодсть се велинентень , ков мольсть . Иисус невтсь пря седе тов молицякс .
Тонавтницятне лоткавтызь энялдозь : « Кадовт мартонок , эдь чизэ велявтсь чоподема ёнов » . Сестэ Сон совась кудос ды кадовсь мартост .
Сынст марто чокшнень ярсамсто Сон сайсь кши , Пазнэнь сюкпрянь ёвтазь , синдизе ды максызе тенст .
Те шкастонть сынст сельмест прок панжовсть – сынь содызь Сонзэ , ансяк Иисус сынст икельде сеске ёматотсь .
Сестэ тонавтницятне кармасть кевкстнеме вейкест-вейкест эйсэ : « Арази эзть либордо минек седеенек , зярдо киява ютамсто Сон кортнесь минек марто , зярдо панжсь миненек Сёрмадовкстнэнь смустенть ? ! »
Сынь сеске стясть ды велявтсть Ерусалимев , муизь кевейкее апостолтнэнь , конат пуромсть вейсэ лия тонавтницятнень марто .
Пуромозтне кармасть ёвтнеме сыцятненень : « Азорось алкукскак вельмесь ! Сон невтизе прянзо Симоннэнь ! »
Мейле кавтотне ёвтнизь , мезе мартост лиссь ки лангсо ды кода сынь содызь Иисусонь , зярдо Сон синтресь кшинть .
Сынь эзизь прядо кортнемаст , зярдо Иисус Сонсь апак учо лиссь икелест ды мерсь : « Седейоймамо тенк ! »
Тонавтницятне талакадсть ды чувтомсть . Сынь арсесть : те чопача .
Иисус поладызе кортамонзо : « Мекс тандадыде ? Мекс тынк седеенк пешкедсть кавтолдомасо ?
Варштадо Монь кедень ды Монь пильгень лангс : те – Мон Монсь . Токшимизь Монь ды несынк , эдь чопачанть арасть сывелезэ ды ловажанзо . Кода нетядо , Монь улить » .
Неть валтнэнь ёвтамсто , Сон невтинзе тенст кедензэ ды пильгензэ .
Тонавтницятне кеняркстонть кодаяк эзть кемеве ды дивсесть . Сестэ Сон кевкстинзе сынст : « Ули тынк тесэ кодамояк ярсамопель ? »
Сынь кандсть Сонензэ рестазь калонь сускомо ды керяз медь .
Сон саизе ды сэвизе икелест .
Мейле Иисус мерсь тенст : « Вана кодамо Монь валтнэнь смустесь , мезде Мон кортнинь тынк марто , зярдо ульнинь ютксонк . Весементень , мезе сёрмадозель Монь эйстэ Моисеень Койсэнть , пазмарицянь книгатнесэ ды Псалтирьсэ , топавтовомаль » .
Мейле Иисус лездась тенст чарькодемс Сёрмадовкстнэнь смустенть .
Сон кортась тенст : « Истя сёрмадозь : Пазонь кучовт Идицянтень эрявсь пиштемс ды вельмемс кулозьстэ колмоце чистэ .
Ды Сонзэ лементь пельде весе раськетнень эряви тердемс Пазонтень велявтомас – пежетест нолдамга . Ушододо Ерусалимстэ !
Тынь весемень тень неицят-содыцят .
Мон нейке кучан тенк сень , мезе алтась Монь Тетям . Тынь кадоводо Ерусалим ошс , зярс а валги лангозонк Верепазонь вий » .
Мейле Иисус ливтинзе сынст ошсто ды ютась мартост Бетания веленть видьс , кепединзе Эсензэ кедензэ ды чанстинзе-баславинзе сынст .
Ды зярдо Сон чанстясь эйсэст , Сонсь кармась явовомо эйстэст ды кепедевеме менель лангов .
Тонавтницятне модас сюконясть Сонензэ ды мурдасть покш кеняркс марто Ерусалимев .
Сынь свал ульнесть Пазонь кудосо ды шнасть-чанстясть Пазонть . Аминь .
Васняяк ульнесь Вал , ды Валось ульнесь Пазонть марто , ды Валось ульнесь Паз .
Сон ульнесь васняяк Пазонть марто .
Весе теевсь Сонзэ вельде , Сонтемензэ эзь тееве мезеяк , мезесь ульнесь теезь .
Сонзэ эйсэ ульнесь эрямо , ды эрямось ульнесь ломантненень валдокс .
Валдось чоподасонть вандолды , ды чоподась эзизе вельтя сонзэ .
Ульнесь ломань , Пазонть кучовтозо , лемезэ Иоанн .
Сон сась яволявтомо , Валдодонть ёвтнеме . Кадык весе кармить кемеме Валдонтень сонзэ вельде .
Сонсь эзь ульне валдокс , ансяк кучозель се Валдодонть яволявтнеме .
Ульнесь алкуксонь Валдо , кона валдомгавты эрьва ломаненть , кона сы масторлангов .
Сон ульнесь масторлангсо , кона теевськак Сонзэ вельде , ансяк масторлангонь ломантне Сонзэ эзизь сода .
Сон сась Эсь ломаненстэнь , ансяк Эсензэтне Сонзэ эзизь васто седейсэст .
Сетненень , конат кармасть седейсэст вастомонзо , Сонзэ лемс кемицятненень , Сон макссь оля арамс Пазонь эйкакшокс ,
эйкакшокс , конат чачсть Пазонть эйстэ , аволь ломань раськестэ , аволь ломань вийстэ , аволь мирдень мелень коряс .
Валось теевсь ломанекс , эрясь ютксонок , чанстте ды видечиде пешксе . Минь неинек Сонзэ инексчинзэ , се инексчинть , кона максозь Тензэ Тетянть пельде , кода вейкине Цёранстэнь .
Иоанн яволявтсь Сонзэ эйстэ истя сеерезь : « Те Се , конадо мон кортынь : мельган сыцясь мондень ине , эдь Сон ульнесь мондень икеле » .
Сонзэ чанстень пешксечинть эйстэ весенень миненек максозь чанстямо лангс таго чанстямо .
Коесь максозель Моисей вельде , чанстесь ды видечись састь Иисус Христос вельде .
Пазонть эзизе нее кияк зярдояк . Сонзэ панжизе вейкине Цёразо , кона свал эри Тетянть марто .
Вана кода ёвтась-яволявтсь Иоанн , зярдо евреень прявтнэ кучсть Ерусалимстэ попт ды левинсетнень кевкстемензэ : « Кият тон ? »
Сон яволявтсь ды апак сёпо ёвтась : « Мон аволь Пазонь кучовт Идиця » .
Кевкстизь сонзэ : « Кият эно ? Тон Илия ? » Сон мерсь : « Аволь » . « Се пазмарицясь ? » Сон каршост мерсь : « Аволь » .
Кевкстизь таго сонзэ : « Кият эно ? Мезе кучицянок туртов ёвтатано , мезе тон ёвтат Эсеть эйстэ ? »
Сон мерсь : « Мон “ чаво модасо сеерицянь вайгелян : виделгавтынк Азоронть туртов кинть ” , кода мерсь Исайя пазмарицясь » .
Кучозтне ульнесть фарисейтнестэ .
Сынь кевкстизь сонзэ : « Мейс эно нававтат-лемдят , бути тон аволь Пазонь кучовт Идицят , аволь Илияткак , аволь се пазмарицяськак ? »
Иоанн каршост мерсь : « Мон нававтан ведьсэ , ансяк тынк ютксо ашти Се , конань тынь а содасынк .
Сон мельган сыцясь , кона ульнесь мондень икелеяк , ды мон а маштован мик Сонзэ карсемастонзо кшна ведьметнень юкстицякскак » .
Те тевесь ульнесь Вифаварасо , Иордан леенть тона чиресэ , косо нававтсь Иоанн .
Омбоце чистэнть неизе Иоанн сонзэ пелев молиця Иисусонь ды мерсь : « Ванодоя , Те Пазонь Вирезэсь , кона допрок сайсы масторлангонь пежетенть !
Сон Се , конадо мон меринь : “ Мельган сы цёра , кона мондень ине , эдь Сон ульнесь мондень икеле ” .
Мон а содылия Сонзэ , ансяк Израилентень Сонзэ невтемань-содавтомань кисэ мон сынь нававтомо ведьсэ » .
Ды Иоанн кемекстынзе эсь валонзо , истя кортазь : « Мон неия Оймеялтонть , зярдо Сон гулька ладсо валгсь менельстэ ды аштесь велькссэнзэ ;
мон а содылия Сонзэ . Ансяк кие монь кучимим ведьсэ нававтомо , мерсь тень : “ Кинь лангс несак Оймеялтонть валгоманзо ды велькссэнзэ аштеманзо , Се кармияк нававтомо Иневанькс Оймеялтсо ” .
Мон тень неия ды , кода неицязо , яволявтан : Те – Пазонть Цёразо » .
Омбоце чистэ Иоанн кавто тонавтницянзо марто ульнесь тосо .
Иоанн неизе вакска ютыця Иисусонь ды мерсь : « Ванодоя , Те Пазонь Вирезэсь » .
Неть валтнэнь марязь , кавонест тонавтницятне тусть Иисус мельга .
Иисус велявтсь ды неинзе сынст мельганзо ютамодо , кевкстинзе : « Мезе тенк эряви ? » Сынь каршозонзо мерсть : « Равви , – лиякс меремс , тонавтыця , – косо Тон эрят ? »
Сон кортась тенст : « Моледе мельган ды несынк » . Шказо ульнесь чи куншкань нилешка част . Сынь мольсть ды неизь , косо Сон эри , ды ульнесть кедьсэнзэ чинь-чоп .
Вейкесь кавтотнень эйстэ , конат Иоаннонь пельде марясть Иисусто ды тусть Сонзэ мельга , ульнесь Андрей , Симон Петрань ялаксозо .
Сон сеске вешнизе Симон лелянзо ды мерсь тензэ : « Минь муинек Мессиянть » , лиякс , Христосонть .
Андрей ветизе Симононь Иисуснэнь . Иисус , лангозонзо варштазь , мерсь : « Тон Симонат , Ионань цёразо ; тонеть кармить мереме Кефа » , лиякс “ кев ” , Петра .
Омбоце чистэнть Иисус сайсь мель молемс Галилеяв . Сон вастызе Филипень ды мерсь тензэ : « Мольть мельган » .
Филип ульнесь Бетсаидасто , Андреень ды Петрань марто ве ошсто .
Филип муизе Натанаилэнь ды ёвтась тензэ : « Минь муинек Сень , конадо Койсэнть сёрмадсь Моисей ды конадо сёрмадсть пазмарицятнеяк , – Иисусонь , Иосифень цёранзо , кона Назаретстэ » .
Натанаил мерсь тензэ : « Арази эрсекшни Назаретстэ мезеяк паро ? » Филип мери тензэ : « Азё ды ванык » .
Иисус неизе малазонзо сыця Натанаилэнь ды мерсь сонзэ эйстэ : « Вана алкуксонь израилень ломань , конань эйсэ арась манчема » .
Натанаил мерсь Тензэ : « Косто Тон монь содасамак ? » Иисус каршозонзо мерсь : « Филипень тердемадо икеле , зярдо ульнить инжир чувто ало , Мон неитинь » .
Сестэ Натанаил мерсь Тензэ : « Равви ! Тон – Пазонь Цёрат , Тон – Израилень Инязорат » .
Иисус ёвтась сонензэ тень каршо : « Тон кемат сень кувалт , мекс Мон меринь теть : “ Мон неитинь инжир чувто ало ” . Седе ламо кармат нееме » .
Ды поладынзе валонзо : « Алкукс , алкукс кортан тенк : те чистэнть саезь тынь карматадо нееме панжовозь менеленть ды Пазонь ангелтнэнь , конатне кармить кузнеме-валгонеме Ломантнень Цёрантень » .
Колмоце чистэнть Галилеянь Кана ошсо тешкстасть урьвакстомачи . Иисусонь авазояк тосоль .
Тов тердезель Иисускак тонавтницянзо марто .
Лиссь истя : винась прядовсь каванямо шкастонть . Сестэ Иисусонь авазо мерсь Тензэ : « Сынст винаст арась » .
Иисус каршонзо ёвтась : « Вай , авай ! Мекс Монень мелявтомс теде ? Монь шкам зярс эзь са » .
Авазо мерсь важотненень : « Тееде сень , мезе Сон мери тенк » .
Тосо ульнесть веднень кевень кото кедьгеть , конат эрявильть евреень ванськавтома коень-кирдань коряс , эрьвась кавто-колмо онксонь кельгемашкаль .
Иисус мерсь важотненень : « Пештинк кедьгетнень ведте » . Сынь пештизь пряс .
Сестэ Сон мерсь тенст : « Ней амольдядо тосто ды кандодо каванямонь ветицянтень » . Сынь истя тейстькак .
Ветицясь варчизе веденть , кона теевсь винакс . Сон эзь сода , косто те винась , содасть ансяк важотне , ведень амолицятне . Сестэ ветицясь тердизе урьвакстыця цёранть
ды мерсь тензэ : « Эрьва ломанесь васняяк максокшны седе паро вина , зярдо жо инжетне симевить , сестэ седе беряненть . Тон вана седе паро винанть ванстык те шкас » .
Истя Иисус Галилеянь Кана ошсо теизе Эсензэ васенце тамашанзо-диванзо . Тень вельде Сон невтизе Эсь инексчинзэ , ды тонавтницянзо кармасть кемеме Тензэ .
Теде мейле Иисус тусь аванзо , братонзо ды тонавтницянзо марто Капернаум ошов . Тосо сынь эрясть зярыя чить .
Малавгалесь евреень Инечись , секс Иисус сась Ерусалимев .
Сон неи : Пазонь кудонь пирявксонть потсо микшнить букат , реветь ды гулькат , озадо аштить ярмаконь полавтницят .
Сон тейсь пиксстэ локшо ды весень панинзе Пазонь кудонь пирявксонть потсто : реветненьгак , букатненьгак , ярмаконь полавтницятнень ярмакост сравтнинзе , столест сявордтнинзе .
Гулькань микшницятненень мерсь : « Саинк весе тень тестэ ! Тетянь кудонзо илядо тейне микшнема-рамсема кудокс » .
Се шкане тонавтницянзо ледстизь , мезе сёрмадозель Пазонь пельде Сёрмадовкссонть : « Пиемась-паломась Тонь кудот кисэ сэви Эйсэнь » .
Сестэ евреень прявтнэ кевкстизь Сонзэ : « Кие Теть максызе азорксчинть истя тейнемс ? Кодамо тамашасо невтьсак тень миненек ? »
Иисус тень каршо мерсь тенст : « Яжинк те Пазонь кудонть , Мон колмо чис одов сонзэ стявтса » .
Еврейтне тень каршо мерсть : « Те Пазонь кудось теезель ниленьгемень кото иень перть , а вана Тон колмо чис арсят сонзэ стявтомс ? »
Ансяк Пазонь кудось , конадо кортась Иисус , ульнесь Сонзэ рунгозо .
Зярдо Сон вельмесь кулозьстэ , тонавтницянзо мельс ледсь те кортамось , ды сынь кармасть кемеме Сёрмадовксонтень ды сенень , мезде кортась Иисус .
Зярдо Сон ульнесь Ерусалимсэ Инечинь ютавтомсто , ламот кармасть кемеме Тензэ , секс мекс сынь неизь Сонзэ теевть тамашатнень .
Ансяк Сонсь Иисус Эсь прянзо ломантненень эзизе панжо , эдь Сон сынст содылинзе весень .
Сонензэ эзь эрявкшно ёвтниця седе , мезе ули ломаненть эйсэ , эдь Сонсь содась , мезе ули эрьванть седейсэ .
Фарисейтнень ютксо ульнесь вейке ломань , лемезэль Никодим , евреень прявтнэстэ вейкесь .
Сон сась Иисуснэнь веть ды мерсь тензэ : « Равви ! Минь содатано , Тон тонавтыця , кона сась Пазонть пельде ; истят тамашат , кодат Тон тейнят , киненьгак а теевить , а улиндеряй мартонзо Пазось » .
Иисус тень каршо мерсь тензэ : « Алкукс , алкукс кортан теть : кие а чачи верде , сенень а нееви Пазонь Инязорксчись » .
Никодим мерсь Тензэ : « Кода сыре ломанесь одов чачови ? Арази сон омбоцеде совави аванзо потс ды чачтови ? »
Иисус каршонзо ёвтась : « Алкукс , алкукс кортан теть : кие а чачи веденть ды Оймеялтонть пельде , се а совави Пазонь Инязорксчинтень .
Ломаньстэ чачозесь – те ломань , Оймеялтсто чачозесь – те оймеялт .
Иля дивсе сенень , мезе Мон ёвтынь теть : верде тенк чачома .
Вармась пуви , кува мелезэ , увтонзояк марясак , ансяк а содат , косто сы ды ков туи : истя жо эрси эрьванть марто , кие чачозь Оймеялтонть эйстэ » .
Никодим кевкстизе Сонзэ : « Кода истя те эрси ? »
Иисус тень каршо ёвтась тензэ : « Тон Израилень тонавтыцясь , ды тень вана а чарькодьсак ?
Алкукс , алкукс кортан теть : минь кортатано седе , мезде содатано , ёвтнетянояк седе , мезе неинек ; ансяк тынь минек ёвтнеманок а сайтядо мельс .
Мон ёвтнян тенк мода лангонь тевтнеде , тынь а кемтядо . Арази кемезевтядо , карминдерян кортамо менеленсетнеде ?
Кияк эзь кузекшне менельс , ансяк Се , кона менельстэ валгсь , менельсэ эриця Ломантнень Цёрась .
Кода Моисей кепедизе чаво модасо пижестэ теезь гуенть , истя жо кепедевема Ломантнень Цёрантеньгак сень кисэ ,
эрьвась , кона кеми Сонзэ эйс , илязо ёма , мекевланк улезэ тензэ пингеде пингень эрямо .
Эдь Пазось истя вечкилизе масторлангонть , мик максызе Эсензэ вейкине тиринь Цёранзо тень кисэ : эрьвась , кона кеми Сонзэ эйс , илязо ёма , мекевланк улезэ тензэ пингеде пингень эрямо .
Эдь Пазось кучизе Эсь Цёранзо масторлангов аволь судонь тееме – кучизе вельдензэ масторлангонть идеме .
Сонзэ эйс кемицясь а карми улеме судязь , акемицясь вана уш судязь сень кис , мекс эзь кеме Пазонь вейкине Цёрантень .
Судось ашти вана мейсэ : валдось сась масторлангов , ялатеке чоподась ломантненень вечкевсь валдодонть пек , эдь сынст тевест ульнесть зыяновт .
Ды эрьвась , кона теи берянь , а вечксы валдонть ды а моли валдос , пели зыянов тевензэ лангс лисемадост .
Видечинь коряс теицясь моли валдос невтеме эсь тевензэ , конат теезь Пазонть коряс » .
Теде мейле сась Иисус Эсь тонавтницянзо марто Иудеянь масторс , эрясь тосо мартост зярыя шка ды нававтсь-лемдсь .
Иоаннгак нававтсь Айнонсо , Салим маласо , тосо ведесь покшоль . Ломантне сыльть тензэ пряст нававтомо .
Иоанн зярс апаколь пекста тюрьмас .
Весть Иоаннонь тонавтницянзо ды еврейтнень ютксо лиссь пелькстамо ванськавтовома койтнеде-кирдатнеде .
Тонавтницятне сестэ састь Иоаннэнь ды мерсть тензэ : « Равви ! Се , кона ульнесь мартот Иорданонь тона чиресэ ды конань эйстэ тон ёвтнить-яволявтнить , Сонсь ней нававты , ды весе молить Тензэ » .
Иоанн мерсь каршост : « Мезеяк ломанентень эстензэ а саеви , а улиндеряй максозь тензэ менельстэ .
Тынь тынсь тень неицят-марицят , мезенть мон ёвтыя : мон аволь Пазонь кучовт Идиця , мон кучозян Сондензэ икеле .
Се урьвакстыцясь , кинь экшс чиясть тейтерь . Урьвакстыцянть ялгазо вакссонзо аштемстэ ды эйсэнзэ кунсоломсто эрьгелезь эрьгели , зярдо марясы урьвакстыцянть вайгелензэ . Монь кенярксоськак , кона ней топавтовсь , истямо жо .
Сонензэ касома , монень вишкалгадома » .
« Се , кона сы верде , – весемеде покш улияк ; мода лангонсесь – модань улияк , кортыяк мода лангонь тевтнеде . Се , кона менельстэ сы , – весемеде покш .
Мезе Сон несь ды марясь , седе ёвтни , ансяк кияк мельс а саи Сонзэ валонзо .
Се , кона Сонзэ валонзо эсь мельс сайсынзе , теньсэ кемекстасы Пазонть видечинзэ .
Эдь Се , конань кучизе Пазось , корты Пазонь валт , ды Пазось апак онкста максы Эсь Оймеялтонзо .
Тетясь вечксы Цёранзо ды весементь максызе Сонзэ кедьс .
Цёранть эйс кемицянть ули пингеде пингень эрямозо . Кие Цёранть а кунсолы , се а несы эрямонть , ды Пазонь кежесь ули лангсонзо » .
Фарисейтненень пачкодсь куля , келя Иисус Иоанндо ламо мельга молицят пурны ды нававты , – куш Иисус Сонсь а нававтыль , нававтсть ансяк тонавтницянзо . Зярдо Иисус марясь теде ,

Сон кадызе Иудеянть ды таго тусь Галилеяв .
Сонензэ эрявкшнось ютамс Самариянь трокс .
Вана Сон сась Самариянь Сикарь ошс , кона аштесь а васоло се умадонть , конань Яков таго-зярдо макснизе эсь цёранстэнь , Иосифнень .
Тосо ульнесь Яковонь лисьмазо . Иисус ки лангонь сиземадонть озась те лисьманть ваксс . Шкась ульнесь чинь куншка .
Самариянь вейке ава сась лисьманть лангс ведь мельга . Иисус пшкадсь тензэ : « Макст Монень симемс » .
Тонавтницянзо те шкастонть тукшность ошов ярсамопелень рамамо .
Самариянь авась кевкстизе : « Кода Тон , еврей , монь , самариянь авань , кедьстэ симемс вешат ? » Тевесь сеньсэ , Иудеянь ды Самариянь ломантне а вейсэньгалить .
Иисус тень каршо мерсь тензэ : « Содындерявлить Пазонь казнеденть ды седе , кие веши кедьстэть симемс , тон тонсь вешевлить кедьстэнзэ , ды Сон максоволь теть эрямонь максыця ведь » .
Авась мери Тензэ : « Парочи ! Тонеть амольдямскак а мейсэ , лисьмаськак сэрей . Косто жо Тонеть саеви эрямонь максыця ведесь ?
Арази Тон минек Яков тетядонок покшат , кона максызе тенек те лисьманть , ды симиль ведтензэ сонськак , симильть эйкакшонзояк , ракшанзояк ? »
Иисус мерсь сонензэ тень каршо : « Эрьванть , кона симнекшни те ведтенть , сень таго симемазо сы .
Кие сими ведтенть , конань Мон максса тензэ , сень пингеде пингес симемазо а сы . Ведесь , конань Мон максса тензэ , тееви эйсэнзэ пингеде пингень эрямос чудиця лисьмапрякс » .
Авась мери Тензэ : « Парочи ! Макст монень те ведтенть , симемам а сакшномга ды тезэнь ведь мельга а якамга » .
Иисус мери тензэ : « Азё , тердик мирдеть ды садо тей » .
Авась мерсь тень каршо : « Монь арась мирдем » . Иисус мерсь тензэ : « Видестэ ёвтыть , тонь арась мирдеть .
Тонь ульнесть вете мирдеть , ды се , кона марто ней эрят , аволь мирдеть . Тень видестэ тон ёвтык » .
Авась мери Тензэ : « Парочи ! Неса , Тон пазмарицят .
Минек покштяноккак сюконякшныльть те пандонть лангсо . Тынь , еврейтне , кортатадо , келя миненек эряви сюконякшномс Пазонтень Ерусалимсэ » .
Иисус мери тензэ : « Кемть Монень , ава , сы шка , зярдо аволь те пандонть лангсояк , аволь Ерусалимсэяк карматадо сюконякшномо Тетянтень .
Тынь , самариянсетне , а содатадо , кинень сюконякшнотадо . Минь , еврейтне , содатано , кинень сюконякшнотано , эдь масторлангонь идемась сы еврейтнень эйстэ .
Ялатеке сы шка , ды сон уш сась , зярдо алкуксонь сюконицят кармить Тетянтень сюконякшномо Оймеялтонь ды видечинь коряс . Истят сюконицят Тетясь вешнияк Эстензэ .
Пазось – Оймеялт , Тензэ сюконицятнененьгак Оймеялтонь ды видечинь коряс сюконякшнома » .
Авась корты Тензэ : « Содан , курок сы Мессия , конадо мерить Христос , а вана зярдо Сон сы , ёвтнесы тенек весементь » .
Иисус мери тензэ : « Те Мон , кона корты мартот » .
Те шкане Иисусонь тонавтницянзо састь мекев ды дивазевсть ава марто Сонзэ кортнемантень . Ансяк кияк эзь кевксте : « Мезе Тонеть эряви пельдензэ ? » эли : « Мезде кортат мартонзо ? »
Сестэ авась кадызе ведень кандома кедьгензэ , мольсь ошов ды мерсь ломантненень :
« Азёдо , ванынк ломаненть , конась ёвтызе тень весементь , мезе мон теинь : паряк , Сон Пазонь кучовт Идиця ? »
Сынь лиссть ошстонть ды тусть Сонензэ .
Се шкане тонавтницянзо энялдозь кортасть Тензэ : « Равви , мездеяк ярсак » .
Сон мерсь тенст : « Монь ули истямо ярсамопелем , конань тынь а содасынк » .
Сестэ тонавтницятне кармасть кортамо эсь ютковаст : « Паряк кияк кандсь Тензэ ярсамс ? »
Иисус мери тенст : « Монь ярсамопелем – топавтомс Монь Кучицянть мелензэ , прядомс Сонзэ максовт тевенть .
Нать тынк арась истямо валмеревкс : “ Видьсак ды ниле ковонь ютазь нусак ” ? Мон жо кортан тенк : панжинк сельменк ды варштадо паксятнень лангс , сынь ашолгадсть , кенерсть нуемс .
Нуицянтень уш ней пандови питне ды сон пурны урожай пингеде пингень эрямос . Секс видицяськак , нуицяськак вейсэ кенярдкшномо кармить .
Тень кувалма виде валмеревксэсь : “ Вейкесь види , лиясь нуи ” .
Мон тынк кучидизь сень нуеме , мезес тынь вий эзиде путо : лият важодсть , тынь пурнынк сынст урожаест » .
Самариянь се ошстонть ламот кармасть кемеме Тензэ аванть валонзо кувалт , кона ёвтнесь-яволявтнесь : « Иисус ёвтызе монень весементь , мезе зярдо-бути мон теинь » .
Секскак , зярдо састь Сонензэ самариянь ломанть , сынь энялдсть икелензэ зярскак улемс кедьсэст . Сон ульнесь тосо кавто чить .
Сестэ седеяк ламот кармасть кемеме Сонензэ валонзо кувалт
ды кортасть се авантень : « Ней аволь тонь валот кувалт кемтяно . Минсь маринек ды карминек содамо , те ломанесь – алкукс , масторлангонь Идиця , Христос » .
Кавто чинь ютазь Иисус лиссь тосто ды тусь Галилеяв .
Иисус Сонсь ёвтась : пазмарицянть а ловить чачи масторсонзо .
Ялатеке , зярдо Сон сась Галилеяв , Галилеянь ломантне паро мельсэ вастызь Сонзэ : сынь неизь весементь , мезе Сон тейсь Ерусалимсэ Инечинь покшчистэнть , эдь сыньгак ульнесть тосо .
Истя Иисус таго сась Галилеянь Кана ошов , косо веденть теекшнизе винакс . Тосо ульнесь инязоронтень вейке важодиця , конань сэредиця цёразо Капернаумсоль .
Сон марясь Иудеясто Галилеяв Иисусонь самодо , мольсь Тензэ ды энялдсь икелензэ : « Сак Капернаумов ды шумбралгавтык цёрам , кона кулома лангсо » .
Иисус мерсь тензэ : « Тынь , ломантне , зярдояк а карматадо кемеме , а неиндерятадо дивань тешкст ды тамашань тевть » .
Инязоронь важодицясь мерсь Тензэ : « Азором ! Сак , зярс эзь куло цёрам » .
Иисус мерсь : « Азё , цёрат карми эрямо » . Сон кемезевсь Иисусонь валтнэнень ды тусь .
Кудов молемстэ сонзэ вастызь важонзо , ёвтасть : « Цёрат шумбра » .
Сон кевкстинзе сынст : « Кодамо шкасто вадрялгадсь ёжозо ? » Сонензэ мерсть : « Исяк чинь куншкань васенце чассто псись кадызе сонзэ » .
Тень кувалма тетясь чарькодсь : те ульнесь се часстонть , конастонть Иисус мерсь тензэ : « Цёрат карми эрямо » . Ды кармась кемеме сонськак , весе кудосонзотнеяк .
Те омбоце дивань тешксэнть Иисус теизе сестэ , зярдо мекев сась Иудеясто Галилеяв .
Теде мейле ульнесь евреень покшчи , ды Иисус сась Ерусалимев .
Ерусалимсэ , Ревень ортатнень вакссо , ули экшелямо тарка , лемезэ евреекс Ветезда , конань перька ульнесть вете галереят .
Сынст эзга мадезь аштесть пек ламо сэредицят : сокорт , чаморт , катардыцят , конат учнесть веденть чарамонзо .
Азоронь ангел шкань-шкань валгиль экшелямо таркантень ды чаравтылизе веденть . Кие васенцекс совиль ведентень чаракавтомадо мейле , се пичкиль , кодамо ормасо аволь сэреде .
Тосо ульнесь ломань , кона сэредсь колоньгемень кавксо иеть .
Иисус сонзэ мадезь аштемстэ неезь ды содазь : сон сэреди уш ламо иень перть , кевкстизе сонзэ : « Ули мелеть пичкамс ? »
Сэредицясь пшкадсь каршонзо : « Парочи , монь арась ломанем , кона валтовлимим экшелямо таркантень , кода ведесь чаракады . Ансяк зярдо мон пачкодян , лия уш валги мондень икеле » .
Иисус мерсь тензэ : « Стяк , саить ацамот ды якак » .
Сон сеске шумбралгадсь , саинзе ацамонзо ды тусь . Те ульнесь оймсема чистэ .
Секс евреень прявтнэ мерсть шумбралгадозентень : « Течи оймсема чи , Коесь а мери теть ацамонь кандтнемадо » .
Сон ёвтась каршост : « Кие монь шумбралгавтымим , се тень мерськак : “ Саить ацамот ды якак ” » .
Сонзэ кевкстизь : « Кие Сон истямось , кона мерсь теть : “ Саить ацамот ды якак ” ? »
Шумбралгавтозесь сонськак эзь сода , кие Сон , эдь Иисус ёматотсь ломантнень юткс , конат ульнесть се таркасонть .
Мейле Иисус сонзэ вастызе Пазонь кудонь пирявкс потсо ды мерсь тензэ : « Вана , тон ней шумбрат . Седе тов иля совсе пежетьс , аволь лисе мартот мезеяк седе берянь » .
Те ломанесь мольсь ды ёвтась евреень прявтнэнень : сонзэ шумбралгавтызе Иисус .
Еврейтне кармасть панеме Иисусонь ды вешнесть маштомс Сонзэ сень кисэ , мекс Сон тейнесь истят тевть оймсема чистэ .
Иисус кортась тенст : « Монь Тетям свал тевть тейни ды Монгак истя тейнян » .
Сестэ еврейтне седеяк пек кармасть бажамо маштомс Иисусонь . Эдь Сон колсесь аволь ансяк оймсема чинть , мик Пазонтькак ёвтызе Эсензэ Тетякс ды истямо ладсо Эсь прянзо теизе Пазонть марто вейкетькс .
Тень каршо Иисус мерсь : « Алкукс , алкукс кортан тенк : Цёрантень Эсь пельдензэ мезеяк а тееви , а неиндерясы , мезе теи Тетязо . Мезенть тейсы Тетясь , сень Цёразояк тейсы .
Эдь Тетясь вечксы Цёранть ды невтни Тензэ весементь , мезе Сонсь теи . Сон невти Тензэ нетнедеяк покш тевть , истят , конатнень лангс тынь карматадо дивсеме .
Кода Тетясь вельмевтни кулозтнень ды максы тенст эрямо , истя Цёраськак максы эрямо , кинень ули мелезэ .
Эдь Тетясь судгак киненьгак а теи , весе судонть максызе Цёранстэнь сень кисэ :
кадык весе ловсызь Цёрантькак истя , кода ловить Тетянть . Кие а лови Цёранть , се а лови Тетянтькак , кона Сонзэ кучизе .
Алкукс , алкукс , кортан тенк : кие Монь валом кунсолы ды Монь Кучицянтень кеми , сенень ули пингеде пингень эрямо . Сонензэ судскак а сама – сон уш ютась куломасто эрямос .
Алкукс , алкукс , кортан тенк : сы шка , ды уш саськак , зярдо кулозтне марясызь Пазонь Цёранть вайгелензэ . Ды сетне , конат марясызь , вельмить .
Кода Тетянть Эсензэ эйсэ ули эрямо , истя жо Цёрасонзояк ули эрямо , конань максызе Тензэ Тетясь .
Ды Сон макссь Тензэ азорксчи теемс судгак , эдь Сон – Ломантнень Цёра .
Илядо дивсе тенень : сы шка , зярдо весе кулозтне марясызь Пазонь Цёранть вайгелензэ .
Сынь лисить калмосто : паронь теицятне вельмить эрямо , берянень теицятне – судонь кирдеме .
Монень мезеяк а тееви Эсь пельдень . Кода марян , истя судян , ды Монь судось виде , эдь Мон а вешнян Эсень мель – вешнян Монь кучиця Тетянть мелензэ » .
« Ёвтниндерян Монсь Эсень ланга , Монь ёвтнемам ули аволь виде .
Ули лия , кона Монь эйстэ ёвтни , ды Мон содан , виде се ёвтнемась , конаньсэ Сон Мондень корты .
Тынь кучниде ломанть Иоаннэнь , ды сонгак ульнесь видечиденть ёвтницякс .
Ялатеке Монень а эрявить ломанень пельде ёвтнемат-кемекстамот , кортан тень ансяк идевеманк кисэ .
Иоанн ульнесь прок лампа , палыця ды вандолдыця , ды тынк ульнесь меленк зярскак кецнемс сонзэ валдосонзо .
Монь ули лия кемекстамом , кона Иоаннонь кемекстамодонть кемевикс : те тевтне , конатнень Тетям максынзе Тень топавтомс . Неть тевтне , конатнень Мон топавтан , сынсь ёвтнить Мондень кода Тетянь кучовтонзо эйстэ .
Мондень ёвтнесь Сонсь Тетямгак , кона кучимим . Тынь Сонзэ вайгелензэ зярдояк эзинк марсе , чаманзояк эзинк некшне .
Тынь истя жо а вансттадо Сонзэ валонзо эсенк седейсэ , эдь тынь а кемтядо Сенень , кинь Сон кучизе .
Тынь тонавтнетядо Пазонь пельде Сёрмадовкстнэнь , эдь тынь арсетядо сынст вельде пачкодемс пингеде пингень эрямос . Ансяк сыньгак ёвтнить Монь эйстэ .
Ялатеке тынк арась меленк самс Монень , кинь вельде максоволь тенк эрямо .
Монень а эряви шнамо ломанень пельде .
Мон тынк содатадызь : тынк седейсэнк Пазонтень вечкема арась .
Мон сынь Монь Тетянь лемсэ , тынь ялатеке а васттадо Монь . Сындеряй лия эсь лемсэнзэ , сень парсте вастсынк .
Кода кемезевтядо Монень , зярдо вейке вейкень пельде шнамот сайтядо , ансяк а вешнетядо се шнамонть , кона вейкине Пазонть пельде ?
Илядо арсе седе : Мон карман чумондомонк Тетянть икеле . Ули тенк чумондыця , Моисей , конань лангс тынь умок нежедтядо .
Кемевлидеяк Моисейнень , сестэ кемевлиде Моненьгак , эдь сон сёрмадсь Мондень .
А кеминдерятадо сонзэ сёрмадомантень , кода сестэ кемезевтядо Монь валозон ? »
Теде мейле Иисус тусь Галилеянь , лиякс Тивериадань , эрькенть томбалев .
Ламо ломанть тусть мельганзо , эдь сынь неизь тамашатнень , конатнень Сон тейнесь сэредицятнень шумбралгавтнезь .
Иисус кузсь пандо пряс ды тосо озась тонавтницянзо марто .
Малавгалесь евреень Инечинь шкась .
Зярдо Иисус кепединзе сельмензэ ды неинзе сонзэ пелев молиця ламо ломантнень , кевкстизе Филипень : « Косто сынст андомга рамамс тенек кши ? »
Ансяк Сон ёвтызе тень Филипень варчавтнеманзо кисэ ; эдь Сонсь уш содась , мезе карми тееме .
Филип тень каршо мерсь Иисуснэнь : « Бути эрьвантень ансяк аламнень-аламнень максомс , сестэ сыненст кавтосядт динаронь питнесэ кшиськак а саты » .
Сестэ тонавтницянзо ютксто лиясь , Андрей , Симон Петрань ялаксозо , мерсь Тензэ :
« Тесэ вейке цёрынень улить шужонь вете кшинзэ ды кавто калнэнзэ . Ансяк зяронень те мезе ? »
Иисус мерсь : « Ойсевтинк ломантнень » . Се таркась ульнесь пек тикшев ды весе ойсесть тикшенть лангс . Тосо ульнесть цёра ломантнеде ветешка тёжат .
Иисус саинзе кшитнень ды , Пазонтень сюкпрянь ёвтазь , явшинзе тонавтницятненень , тонавтницятне явшесть озадотненень . Истя Сон явинзе калнэтненьгак , ды эрьвась сайсь кинь зяро мелезэ .
Кода пешкедсть , Иисус мерсь Эсензэ тонавтницятненень : « Пурнынк кадовикс сускомотнень , мезеяк илязо ёма » .
Пурнызь ды пештясть кемгавтово куйметь сускомотнесэ , конат кадовсть шужонь вете кшитнестэ ярсыцятнеде мейле .
Сестэ ломантне , Иисусонь теевть тамашанть неезь , мерсть : « Те алкукс се пазмарицясь , конанень сама масторлангов » .
Иисус кармась содамо ломантнень арсемадост : сынст ульнесь мелест самс , каподемс Сонзэ ды теемс инязорокс . Секс Сон таго тусь пандо пряв ськамонзо .
Зярдо сась чокшнесь , Иисусонь тонавтницянзо валгсть эрькенть чирес ,
озасть венчес ды тусть эрькенть трокс Капернаумов . Уш чопотетсь , Иисус яла эзь сакшно ваксозост .
Пувась виев варма , эрькесь лымбакстнесь .
Зярдо сынь уйсть ветешка эли котошка вайгельбеть , сестэ неизь Иисусонь веденть ланга ютамсто ды венчест малас пачкодемстэ . Сынь тандадсть .
Сон мерсь тенст : « Те Мон , илядо пеле » .
Тонавтницятне саиксэлизь Сонзэ венчес , ансяк венчесь сеске пачкодсь се чирентень , ков сынь уйсть .
Омбоце чистэнть ломантне , конат аштесть эрькенть те пеле , неизь : тосо ульнесь ансяк вейке венч , ков озасть Сонзэ тонавтницянзо , лия арасель . Иисус жо тонавтницянзо марто венчентень эзь ойсе , тонавтницятне тусть ськамост .
Те шкастонть састь Тивериадасто лия венчт се тарканть малас , косо Азорось ёвтась сюкпря Пазонтень ды косо кшиде андынзе ломантнень .
Зярдо ломантне неизь : арась тесэ Иисускак , тонавтницянзояк , сестэ сынь ойсесть венчкаст ды тусть Капернаумов Иисусонь вешнеме .
Зярдо муизь Иисусонь эрькенть тона пельде , кевкстизь Сонзэ : « Равви , зярдо Тон тезэнь сыть ? »
Иисус мерсь каршост : « Алкукс , алкукс кортан тенк : тынь вешнетядо Монь аволь секс , мекс неиде тамашат , а вана секс , мекс ярсыде кшиде ды пешкедиде .
Правтодо аволь наксадыця-колиця ярсамопель мельга , мекевланк , се ярсамопеленть мельга , кона зярдояк а наксады ды кона максы пингеде пингень эрямо . Те ярсамопеленть кази тенк Ломантнень Цёрась , эдь Сонзэ лангс Тетя Пазось путызе эсь кемекстамо тешксэнзэ » .
Сестэ сынь кевкстизь Сонзэ : « Мезе тенек теемс Пазонь тевтнень топавтомга ? »
Иисус тень каршо мерсь тенст : « Кемеде Сенень , конань Сон кучизе . Те улияк Пазонь тев » .
Тень лангс мерсть Тензэ : « Кодамо Тон теят дивань тешкс , конань неезь минь кемезевлинек Теть ? Мезе Тон теят ?
Минек покштянок ярсасть чаво модасо ярсамопельде , конанень мерсть манна . Тень эйстэ сёрмадозь истя : “ Сон макссь тенст ярсамс кши менельстэ ” » .
Иисус мерсь тенст : « Алкукс , алкукс кортан тенк : аволь Моисей максызе тенк кшинть менельстэ – Монь Тетям максы тенк алкуксонь кши менельстэ .
Эдь Пазонь кшись се , кона валги менельстэ ды максы масторлангонтень эрямо » .
Сынь мерсть Тензэ : « Парочи ! Макснек тенек свал истямо кши » .
Иисус мерсь тенст : « Мон – эрямонь кшиян . Монень сыцясь а вачоми , Монь эйс кемицянть симемазо а сы зярдояк .
Ансяк кода Мон уш кортынь тенк : тынь Монь неимизь ды ялатеке а кемтядо .
Весе , кинь максы Тень Тетясь , Монень сыть , ды Монень сыцянть зярдояк а паньса .
Эдь Мон валгинь менельстэ аволь Эсь мелень – Монь кучиця Тетянть мелензэ топавтомо .
А вана Монь кучиця Тетянть мелезэ истямо : сетнень эйстэ , конатнень Сон Монень максынзе , киньгак Тень а ёмавтомс , весень вельмевтемс меельце чистэнть .
Эдь Монь Кучицянть мелезэ се : эрьвантень , кона несы Цёранть ды кеми Сонзэ эйс , улевель пингеде пингень эрямо , ды Мон сонзэ вельмевтьса меельце чистэнть » .
Еврейтне музгордсть лангозонзо сень кисэ , мекс Сон мерсь : « Мон се кшись , кона валгсь менельстэ » .
Сынь кортасть : « Нать те аволь Иисус , Иосифень цёразо , конань тетянзояк , аванзояк минь содасынек ? Кода эно ней Сон корты : “ Мон валгинь менельстэ ” ? »
Иисус мерсь сыненст тень каршо : « Илядо музгорде эсь юткованк .
Кияк Монень а сави , а ветиндерясы Тетясь , кона Монь кучимим , ды Мон сонзэ вельмевтьса меельце чистэнть .
Пазмарицятнень вельде сёрмадозь : “ Весемень тонавтсынзе Пазось ” . Эрьвась , кие кунсолы Тетянь ды тонавтни пельдензэ , сы Монень .
Кияк Тетянть эзизе нее , Пазонть пельде Сыцядонть башка : ансяк Сон неизе Тетянть .
Алкукс , алкукс , кортан тенк : кие кеми Монь эйс , сенень ули пингеде пингень эрямо .
Мон эрямонь кшиян .
Тынк покштянк ярсасть маннадо чаво модасо , ялатеке кулсесть .
Кшись , кона валги менельстэ , истямо : эйстэнзэ ярсыцясь зярдояк а кулы .
Мон эрямонь кшись , кона валгсь менельстэ . Те кшиденть ярсыцясь карми эрямо пингеде пингес . Кшись , конань Мон максса – Монь рунгом . Ды Мон максса сонзэ масторлангонть эрямонзо кисэ » .
Сестэ еврейтне пелькстазевсть эсь ютковаст : « Кода Сонензэ Эсь рунгозо максови миненек ярсамс ? »
Иисус мерсь тенст : « Алкукс , алкукс кортан тенк : а карминдерятадо ярсамо Ломантнень Цёранть рунгодонзо ды симеме Сонзэ вердензэ , а ули эйсэнк эрямо .
Рунгодон ярсыцянтень ды вердень симицянтень максови пингеде пингень эрямо , ды Мон вельмевтьса сонзэ меельце чистэнть .
Эдь Монь рунгом – алкукс ярсамопель , ды Монь верем – алкукс симемапель .
Рунгодон ярсыцясь ды вердень симицясь эри-ашти Монь эйсэ , Монгак сонзэ эйсан .
Монь кучимим эриця Тетясь , ды кода Мон эрян Тетянть вельде , истя Мондень ярсыцяськак карми эрямо Монь вельде .
Те улияк кшись , кона валгсь менельстэ . Те аволь се манна кшись , конадо ярсасть тынк покштянк ды ялатеке кулсесть . А вана те кшиденть ярсыцясь карми эрямо пингеде пингес » .
Теде кортась Иисус синагогасо тонавтомсто , Капернаумсо .
Тень марязь ламот Сонзэ тонавтницятнестэ кортасть : « Кодамо стака тонавтомась ! Кинень сон саеви мельс-превс ? »
Иисус , Эсь потмованзо содазь , мезе лангс музгордить тонавтницянзо , мерсь тенст : « Нать те кавтолдовты кемеманк ?
Мезе жо ули сестэ , неиндерясынк Ломантнень Цёранть тов кепедевемстэ , косо Сон ульнесь икеле ?
Эрицякс теи Пазонь Оймеялтось , ломанень виесь теньсэ а лезды . Валтнэ , конатнень Мон кортан тенк , оймеялт ды эрямо .
Ансяк улить тынк ютксо акемицяткак » . Иисус уш икелев содыль , кить акемицятне , кие мисы Сонзэ .
Иисус мерсь : « Сень кисэ Мон кортыньгак тенк : кияк а сави Монень , а улиндеряй те максозь тензэ Монь Тетянь пельде » .
Те шкастонть саезь , ламот Сонзэ мельга молицятнеде явсть эйстэнзэ ды уш эзть яка мартонзо .
Сестэ Иисус мерсь кемгавтовотненень : « Паряк тынккак меленк туемс Монь эйстэ ? »
Симон Петра мерсь каршонзо : « Азором ! Кинень эно миненек молемс ? Тонь улить пингеде пингень эрямонь валот ,
ды минь кемтяно ды содатано : Тон – Пазонь кучовт Идицят , эри Пазонть Цёразо » .
Иисус мерсь тенст : « Мон Монсь кочкидизь тынк , кемгавтовотнень . Ялатеке вейкесь эйстэнк – идемевсь » .
Те кортась Сон Иудадо , Симон Искариотонь цёрадонзо , кона ульнесь кемгавтовотнестэ вейкекс . Эдь сон арсесь миемс Иисусонь .
Теде мейле Иисус якась Галилеява , Сонзэ арасель мелезэ якамс Иудеява , эдь евреень прявтнэ вешнесть шка маштомс Сонзэ .
Малавгалесь евреень тарад латынень стявтнема покшчись .
Сестэ Сонзэ братонзо мерсть Тензэ : « Тонеть эряви туемс тестэ ды молемс Иудеяв , кадык Тонь тонавтницятнеяк несызь тевтнень , конатнень теят .
Кияк а тейни мезеяк салава , улиндеряй мелезэ теевемс содавиксэкс . Бути Тон тейнят истят тевть , невтик Эсь прят мирэнтень-масторонтень » .
Эдь Сонзэ братонзояк эзть кеме Тензэ .
Тень каршо Иисус мерсь сыненст : « Монь шкам зярс эзь са , тыненк жо свал шка .
Тынк лангс масторлангонь ломантненень а сави кирдемс кеж , Монь вана а вечксамизь , мекс Мон сынст берянь тевтнеде яволявтнян .
Тынь азёдо те покшчинтень , Мон тов а молян , Монь шкам зярс эзь са » .
Сон тень ёвтызе сыненст ды кадовсь Галилеяс .
Зярдо братонзо састь покшчинтень , сестэ Иисускак сась тов , ансяк аволь неявиксстэ , салава ладсо .
Евреень прявтнэ вешнесть Эйсэнзэ покшчинть ютавтомсто ды кортасть : « Косо Сон ? »
Ламо тошксемат ульнесть Иисусонь кувалт ломантнень ютксо . Веенст кортасть : « Сон паро ломанесь » , лият кортасть : « Аволь , Сон манчи ломантнень » .
Теке марто кияк марямга эзь корта Эйстэнзэ , пельсть евреень прявтнэде .
Зярдо уш ульнесь покшчинь куншка , Иисус совась Пазонь кудос ды кармась тонавтомо .
Евреень прявтнэ дивсесть ды кевкстнесть : « Косто Сон апак тонавтне содасынзе Пазонь пельде Сёрмадовкстнэнь ? »
Иисус каршост мерсь : « Монь тонавтомась аволь Монсень – Монь Кучицянть .
Кие бажи Сонзэ меленть топавтомс , се карми содамо те тонавтомадонть : Пазонть пельде сон , эли Мон Эсень пельде кортан .
Сонсь эсензэ пельде кортыцясь вешни шнамот эстензэ . Кие вешни шнамо Эсь Кучицянстэнь , се алкуксонь , арась авидечи Сонзэ эйсэ .
Арази Моисей эзь максо тенк Кой ? Ансяк кияк эйстэнк Коенть коряс а теи . Мезень кисэ жо арсетядо Монь маштомс ? »
Ломантне каршонзо мерсть : « Паряк , идемевсь Эйсэть ? Кие арси Тонь маштомс ? »
Иисус , Эсь валонзо поладозь , мерсь тенст : « Вейке тамаша Мон теинь оймсема чистэ , ды весе тынь дивсетядо .
Моисей макссь тенк цёрань киськепень керявтома , куш сон аволь Моисеень пельдеяк , сон ине покштятнень пельде . Ды тынь оймсема чистэяк тейнетядо керявтома цёра эйкакштнэнень .
Бути , Моисеень Коенть а коламга , цёра эйкакшось оймсема чистэяк керявтови , – монь лангс мейс ацирьгалетядо сень кисэ , мекс Мон весе ломаненть шумбралгавтыя оймсема чистэ ?
Илядо судя лангс ванозь , судядо видечинь судсо » .
Конат-конат ерусалименсетнестэ кортасть : « Арази Сон аволь се , конань вешнить маштомс ?
Вана , Сон корты апак кекшне , ды мезеяк а мерить каршонзо . Паряк , прявтнэ кармасть содамо : Сон алкукс Пазонь кучовт Идиця ?
Минь жо содасынек Сонзэ , костонь Сон . Зярдо сы Пазонь кучовт Идицясь , кияк а карми содамо , косто Сон сась » .
Сестэ Иисус Пазонь кудосонть тонавтомсто марявиксстэ яволявтсь : « Вана , тынь содасамизь Монь , мик содатадо , костонян ? ! Мон сынь аволь Эсень пельде , Монь кучимим Се , кона алкуксонь . Ансяк тынь Сонзэ а содасынк .
Мон содаса Сонзэ , эдь Мон Сонзэ пельде , Сон кучимимгак Монь » .
Сестэ ульнесь мелест кундамс Сонзэ , ансяк кияк эзь кепеде каршозонзо кедь , эдь яла эзь сакшно Сонзэ шказо .
Ломантнестэ ламот кемезевсть Сонензэ ды кортасть : « Зярдо сы Пазонь кучовт Идицясь , арази Сон теи седе ламо тамашат , зяро Те тейсь ? »
Зярдо фарисейтне маризь ломантнень ютксо Иисусто истят кортамотнень , сестэ сынь ды попонь покштнэ кучсть Пазонь кудонь ванстыцят Сонзэ кундамо .
Иисус мерсь тенст : « А куватьс кадовсь улемс Монень тынк марто . Курок Мон туян Сенень , кие Монь кучимим .
Карматадо Монь вешнеме , а мусамизь . Косо улян Мон , тов тынь а савтадо » .
Сестэ евреень прявтнэ кортасть эсь ютковаст : « Ков Сонзэ мелезэ туемс истя , натой миненек Сон а муевияк ? Паряк , Сон арси туемс минек ломантненень , конат эрить гректнень ютксо , ды тонавтомс гректнень ?
Мезде кортыть неть валтнэ , конатнень Сон ёвтынзе : “ Карматадо Монь вешнеме , а мусамизь ” ды “ Косо улян Мон , тов тынь а савтадо ” ? »
Покшчинь меельце сехте ине чистэнть Иисус стясь ды марявиксстэ мерсь : « Кинь симемазо сась , се сазо Монень ды симезэ .
Кие кеми Монень , кода ёвтазь Пазонь пельде Сёрмадовкссонть , сень эйстэ кармить чудеме эрямо ведень лейть » .
Тень Сон ёвтызе Оймеялтонть эйстэ , кона карми улеме максозь Сонензэ кемицятненень . Ансяк Иневанькс Оймеялтось сынст лангсо яла арасель , секс мекс Иисус яла эзь ульне кепедезь инексчис .
Неть валтнэнь марязь , ломантнестэ ламот мерсть : « Сон алкукс се пазмарицясь » .
Омбонстнэ кортасть : « Те – Пазонь кучовт Идиця » . Лият кортасть : « Галилеясто Пазонь кучовт Идицясь , нама , а сы !
Эли апаколь ёвта Пазонь пельде Сёрмадовкссо : Пазонь кучовт Идицясь сы Давид инязоронть раськестэ ды Вифлеем велестэ , секе таркастонть , косто ульнесь Давид ? »
Истя лиссть Сонзэ кувалма ломантнень ютксо явновомат-пелькстамот .
Конатнень-конатнень ульнесь мелест кундамс Сонзэ , ансяк киненьгак эзь кепедеве лангозонзо кедь .
Зярдо Пазонь кудонь ванстыцятне састь мекев попонь покштнэнень ды фарисейтненень , сетне кевкстизь сынст : « Мекс эзинк ветя Сонзэ ? »
Пазонь кудонь ванстыцятне каршост мерсть : « Зярдояк вейкеяк ломань эзь корта истя , кода Те ломанесь » .
Фарисейтне мерсть тенст : « Арази тыньгак максынк прянк манямс ?
Нать кияк прявтнэнь эли фарисейтнень эйстэ кемезевсь Сонзэ эйс ?
А вана неть истяконь ломантне а содасызь Коенть : сынь весе сюдозь-эрдекстазь » .
Никодим , фарисейтнестэ вейкесь , кона веть сакшнось Иисуснэнь , кевкстинзе сынст :
« Тееви-арась минек Коень коряс суд ломанентень , икелев Сонзэ апак кунсоло ды апак сода , мезе Сон тейсь ? »
Тень каршо мерсть тензэ : « Тонгак , паряк , Галилеясто ? Тонавтнек Пазонь пельде Сёрмадовкстнэнь ды несак : Галилеясто пазмариця а сы » .
Весе сралесть эсь кудоваст .
Иисус жо тусь Ойумарькс пандо пряв .
Ашолгадома шкасто Сон таго сась Пазонь кудонь пирявксонть потс , ды весе ломантне мольсть Тензэ . Сон озась ды кармась тонавтомост .
Тесэ Койс тонавтыцятне ды фарисейтне ветясть Тензэ ава , кона кундазель ускурямсто , стявтызь сонзэ куншкас
ды мерсть Иисуснэнь : « Тонавтыця ! Те авась кундазь ускурямсто .
Моисей Койсэнть кармавтсь тенек чавномс истятнэнь кевсэ , а вана Тон мезть мерят ? »
Сынь кортасть тень Сонзэ снартнеманзо-варчавтнеманзо кисэ , мейсэяк кундамс Сонзэ ды чумондомс . Иисус жо комась ды сёрмадсь сурсонзо моданть лангс лангозост мелень апак яво .
Ансяк сынь ялатеке апак лотксе кевкстнесть Сонзэ . Сестэ Сон кепедизе прянзо ды мерсь тенст : « Кие эйстэнк пежеттеме , се васенцекс ёртозо лангозонзо кев » .
Ды Сон таго , комадонь прят , сёрмадсь моданть лангс .
Сынь , тень марязь , ды оймеёжосост чумондозь , кармасть тукшномо вейке омбоце мельга , васенцекс тусть сехте сыретне . Кадовсь ансяк Иисус ды куншкас аравтозь авась .
Иисус кепедизе прянзо ды авадонть башка киньгак апак нее мерсь тензэ : « Ава , косо тонь чумондыцятне ? Кияк тонь эзинзеть чумондо ? »
Сон каршонзо мерсь : « Кияк , парочи ! » Иисус мерсь тензэ : « Монгак тонь а чумондтан . Азё ды икелепелев пежетьс иля совсе » .
Иисус таго кортась ломантненень : « Мон – масторлангонть валдозо . Кие моли Монь мельга , се а карми якамо чоподасо , сень карми улеме эрямонь валдозо » .
Сестэ фарисейтне мерсть тензэ : « Тон Тонсь Эсеть эйстэ ёвтнят , секс Тонь валот а видеть » .
Иисус тень каршо мерсь сыненст : « Бути Мон Монськак Эстедень ёвтнян , ялатеке Монь валон алкуксонь , эдь Мон содан , косто сынь ды ков Мон молян . Тынь жо а содатадо , косто Мон ды ков молян .
Тынь судонть тейтядо лангс ванозь . Мон суд а теян киненьгак .
Теиндерянгак Мон суд , Монь судом виде , эдь Мон аволь ськамон – Монь марто Тетям , Монь Кучицясь .
Тынк Коенть эйсэяк сёрмадозь : кавто ломаненть вейкетьстэ ёвтамось ловови видекс .
Мон Монсь яволявтнян Эсень эйстэ , ды яволявтни Монь эйстэ Тетямгак , Монь Кучицясь » .
Сынь кевкстизь Сонзэ : « Косо тонь Тетят ? » Иисус тень каршо мерсь : « Тынь а содасамизь Моньгак , Тетяньгак . Бути содавлимизь Монь , сестэ содавлинк Тетяньгак » .
Неть валтнэнь кортась Иисус ярмаконь каямо горобиянть вакссо , Пазонь кудосо тонавтомсто , ды кияк Сонзэ эзизе кунда , секс мекс Сонзэ шказо яла эзь сакшно .
Иисус таго мерсь тенст : « Мон туян . Тынь карматадо Монь вешнеме , ансяк кулсетядо пежетенк потс . Ков Мон молян , тов тынь а савтадо » .
Тесэ евреень прявтнэ кортасть : « Арази Сон Сонсь пурны Эсь прянзо маштомо , улема , секс корты : “ Ков Мон молян , тов тынь а савтадо ” ? »
Сон мерсь тенст : « Тынь тестэ , модалангстонть , кона ало , Мон жо сынь верде . Тынь те масторлангонть эйстэ , Мон аволь те масторлангонть эйстэ .
Секс Мон мериньгак тенк : тынь кулсетядо пежетенк потс . А кеминдерятадо , Мон улян , кие Мон улян , кулсетядо пежетенк потс » .
Сестэ кевкстизь Сонзэ : « Кият эно Тон ? » Иисус мерсь тенст : « Мон – ушодома шкасто Улицясь , кода кортангак тенк .
Монь улить ламо кортамон ды судямо валон тынк эйстэ . Ансяк Монь Кучицясь виде , ды Мон , мезе маринь Сонзэ пельде , сень кортангак тыненк , масторлангонсетненень » .
Сон кортась тенст менелень Тетянзо эйстэ , ансяк сынь эзизь чарькоде .
Сестэ Иисус мерсь тенст : « Кода кепедьсынк Ломантнень Цёранть , сестэ чарькодтядо , Мон улян , кие Мон улян , ды мезеяк а теян Эсень пельде , ансяк мезес Тетям тонавтымим , сень кортангак .
Монь Кучицясь мартон . Сон эзимим кадо ськамон , эдь Мон свал теян сень , мезе тукшны Сонзэ мельс » .
Зярдо Иисус кортась тень , ламот кемезевсть Сонензэ .
Сестэ Иисус мерсь еврейтненень , конат кемезевсть Сонзэ эйс : « Кирдевиндерятадо Монь валсон , сестэ тынь алкукс Монь тонавтницян ,
тынь чарькодьсынк видечинть , ды видечись тынк олякстомтадызь » .
Сынь каршонзо мерсть : « Минь Авраамонь раськень-буень поладыцят , минь эзинек ульне урекс киненьгак зярдояк . Кода эно Тон кортат : минь ультяно оляксчисэ ? »
Иисус мерсь тенст : « Алкукс , алкукс кортан тенк : эрьвась , кона пежетьс сови , пежетенть урезэ .
Ансяк уресь а эри кудосо пингезэнзэ ; цёрась жо эри тосо пингезэнзэ .
Истя , ливтиндерятадызь Цёрась урексчистэ , алкукс олячисэ ультядо .
Содаса , тынь Авраамонь буень поладыцят . Ялатеке вешнетядо Монь маштоман , секс мекс Монь тонавтомам а превс а седейс а саеви тенк .
Мон кортан седе , мезе неинь Тетянь кедьсэ ; тыньгак тейтядо сень , мезе неиде эсь тетянк кедьсэ » .
Еврейтне мерсть Иисуснэнь тень каршо : « Минек тетянок – Авраам » . Сон мерсь тенст : « Улевлидеяк Авраамонь эйкакшт , теевлиде Авраамонь тевть .
Ней вана саиде мель маштомс Монь , ломаненть , кона тыненк ёвтни видечи , се видечинть , конань Мон мария Пазонть пельде . Авраам истя эзь тейне .
Тынь тейнетядо эсь тетянк тевензэ » . Тень лангс мерсть Сонензэ : « Минь аволь ускурявксонь чачовттано ; минек вейке тетянок , Пазось » .
Иисус мерсь тенст : « Улевельгак Пазось тынк тетянк , вечкевлимизь Монь , эдь Мон Пазонть пельде лисинь ды сынь . Мон аволь Эсень пельде сынь – Пазось кучимим Монь .
Мекс тынь а чарькодтядо , мезе Мон кортан тенк ? Секс мекс тынк арась меленк кунсоломс Монь валон .
Тынь – тетяка левкст , Идемевсень эйкакшт , тынь бажатадо эсенк тетянть мелензэ топавтомо . Сон свал ульнесь ломань маштниця ды эзь кирдеве видечисэнть , эдь арась сонзэ эйсэ видечи . Зярдо кенгели , сон теке ведьсэ кал , эдь сон кенгелиця ды кенгелеманть тетязо .
Мон жо кортан видечи , секскак тынь а кемтядо Монень .
Арази киненьгак эйстэнк Мон чумондован пежетенть кисэ ? Бути Мон кортан видечи , мекс тынь а кемтядо Монень ?
Кие Пазонть пельде , се кунсолы Пазонь валтнэнь . Тынь аволь Пазонть пельде , секс а кунсолотадо » .
Тень лангс еврейтне мерсть Иисуснэнь : « Арази минек валонок аволь видеть : Тон – самариянь ломанят ды Тонь эйсэ идемевсь ? »
Иисус мерсь : « Монь эйсэ идемевсь арась . Мон Эсень Тетянть лован , ансяк тынь вана позорятадо Монь .
Мон а вешнян Эстень шнамо : ули Лия , кона вешни ды видестэ суди .
Алкукс , алкукс кортан тенк : кие топавтсы Монь валом , се а кулы пингеде пингес » .
Еврейтне мерсть Тензэ : « Ней чарькодинек , Тонь эйсэ идемевсь . Авраамгак кулось , пазмарицятнеяк , а вана Тон кортат : “ Кие топавтсы Монь валом , се а кулы пингеде пингес ” .
Нать Тон седе ине Авраам тетядонок , кона кулось ? Пазмарицятнеяк кулость . Тон жо мезекс Эсь прят ловат ? »
Иисус каршост мерсь : « Бути Мон Монсь инелгавтневлия-шнавлия Эсь прям , те мезекскак аволь аште . Ней жо Монь инелгавтни Тетям , конань эйстэ тынь кортатадо , келя Сон тынк Пазонк .
Тынь а содасынк Сонзэ , Мон жо содаса . Мериндерян , а содаса , сестэ улян тынк кондямо кенгелицякс . Ансяк Мон содаса Сонзэ ды валонзояк топавтан .
Авраам тетянк кенярдкшнось сенень : сонензэ сави неемс Монь чинть . Сон неизе ды кецясь » .
Тень лангс еврейтне мерсть Тензэ : « Тонеть арасть оштё ведьгемень иетькак , ды Тон неик Авраамонь ? »
Иисус мерсь тенст : « Алкукс , алкукс кортан тенк : Авраамонь чачомадо икеле Мон уш ульнинь » .
Сестэ сынь сайсть кевть ды ёртыксэлизь Сонзэ лангс . Ансяк Иисус лиссь Пазонь кудостонть , ютась ютковаст седе тов ды ёматотсь .
Ютамсто Иисус несь ломань , сокор чачома шкастонзо .
Тонавтницянзо кевкстизь Сонзэ : « Равви , мекс сон сокорсто чачсь ? Кие совась пежетьс : сонсь эли тетянзо-аванзо ? »
Иисус каршост мерсь : « Аволь сонзэ , аволь тетянзо-аванзо пежетнесэ тевесь . Сон чачсь сокорокс , сонзэ лангсо Пазонь тевтнень невтемаст кисэ .
Монень эряви теемс Монь Кучицянть тевензэ , зярс чи . Сы ве , сестэ киненьгак мезеяк а тееви .
Зярс Мон масторлангсан , Мон – масторлангонь ломантненень валдо » .
Тень мерезь , Сон сельгсь мода лангс , сельгевксэнть эйстэ тейсь рудазнэ , те рудазнэсэнть ваднинзе сокоронть сельмензэ
ды мерсь тензэ : « Азё , шляк Силоам экшелямо таркасонть » . – Силоам валонть смустезэ : кучовт . – Сон мольсь , шлясь ды сась мекев неицякс .
Шабратне ды сетне , конат сонзэ некшнизь икеле сокорокс , кевкстнесть вейкест-вейкест : « Те аволь се , кона озадо аштиль ды лезкске вешиль ? »
Веенст кортасть : « Те сон » . Лият : « Аволь , ансяк сонзэ ёнов молиця » . Сонсь жо кортась : « Те мон » .
Сестэ сынь кевкстнесть сонзэ : « Кода панжовсть тонь сельметь ? »
Сон мерсь тень каршо : « Ломань , конанень мерить Иисус , тейсь рудазнэ , ваднинзе сельмень ды мерсь тень : “ Азё Силоам экшелямо таркантень ды шляк ” . Мон молинь , шлинь ды карминь нееме » .
Сестэ кевкстизь сонзэ : « Косо Сон ? » Сон каршост мерсь : « А содан » .
Ветизь те икелень сокоронть фарисейтненень .
Се чись , зярдо Иисус теизе рудазнэнть ды панжинзе тензэ сельметнень , ульнесь оймсема чи .
Фарисейтнеяк кевкстизь , кода сон кармась нееме . Сон мерсь тенст : « Рудазнэ путсь Сон сельмень лангс , мон шлинь ды вана неян » .
Сестэ фарисейтнень ютксто конат-конат кортасть : « Ломанесь , кона оймсема чи а лови , аволь Пазонть пельде » . Лият кортасть : « Кода теевить пежетев ломаннень истят тамашат ? » Ды ульнесть ютковаст явновомат-пелькстамот .
Таго мерить сокоронтень : « Тон мезть мерят Сондензэ , эдь Сон панжинзе сельметь ? » Сон мерсь : « Те пазмариця » .
Ялатеке евреень прявтнэ эзть кеме сенень , буто сон сокороль ды теевсь неицякс . Сестэ тердизь неицякс теевезенть тетянзо-аванзо
ды кевкстизь сынст : « Те тынк цёрась , конадо тынь кортатадо , келя , сон чачсь сокорсто ? Кода эно ней сон неи ? »
Тетянзо-аванзо мерсть тень каршо : « Минь содатано , те – цёранок , ды сон чачсь сокорсто .
Кода ней неи , а содатано , ды кие панжинзе сельмензэ , минь а содатано : сонськак уш покш , эсензэ кевкстинк , кадык сонсь эстедензэ ёвты » .
Тетянзо-аванзо пельсть евреень прявтнэде , секс истя кортасть . Эдь еврейтне прасть истямо мельс : кие Иисусонь ловсы Пазонь кучовт Идицякс , сень допрок панемс синагогасто .
Секс тетянзо-аванзо мерстькак : « Сонсь уш покш , эсензэ кевкстинк » .
Истя омбоцеде тердизь ломаненть , кона сокороль , ды мерсть тензэ : « Макст Пазонть икеле вал видестэ кортамодо . Минь содатано , Се Ломанесь пежетев » .
Сон тень каршо мерсь тенст : « Пежетев , аволь пежетев Сон , а содан . Ансяк вейке содан : мон ульнинь сокор , ней вана неян » .
Сестэ сонзэ таго кевкстизь : « Мезе тейсь Сон мартот ? Кода панжинзе сельметь ? »
Сон каршост мерсь : « Мон уш ёвтынь тенк , тынь эзиде кунсоло . Мейс эно таго саиде мель марямс тень ? Паряк тынккак меленк теевемс Сонзэ тонавтницякс ? »
Сынь покордызь сонзэ ды мерсть : « Тон – Те ломаненть тонавтницязо , минь жо Моисеень тонавтницянзо .
Минь содатано , Моисей марто кортась Пазось , тень жо а содасынеккак , костонь сон » .
Ломанесь каршост мерсь : « Те дивавтыяк эйсэнь : тынь а содатадо , костонь Сон , ялатеке Сон панжинзе монь сельмень .
Ды минь содатано , пежетевтнень Пазось а кунсолы , ансяк кие Пазонть лови ды теи Сонзэ мелензэ кувалт , сень Пазось кунсолы .
Пингезэнзэ эзь марявкшно , кие панжоволь сокорсто чачозень сельметь .
Аволь улеяк Сон Пазонть пельде , мезеяк Тензэ истямо аволь тееве » .
Сынь тень каршо мерсть тензэ : « Пежеть потсо тон весе чачить , ды вана терявтнят минек тонавтомо ? » Ды панизь сонзэ тосто .
Зярдо Иисус марясь шумбралгавтозенть панемадо , Сон муизе ды мерсь тензэ : « Кемат-арась Пазонь Цёранть эйс ? »
Сон каршонзо мерсь : « Кие Сон , парочи ? Ёвтык монень , ды сестэ мон карман кемеме Тензэ » .
Иисус мерсь тензэ : « Тон уш неик Сонзэ , Сон ней мартот корты » .
« Кеман , Азором ! » – мерсь сон ды сюконясь Тензэ .
Иисус мерсь : « Судонь кисэ Мон сынь те масторлангонтень : сокортнэ теевельть неицякс , а вана неицятне – сокорокс » .
Тень марязь , кой-кить фарисейтнестэ , конат ульнесть мартонзо , мерсть Тензэ : « Нать миньгак сокортано ? »
Иисус мерсь тенст : « Улевлидеяк сокорт , пежетенк авольть уле . Ней , зярдо тынь кортатадо , келя , нетядо , пежетесь кадови лангсонк » .
« Алкукс , алкукс кортан тенк : кие сови ревень кардазс аволь ортава , эци лия таркава , се – салыця ды нельгиця .
Ортава совицясь – реветнень ваныцяст .
Сонензэ орта ванстыцяськак панжи , реветнеяк сонзэ вайгелензэ кунсолыть . Сон лемсэст эсь ревензэ терди ды сынст кардазсто ливти .
Зярдо ливтьсынзе эсь ревензэ , Сонсь юты икелест . Реветне молить мельганзо , эдь содасызь вайгелензэ .
Лия мельга сынь а молить , оргодить эйстэнзэ , эдь а содасызь лиянть вайгелензэ » .
Иисус ёвтнизе тенст те валвелявксонть , ансяк сынь эзть чарькоде , мезде Сон кортась сыненст .
Истя Иисус таго мерсь тенст : « Алкукс , алкукс кортан тенк : Мон реветненень ортан .
Весе , кить сакшность Мондень икеле , салыцят ды нельгицят , ды реветне эзизь кунсоло сынст .
Мон ортан : кие сови Эзган – ванстови . Сон совияк , лисияк , луганаргак муи .
Салыцясь сакшны ансяк саламо , маштомо ды ёмавтомо . Мон сынь эрямонь максомо ды максомс сонзэ велькска , ланга чудицякс .
Мон паро ваныцян : паро ваныцясь эсь эрямонзо путы ревензэ кисэ .
Сиведезесь , кона аволь ваныця ды конань реветне аволь эсензэ , зярдо неи самсто верьгиз , кадсынзе реветнень ды оргоди . Верьгизэсь салсесынзе реветнень , сравтнесынзе .
Сиведезесь оргоди , эдь сон ансяк сиведезь , реветнень кисэ а мелявтыяк .
Мон паро ваныцян , Мон Эсенсетнень содасынь , Монсенсетнеяк Монь содасамизь ,
истямо ладсо кода Тетясь Монь содасамам , ды Монгак содаса Тетянть . Мон эрямом путан реветнень кисэ .
Монь улить лияткак ревень , конат аволь те кардазонь , сетненьгак тень ветяма . Сыньгак кармить кунсоломо вайгелем , ды карми улеме вейке стада ды вейке ваныця .
Секс Тетясь Монь вечксамам , мекс Мон эрямом максан , мекев сонзэ саемга .
Киненьгак сон а нельгеви Монь кедьстэ , Мон Эсь мельсэнь сонзэ максан . Монь ули азорксчим сонзэ максомс ды ули азорксчим мекев сонзэ саемс . Те кармавтоманть максызе Монень Тетям » .
Неть валтнэнь кувалма таго лиссть еврейтнень ютксо явновомат-пелькстамот .
Ламот эйстэст кортасть : « Идемевсь Эйсэнзэ , Сон превстэ лиссь . Мезть кунсолотадо Сонзэ ? »
Лият кортасть : « Неть валтнэ аволь ломанень , конань эйсэ идемевсь . Арази идемевснень панжовить сокоронь сельметь ? »
Сась телесь , ды Ерусалимсэ ульнесть Пазонь кудонь одс ванськавтомань покшчитне .
Иисус якась Пазонь кудонь пирявт потмова , Соломононь галереяванть .
Тесэ еврейтне промсть перьканзо ды кортасть Тензэ : « Кувать а кувать Тон кармат кирдеменек ачарькодемасо ? Улиндерят Тон Пазонь кучовт Идиця , ёвтак тенек видьстэ » .
Иисус мерсь тенст : « Мон ёвтнинь тенк , ансяк тынь а кемтядо . Тевтне , конатнень Мон теян Тетянь лемсэ , сынсь невтить , киян Мон .
Ялатеке тынь а кемтядо , секс мекс тынь аволь Монь стадань реветнестэ , кода Мон тенк меринь .
Монь реветне кунсолыть вайгелем , Монгак содасынь сынст , сыньгак молить Монь мельга .
Мон максан тенст пингеде пингень эрямо , ды сынь а ёмить пингеде пингес . Кияк сынст а саласынзе Монь кедьстэ .
Тетям , кона максынзе сынст Монень , весемеде покш . Сынь киненьгак а саевить Тетянь кедьстэ .
Мон ды Тетясь – вейкеттяно » .
Сестэ еврейтне таго сайсть кедезэст кевть Сонзэ чавомс .
Иисус мерсь тенст : « Мон теинь тынк сельме икеле ламо паро тевть , конат Тетянь пельде . Кона тевенть кисэ арсетядо чавомс Монь кевсэ ? »
Еврейтне мерсть Сонензэ тень каршо : « Аволь паро тевень кисэ меленек чавомс Тонь кевсэ – Пазонть лангсо нарьгамот-покордамот кисэ ды мейс Тон , ломань , Эсь прят теят Пазокс » .
Иисус мерсь тенст : « Арази апак сёрмадо тынк Койсэнть : “ Мон меринь : тынь пазтадо ” ?
Бути Пазось мерсь пазт сетненень , конатненень максозель Пазонь валось , – ды Пазонь пельде Сёрмадовксось корты ансяк видечи , –
мейс сестэ Монень , конань Тетясь алтызе Эстензэ ды кучизе масторлангов , тынь кортатадо : “ Пазонть лангсо нарьгат ” , зярдо Мон мерян : “ Мон – Пазонь Цёран ” ?
Бути Мон а теян Тетянь тевензэ , илядо кеме Монень .
Теиндерян сынст , сестэ кемеде Монь тевтненень , бути Монень а кемтядо . Сестэ тынь чарькодьсынк ды карматадо кемеме : Тетясь Монь эйсэ , Монгак Тетянть эйсэ » .
Сестэ таго арсесть кундамс Сонзэ , ансяк Иисус тусь кедест алдо .
Иисус таго тусь Иордан леень тона пелев , се таркантень , косо икеле нававтыль Иоанн , ды кадовсь тоско .
Ламот сакшность Иисуснэнь . Сынь кортасть : « Иоанн эзь тее кодамояк тамаша . Ансяк весемесь се , мезе ёвтась Сондензэ , видель » .
Ды ламот тосо кемезевсть Иисуснэнь .
Сэредиль ве ломань , лемезэ Лазарь . Сон ульнесь Бетания велестэ , косо эрясь Мария Марта патянзо марто .
Мария , конань Лазарь ялаксозо сэредиль , ульнесь се , кона Азоронть ваднизе тантей чине ойсэ ды Сонзэ пильгензэ нардтнинзе эсь прячерьсэнзэ .
Сазортнэ пачтясть Иисуснэнь : « Азоро ! Се , конань Тон вечксак , сэреди » .
Тень марязь , Сон мерсь : « Те сэредемась аволь куломас – Пазонь шнамос . Тень вельде шнави-инелгавтови Пазонь Цёрась » .
Иисус вечкилизе Мартань , сазоронзояк ды Лазареньгак .
Зярдо марясь Лазарень сэредемадо , сестэяк кавто чить кадновсь се таркасонть , косо ульнесь .
Мейле Иисус мерсь тонавтницянстэнь : « Мольтяно мекев Иудеяв » .
Тонавтницятне мерсть Тензэ : « Равви , а умок еврейтне чавиксэлидизь кевсэ , ды Тон таго молят тов ? »
Иисус ёвтась : « Эли аволь кемгавтово част чисэнть ? Кие яки чить , се а пупордькшни , эдь сон несы те масторлангонть валдонзо .
Кие яки веть , се пупордькшни , сонзэ арась валдозо » .
Тень ёвтазь , Сон поладсь : « Лазарь ялганок матедевсь , Мон молян сонзэ пувтамо » .
Тонавтницянзо мерсть : « Азоро ! Бути сон матедевсь , сестэ шумбралгады » .
Иисус жо кортась куломадонзо , ансяк сынь арсесть , Сон корты удомас матедевемадо .
Сестэ Иисус ёвтась тенст видьстэ : « Лазарь кулось .
Ды кенярдкшнан кисэнк , мекс Мон араселинь тосо : ней тынь седе пек кемевезевтядо . Адядо эно сонензэ » .
Сестэ Фома , конань ульнесь лия лемезэ Кавтаське , мерсь лия тонавтницятненень : « Мольтяно миньгак ды кулотано сонзэ марто ! »
Зярдо Иисус сась , Лазарень уловозо уш ниле чить кода калмсоль .
Бетаниясь ульнесь Ерусалим маласо , колмошка вайгельбень туро ,
ды Иудеясто ламот састь Мартанень ды Мариянень ды оймавтсть сынст ялаксост куломанзо кувалма .
Марта , кода марясь Иисусонь самодо , сыргась каршонзо , Мария кадовсь кудос .
Марта мерсь Иисуснэнь : « Азоро ! Улиндерявлить Тон тесэ , аволь куло ялаксом .
Ансяк содан , мезе илязат веше Пазонть кедьстэ , Сон нейгак Теть максы » .
Иисус мерсь тензэ : « Тонь ялаксот вельми » .
Марта мерсь Тензэ : « Содан , вельми вельмемане , меельце чистэнть » .
Иисус ёвтась тензэ : « Мон – вельмемась ды эрямось . Монь эйс кемицясь кулындеряйгак , ялатеке карми эрямо .
Эрьвась , кие эри ды кеми Монь эйс , а кулы пингеде пингес . Кемат-арась тенень ? »
Сон мерсь Тензэ : « Эно , Азоро ! Мон кеман : Тон Пазонь кучовт Идицят , Пазонь Цёра , конанень эрявсь самс масторлангов » .
Тень мерезь , Марта мольсь , тердизе Мариянь , эсь сазоронзо , ды салава тензэ ёвтась : « Тонавтыцясь тесэ ды терди тонь » .
Се , кода ансяк маризе тень , капшазь стясь ды тусь Сонензэ .
Иисус зярс эзь совакшно велентень , яла ульнесь се таркасонть , косо Сонзэ вастызе Марта .
Еврейтне , конат Мария марто кудосольть ды оймавтсть сонзэ , зярдо неизь , кода Мария капшазь стясь ды лиссь , сыргасть мельганзо . Сынь арсесть , сон тусь калмонть лангс авардеме .
Мария , кода сась тозонь , косоль Иисус , ды зярдо неизе Сонзэ , прась пильгезэнзэ ды мерсь Тензэ : « Азоро ! Улиндерявлить Тон тесэ , аволь куло ялаксом » .
Иисус , кода неизе сонзэ ды мартонзо сазь еврейтненьгак авардемадо , Сонськак ризнэзевсь , ды талнозевсь седеезэ ,
ды кевкстинзе : « Козонь тынь путынк сонзэ ? » « Адя ды Тонсь несак , Азоро » , – мерсть сынь .
Иисусонь тусть сельведензэ .
Сестэ еврейтне кортасть эсь ютковаст : « Вантая , кода Сон вечкилизе сонзэ ! »
Конат-конат эйстэст кортасть : « Арази Те , кона сокоронть сельмензэ панжинзе , Лазареньгак аволизе вансто куломадо ? »
Иисус , таго Эськанзо ризнэзь , мольсь калмонть ваксс . Те ульнесь кевботмар , совамо таркасонзо путозель кев .
Иисус мерсь : « Саинк кевенть » . Кулозенть патязо , Марта , мерсь Тензэ : « Азоро , тосо уш стака чине , эдь ниле чить , кода сон калмосо » .
Иисус мерсь : « Арази эзинь мере Мон теть : кеминдерят , несак Пазонь инексчинть ? »
Сестэ саизь кевенть калмонть лангсто , косо ульнесь кулозесь . Иисус варштась менельс ды мерсь : « Тетяй ! Сюкпря Теть , Тон маримик Монь .
Мон содан , Тон свал Монь марясамак , ансяк ёвтыя тень ломантнень кисэ , конат аштить тесэ , кемевтемаст кисэ , те Тон кучимик Монь » .
Тень мерезь , Сон серьгедсь верьга вайгельсэ : « Лазарь ! Листь ушов ! »
Кулозесь лиссь , кедьга-пильгева тапарязь калмамонь тапарямотнесэ , чамазояк сюлмазель пацясо . Иисус мерсь тенст : « Олякстомтынк сонзэ , кадык яки » .
Сестэ еврейтнестэ ламот , конат састь Мариянь содавтомо , ды неизь , мезе тейсь Иисус , кармасть кемеме Тензэ .
А вана конат-конат эйстэст мольсть фарисейтненень ды ёвтасть тенст , мезе тейсь Иисус .
Сестэ попонь покштнэ ды фарисейтне пурнасть Инепромкс ды кортасть : « Мезе тенек теемс ? Те ломанесь ламо тамашат тейни .
Бути кадсынек Сонзэ истяк , весе кармить кемеме Тензэ , ды сыть рименсетне , истожасызь Пазонь кудоноккак , раськенеккак » .
Вейкесь эйстэст , Каиафа , кона ульнесь се иестэнть попонь прявтокс , мерсь тенст : « Тынь мезеяк а содатадо ,
ды а чарькодтядояк : вейке ломанень куломась раськенть кисэ ули миненек седе паро весе раськенть куломадо » .
Тень сон ёвтызе аволь эсь пельдензэ . Сон , кода те иень попонь прявт , икелев ёвтызе Иисусонь куломанзо раськенть кисэ ,
ды аволь ансяк те раськенть кисэ , Пазонть весе сравтнезь эйкакшонзо вейс пурнамост кисэяк .
Те чистэнть саезь , сынь састь мельс маштомс Иисусонь .
Секс Иисус эзь якаяк еврейтнень сельме икельга . Сон тусь тосто чаво мода маласо таркантень , ошс , конань лемезэ Эфраим , ды тозонь кадовкшнось тонавтницянзо марто .
Малавгалесь евреень Инечись , ды ламот састь весе масторстонть Ерусалимев Инечиде икеле коень-кирдань коряс ванськавтовомо .
Сестэ сынь вешнесть Иисусонь , ды Пазонь кудонть пирявкс потсо аштемстэ кортасть эсь ютковаст : « Кода тынь арсетядо ? Сы а сы Сон покшчив ? »
Попонь покштнэ ды фарисейтне кармавтсть : кие карми содамо , косо Иисус , кадык яволявты , ды сестэ сынь кундасызь Сонзэ .
Инечиденть кото чиде икеле сась Иисус Бетанияв , косо эрясь Лазарь , конань Сон кулозьстэ вельмевтизе .
Тосо анокстасть Тензэ каванямо . Марта каванясь , Лазарь ульнесь Иисус марто озадотнень ютксо .
Мария сайсь фунт ванькс нардонь пек питней ой , ваднинзе Иисусонь пильгензэ ды нардтнинзе сынст эсь прячерьсэнзэ . Кудось пешкедсь оенть тантей чинесэ .
Сестэ Иисусонь тонавтницятнестэ вейкесь , Иуда , Симон Искариотонь цёразо , кона мейле миизе Сонзэ , мерсь :
« Мекс а миемаль те оенть колмосядт динардо ды ярмактнень а явшемальть пурныцянень ? »
Ансяк тень меризе сон аволь секс , мекс мелявтсь пурныцятнень кисэ . Сон сонсь салыцяль : кедьсэнзэль ярмаконь кирдемкась , ды сон сайниль тосто ярмактнень эстензэяк .
Иисус мерсь : « Кадык аванть , сон ванстсь те оенть Монь калмамо чинтень .
Пурныцятне свал тынк марто , Мон жо аволь свал » .
Еврейтнестэ ламот марясть , келя , Иисус Бетаниясо , ды састь тов аволь ансяк Иисусонь кисэ , Лазарень неемгаяк , конань Сон вельмевтизе кулозьстэ .
Попонь покштнэ сайсть мель Лазареньгак маштомс ,
эдь сонзэ кувалма еврейтнестэ ламот явсть сынст эйстэ ды кармасть кемеме Иисуснэнь .
Омбоце чистэнть ламо ломанть , конат састь Инечив , марясть Иисусонь Ерусалимев ютамодонзо .
Сынь сайсть пальмань тарадт , лиссть Сонзэ каршо ды сеересть : « Осанна ! Улезэ чанстязь-баславазь Азоронть лемсэ Сыцясь , Израилень Инязорось ! »
Иисус мусь од осёл , озась лангозонзо , кода теде сёрмадозель :
« Иля пеле , Сион тейтерь ! Вана , тонь Инязорот сы од осёл лангсо озадо » .
Сонзэ тонавтницянзо васня тень эзизь чарькоде . Ансяк мейле , зярдо Иисус ульнесь кепедезь инексчис , ледсь мелезэст , те истя Сонзэ эйстэ ёвтазель Сёрмадовкссо , ды ломантне тень теизьгак Сонензэ .
Ламот , конат ульнесть Иисус марто , зярдо Сон тердизе Лазарень калмостонть ды вельмевтизе сонзэ кулозьстэ , ёвтнесть тень эйстэ .
Секскак истя Сонзэ вастызь ломантне . Сынь марясть Сонзэ теевть те тамашадонть .
Фарисейтне кортасть эсь ютковаст : « Нетядо , тевенек жо тунь а молить ? Весе масторлангось моли Сонзэ мельга » .
Сетнень ютксо , конат састь Ерусалимев покшчистэ озномо , ульнесть зярыя гректькак .
Сынь састь Филип ваксс , кона ульнесь Галилеянь Бетсаидасто , ды энялдозь кортасть : « Парочи , меленек неемс Иисусонь ! »
Филип мольсь ды ёвтась теде Андрейнень ; сестэ кавонест мольсть ды ёвтасть тень эйстэ Иисуснэнь .
Иисус каршост мерсь : « Пазонть шказо сась невтемс Ломантнень Цёранть алкуксонь инексчинзэ .
Алкукс , алкукс кортан тенк : а кулындеряй товзюронь видьмесь , кона прась модас , кадови ськамнензэ ; кулындеряй , канды ламо видьметь .
Кие вечксы эсь эрямонзо , се ёмавтсы сонзэ . Кие те масторлангсонть эсь эрямонзо а вечксы , се сонзэ ванстсы пингеде пингень эрямонтень .
Кие Монень важоди , Монь мельга молезэ . Косо Мон , тосо Монь важомгак карми улеме , ды Тетямгак ловсы сень , кие Монень важоди .
Ней Монь седеем покш ризнэмасо : мезе Тень меремс ? Тетяй , идемак те часстонть ! Ансяк те часонть кисэ Мон сыньгак .
Тетяй ! Инекс теик Эсь леметь » . Сестэ каятотсь менельстэ вайгель : « Инекс теия , тагояк карман инекс теемензэ ! »
Ломантне , конат тосо аштесть , маризь тень ды кортасть : « Те пурьгине » , лиятне кортасть : « Ангел кортась мартонзо » .
Иисус тень лангс мерсь : « Аволь Монь туртов ульнесь те вайгелесь – ломантнень туртов .
Ней судонь шка те масторлангонтень , ней те мирэнть-масторонть апаро прявтось панезь ули тестэ .
Зярдо Мон кепедезь улян моданть лангсто , весень тердьсынь-ветясынь Эстень » .
Тень Сон кортась чарькодемань макснезь , кодамо куломасо Сон кулы .
Ломантне мерсть Иисуснэнь : « Минек Коенек тонавты , келя , Пазонь кучовт Идицясь эри-ашти певтеме . Кода эно Тон кортат : “ Ломантнень Цёрантень кепедевема ” ? Кие те Ломантнень Цёрась ? »
Сестэ Сон мерсь тенст : « Оштё аламошкас валдось мартонк . Якадо , зярс валдось ули , сестэ чоподась а копачатадызь тынк . Чоподава якицясь а соды , ков моли .
Зярс валдось мартонк , кемеде валдонтень , сестэ ультядо валдонтень эйкакшокс » . Тень ёвтазь , Иисус тусь эйстэст ды ёматотсь .
Куш тейсь Сон ламо тамашат сынст сельме икеле , сынь ялатеке эзть кеме Сонензэ .
Истя топодсть Исайя пазмарицянть валонзо : « Азором ! Кие кемезевсь сенень , мезе марясь минек пельде ? Кинень Азорось невтизе Эсь виензэ ? »
Сынь эзть кемезеве эсест вийсэ , кода теде лия таркасо кортаськак Исайя :
« Сон сокоргавтынзе сельмест , кевензавтынзе седеест , секс : иляст нее сельмесэст , иляст чарькоде седейсэст , иляст велявто Монень ды Мон илинь шумбралгавто сынст » .
Исайя ёвтызе тень , зярдо сон неизе Иисусонь инексчинзэ ды кортась Сонзэ эйстэ .
Мезе лангскак апак вано , евреень прявтнэстэяк ламот кемезевсть Иисуснэнь , ансяк фарисейтнень икеле марямга теде эзть корта : пельсть синагогасто панемадост .
Пазонть пельде шнамодонть пек вечкевсь сыненст ломанень пельде шнамось .
Иисус верьга вайгельть кортась : « Монень кемицясь аволь ансяк Монень кеми – Монь Кучицянтеньгак ;
Монь неицясь – неи Монь Кучицянтькак .
Мон валдо , кона сась масторлангс . Эрьвась , кона кеми Монь эйс , чоподас а кадови .
Кие марясынзе Монь валон ды а кеми , Мон суд а теян сонензэ . Мон сынь масторлангонть идеме , аволь масторлангонть судямо .
Кие поты Монь эйстэ ды а лови Монь валтнэнь , сень ули судиязо : валось , конань Мон ёвтыя , карми судямо сонзэ меельце чистэнть .
Эдь Мон кортан аволь Эсь пельдень , Тетясь , кона Монь кучимим , Сонсь макссь Тень кармавтовкс , мезе ёвтамс ды мезе кортамс .
Мон содан : Сонзэ кармавтовксось максы пингеде пингень эрямо . Секс , мезе Мон кортан , кортан истя , кода кармавтсь Тетям » .
Ульнесь Инечиде икелень чи . Иисус содась : сась масторлангонь кадома , Тетянстэнь туема шказо . Сон вечкилинзе масторлангонь мельга молицянзо певтеме вечкемасо , ды тень Сон невтизе педе пес .
Иисус ды Сонзэ тонавтницянзо пурнавсть чокшнень ярсамос . Идемевсесь уш путызе Иудань , Симон Искариотонь цёранзо , седейс Иисусонь миема меленть .
Иисус содась : Тетясь весементь максызе Сонзэ кедьс , Сон Пазонть пельде сась ды ней Пазонтень моли .
Секс Сон стясь ярсамсто , каизе ланга оршамонзо , карксась нардамо пацясо .
Мейле каясь ведь шлямо кедьгес , кармась шлямо тонавтницятнень пильгест , нардтнемест нардамо пацясо , конаньсэ карксазель .
Зярдо Иисус пачкодсь Симон Петра ваксс , се кевкстизе Сонзэ : « Азоро ! Нать Тонеть шлякшномс монь пильгень ? »
Иисус тень каршо мерсь тензэ : « Ней тон а чарькодят , мезе Мон теян , чарькодьсак мейле » .
Петра серьгедсь тень каршо : « Зярдояк Тон а шлясыть монь пильгень ! » Иисус мерсь : « Бути Мон а шлятан тонь , сестэ тонь мезетькак Монь марто а ули вейсэнь » .
Симон Петра мерсь Тензэ : « Азоро ! Сестэ шлить аволь ансяк пильгень , кеденьгак ды прямгак » .
Иисус мерсь : « Шлязентень эряви ансяк пильгензэ шлямс , эдь сон весе ванькс . Тынь ванькстадо , ансяк аволь весе » .
Сон содылизе Эсь миицянзо , секс мерськак : « Аволь весе тынь ванькстадо » .
Зярдо Иисус шлинзе пильгест ды оршинзе ланга оршамонзо , таго озась ярсамо ды кевкстинзе : « Чарькодтядо а чарькодтядо , мезе Мон тенк теинь ?
Тынь мертядо Монень Тонавтыця ды Азоро , ды видестэ кортатадо , эдь Мон алкукскак Сон .
Истя , бути Мон , Азоронк ды Тонавтыцянк , шлинь пильгенк , тыненккак эряви шлякшномс пильгенк вейкенк-вейкенк туртов .
Мон максынь тенк невтевкс . Тыненккак эряви тейнемс сень , мезе Мон тыненк теинь .
Алкукс , алкукс кортан тенк : важось азородонзо а седе покш , кучозеськак а седе покш кучицянзо эйстэ .
Бути тынь тень содасынк , уцяскавт ультядо , зярдо карматадо истя тейнеме » .
« Аволь весемеденк кортан : Мон содаса , кодат сеть ломантне , конатнень кочкинь . Ансяк Пазонь пельде Сёрмадовксонтень эряви топавтовомс : “ Монь марто кшиде ярсыцясь кепедизе Монь лангс кочкарянзо ” .
Ёвтнян тенк теде ней , топавтомадонзо икеле , зярдо топавтови , тынь кемевлиде : Мон улян , кие Мон улян .
Алкукс , алкукс кортан тенк : кие парсте васты Монь кучовтонть , се Моньгак парсте васты , ды кие васты Монь , се васты Монь Кучицянтькак » .
Тень мерезь , Иисус седеень покш ризнэмасо яволявтсь : « Алкукс , алкукс кортан тенк , вейкесь эйстэнк мисамам » .
Сестэ тонавтницятне кармасть ванкшномо вейке-вейкест лангс , апак чарькоде , киде Сон корты .
Сонзэ тонавтницятнестэ вейкесь , се , конань Иисус вечкилизе , озадоль Иисус вакссо .
Сонензэ Симон Петра аволдась , келя , тона кевкстевлизе , кие се , конадо Иисус корты .
Сон , Иисусонь мештес чиремезь , кевкстизе : « Азоро , кие те ? »
Иисус мерсь каршонзо : « Се , кинень Мон максан кши сускомо , конань наваса ваканс » . Мейле навизе кши сускомонть ды максызе Иуданень , Симон Искариотонь цёранстэнь .
Те сускомонть саемадо мейле совась Иудань эйс Сатанась . Сестэ Иисус мерсь тензэ : « Мезе арсить тееме , тейть седе курок » .
Озадо аштицятнень эйстэ кияк эзь чарькоде , мейс Иисус истя мерсь тензэ .
Иудань кедьсэль ярмаконь кирдемкась , секс тонавтницятнестэ конат-конат арсесть : Иисус мерсь тензэ рамамс , мезе миненек эряви покшчинтень , эли максомс мезеяк кажовнень .
Иуда сэвизе кши сускомонть ды сеске жо лиссь . Ульнесь ве .
Зярдо Иуда лиссь , Иисус мерсь : « Ней невтеви Ломантнень Цёранть инексчизэ , Пазонть инексчизэяк невтеви Сонзэ эйсэ .
Зярдо Пазонть инексчизэ невтеви Сонзэ эйсэ , сестэ Пазоськак невтьсы Эсензэ эйсэ Цёранть инексчинзэ ды курок сонзэ невтьсы .
Эйдень , аволь кувать кадовсь Монень мартонк улемс . Карматадо Монь вешнеме , ды кода Мон икеле уш ёвтынь евреень прявтнэнень : ков Мон молян , тов тынь а савтадо , тыненккак истя жо кортан ней .
Мон максан тенк од кармавтовкс : вечкеде вейкенк-вейкенк эйсэ ! Кода Мон тынк вечктядызь , истя тыньгак вечкеде вейкенк-вейкенк эйсэ .
Карминдерятадо вейкенк-вейкенк эйсэ вечкеме , тень кувалма весе кармить содамонк : тынь Монь тонавтницятадо » .
Симон Петра кевкстизе Иисусонь : « Азоро , ков Тон молят ? » Иисус каршонзо мерсь : « Ков Мон молян , тон ней тов а молеват мельган , мейле молят Монь мельга » .
Петра мерсь Тензэ : « Азоро , мекс мон ней а молеван Тонь мельга ? Мон эрямом путса Тонь кисэ » .
Иисус тень каршо мерсь тензэ : « Эрямот Монь кисэ путсак ? Алкукс , алкукс кортан теть : атякшось а кенери моразевемеяк , кода тон колмоксть прят каясак Монь эйстэ » .
« Илязо талакале седеенк : кемеде Пазонтень , моненьгак кемеде .
Монь Тетянь кудосо эрямо таркатнеде ламо . Улевельгак а истя , Монь ёвтавлинь тенк : Мон молян тенк таркань анокстамо .
Кода молян , анокстаса тенк тарканть , сестэ таго сан ды сайтядызь Эстень . Косо Мон , тыненккак тосо улема .
Ков Мон молян , тынь содатадо , кинтькак тов содасынк » .
Фома мерсь Тензэ : « Азоро , а содатано , ков молят . Кода эно тенек содави тов кись ? »
Иисус мерсь тензэ : « Мон – ки , видечи ды эрямо . Кияк а сави Тетянтень лиякс , кода ансяк Монь вельде .
Бути содавлимизь Монь , сестэ содавлинк Монь Тетяньгак . Ней тынь уш содасынк Сонзэ ды неинк Сонзэ » .
Филип мерсь Тензэ : « Азоро , невтик тенек Тетянть , ды саты минек туртов » .
Иисус мерсь тензэ : « Зяро шка Мон тынк марто , ды тон Монь а содасамак , Филип ? Кие неимим Монь – неизе Тетянть . Мекс эно тон кортат : “ Невтик тенек Тетянть ” ?
Арази тон а кемат , Мон Тетянь эйсэ , Тетяськак Монь эйсэ ? Валтнэнь , конатнень Мон кортан тенк , кортан аволь Эсень пельде – те Тетясь , кона Монь эйсэ , тевензэ теи .
Кемеде Монь валтнэнень : Мон Тетянь эйсэ , Тетяськак Монь эйсэ . Бути а кемтядо тенень валон кувалт , сестэ кемеде Монь тевень кувалт .
Алкукс , алкукс кортан тенк : Монь эйс кемицясь карми тееме сеть тевтнень , конатнень теян Мон . Ды сон теи нетнедеяк седе покш тевть , эдь Мон Тетянень велявтан .
Бути мезе вештядо Тетянть пельде Монь лемсэ , сень тейса : теньсэ невтеви Тетянть инексчизэ Цёранть вельде .
Бути мезе вештядо Монь лемсэ , Мон сень тейса » .
« Бути вечксамизь Монь , сестэ карматадо кирдеме Монь кармавтовкстнэнь .
Мон энялдан Тетянть икеле , ды Сон максы тенк лия Лездыця , кона карми улеме тынк марто пингеде пингес .
Те – видечинь Оймеялтось , кона масторлангонь ламот ломантненень а саеви , эдь сынь а несызь Сонзэ , ды а содасызьгак . Тынь вана содасынк Сонзэ , эдь Сон тынк марто ды эйсэнк улияк .
Мон а кадтадызь урозокс ; сан мекев тенк .
Оштё аламнешка , ды масторлангось Монь уш а несамам . Тынь вана Монь несамизь , эдь Мон эрян , секс тыньгак карматадо эрямо .
Се чистэнть тынь карматадо содамо : Мон Тетянь эйсэ , тынь Монь эйсэтядо , Монгак тынк эйсэ .
Кинь улить Монь кармавтовкстнэ , ды кие сынст кирди , се Монь вечксамам . Кие Монь вечксамам , сень карми вечкемензэ Монь Тетям . Монгак карман вечкемензэ ды панжса тензэ Эсь прям » .
Иуда , аволь Искариотось , мери Тензэ : « Азоро , мезе те , Тонь мелеть Эсь прят панжомс ансяк миненек , аволь масторлангонь весе ломантненень ? »
Тень каршо Иисус мерсь тензэ : « Кие Монь вечксамам , се карми тееме Монь тонавтоманть коряс . Тетям карми сонзэ вечкемензэ , ды минь сатано тензэ ды карматано эрямо мартонзо .
Кие Монь а вечксамам , се а теи Монь тонавтоманть коряс . Тонавтомась , конань тынь марятадо , Тетянть , кона кучимим Монь , аволь Монсень .
Весе тень Мон ёвтыя тенк , зярс тынк мартан .
Лездыцясь , Иневанькс Оймеялтось , конань Тетям кучсы Монь лемсэ , весемес тынк тонавттадызь . Сон ледстясы мелезэнк весементь , мезе Мон кортынь тенк .
Седейоймамо кадан тенк , Монсень седейоймамом максса тенк : аволь истя максан тенк , кода масторлангось максы . Илязо талакале тынк седеенк ды илязо тандале .
Тынь мариде , мезе Мон меринь тенк : “ Туян эйстэнк ды мекев сан тенк ” . Бути тынь вечкевлимизь Монь , тынь кенярдозевлиде , мекс Мон меринь , молян Тетянтень , эдь Тетям Мондень ине .
Вана Мон теде ёвтынь тенк ней , топавтомадонзо икеле . Сестэ тынь карматадо кемеме , зярдо те топавтови .
Аламошка тень кадовсь кортамс мартонк , эдь сы те мирэнть-масторонть апаро прявтось . Монь лангсо сонзэ виезэ арась .
Ансяк масторлангонтень эряви содамс : Мон вечкса Тетянть ды Мон весементь теянгак истя , кода кармавтсь Тень Тетям . Стядо , тутано тестэ » .
« Мон – алкуксонь винаумарьксан , Монь Тетям – винаумарень пирязоро .
Монь лангсто эрьва тарадонть , кона винаумарть а канды , Сон керясы . Эрьванть , кона канды винаумарть , ванськавтсы , седе ламо умарень кандомга .
Тынь уш ванськавтозтядо валонть вельде , конань Мон ёвтыя тенк .
Эрядо-аштеде Монь эйсэ , Монгак эрян-аштян тынк эйсэ . Кода тарадонтень сонстензэ а раштавить винаумарть , а аштиндеряй винаумарькс лангсо , истя тыненккак эсь пельденк мезеяк а тееви , а аштиндерятадо Монь эйсэ .
Мон винаумарькс , тынь тарадт . Кие эри-ашти Монь эйсэ , ды кинь эйсэ Мон эрян-аштян , се рашты ламо винаумарть , эдь Монтемень тыненк мезеяк а тееви .
Кие а эри-ашти Монь эйсэ , се тарад ладсо ули ёртозь ве ёнов ды коськи . Истят тарадтнэнь пурныть , кайсить толс , ды сынь палыть .
Бути эрятадо-аштетядо Монь эйсэ ды Монь валонгак эрить-аштить тынк эйсэ , сестэ вешеде , мезе меленк , ды карми улеме тенк .
Тень вельде невтеви Тетянь инексчизэ , кандындерятадо ламо эмежть ды улиндерятадо Монь тонавтницякс .
Кода Тетясь Монь вечксамам , истя Монгак тынк вечктядызь . Эрядо-аштеде Монь вечкемасо .
Топавтындерясынк Монь кармавтовксон , карматадо эрямо-аштеме Монь вечкемасо , кода Монгак топавтан Тетянь кармавтовксонзо ды эрян-аштян Сонзэ вечкемасо .
Весемень тень Мон ёвтыя тенк сень кисэ : Монь кенярксось улевель тынк эйсэ ды кенярксось пряс пештевлидизь тынк .
Монь кармавтовксом истямо : вечкеде вейкенк-вейкенк эйсэ , кода Мон вечктядызь тынк .
Зярдо кияк путсы эрямонзо эсь ялганзо кисэ , теде покш вечкема арась .
Тынь Монь ялган сестэ , зярдо тейтядо сень , мезе Мон кармавтан тенк .
Мон ней уш а мерян тенк важот , эдь важось а соды , мезе теи азорозо . Мон мерян тенк ялгат , эдь Мон весементь ёвтыя тенк , мезе маринь Тетянь пельде .
Аволь тынь Монь кочкимизь , Мон тынк кочкидизь ды аравтыдизь молеме ды эмежень кандомо , истямо эмежень , кона зярдояк а ёми . Сестэ весе , мезе вештядо Тетянь пельде Монь лемсэ , Сон максы тенк .
Вана тень кармавтан тенк : вечкеде вейкенк-вейкенк эйсэ » .
« Бути масторлангось тынк а вечктядызь , сестэ кирдеде мельсэнк , Монь тынденк икеле а вечкилимим .
Бути тынь улевлиде масторлангонть пельде , сестэ масторлангось вечкевлинзе эсензэтнень . Кода тынь аволь масторлангонть пельде , а вана Мон тынк кочкидизь масторлангсто , секс масторлангось а вечктядызь .
Мельсэнк кирдинк валонть , конань Мон ёвтыя тенк : важось азородонзо а седе покш . Бути Монь пансесть , кармить пансеме тынккак . Бути Монь валом кирдизь , тынк валонтькак кармить кирдемензэ .
Весе тень тейсызь тенк Монь лемем кисэ , эдь сынь а содасызь Монь Кучицянть .
Бути Мон аволинь са ды аволинь корта тенст , сестэ авольть уле сынст пежетест . Ней жо сыненст а каяви вал эсь пежетест кисэ .
Кие Монь а вечксамам , се Монь Тетяньгак а вечксы .
Бути Мон аволинь тее сынст ютксо тевть , кодат кияк лия эзь тейнекшне , сестэ аволь уле пежетест . Ней жо сынь неизь Монь тевеньгак ды эзть карма вечкеме Моньгак , Тетяньгак .
Тень эйсэ топавтови валось , кона сёрмадозель сынст Койсэнть : “ Стяко Монь а вечкилимизь ” .
Зярдо сы Лездыцясь , конань Мон кучса тенк Тетянь пельде , видечинь Оймеялтось , кона Тетянь пельде лиси , сестэ Сон карми яволявтнеме Мондень .
Тыньгак карматадо Мондень яволявтнеме : эдь тынь ушодома шкасто саезь ульниде Монь марто » .
« Тень Мон ёвтыя тенк сень кисэ : мезеяк аволизе кавтолдовто кемеманк .
Тынк пантядызь синагогатнестэ . Сакшны мик шка , зярдо эрьвась , кона тынк эйсэ маштни , карми арсеме , теньсэ сон Пазонтень важоди .
Истя кармить тейнеме мартонк секс , мекс а содасамизь Тетяньгак , Моньгак .
Ды Мон тень тыненк икелев ёвтыя , зярдо сы се шкась , мелезэнк ледстявлинк , мезе Мон теде ёвтнилинь тенк » . « Мон икеле эзинь кортакшно теде , эдь Мон ульнинь мартонк .
Ней вана молян Монь Кучицянтень , ды кияк эйстэнк а кевкстни Эйсэнь , ков молян .
Тень кувалма , мезе Мон ёвтынь тыненк , ризкстэ пештявсь тынк седеенк .
Ансяк Мон кортан тенк видечи : Монь туемась ули тыненк седе паро . А туиндерян Мон , сестэ Лездыцясь а сы тенк ; бути туян , кучса Сонзэ тенк .
Зярдо жо Сон сы , сестэ невтьсынзе масторлангонь ломантненень , кода авидестэ сынь арсить пежетенть эйстэ , видечинть ды судонь тееманть эйстэ .
Пежетесь сеньсэ : сынь а кемить Монень .
Видечись невтеви сеньсэ : Мон молян Монь Тетянень , ды тынь уш а несамизь Монь .
Судось сеньсэ : те мирэнть-масторонть апаро прявтось судязь .
Монь ули лия ламо ёвтамом тенк , ансяк ней а саты тынк виенк чарькодемс сонзэ .
Кода сы видечинь Оймеялтось , сестэ Сон тонавттадызь весе видечинтень : эдь аволь Эсь пельдензэ карми кортамо , Сон карми кортамо , мезе мари , ды ёвтасы тенк сеньгак , мезе карми улеме .
Сон Монь инелгавтсамам-шнасамам , эдь Сон Монсенть эйстэ саи ды тыненк панжсы .
Весе , мезе ули Тетянь , се Монь . Секс Мон мериньгак : Оймеялтось Монсенть эйстэ саи ды тыненк панжсы » .
« Курок тынь уш а несамизь Монь , – ды таго курок тынь несамизь Монь , эдь Мон молян Тетянтень » .
Тесэ конат-конат Сонзэ тонавтницянзо эйстэ мерсть вейкест-вейкест туртов : « Мезе те истямось , зярдо Сон корты тенек : “ Курок тынь а несамизь Монь , ды таго курок тынь несамизь Монь ” ды : “ Мон молян Тетянень ” ? »
Истя сынь кортнесть : « Мезе те истямось , зярдо Сон корты : “ курок ” ? А содатано , мезде корты » .
Иисус чарькодсь , мезде сынст мелест кевкстемс Сонзэ , ды мерсь тенст : « Теде а теде кевкстнетядо тынь вейкенк-вейкенк эйсэ , мекс Мон меринь : “ Курок тынь а несамизь Монь , ды таго курок тынь несамизь Монь ” ?
Алкукс , алкукс кортан тенк : тынь карматадо авардеме ды лайшеме , масторлангонь ломантне жо кенярдозевить . Тынь карматадо ризнэме , ансяк тынк ризксэнк велявты кенярдомакс .
Авась кирди пиштемат-сэредькст , зярдо сы чачтома шказо . Зярдо чачтсы эйденть , сестэ сон кенярдомадонть стувтсынзе пиштематнень , эдь ломань чачсь масторлангс .
Истя тыньгак ней ризнэтядо . Ялатеке Мон тынк нетядызь таго , ды кенярдозеви седеенк , ды кенярдоманк киненьгак а нельгеви тынк кедьстэ .
Се чистэнть тынь а кевкстьсамизь Монь мездеяк . Алкукс , алкукс кортан тенк : мезе вештядо Тетянь пельде Монь лемсэ , максы тенк .
Течис тынь мезеяк эзиде веше Монь лемсэ . Вешеде ды Тетям максы тенк , ды тынь пештевтядо пряс кеняркссо » .
« Те шкас Мон кортынь тенк валвелявкссо , ансяк сакшны шка , зярдо Мон а карман кортамо тенк валвелявкссо , видьстэ тенк ёвтан Тетядон .
Се чистэнть карматадо вешеме Сонзэ пельде Монь лемсэ , ды сестэ Мон уш а карман кортамо : Мон энялдан Тетянень тынк кисэ .
Эдь Сонсь Тетясь тынк вечктядызь секс , мекс тынь вечксамизь Монь ды кемтядо : Мон сынь Пазонть пельде .
Мон туинь Тетянть кедьстэ ды сынь масторлангов ; ней таго кадса масторлангонть , молян Тетянтень » .
Тонавтницянзо мерсть Тензэ : « Ней жо Тон видьстэ кортат , валвелявкс кодамояк а ёвтнят .
Ней чарькодтяно , Тон весементь икелевгак содасак , ломантнень кевкстнемаст Тонеть а эрявить . Тень коряс кемтяно : Тон сыть Пазонть пельде » .
Иисус каршост мерсь : « Ней кемтядо ?
Вана сакшны шка , ды сась уш , зярдо тынь сравтневтядо эрьвась эсь пелев , ды Монь кадсамизь ськамон . Ансяк Мон аволь ськамон , Монь марто Тетям .
Тень Мон ёвтыя тыненк сень кисэ : улезэ тенк Монь эйсэ седейоймамо . Масторлангсонть карматадо кирдеме пиштемат , ансяк уледе кеметь-виевть ! Мон изния масторлангонть » .
Неть валтнэде мейле Иисус кепединзе сельмензэ менельс ды мерсь : « Тетяй ! Сась шкась : невтик Цёрать инексчинзэ , Цёраткак невтезэ Тонь инексчить .
Эдь Тон максыть Цёрать кедь алов весе ломантнень сень кисэ : максоволь Сон пингеде пингень эрямо весеменень , кинь Тон максыть Сонензэ .
Пингеде пингень эрямось – те содамс Тонь , вейкине алкуксонь Пазонть , ды Тонь кучовт Иисус Христосонь .
Мон невтия Тонь инексчить мода лангсо , прядыя тевенть , конань Тон максык Монень топавтомс .
Ней , Тетяй , Тонсеть вакссо таго максык Монень се инексчинть , кона Монь ульнесь Тонь кедьсэ менеленть-масторонть теемадонзо икеле .
Мон теия содавиксэкс Тонь леметь ломантненень , конатнень Тон Монень максыть масторлангстонть . Сынь ульнесть Тонь , ды Тон сынст максыть Монень , ды сынь кирдизь Тонь валот .
Ней сынь чарькодизь : весе , мезе Тон максыть Монень , Тонь пельде .
Валтнэнь , конатнень Тон максыть Монень , Мон максынь сыненст , ды сынь саизь . Сыненст чарькодевсь видестэ : те Мон сынь Тонь пельде ; ды кармасть кемеме : те Тон кучимик Монь .
Мон сынст кисэ ознан : аволь масторлангонь весе ломантнень кисэ ознан , ансяк сетнень кисэ , конатнень Тон максыть Монень , эдь сынь Тонь .
Весе Монсетне – Тонь , Тонсетне – Монь , ды Монь инексчим невтеви сынст вельде .
Мон ней уш аволь масторлангсан , Мон Тонеть молян , сынь жо масторлангсот . Иневанькс Тетяй , ванстыть Эсь лемсэть сынст , конатнень Тон максыть Монень , сыненст вейкекс улемга , кода миньгак Тонь марто ультяно вейкекс .
Зярдо Мон ульнинь мартост масторлангсо , Мон ванстылинь Тонь лемсэть сетнень , конатнень Тон максыть Монень . Мон сынст ванстынь , ды кияк сынст эйстэ эзь ёма , ёмась ансяк се , конанень ёмамаль . Истя топавтовсь Сёрмадовксось .
Ней вана Тонеть молян . Ды Мон тень кортан , зярс яла масторлангсан : кадык Монь кенярксось пряс пештясынзе сынст .
Мон максыя тенст Тонь валот , ды масторлангонтень сынь кармасть улеме авечкевиксэкс . Эдь сынь аволь масторлангонть пельде , кода Монгак аволь масторлангонть пельде .
Мон ознан аволь масторлангсто сынст саемадо , ансяк Тон ванстовлить сынст зыянонть эйстэ .
Сынь аволь масторлангонть пельде , кода Монгак аволь масторлангонть пельде .
Алтыть сынст Эстеть Тонь видечинть вельде : Тонь валот – видечись .
Кода Тон Монь кучимик масторлангов , истя Монгак сынст кучинь масторлангов .
Сынст кисэ Мон алтан Эсь прям Тонеть секс : кадык сыньгак видечинть вельде кармить улеме алтазь Тонеть .
Аволь ансяк сынст кисэ ознан , ознан сетнень кисэяк , конат кармить кемеме Монень сынст валост кувалт .
Мон ознан : улест весе вейкекс . Кода Тон , Тетяй , Монь эйсат , ды Мон Тонь эйсан , истя сыньгак Минек эйсэ улест вейкекс , – кадык кемезеви масторлангось : те Тон кучимик Монь .
Инексчинть , конань Тон максык Монень , Мон максыя сыненст : сынст вейкекс улемга , кода миньгак ультяно вейкекс .
Зярдо Мон сынст эйсан , ды Тон Монь эйсат , сестэ сыньгак допрок улить вейкекс . Истя масторлангось карми содамо : те Тон кучимик Монь , ды Тонеть вечкевсть сынь , кода вечкевинь Мон .
Тетяй ! Монь мелем : сетне , конатнень Тон максыть Монень , улевельть мартон тосо , косан Монгак . Кадык сынь несызь Монь инексчим , конань Тон максык Монень , секс мекс Тон вечксамак Монь уш се шкастонть саезь , зярдо менельтне-мастортнэ апакольть тее .
Видечинь Тетя ! Масторлангось Тонь а содатанзат . Мон свал содылитинь Тонь , ды нетнеяк кармасть содамо : те Тон кучимик Монь .
Мон панжия тенст Тонь леметь , ды яла карман панжомонзо сень кисэ : кадык те вечкемась , конаньсэ Тон вечксамак , улезэ сынст эйсэяк ды Монгак улезан сынст эйсэ » .
Тень мерезь , Иисус лиссь тонавтницянзо марто Кедрон чудикерьксэнть тона пелев , косо ульнесь ойумарькс пире . Иисус ды тонавтницянзо совасть пирентень .
Иуда , Сонзэ миицязо , те тарканть содылизе , эдь Иисус тонавтницянзо марто сеедьстэ тозонь пурнавкшность .
Иудаяк сась тов зярыя ушман ды Пазонь кудонь ванстыця марто , конатнень толнэк-мезнек ды кедьёнкснэк кучизь попонь покштнэ ды фарисейтне .
Иисус содась весемеденть , мезе карми улеме мартонзо , лиссь каршост ды кевкстинзе : « Кинь вешнетядо ? »
Сынь мерсть Тензэ : « Назаретэнь Иисусонь » . Иисус ёвтась тенст : « Те Мон » . Сынст марто аштесь Иудаяк , Сонзэ миицязо .
Кода Иисус мерсь тенст : « Те Мон » , – сынь потазевсть удалов ды пракшность мода лангс .
Сон таго кевкстинзе : « Кинь вешнетядо ? » Сынь мерсть : « Назаретэнь Иисусонь » .
Иисус каршост мерсь : « Мон ёвтынь тенк , те Мон . Бути тынь вешнетядо Монь , нолдынк лиятнень , кадык туить » .
Истя топавтовсть Сонзэ валонзо : « Сетнень эйстэ , конатнень Тон максыть Монень , Мон киньгак эзинь ёмавто » .
Симон Петра , конань ульнесь торозо , таргизе сонзэ , вачкодизе попонь прявтонь важонть ды керизе сонзэ вить пилензэ . Важонть лемезэль Малкос .
Иисус мерсь Петранень : « Тонгик торонть кундозонзо . Арази Монень Тетянь максовт пиштемань кеченть а симема ? »
Сестэ ушмантнэ ды сынст прявтось , ды евреень Пазонь кудонь ванстыцятне саизь Иисусонь , сюлмсизь
ды ветизь Сонзэ васняяк Аннаснэнь . Аннас – Каиафань , се иень попонь прявтонть , ватазоль .
Те ульнесь се Каиафась , кона макссь еврейтненень превть : ули седе паро , бути вейке ломань кулы весе раськенть кисэ .
Иисус мельга мольсть Симон Петра ды оштё вейке тонавтниця . Те тонавтницянть попонь прявтось содылизе , ды секс сон совась Иисус марто попонь прявтонть пирявтонзо потс .
Петра жо аштесь ортатнень вакссо ушосо . Мейле те тонавтницясь , конань попонь прявтось содылизе , лиссь , кортась орта ванстыця важаванть марто ды совавтызе Петрань .
Тесэ важо авась мерсь Петранень : « Арази тон аволь Се Ломаненть тонавтницянзо ютксто ? » Сон мерсь : « Аволь » .
Якшамоль . Важотне ды Пазонь кудонь ванстыцятне кирвазтсть толбандя , аштесть вакссонзо ды эжнесть . Петраяк аштесь мартост ды эжнесь .
Попонь прявтось кевкстизе Иисусонь Сонзэ тонавтницятнеде ды тонавтомадонзо .
Иисус мерсь тензэ : « Мон свал кортынь ломантненень марямга . Мон свал тонавтынь синагогасо ды Пазонь кудосо , ков свал пурнавкшныть еврейтне , салава мезтькак эзинь корта .
Мезть Монь кевкстнят ? Марицятнень кевкстить , мезть Мон кортынь тенст . Сынь жо содыть , мезть Мон кортынь » .
Кода Иисус меризе тень , Пазонь кудонь ванстыцятнестэ вейкесь , кона аштесь маласо , вачкодизе Сонзэ чама ланга ды мерсь : « Истя Тон кортат попонь прявтонть каршо ? »
Иисус ёвтась тензэ : « Бути Мон меринь беряньстэ , невтик , мезе берянесь . Бути валом виде , мекс тон чават Монь ? »
Сестэ Аннас сюлмсезь кучизе Сонзэ Каиафа попонь прявтонтень .
Симон Петра жо яла аштесь толбандянть вакссо ды эжнесь . Тесэ кевкстизь сонзэ : « Арази аволь Сонзэ тонавтницятнестэ тонгак ? » Сон каизе прянзо ды мерсь : « Аволь » .
Попонь прявтонть важотнестэ вейкесь , сень роднязо-раськезэ , конань Петра керизе пилензэ , кевкстизе Петрань : « Арази аволь тонь неитинь Иисус марто ойумарькс пирестэ ? »
Петра таго каизе прянзо , ды сеске моразевсь атякш .
Каиафань кедьстэ Иисусонь ветизь Пилатонь азоркудос . Ульнесь валске . Еврейтне эзть сова азоркудонтень сень кувалт : а прамс аваньксчис инечинь ярсамодонть икеле .
Пилат лиссь тенст ды кевкстинзе : « Мейсэ чумондтадо Те Ломаненть ? »
Тень каршо сынь мерсть тензэ : « Аволь улеяк Сон зыянонь теиця , минь Сонзэ аволинек ветя теть » .
Пилат мерсь тенст : « Саинк Сонзэ тынсь ды эсь Коенк коряс тееде Тензэ суд » . Еврейтне ёвтасть каршонзо : « Миненек а мереви маштомс ломань » .
Истя топодсть Иисусонь валонзо , конатнень Сон ёвтынзе , зярдо макснесь чарькодема , кодамо куломасо Сон кулы .
Сестэ Пилат таго совась азоркудос , тердизе Иисусонь ды кевкстизе Сонзэ : « Тон евреень Инязорат ? »
Иисус мерсь тензэ : « Эсь пельдеть тон кортат тень , эли лият истя ёвтасть теть Мондень ? »
Пилат мерсь каршонзо : « Арази мон евреян ? Эсеть раськеть ды попонь покштнэ Тонь максыдизь монень . Мезе Тон теить ? »
Иисус мерсь : « Монь инязорксчим аволь те масторлангонть пельде . Улевельгак Монь инязорксчим те масторлангонть пельде , сестэ Монь важотне стявольть тюреме Монь кисэ ды аволимизь максо Монь еврейтненень . Ансяк Монь инязорксчим аволь тестэ » .
Сестэ Пилат кевкстизе Сонзэ : « Истя эно Тон Инязорат ? » Иисус каршонзо мерсь : « Тон тонсь кортат , Мон Инязоран . Мон чачинь ды сынь масторлангов видечиденть ёвтнеме . Эрьвась , кие видечинть пельде , кунсолы Монь вайгелем » .
Пилат кевкстизе : « Мезе видечись ? » Тень ёвтазь , сон таго лиссь еврейтненень ды мерсь тенст : « Мон кодамояк чумо а мукшнан Сонзэ эйстэ .
Тынк ули коенк-кирданк , конань коряс эрьва Инечистэ мон нолдтнян тенк вейке пекстазь ломань . Ули меленк , нолдаса тенк евреень Инязоронть ? »
Сестэ таго весе пижакадсть : « Аволь Сонзэ ! Нолдык Вараввань ! » Варавва жо ульнесь тюриця-нельгиця .
Сестэ Пилат мерсь саемс Иисусонь ды керямс локшосо .
Ушмантнэ прязонзо путсть пупиця куракшонь тарадсто кодазь каштаз ды лангозонзо оршавсть якстере оршамо .
Сынь сеересть : « Шумбра улезэ евреень Инязорось ! » – ды вачкоесть чама ланга .
Пилат таго лиссь ды мерсь еврейтненень : « Вана ней мон Сонзэ ливтьса тыненк . Содадо : мон Сонзэ эйстэ кодамояк чумо а мукшнан » .
Сестэ лиссь Иисус пупиця куракшонь каштазсо ды якстере оршамосо . Пилат мерсь тенст : « Ванодо , ломанесь ! »
Кода Сонзэ неизь попонь покштнэ ды Пазонь кудонь ванстыцятне , кармасть пижнеме : « Вачкодик , вачкодик Сонзэ крёст лангс ! » Пилат мерсь тенст : « Саинк Сонзэ тынсь ды вачкодинк , мон чумо Эйстэнзэ а мукшнан » .
Еврейтне каршонзо ёвтасть : « Минек ули Коенек , ды Коенть коряс Сонензэ кулома , эдь Сон теизе Эсь прянзо Пазонь Цёракс » .
Те валонть марязь , Пилат седеяк пелезевсь ,
ды таго совась азоркудонтень , ды кевкстизе Иисусонь : « Костонят Тон ? » Ансяк Иисус тень каршо чатьмонсь .
Пилат мерсь Тензэ : « Монь каршо чатьмонят ? Тон содат а содат , монь ули азорксчим вачкодевтемс Тонь крёст лангс , ды монь ули азорксчим нолдамскак Тонь ? »
Иисус тень каршо мерсь : « Тонь аволь уле Монь лангсо кодамояк азорксчить , бути аволь уле теть максозь те азорксчись верде . Тень кисэ седе ламо пежетесь сень лангсо , кие Монь максымим тонеть » .
Тень марязь , Пилат терявтнесь нолдамс Иисусонь , ансяк еврейтне яла пижнесть : « Нолдындерясак Сонзэ , тон аволь ялга кесарентень . Эрьвась , кие эсь прянзо теи инязорокс , моли кесаренть каршо » .
Неть валтнэнь марязь , Пилат ливтизе Иисусонь ушов ды озась судиянь эземс , таркантень , конадонть мерить Кевацавкс , евреекс Гаввата .
Те ульнесь Инечинь анокстамо чи , пеця , шказоль чинь куншка малав . Пилат мерсь еврейтненень : « Вана тынк Инязоронк ! »
Ансяк сынь пижакадсть : « Саик , саик , вачкодик Сонзэ крёст лангс ! » Пилат кевкстинзе : « Тынк Инязоронк вачкодевтьса ? » Попонь покштнэ мерсть : « Минек арась инязоронок кесарде башка » .
Сестэ Пилат , окойники , Иисусонь максызе тенст крёст лангс вачкодемс . Ушмантнэ саизь Иисусонь ды тусть мартонзо .
Иисус кандсь Эсь крёстонзо ды лиссь се таркантень , конадонть мерить Пря ловажань тарка , евреекс Голгофа .
Тесэ Сонзэ вачкодизь крёст лангс , мартонзо вачкодсть кавто лияткак , вейкесь – ве пеле ды омбось лия пеле , куншказост Иисусонь .
Пилат теевтсь сёрмалазгак , путовтызе крёстонть лангс . Тосо сёрмадозель : « Назаретэнь Иисус , евреень Инязоро » .
Те сёрмалазонть ловность еврейтнестэ ламот , эдь таркась , косо вачкодезель Иисус , ошонть маласоль . Сёрмадовксось теезель колмо кельсэ : евреень , грекень ды латынень .
Евреень попонь покштнэ мерсть Пилатнэнь : « Иля сёрмадо : “ Евреень Инязоро ” . Сёрмадт : Те Ломанесь кортась : “ Мон евреень Инязоро ” » .
Пилат мерсь : « Мезенть сёрмадыя , сень сёрмадыя » .
Ушмантнэ , кода Иисусонь вачкодизь крёст лангс , саизь Сонзэ оршамопелензэ ды явизь нилев , эрьва ушманонтень пелькс . Сынь саизь хитононтькак , кона ульнесь ставкстомо , верде алов весе кодазь .
Ушмантнэ мерсть вейкест-вейкест туртов : « А карматано сезнемензэ , каясынек жеребейсэ , кинень саты » . Истя топавтовсь Пазонь пельде Сёрмадовкссо ёвтазесь : « Явизь Монь оршамопелень эсь ютковаст , ды Монь оршамон каизь жеребейсэ » . Истя тейстькак ушмантнэ .
Иисусонь крёстонзо вакссо аштесть Сонзэ авазо , аванзо сазорозо , Клеопань низэ Мария ды Магдалань Мария .
Иисус , кода неизе аванзо ды вакссонзо аштиця тонавтницянзо , конань Сон вечкилизе , мерсь аванстэнь : « Авай , те ней тонь цёрат » .
Мейле Сон мерсь тонавтницянстэнь : « Вана тонь ават » . Теде мейле те тонавтницясь саизе Иисусонь аванзо эрямо эстензэ кудов .
Иисус ней содась : весемесь уш топавтовсь . Сестэ лиссь истя , кода ёвтазель Сёрмадовкссонть . Сон мерсь : « Симемам пек сась » .
Тесэ аштесь чапамо винадо пешксе кедьге . Ушмантнэ начтасть чапамо винасонть ведьпанго , пезнавтызь иссопонь тарад пес ды кепедизь Сонзэ турвас .
Зярдо Иисус варчизе чапамо винанть , мерсь : « Топавтовсь ! » – нолдызе прянзо ды оймезэ лиссь .
Чись ульнесь пеця , оймсема чинтень анокстамо чи . Еврейтнень арасель мелест кадомс уловтнень крёст лангс оймсема чис , ды те оймсема чись ульнесь покшчи . Секс еврейтне энялдсть Пилатнэнь поркснемс вачкодезтнень пильге ловажаст ды валтнемс сынст крёст лангсто .
Сестэ састь ушмант , порксызь пильге ловажанзо вейкенть , мейле омбоцентькак , конат вачкодезельть Иисус марто .
Зярдо састь Иисус ваксс , сынь неизь , Сон ульнесь уш кулозь ды пильге ловажанзо эзизь порксаяк .
Ансяк вейкесь ушмантнэстэ сялгсо лазызе Сонзэ боканзо , ды сеске тосто тусь верь ды ведь .
Истя ёвтни се , кие тень неизе эсензэ сельмесэ , ды сонзэ валонзо видеть . Сон соды , видестэ корты , ды тыньгак кемевлиде .
Те теевсь Сёрмадовксонть топавтовоманзо кисэ : « Сонзэ ловажазо илязо порксаво » .
Истя жо лия таркасояк Сёрмадовксось корты : « Кармить ваномо Сень лангс , конань лазызь » .
Теде мейле Иосиф , Ариматея ошонь ломань , энялдсь Пилатнэнь Иисусонь уловонзо валтомадо . Иосиф ульнесь Иисусонь тонавтницязо , ансяк салавань , евреень прявтнэде пелеманть кувалма . Пилат мерсь . Иосиф мольсь ды саизе Иисусонь уловонть .
Сась Никодимгак , кона васенцеде сакшнось Иисуснэнь веть . Сон кандсь ней смирна марто алоень човорязь тантей чине ой , колоньгеменьшка литра .
Истя сынь саизь Иисусонь уловонть , тапаризь тантей чине марто коцтонь тапарямосо , кода свал калмсить еврейтне .
Се таркасонть , косо Сон вачкодезель крёст лангс , ульнесь сад пире , пиресэнть од калмо , козонь зярс кияк арасель калмазь .
Секс мекс ульнесь евреень пеця , оймсема чинь анокстамо чи , Иисусонь уловонзо путызь тозонь , эдь се калмось маласоль .
Недлячистэнть валске , чоподава , Магдалань Мария сась калмонть ваксс ды неизе : кевесь калмонтень совамо таркастонть сявордозь .
Чиезь сась сон Симон Петранень ды омбоце тонавтницянтень , конань Иисус вечкилизе , ды мерсь тенст : « Азоронть саизь калмосто , ды а содатано , ков Сонзэ путызь » .
Сеске лиссь Петра ды омбоце тонавтницяськак ды тусть калмонть ваксс .
Сынь чийсть кавонест вейсэ , ансяк омбоце тонавтницясь чийсь Петрадо эрязасто ды сась калмонть ваксс васенцекс .
Сон комась ды неинзе тапарямо коцтнэнь , ансяк калмонтень эзь сова .
Мельганзо сась Симон Петра , сеске совась калмонтень , ваны – тосо ансяк тапарямо коцтт
ды калмамонь пацясь , кона Сонзэ прясоль . Ней пацясь ульнесь тапарямо коцтнэде башка таркасо , тапардазь .
Сестэ совась омбоце тонавтницяськак , кона сась калмонть ваксс васенцекс , неизе ды кемезевсь .
Сынь яла а чарькодилизь Пазонь пельде Сёрмадовкссо ёвтазенть : Иисуснэнь кулозьстэ вельмема .
Ды истя тонавтницятне велявтсть кудов .
Мария аштесь калмонть вакссо ды авардсь . Авардемстэ варштась калмонтень
ды несь ашосо оршазь кавто ангелт . Сынь озадольть тосо , ков путокшнызь Иисусонь уловонзо , вейкесь пря песэ , омбоцесь пильге песэ .
Сынь кевкстизь сонзэ : « Ава , мекс авардят ? » Сон мерсь тенст : « Саизь монь Азором , ды а содан , ков Сонзэ путызь » .
Тень мерезь , сон велявтсь удалов ды неизе стядо аштиця Иисусонь , ансяк эзизе сода Сонзэ .
Иисус кевкстизе : « Ава , мекс авардят ? Кинь вешнят ? » Мария арсесь , те сад пирень азорось , ды мерсь Тензэ : « Парочи , бути тон Сонзэ ливтик , ёвтак монень , козонь путык , мон Сонзэ сайса » .
Иисус пшкадсь тензэ : « Мария ! » Мария велявтсь ёнонзо ды серьгедсь Тензэ : « Раввуни ! » , смустезэ : “ Тонавтыця ! ”
Иисус мерсь тензэ : « Иля токшеве Монь эйс , эдь Мон зярс эзинь кепедеве Монь Тетянень . Азё Монь тонавтницятненень ды ёвтак тенст : Мон кепедеван Монь Тетянень ды тынк Тетянтень , Монь Пазонтень ды тынк Пазонтень » .
Магдалань Мария мольсь ды ёвтась тонавтницятненень : « Мон неия Азоронть » . Ды сон ёвтнизе сыненст сень , мезе Азорось кортась тензэ .
Секе недлячистэнть , чокшне , Иисусонь тонавтницянзо пурнавсть вейсэ . Кудо кенкштне пекстазельть , секс мекс сынь пельсть еврейтнеде . Апак учо сась Иисус , арась куншказост ды мерсь тенст : « Седейоймамо тенк ! »
Тень мерезь , Сон невтинзе тенст кедензэ , пильгензэ ды боканзо . Азоронть неемстэ тонавтницянзо кенярдозевсть .
Иисус мерсь тенст омбоцеде : « Седейоймамо тенк ! Кода Тетясь Монь кучимим , истя Монгак тынк эйсэ кучан ! »
Тень мерезь , пувась лангозост ды мерсь тенст : « Саинк Иневанькс Оймеялтонть .
Кинень нолдасынк-простясынк пежетнень , сенень нолдавить ; кинень а нолдасынк , сень лангсо сынь кадовитькак » .
Фома , кемгавтово тонавтницятнестэ вейкесь , конанень мерсть Кавтаське , арасель сынст марто , зярдо сакшнось Иисус .
Лия тонавтницятне ёвтасть тензэ : « Минь неинек Азоронть » . Сон мерсь тенст : « Бути монсь а несынь Сонзэ кедьсэ эскень лазовкстнэнь , сурон а путсынь эскень лазовкстнэнень , кедем а путса боказонзо , мон а кеман » .
Кавксо чиде мейле Иисусонь тонавтницянзо таго ульнесть вейсэ , Фомаяк сынст мартоль . Сась Иисус , зярдо кенкштне пекстазельть , арась куншказост ды мерсь : « Седейоймамо тенк ! »
Мейле мерсь Фоманень : « Путык сурот тей ды ваныть Монь кедень ; венстик кедеть ды путык боказон . Иля уле акемицякс , ульть кемицякс » .
Фома тень каршо мерсь Тензэ : « Монь Азором ды монь Пазом ! »
Иисус ёвтась тензэ : « Тон кармить кемеме , мекс Монь неимик . Уцяскавт сеть , конат кемить апак нее » .
Иисус Эсь тонавтницянзо икеле тейсь ламо лия тамашаткак , конатнеде апак сёрмадо те книгасонть .
Весе мезе тесэ сёрмадозь , те тынк кемевтеманк кисэ : Иисус – те Пазонь кучовт Идиця , Пазонь Цёра , ды , Сонзэ эйс кемезь , тыненк ули максозь Сонзэ лемс эрямо .
Теде мейле Иисус таго невтизе прянзо тонавтницянстэнь Тивериадань эрькенть чиресэ . Лиссь те истя :
Ульнесть вейсэ Симон Петра , Фома , конанень мерсть Кавтаське , Галилеянь Кана ошсто Натанаил , Зеведеень цёратне ды оштё кавто лия тонавтницянзо .
Симон Петра корты тенст : « Молян калонь кундамо » . Сынь мерсть каршонзо : « Миньгак мольтяно мартот » . Сынь тусть ды сеске озасть венчес , ансяк се вестэнть мезеяк эзть кунда .
Зярдо сась валскесь , Иисус аштесь эрьке чиресэ , ансяк тонавтницятне эзизь сода Сонзэ .
Иисус кевкстинзе : « Цёрат , кода , ули-арась кодамояк ярсамопеленк ? » Сынь мерсть Тензэ : « Арась » .
Сон кармавтсь тенст : « Каинк алтыманть венченть вить пелев , ды кундатадо » . Сынь каизь , ды алтымась эзь таргаво тенст ламо калтнэде .
Сестэ тонавтницясь , конань Иисус вечкилизе , мерсь Петранень : « Те Азорось ! » Симон Петра , кода марясь , келя те Азорось , каизе ланганзо ланга оршамонзо , эдь сон малав штаполь , карксызе ды кирнявтсь эрькес .
Лия тонавтницятне уйсть мельганзо венчсэ , калдо пешксе алтыманть ускозь . Сынь эрьке чиренть эйстэ а васолольть , сядошка метрань тарка .
Зярдо сынь лиссть венчстэнть , несть сыремтезь толбандя , косо реставсь кал ды ульнесь кшияк .
Иисус мерсь тенст : « Кандодо калтнэде , конатнень ней кундынк » .
Симон Петра совась венчентень , таргизе мода лангс алтыманть , кона пешксель покш калдо . Эйстэст ульнесть сядо ведьгемень колмо , ды вана истямо ламочидест эзь сезеве алтымась !
Иисус мерсь тенст : « Садо , ярсадо » . Тонавтницятнень эйстэ кияк эзь смея Сонзэ кевкстемензэ : « Кият Тон ? » Сынь содасть , те Азорось .
Иисус мольсь , сайсь кши ды явшизе тенст , истя жо калонтькак .
Те уш колмоцеде Иисус невтизе прянзо тонавтницянстэнь кулозьстэ вельмемадонзо мейле .
Ярсамодо мейле Иисус кевкстизе Симон Петрань : « Симон , Ионань цёразо , тон сынст коряс Монь седе пек вечксамак-а вечксамак ? » Петра мерсь Тензэ : « Эно , Азорось ! Тон содат , мон вечктян Тонь » . Иисус мерсь тензэ : « Тряк-вант Монь вирезэнь » .
Таго Иисус кевкстизе , омбоцеде : « Симон , Ионань цёразо , тон Монь вечксамак-а вечксамак ? » Петра мерсь Тензэ : « Эно , Азоро ! Тон содат , мон вечктян Тонь » . Иисус мерсь тензэ : « Вант Монь ревень » .
Иисус колмоцеде кевкстизе : « Симон , Ионань цёразо , тон Монь вечксамак-а вечксамак ? » Петра нуваргадсь , мекс колмоцеде кевкстизе сонзэ : « Тон Монь вечксамак-а вечксамак ? » , ды мерсь Тензэ : « Азоро , Тон весементь содасак ; Тон содат , мон вечктян Тонь » . Иисус мерсь тензэ : « Тряк-вант Монь ревень .
Алкукс , алкукс кортан теть : зярдо тон ульнить од , сестэ каркснилить тонсь ды молилить , ков мелеть . Зярдо сыредят , сестэ венстьсыть кедеть , ды лия тонь карксатанзат ды ветятанзат , ков арась мелеть » .
Тень Иисус ёвтызе чарькодевтемга , кодамо куломасо Петра канды шнамо Пазонтень . Тень ёвтазь , Иисус мерсь сонензэ : « Мольть Монь мельга » .
Петра велявтсь , неизе мельганзо молиця тонавтницянть , конань Иисус вечкилизе ды кона чокшнень ярсамсто , Иисусонь мештес чиремезь , кевкстизе : « Азорось , кие Тонь митянзат ? »
Сонзэ неезь , Петра пшкадсь Иисуснэнь : « Азоро ! Сонензэ мезе ули ? »
Иисус мерсь тензэ : « Бути улевельгак Монь мелем , сон эрицякс кадоволь Монь самозон , тонеть мезень тев ? Тон мольть Монь мельга » .
Ды срадсь те валось кемицятнень юткова , келя , те тонавтницясь а кулы . Ялатеке Иисус эзь мере Петранень , а кулы , ансяк ёвтась : « Бути улевельгак Монь мелем , сон эрицякс кадоволь Монь самозон , тонеть мезень тев ? »
Вана те тонавтницясь тесэ ёвтнияк весе тень эйстэ , сёрмадызеяк тень , ды содатано : сонзэ валозо виде .
Ламо лияяк тейсь Иисус . Бути жо весемеде сёрмадомс педе пес , сестэ , арсян , сёрмадозь книгатне авольть кельге весе масторлангонтень . Аминь .
Васенце книгасонть мон сёрмадынь теть , Теофил , весемеденть , мезе Иисус тейсь ды мезес тонавтсь ушодома шкасто саезь
се чинть самс , зярдо Сон кепедевсь менельс . Теде икеле Сон Иневанькс Оймеялтонть вельде макссь кармавтовкст Эсь кочкавт апостолтнэнень .
Эсензэ куломадо мейле Иисус эрьва кодамо невтевкссэ кемевиксстэ невтизе Эсь прянзо вельмезекс . Сон лиснесь сынст икелев ниленьгемень чинь перть ды ёвтнесь Пазонь Инязорксчиденть .
Весть , апостолтнэнь марто ярсамо шкасто , Сон макссь тенст истямо кармавтовкс : « Илядо тукшно Ерусалимстэ , мекевланк , учодо Тетянть алтазь казнензэ , конадонть Мон тенк кортынь .
Иоанн нававтсь-лемдсь ломантнень ведьсэ , тынь жо зярыя чинь ютазь ультядо нававтозь Иневанькс Оймеялтсо » .
Секскак , зярдо тонавтницятне пурнавсть Иисусонь перька , сынь кевкстизь Сонзэ : « Азоро , паряк сась Теть шкась одс велявтомс весень лангсо Израилень инязорксчинть ? »
Сон мерсь тенст : « Аволь тынк тевесь содамс шкатнень ды читнень , конатнень Тетям путынзе Эсь азорксчинзэ вийсэ .
Ансяк зярдо Иневанькс Оймеялтось валги лангозонк , сестэ тыненк максови вий ды тынь карматадо улеме Монь эйстэ ёвтницякс-яволявтницякс Ерусалимсэ , весе Иудеясонть ды Самариясонть , ды моданть сехте васоло таркатнесэяк » .
Тень мерезь , Сон сынст сельмест икеле кармась кепедевеме верев , ды пелесь кекшизе Сонзэ эйстэст .
Иисусонь кепедевемадо мейлеяк тонавтницятне пштистэ вансть менелентень , зярдо апак учо ваксозост лиссть ашосо оршазь кавто ломанть .
Сынь мерсть : « Галилеянь ломанть ! Мекс тынь аштетядо ды вантадо менельс ? Те Иисус , кона саезь ваксстонк менелев , истямо ладсо велявтыяк , кода неинк менельс туеманзо » .
Теде мейле апостолтнэ валгсть пандонть лангсто , конанень мерильть Ойумарькс пандо , ды састь мекев Ерусалимев . Те пандонть ды Ерусалименть ютксо молема таркась ульнесь авасоло , вайгельбень кувалмошка .
Зярдо састь ошов , сынь пурнавсть вере покш нупальс , косо пурнавкшность свал . Тосо ульнесть Петра ды Яков , Иоанн ды Андрей , Филип ды Фома , Бартоломей ды Матвей , Алфеень Яков , Симон Зилот ды Яковонь Иуда цёразо .
Весе сынь сеедьстэ пуромкшность тозо ве мельсэ озномо ды энялдомо . Сынст марто озность зярыя аваткак , Иисусонь братонзо ды Марияяк , Иисусонь авазо .
Зярыя чинь ютазь , кемицянь промкссо , косо ульнесть сядо комсешка ломанть , Петра стясь ды кармась кортамо :
« Кемиця ялгат ! Эрявсь топавтовомс се Сёрмадовксонтень , конань эйсэ Иневанькс Оймеялтось Давидэнь вельде умок икелев ёвтась Иудадо . Иуда ульнесь кинь невтицякс Иисусонь кундыцятнень туртов .
Сон ульнесь минек ютксо вейкекс ды важодсь мартонок вейсэнь тевсэнть » .
– Ярмактнень лангс , конат тензэ максозельть зыянов тевензэ кисэ , сон рамась пакся , косо прась прянзо лангс ды истя яжавсь , мик пекезэяк сезевсь , ды ёртневсть сюлонзо-пекензэ .
Теде кармасть содамо весе Ерусалимень эрицятне ды лемдизьгак те паксянть эсест кельсэ Акелдамакс , Верь Паксякс . –
« Псалтирьсэ сёрмадозь : “ Кадовозо чавокс сонзэ кудозо , ды илязо кадово сонзэ эйс эриця ” , ды истя жо : “ Кадык лиясь сайсы эсензэ лангс сонзэ ваныцянь важодеманзо ” .
Секскак миненек эряви кочкамс Иудань таркас ломань сетнень ютксто , конат свал якасть мартонок , зярдо ютксонок ульнесь Иисус Азорось ,
Иоаннонь пельде Иисусонь нававтовомастонть саезь се чинть самс , зярдо Иисус саезель минек ютксто менелев . Те ломанентень , кода миненеккак , улема Иисусонь вельмемадонзо ёвтницякс » .
Пуромозтне яволявтсть кавто лемть : Иосифень , конанень мерильть Барсаба эли Юстус , ды Матвиень .
Седе мейле весе сынь озность : « Азоронок , Тон содасак эрьванть седеензэ . Невтик тенек , конань неть кавтотнень ютксто кочкик
важодеме апостолокс Иудань таркас , эдь сон тусь тов , косо тензэ улемаяк » .
Мейле сынь каясть жеребейсэ , ды уцяскась прась Матвей лангс . Ды сон совавтозель кевейкее апостолтнэнь юткс .
Сась Ведьгеменце чинь покшчись . Весе тонавтницятне ве мельсэ пурнавсть вейсэ .
Апак учо менельстэ каятотсь шалт , кона мольсь давол вармань увт ёнов , ды пештизе весе кудонть , косо сынь ульнесть .
Мейле сынь несть мезть-бути толгелень кондямот , конат явшевсть ды валгонесть вейкень-вейкень эрьванть вельксэс .
Сеске весе пештявсть Иневанькс Оймеялтсо ды кармасть кортамо эрьва кодамо лия кельсэ , конатнесэ кортамонть максызе тенст Оймеялтось .
Ерусалимсэ эрясть Пазнэнь кемиця ломанть , еврейть , конат састь масторлангонь эрьва кодамо раськетнень ютксто .
Зярдо марязевсь те шалтось , пурнавсть ламо ломанть , ды весе абунгадсть . Эдь эрьвась эйстэст марясь , кода кортасть сонзэ тиринь кельсэнзэ !
Весе прасть дивас ды талнозь кевкстнесть вейкест-вейкест : « Нать весе неть ломантне аволь Галилеянь эрицят ?
Кода эно истя эрьвась эйстэнек марясынзе сынст минек тиринь кельтнесэ кортамсто ?
Минь , конат Парфиясто , Мидиясто ды Эламсто , Месопотамиясто , Иудеясто ды Каппадокиясто , Понтосто ды Асиясто ,
Фригиясто ды Памфилиясто , Египетстэ ды Ливиянь Киринея ёнкссто , конат састь Римстэ , еврейть ды евреень кемемас совавтозь лия раськень ломанть ,
Критэнь ды Аравиянь эрицят – весе минь марятано , кода сынь ёвтнить Пазонь ине тевтнеде минек тиринь кельтнесэ ! »
Дивазь ды талнозь , сынь кевкстнесть вейкест-вейкест : « Кода тень чарькодемс ? »
Лиятне , пеедькшнезь , кортасть : « Сынь иредсть ламбамо винадо » .
Сестэ Петра , кевейкее апостолтнэнь марто вейсэ , стясь ды гайтев вайгельсэ мерсь ломантненень : « Еврейть ды весе , кить эрить Ерусалимсэ ! Мон панжса тенк , кода тень чарькодемс . Кунсоломизь мелень явозь .
Неть ломантне а иредьстэть , кода тыненк маряви . Шказо ней ансяк валскень вейксэце час .
Аволь истя ! Те истя топавтовсть Иоиль пазмарицянть валонзо :
“ Меельце читнестэ , – корты Пазось , – Мон валса Эсень Оймеялтонть эрьва ломаненть лангс . Тынк цёранк ды тейтеренк кармить пазмарицякс кортамо , од ломантне кармить нееме чартть-неявкст , тынк сыре атятне кармить нееме онт .
Истя жо Эсень важотнень-уретнень лангс , кода цёратнень , истя аватнень лангскак , Мон валса Оймеялтом сеть читнестэ , ды сынь кармить пазмарицякс кортамо .
Мон невтян тамашат менель прясо ды эрьва кодат тешкст мода лангсо : верь , тол ды тусто качамо .
Чипаесь чополгады , ковось верии Азоронть Чинть самодонзо икеле , покш ды иневалдо Чиденть икеле .
Теке марто эрьвась , кие тердьсы Азоронть лездыцякс , – идеви ” .
Израилень ломанть ! Кунсоломизь : Назаретэнь Иисус тыненк кучозель Пазонть пельде . Пазось тень невтизе-кемекстызе виевдеяк виев тевсэ , ине тамашасо ды дивань тешкссэ . Сынст Сон теинзе Иисусонь вельде тынк сельменк икеле , кода тынськак содатадо .
Те Иисусонть тынь маштынк . Сон максозель тынк кедь алов Пазонть арсевксэнзэ ды икелев ваноманзо коряс . Тынь эскесэ вачкодинк Сонзэ крёст лангс Коень а содыця лия раськенсетнень кедьсэ .
Ансяк Пазось Сонзэ вельмевтизе , олякстомтызе куломань вийденть . Куломанть арасель виезэ кирдемс Сонзэ .
Вана мезе Давид кортась Сонзэ эйстэ : “ Мон свал эсень икеле неса Азоронть . Сон вить кедь ёно монь эйстэ , ды те максы монень вий кеместэ аштемс .
Секскак монь седеем кенярды , келем корты моронь валсо . Натой рунгомгак карми оймсеме Пазонть лангс кемезь :
Тон а кадсак оймем кулозтнень юткс , тоначис , Тон а макссак Эсеть Иневаньксэнть рунгонзо наксадомас !
Тон невтят монень эрямонь кинть , ды пештясамак кеняркссо Тонь чамат икеле ! ”
Ялгат-оят , мереде видьстэ ёвтамс тенк Давид покштядонок : сон кулось ды калмазель , калмозояк течис ванстовсь тесэ .
Давид ульнесь пазмарицякс ды содась : Пазось божазь-пежетькстазь алтась кепедемс сонзэ раськень ломантнень ютксто ломанень рунгосо Христосонь ды озавтомс сонзэ инязоронь озамо таркантень .
Давид икелев неизе Пазонь кучовт Идицянть вельмеманзо ды кортась : Сонзэ оймезэ а кадови кулозтнень юткс , тоначис , ды рунгозо а наксады .
Вана самай те Иисусонть вельмевтизе Пазось , ды тень минь весе неинек !
Тетя Пазось кепедизе Иисусонь Эсь вить кедензэ ёнов ды максызе Тензэ Эсь Оймеялтонзо , кода алтакшноськак . Те Оймеялтонть Иисус валызе минек лангс . Тень тынь тынсь ней марятадо ды нетядо .
Давид эзь кепедевкшне менельс , ялатеке сон мерсь : « Азорось мерсь монь Азоронтень : озак Монь вить кедь ёнов ,
зярс Мон а тейсынь Тонь душманот пильгеть путома таркакс » .
Секскак , Израилень раське , кеместэ содак : Пазось теизе Иисусонь Азорокс ды Эсензэ кучовт Идицякс – те Иисусонть , конань тынь эскесэ вачкодинк крёст лангс » .
Зярдо ломантне маризь тень , сынст седеест пек ризнэзевсть . Сынь кевкстнесть Петрань ды лия апостолтнэнь : « Ялгат-оят , ней мезе миненек теема ? »
Петра тень каршо мерсь : « Эрьвась эйстэнк велявтозо Пазонтень , нававтовозо Иисус Христосонь лемс , пежетензэ нолдамга , – ды максови тенк казнекс Иневанькс Оймеялтось .
Эдь те алтамонть Пазось максызе тыненк , тынк эйкакштнэнень ды весе сетнененьгак , конат васолот Пазонть эйстэ , весенень , кинь тердьсы Азорось , минек Пазось » .
Ламо лия валсояк Петра кортась ды энялдсь сынст икеле : « Идеде эсь прянк зыяндонть , кона пры неень пингень колазь ломантнень лангс » .
Сеть , конат мельспаросо кемсть сонзэ валтнэнень , нававтовтсть пряст . Се чистэнть кемицятненень вейсэндявсть колмо тёжашка ломанть .
Весе сынь свал эрясть-аштесть апостолтнэнь тонавтомасо , эсь ютковаст ялгаксчисэ , кшинь синдемасо ды озномасо .
Ерусалимсэ апостолтнэнь вельде тейневсть ламо тамашат ды дивань тевть , секскак эрьванть седейсэ эрясь сорнома ды пелема .
Весе кемицятне свал эрясть-аштесть велувсо ; весе , мезест ульнесь , ульнесь вейсэнь .
Сынь микшнесть кудост-чист , ули-парост ды явшесть ярмакост лия кемицятнень ланга , эрьвантень арасьчинзэ коряс .
Эрьва чине сынь пуромильть Пазонь кудонь пирявкс потс , эсест кудовасткак пурнавильть вейсэ кшинь синтреме , ярснесть кецнезь , ванькс седейсэ
ды Пазонть шназь . Весе ломантне вечксть кемицятнень , ды чистэ чис Азорось вейсэндясь идезтнень кемицянь куронтень .
Весть Петра ды Иоанн сыргасть вейсэ Пазонь кудос . Шкась ульнесь чикуншкань колмо част , ознома шка .
Пазонь кудонь ортанть вакссо , конанень мерильть Мазый орта , озадо аштесь чачомасто чамор ломань , конань эрьва чистэ кандылизь ды озавтылизь тов максовксонь вешеме ютыцятнень пельде .
Зярдо чаморось неинзе Петрань ды Иоаннонь Пазонь кудов совамсто , сон кармась сынст пельдеяк максовксонь вешеме .
Петра ды Иоанн видьстэ варштасть лангозонзо , ды Петра пшкадсь тензэ : « Варштак минек лангс » .
Ломанесь пштистэ вансь апостолтнэнь ёнов , пельдест кодамояк максовксонь учозь .
Сестэ Петра мерсь : « Сиям ды сырнем арась , секс максан теть мезем ули . Назаретэнь Иисус Христосонь лемсэ кармавтан теть : стяк ды якак ! »
Петра саизе сонзэ вить кедте , лездась тензэ стямс , ды сеске чаморонть пильге эзнензэ ды санонзо кемекставсть .
Сон кирнявтсь пильгензэ лангс ды кармась якамо ! Совась апостолтнэнь марто Пазонь кудос , якась кирнявтнезь ды шнась Пазонть .
Ломантне , конат тосо ульнесть , неизь сонзэ якицякс ды Пазонть шныцякс .
Сынь содызь се ломаньсэнть чаморонть , кона свал озадоль Пазонь кудонь Мазый ортанть вакссо ды вешиль максовкст . Секскак сынь пек тандадсть ды талность сонзэ марто теевезенть кувалма .
Чаморось , кона шумбралгавтозель , эзь кадовкшно Петрань ды Иоаннонь эйстэ . Секскак ламо ломантне , талакалезь , пурнавсть сынст перька Пазонь кудонь галереянтень , конанень мерить Соломононь галерея .
Тень неезь , Петра пшкадсь ломантненень : « Израилень ломанть ! Мезть тенень дивсетядо , мезть минек лангс вантадо , прок минь эсенек вийсэ эли парокойчисэ теинек тень , ды сон кармась якамо ?
Авраамонь , Исаконь ды Яковонь Пазост , минек покштятнень Пазост невтизе Эсь Иисус Цёранзо инексчинть . Тынь миинк Сонзэ прявтнэнень , велявтынк прянк Сонзэ эйстэ Пилатонь икеле , зярдо тона нолдыксэлизе Сонзэ .
Тынь жо велявтыде Сонзэ , Иневаньксэнть , Видечисэнть , эйстэ ды тарказонзо вешинк нолдамс олячис ломань чавицянть .
Тынь чавинк эрямонь Казицянть ! Ансяк Пазось Сонзэ вельмевтизе кулозьстэ , ды минь минсь тень неицят-содыцят .
Иисусонь лемензэ виесь ды Иисуснэнь кемемась кемекстызе те ломаненть . Тынь несынк ды содасынк те ломаненть , ды вана кемемась , конань кази Иисус , макссь тензэ шумбрачи весеменк икеле .
Теке марто , ялгат-оят , мон содан : тынь , кода прявтонккак , те зыянонть теинк асодамочинк кувалма .
Ансяк истя вана Пазось топавтызе весементь , мезесь умок ёвтазель пазмарицянзо вельде , зярдо кортась : Сонзэ кучовт Идицянть учить пиштемат-майсемат .
Секскак янкседе ды велявтодо Пазонтень , пежетенк допрок нардамга .
Сестэ Азоро Пазось кучи тенк оймень-седеень сыргозема шка . Сон кучсы тенк Иисус- Идицянть , конань уш умок кочкизе тынк туртов .
Иисуснэнь жо кадовома менельс , зярс а сы шкась , зярдо Пазось аравтсы весементь эсь таркаванзо . Тень эйстэ Сон умок кортась Эсензэ кочкавт пазмарицятнень вельде .
Эдь Моисей кортась покштятненень-тетятненень : “ Азорось , тынк Пазось , кочки тенк тынсенк раськестэнть Пазмариця , кона монь кондямо . Кунсолодо Сонзэ весемесэ , мезе Сон тенк илязо корта .
Эрьвась , кона а карми се Пазмарицянть кунсоломо , ули панезь Пазонь раськестэнть ды истожазь ” .
Истя икелев кортасть неть читнеде Самуилстэ саезь весе пазмарицятне , конат пачтясть Пазонь валонть .
Пазмарицятнень вельде максозь алтавкстнэ ды вейсэньлувось , конань Пазось теизе-сюлмизе тынк покштятнень марто , те весе теезь тынк туртов . Сон мерсь Авраамнень : “ Тонь раськень-буень поладыксэть вельде улить чанстязь масторлангонь весе эрицятне ”
Эсь Иисус Цёранзо вельмевтемадо мейле Пазось васняяк кучизе Сонзэ тыненк , тынк чанстямо , эрьванть эйстэденк тердеме велявтомс зыянонь кинть лангсто » .
Зярдо Петра ды Иоанн кортасть ломантненень , ваксозост састь попт , Пазонь кудонь ванстыцянь прявтось ды саддукейть .
Весе сынь пек кежеельть сень лангс , мекс апостолтнэ тонавтсть ломантнень ды , Иисусонь вельмеманть лангс невтезь , кортасть кулозьстэ вельмемадо .
Сынь кундызь Петрань ды Иоаннонь чокшнень шкава ды секскак валскес пекставтызь пекстамо кудос .
Ансяк ламот , конат маризь сынст тонавтома валост , кемезевсть , ды кемицятнень цётост кассь вете тёжас .
Омбоце чистэнть прявтнэ , покштнэ ды Моисеень Койс тонавтыцятне пурнавсть Ерусалимс .
Тосо ульнесь Аннас – попонь прявтось , Кайафа , Иоанн , Александр ды попонь прявтонть лия роднянзо-раськензэ .
Сынь аравтызь апостолтнэнь эсест икелев ды кевкстизь : « Кодамо вийсэ ды кинь лемсэ тынь шумбралгавтынк чамор ломаненть ? »
Петра , Иневанькс Оймеялтсо пештязь , мерсь : « Раськенть прявтт ды Израилень покшт !
Бути тынь течи вештядо минек пельде каршо вал сэредиця ломаннень лездамонь кувалма ды бути кевкстнетядо , кода сон ульнесь шумбралгавтозь ,
сестэ содадо тыньгак , Израилень весе раськеськак : Назаретэнь Иисус Христосонь лементь вельде те ломанесь ашти ней икеленк шумбра-паро ! Тынь Иисусонь вачкодекшнынк крёст лангс , а вана Пазось ялатеке вельмевтизе кулозьстэ .
Иисус – се кевесь , конань тынь , кудонь теицятне , ёртынк ды кона мейле арась ужонь-уголонь кирдиця юр кевекс , ды Сондензэ башка киньгак эйсэ лиясо арась идема .
Апак максо ломантненень весе менеленть ало лия истямо лем , конань вийсэ минь идевлинек » .
Зярдо инепромксонсетне неизь Петрань ды Иоаннонь апелеманть ды редизь сынст апак тонавтозекс , весемень кондямо ломанекс , сынь дивазевсть . Сестэ сынь чарькодсть : неть ломантне ульнесть Иисусонь марто молицятнень ютксто .
Шумбралгавтозентькак неизь апостолтнэнь вакссо аштемстэ , ды секскак сыненст а мезе ульнесь ёвтамс каршо .
Сестэ сынь кармавтсть апостолтнэнень лисемс Инепромксстонть ды кармасть эсь ютковаст кортнеме :
« Мезе миненек теемс неть ломантнень марто ? Ерусалимень весе эрицятне содыть , кодамо алкуксонь тамаша сынь тейсть , ды миненек а кода тень сёпомс .
Ансяк раськенть ютксо седе келейстэ те кулянть а эряви сравтнемс , тандавтнезь , кардасынек сынст : Иисусонь лемензэ коряс киненьгак мезеяк а кортамс » .
Сынь таго тердизь апостолтнэнь ды кежейстэ кармавтсть тенст а кортамс ды а тонавтомс Иисусонь лемсэ .
Ансяк Петра ды Иоанн мерсть тень каршо : « Арседе тынсь : бути карматано седе пек кунсоломо тынк , ды аволь Пазонть , – те виде-а виде ули Пазонть икеле ?
Минь кодаяк а цидярдтано а кортамс сень эйстэ , мезенть неинек ды маринек » .
Инепромксонсетне таго , седеяк пек тандавтнезь , кардызь апостолтнэнь ды нолдызь . Сынь эзть муе эйсэст чумонь пандомань тувтал . Весе перькаст аштиця ломантне шнасть Пазонть теезенть кисэ ,
эдь ломанентень , конань марто лиссь те тамашань шумбралгавтомась , ульнесть ниленьгеменде ламо иеть .
Зярдо Петрань ды Иоаннонь нолдызь , сынь таго састь эсь ялгаст юткс ды ёвтнизь , мезе тенст кортасть попонь покштнэ ды раськень прявтнэ .
Тень марямодо мейле весе кемицятне кармасть вайгельсэ озномо Пазонтень : « Весеменькирди Паз ! Тон теик менеленть , моданть , иневеденть ды весементь , мезе сынст эйсэ .
Тон кортыть Иневанькс Оймеялтсо Давидэнь вельде , кона минек покштянок ды Тонь важот : “ Мекс пек кежейгадсть лия раськенсетне ? Мекс стяко арсить зыянов тевде раськетне ?
Масторлангонь инязортнэ сыргасть тюреме , прявтнэяк вейсэндявсть Азоро Пазонть каршо ды Сонзэ кучовт Идицянть каршо ” .
Ды алкукскак те ошсонть Ирод ды Понтий Пилат вейсэндявсть лия раськенсетнень ды Израилень ломантнень марто Тонь Иневанькс Иисус Цёрат каршо , конань Тон вадик-кочкик Идицякс .
Сынь топавтызь сень , мезенть Тон икелепелев аравтык Эсь вийсэть ды арсемасот .
Ды ней , Азоронок , варштак сынст тандавтнемаст лангс ды макст тенек , Тонь важотненень , вий апак пеле пачтямс Тонь валот .
Тон венстик кедеть ды тейть истя : шумбралгалест сэредицят , улест невтезь дивань тевть ды тамашат Тонь Иневанькс Иисус Цёрат лемсэ ! »
Зярдо сынь прядызь озномаст , сорнозевсь се таркась , косо сынь ульнесть , весе сынь пештявсть Иневанькс Оймеялтсо ды апак пеле ушодсть пачтямо Пазонь валонть .
Кемицятнеде ульнесть ламо , ды весе сынь вейсэндявсть седейёжосост ды превсэст-оймесэст . Кияк эзь лово эсь ули-паронзо ансяк эсензэкс , весемесь ульнесь вейсэнь .
Апостолтнэ , ине вийсэ пештязь , ёвтнесть Иисус Христос Азоронть вельмемадонзо , ды ине чанстесь ульнесь казезь весенень сыненст .
Арасельть ютксост арасьчисэть , эдь весе ломантне , кинь ульнесть модаст ды кудост-чист , микшнильть эйсэст , ярмактнень кандылизь
ды максылизь апостолтнэнь кедьс . Неть ярмактнень сынь явшильть кемицятнень ланга , кинень зяро эряви .
Истя Иосияяк , Кипра усиянь левинсесь , конанень апостолтнэ мерильть Варнава , лиякс – Лациця- Кемекстыця ,
миизе эсь паксянзо , кандынзе ярмактнень ды максынзе апостолтнэнь кедьс .
Вейке ломань , лемезэ Анания , Сапфира нинзэ марто вейсэ миизь эсест паксяст .
Зярыя ярмакт Анания сёпсь , низэяк теде содась . Кадовозтнень сон кандынзе ды максынзе апостолтнэнь кедьс .
Петра мерсь тензэ : « Анания , мекс истя нолдык Сатананть седеезэть , мик мельс прыть кенгелемс Иневанькс Оймеялтонтень ды сёпить талика ярмактнеде , конатнень саить миезь моданть кисэ ?
Эдь модась миемадонзо икеле ульнесь тонь , ды ярмактнеяк , конатнень тон кисэнзэ саить , – тонь . Мекс эно тон арсить теемс истя ? Тон кенгелить аволь ломантненень – Пазонтень » .
Кода ансяк Анания тень маризе , сон оймевтеме прась . Весе , кить марясть теде , пек тандадсть .
Мейле састь од цёрат , тапардызь Ананиянь уловонзо , ливтизь ды калмизь .
Колмо часонь ютазь сась Ананиянь низэяк , кона эзь сода , мезе лиссь мирдензэ марто .
Петра кевкстизе : « Ёвтык монень , истямо а истямо питнеде тынь мирдеть марто миинк моданть ? » « Нама » , мерсь авась , « зяродо » .
Петра мерсь тензэ : « Мекс тынь вейсэ арсиде вейке мельсэ снартнемс-варчавтнемс Азоронь Оймеялтонть ? Марясыть кенкш удало эскелькстнэнь ? Те састь тонь мирденть калмицянзо , сынь тоньгак ливттядызь » .
Авась сеске прась Петрань икелев оймевтеме . Од цёратне совасть , неизь кулозь аванть , ливтизь уловонзо ды калмизь мирдензэ ваксс .
Весе кемицянь куронть ды лия ломантненьгак , кить теде марясть , копачинзе покш тандадома .
Апостолтнэ тейнесть ломантнень ютксо ламо дивань тевть ды тамашат . Весе кемицятне ве мельсэ сеедьстэ пурнавильть Соломононь галереянтень .
Ве ёндонсетне пельсть вейсэндявомс мартост , теке марто весе пек шнасть эйсэст .
Азорос кемицятнень ламочист яла кассь ды кассь , ламо цёрат ды ават вейсэндявсть сынст лувонтень .
Ды вана сэредицятнень кармасть ливтнеме ушов тарканек-эземнек : паряк , куш Петрань сулеезэ пры лангозост , зярдо сон карми ютамо вакскаст .
Ламот сакшныльть Ерусалимев оштнэстэ , конат маласольть , кандылизь сэредицятнень ды аванькс оймеялтсо колазтнень , ды весе шумбралгадыльть .
Попонь прявтонть ды мартонзо весе саддукейтнень пек сявадсть сельмест апостолтнэнь лангс .
Секскак сынь кундызь апостолтнэнь ды озавтызь весень туртов пекстамо кудос .
Ансяк веть Азоронь ангел панжинзе пекстамо кудонь кенкштнень ды ливтинзе апостолтнэнь .
« Азёдо Пазонь кудос » , – мерсь сон , – « ды ёвтнеде ломантненень весементь те од эрямодонть » .
Чинь стямодо икеле сынь совасть Пазонь кудос , кода тенст мерезель , ды кармасть ломантнень тонавтомо . Валске марто попонь прявтось ды сонзэ малавиксэнзэ тердизь Израилень весе Инепромксонть ды кучсть ломанть апостолтнэнь мельга пекстамо кудос .
Зярдо кучозтне састь пекстамо кудонтень , сынь тосто апостолтнэнь эзизь муе ды , мекев сазь , ёвтасть истя :
« Минь минсь неинек : пекстамо кудонть кенкшензэ кеместэ сёлгозь , кенкштнень икеле аштить ванстыцят , ансяк зярдо минь кенкштнень панжинек ды совинек потс , тосто киньгак эзинек муе » .
Попонь прявтось , Пазонь кудонь ванстыцятнень прявтось ды лият попонь покштнэ кунсолызь абунгадозь – мезе те истямось ?
Мейле та-кие совась ды ёвтась : « Конатнень тынь озавтнинк пекстамо кудос , аштить Пазонь кудосо ды тонавтыть ломанть » .
Сестэ ванстыцянь прявтось тусь эсь ломанензэ марто ды сынь ветизь апостолтнэнь Инепромксос . Ансяк ветизь аволь вийсэ , сынь пельсть ломантнеде : эсест аволизь чавно кевсэ .
Апостолтнэнь совавтызь ды аравтызь Инепромксонть икелев . Попонь прявтось ушодсь кевкстнеме сынст .
« Минь кармавтынек тенк а тонавтомс Иисусонь лемсэ , – мерсь попонь прявтось , – ансяк тынь ялатеке весе Ерусалименть пештинк тонавтомасонк ды теке марто чумондтадо минек Сонзэ куломасо » .
Петра ды лия апостолтнэ мерсть тень каршо : « Миненек кунсолома Пазонть , аволь ломантнень !
Минек ине покштятнень Пазост кулозьстэ вельмевтизе Иисусонь , конань тынь крёст лангс вачкодезь маштынк .
Пазось озавтызе Сонзэ Эсь вить кедензэ ёнов Ветицякс ды Идицякс вана мекс : велявтомс Израилень весе раськенть Пазонтень ды нолдамс сынст пежетест .
Тень неицятне-содыцятне – минь ды Иневанькс Оймеялтось , конань Пазось максызе Сонзэ меленть ваныцятненень » .
Зярдо Инепромкссо весе аштицятне тень маризь , сынь азаргадсть кежтнеде , мик анокольть маштомс апостолтнэнь .
Сынст ютксо ульнесь вейке фарисей , Гамалил , Койс тонавтыця , конань весе ломантне пек вечкилизь . Сон стясь Инепромксонть икелев ды кармавтсь ливтемс аламнес апостолтнэнь .
Мейле сон мерсь Инепромксонь ломантненень : « Израилень ломанть , вельть парсте арсинк , мезе карматадо тееме неть ломантнень марто .
Аволь умок тесэль та-кодамо Тевда , кона эсь прянзо теиль-невтниль ине ломанькс , ды мельганзо сыргакшность нилесядошка ломань . Зярдо сон маштозель , весе сонзэ мельга молицянзо срадсть , весе теньсэ прядовськак .
Теде мейле , сёрмадстома шкасто , сась Иуда Галилеясто . Сон кепедсь эсь мельганзо ломантнеде байтяк , ансяк сонгак маштозель , ды сонзэяк мельга молицянзо срадсть .
Секс , те тевенть коряскак , вана мезе тенк мерян : кадынк неть ломантнень . Нолдынк . Улиндеряй сынст тевесь ломань пельде , сон сонсь лепами .
Мекевланк , улиндеряй те тевесь Пазонть пельде , сон тыненк а лоткавтови . Ванстынк прянк ! Илязо лисе истя : тынсь карматадо улеме Пазонть каршо молицякс-тюрицякс ! »
Гамалилэнь валонзо кемевтизь Инепромксонть . Сынь тердизь апостолтнэнь , чавовтызь сынст , кардызь кортамодо Иисусонь лемденть ды нолдызь .
Апостолтнэ лиссть Инепромксстонть кенярдозь – сыненст максозель уцяска пиштемс Иисус Азоронть лемензэ кисэ .
Сынсь ялатеке таго чиде чис апак лотксе тонавтсть Пазонь кудосояк , ломантнень кудоваяк ды ёвтнесть весенень Кенярксов кулянть : Иисус – те Пазонь кучовт Идицясь .
Неть читнестэ , зярдо тонавтницятнень цётост яла ламолгадсь , грекень кельсэ кортыця еврейтне кармасть пеняцямо эсь тиринь кельсэ кортыця еврейтненень лангс , мекс тонат вакска ютнесызь сынст доваст эрьва чинь ярсамопеленть явшемстэ .
Сестэ кемгавтово апостолтнэ пурнызь лия кемицятнень вейс ды мерсть : « Те апаро , бути минь кадсынек Пазонь валонтень важодеманок ярсамопелень явшеманть кувалма .
Секс , кемиця ялгат , кочкадо эсенк ютксто сисем ломанть , конатнень весе содасызь кода Иневанькс Оймеялтсо ды превейчисэ пештязтнень , ды минь макссынек те тевенть сыненст .
Сестэ минсь седе ламо шка карматано явомо озномантень ды Пазонь валс тонавтомантень » .
Те мелесь весеменень вечкевсь , ды кочкизь Стефанонь , кона пештязель кемемасо ды Иневанькс Оймеялтсо , Филипень , Прокоронь , Никаноронь , Тимононь , Парменэнь ды Антиокиясто лия раськень Николаень , кона совась евреень кемемас .
Сынст аравтызь апостолтнэнь икелев . Апостолтнэ озность ды путызь лангозост эсь кедест .
Пазонь валось яла срадсь , тонавтницятнень ламочист Ерусалимсэ куроксто кассь , поптнэстэяк ламот совасть те кемемантень .
Стефан ульнесь пештязь кемемадо ды вийде , тейнесь ломантнень ютксо ине тамашат ды дивань тевть .
Се шкане муевсть ломанть Олячис нолдазтнень синагогастонть , кода тензэ мерильть . Сынь ульнесть еврейть Киринеясто ды Александриясто ды кармасть пелькстамо Стефанонь марто . Стефанонь каршо сыргасть истя жо лия еврейть Киликиясто ды Асиясто .
Ансяк сынь эзть цидярдо се превейчинть ды Оймеялтонь виенть каршо , конат мольсть Стефанонь валтнэстэ .
Сестэ сынь салава кармавтызь зярыя ломантнень истямо валонь ёвтамо : « Минь маринек , кода Стефан сялдома-покордамо валсо кортась Моисейде ды мик Пазонть эйстэяк » .
Теньсэ сынь бузмолгавтызь весе раськенть , покштнэнь ды Койс тонавтыцятнень . Сынь автордызь Стефанонь ды ветизь Инепромксос .
Тердизь кенгели яволявтыцятнень , конат ёвтнесть : « Сон свал корты сялдома-покордамо валт Пазонь кудонть ды Коенть кувалт .
Минь марсинек , кода сон кортась : Назаретстэ те Иисусось натой калавтсы Пазонь кудонтькак ды полавтсынзе илатнень-кирдатнень , конатнень миненек кадынзе Моисей » .
Инепромкссонть весе ломантне , мелень явозь , вансть Стефанонь лангс ды несть : сонзэ чамазо вандолды прок ангелэнь .
Мейле попонь прявтось кевкстизе Стефанонь : « Те чумондомась виде ? »
Стефан мерсь : « Ялгат-оят ды раськень тетят ! Кунсоломизь , инеськеть ! Иневалдонь Пазось лиссь Авраам минек покштянть икелев , зярдо сон эрясь Месопотамиясо , Харанов туемадонзо икеле ,
ды мерсь : “ Кадык тиринь масторот , раськеть , кадык тетять кудонзо ды азё масторс , конань Мон невтьса теть ” .
Авраам кадызе Калдеянь масторонть ды кармась эрямо Харансо . Тетянзо куломадо мейле Пазось сонзэ кучизе тосто те масторонтень , косо тынь ней эрятадо .
Сон эзь максо Авраамнень модань кодамояк талика , пильгень чалгавксошкаяк . Пазось тензэ ансяк алтась : Авраам ды сонзэ эйкакшонзо-нуцьканзо кармить улеме свал азорокс весе те масторонть лангсо , куш Авраамонь се шкане эйдезэяк арасель .
Пазось мерсь тензэ : “ Тонь эйкакштнэ-нуцькатне улить ве ёндонь сыцякс омбо масторсо . Тосо сынь кармить эрямо урексчисэ ды лепштямосо нилесядт иеть .
Ансяк Мон судяса се раськенть , кона тейсынзе урекс тонь эйкакштнэнь-нуцькатнень . Ды теде мейле сынь лисить се масторстонть ды кармить сюконякшномо Монень вана те таркасонть ” .
Мейле Пазось кемекстась Авраам марто вейсэньлув , конань тешксэкс путозель цёрынень киськепень керявтомась . Теде мейле Авраамонь чачсь Исак цёразо , конанень сон тейсь керявтома чачомадонзо мейле кавксоце чистэ . Мейле Исаконь чачсь Яков цёразо , Яков ульнесь кемгавтово буень прявтнэнь тетякс .
Яковонь цёратнень сявадсть сельмест Иосифень лангс ды секскак сынь миизь сонзэ Египетэв урекс . Ансяк Пазось ульнесь Иосифень марто
ды менстизе сонзэ весе стакачитнестэ . Сон казсь Иосифнень превейчи ды фараононть , Египетэнь инязоронть , пельде мельспаро . Фараонось аравтызе Иосифень покшокс эсензэ кудонзо ды весе Египетэнть лангсо .
Ды вана сась вачочи ды ине майсема Египетэнь ды Ханаанонь мастортнэс . Минек покштятнененьгак а мезде ульнесь ярсамс .
Зярдо Яков марясь , келя , Египетсэ ули сюро , сон васенцеде кучинзе тов цёранзо .
Омбоцеде самстост Иосиф панжизе прянзо лелятнень-ялакстнэнь икеле , фараоноськак кармась содамо Иосифень раськетнеде .
Теде мейле Иосиф тердинзе Яков тетянзо ды весе кудораськензэ , конатнеде ульнесть сизьгемень вете ломанть .
Яков кудораськенек сась Египетэв , козо мейле кулоськак , тозо кулость покштяноккак .
Уловост пачтязельть мекев Сикем ошов ды путозельть кевботмарс , конань Авраам рамакшнызе сиядо Сикемсэ эриця Еморонь цёратнень кедьстэ .
Малавгалесь шкась , зярдо топавтоволь Авраамнень максозь Пазонь алтавксось . Минек раськесь Египетсэ яла ламолгадсь .
Се шкастонть прявтокс кармась лия инязор , кона мезеяк эзь сода Иосифте .
Сон эрьва кода ёжовгалесь минек раськенек каршо , нарьгась минек покштятнень лангсо , мик кармавтылинзе ёртнеме ансяк чачозь эйдест , ды эйдтне кулсильть .
Те шкане чачсь Моисей , кона ульнесь Пазонь мельстуиця мазый эйдекс . Васенце колмо ковонь перть Моисеень трясть-вансть тетянзо кудосо .
Мейле , зярдо савсь эйденть ливтемс кудосто ды кадомс ськамонзо , сонзэ пурнызе-сэрнизе эстензэ фараононть тейтерезэ . Сон трясь-вансь Моисеень , кода эсь эйдензэ .
Моисей тонавтозель се шкань Египетэнь весе превейчинтень-ёрокчинтень , ды сон ульнесь весемесэ кол : валсояк , тевсэяк .
Зярдо сонензэ топодсть ниленьгемень иеть , сась тензэ мель содавтомс эсь раськенсетнень , Израилень ломантнень .
Весть сон несь , кода египетэнь ломань нарьги израилень ломань лангсо . Моисей каявсь тензэ лездамо : пандызе кеженть покордазенть кисэ ды маштызе египетэнсенть .
Сон арсесь , эсь раськенсетне чарькодьсызь : Пазось сонзэ вельде кучи тенст идема . Ансяк сынь тень эзизь чарькоде .
Омбоце чистэнть Моисей неизе , кода израилень кавто ломанть тюрьгадсть эсь ютковаст . Сон терявтсь оймавтомост : “ Оят , эдь тынь ве раськень ! Мекс , эно , тейтядо берянь вейкенк-вейкенк туртов ? ”
Сестэ тюремань ушодыцясь тулкадизе Моисеень ве ёнов ды мерсь : “ Кие тонь аравтынзеть прявтокс ды судиякс минек лангсо ?
Эли тон арсят моньгак маштомс , кода исяк маштык египетэнсенть ? ”
Неть валтнэде Моисей оргодсь Мидиянь масторов ды эрясь тосо кода лия ёндо сыця . Тосо сонзэ чачсть кавто цёранзо .
Ниленьгемень иень ютазь чаво модасо , Синай пандодонть аволь васоло , Моисейнень лиссь Азоронть ангел , палыця кодоркс куракшсто лисиця толгель потсо .
Моисей пек дивазевсь неявксонтень . Зярдо сон сась ваномонзо седе малас , маризе Азоронть вайгелензэ :
“ Мон тонь покштятнень Пазост , Мон Авраамонь Пазан , Исаконь Пазан ды Яковонь Пазан ” . Моисей сорнозевсь тандадомадонть , пельсь сельмензэяк кепедеме .
Азорось мерсь тензэ : “ Каить карсемапелеть : те таркась , косат ней тон , – Монь иневанькс аштема таркам .
Мон варштынь ды неия , кода Египетсэ лепштить Монь раськенть , маринь ломантнень кувсемаст . Ней Мон сынь ливтемест урексчистэ . Сак тей , Мон кучтан тонь мекев Египетэв ” .
Те ульнесь се Моисеесь , конань сынь эзизь кунсоло ды конанень мерсть : “ Кие тонь аравтынзеть прявтокс ды судиякс ? ” Сонзэ кучизе Сонсь Пазось улемс прявтокс ды идицякс . Пазось теизе тень ангел вельде , кона лиссь Моисейнень палыця кодоркс куракшсто .
Моисей ливтизе раськенть Египетстэ . Сон тейнесь тамашат ды дивань тевть Египетсэяк , Якстере иневедьсэяк , ды ниленьгемень иень перть чаво модасояк .
Те ульнесь секе Моисеесь , кона кортыль израилень ломантненень : “ Азорось , тынк Пазось , кочки тенк тынсенк раськестэнть Пазмариця , кона монь кондямо . Сонзэ кунсолодо ” .
Те Моисеесь ёвтнилизе минек покштятненень ды раськентень , кона пурназель чаво модас , сень , мезенть ангелэсь панжилизе тензэ Синай пандонть прясо . Сонензэ максозельть Пазонь эрямонь кандыця валтнэ , миненек максомга .
Ансяк покштянок эзть карма сонзэ кунсоломо : сынь велявтсть эйстэнзэ ды бажасть мурдамс мекев Египетэв .
Сынь кортасть Ароннэнь : “ Тейть тенек пазт , конат минек ветявольть . Эдь а содатано , мезе теевсь Моисеень марто , кона минек ливтимизь Египетстэ ” .
Сестэ сынь тейсть од букань кондямо чопача , кармасть кандтнеме тензэ печкезь ракшань анокст ды лия казнеть ды тейнесть киштемат-морамот эсь кедьсэст теевть пазонть лемс .
Пазось велявтсь эйстэдест , кадынзе менелень тештненень сюконякшномо , кода теде сёрмадсть пазмарицятнеяк : “ Израилень ломантне ! Арази Монень тынь кандтниде печкемань ды пултамонь анокст неть ниленьгемень иетнень перть чаво модасонть ?
Арась , тынь кандтниде мартонк Молох пазонть коцткудонзо ды Ремфан пазонк тештензэ , неть чопачатнень , конатнень теинк сюконямо таркакс . Секс Мон пантядызь Вавилононь томбалев ” .
Минек кезэрень покштятнень ульнесь чаво модасо коцткудост , косо сынь озность-сюконясть Пазонтень . Коцткудось теезель Пазонть валонзо ды невтевксэнзэ коряс , конат ёвтазельть ды невтезельть Моисейнень .
Мейле кезэрень покштятне максызь те коцткудонть минек покштятненень . Сынь Иисус Навинэнь ветямонзо ало кандызь коцткудонть лия масторс . Те масторонть сынь саизь эсест туртов сеть раськетнень кедьстэ , конатнень Пазось пансекшнынзе минек покштятнень икельде . Истя коцткудось ванстовсь Давидэнь шканзо самс .
Пазось явиль мельспаро Давиднэнь , ды Давид энялдсь Сонзэ икеле : “ Мерть монень путомс эрямо тарка тонеть , Пазонтень , конанень кемсь Яков ” .
Ансяк кудонть Тензэ путызе Соломон .
Ялатеке Верепазось а эри ломанень кедьсэ путовт кудосо . Пазмарицясь истя пачти Пазонть валонзо :
“ Менелесь – Монь Инязорксчинь озамо таркам , модась – Монь пильгень чалгамо таркам ! Кодамо кудо путови тыненк Монь туртов ? – кевкстни Азорось , – Косто муеви Монень оймсема тарка ?
Арази аволь Монь кедьсэ те весе теезель ? ”
Каршо молицят ! Тынк арась меленк панжомс эсенк седеенк Пазонтень ды кунсоломс Сонзэ ! Тынь истяттадо , кода покштянккак – тынь свал мольтядо Иневанькс Оймеялтонть каршо !
Арази ульнесь зярдояк пазмариця , конань тынк покштянк аволизь пансе ? Сынь маштнильть сетнень , конат икелепелев ёвтнильть Видечисэнть самодонзо , ды ней вана тынь Сонсензэяк миинк ды маштынк !
Эдь тыненк ангелтнэнь вельде максозель Кой , ансяк тынь а эрятадо сонзэ коряс » .
Тень кунсоломсто Инепромксонь ломантне азаргадсть ды чикордсть пейсэст .
Ансяк Иневанькс Оймеялтсо пештязь Стефан варштась менельс ды неизе тосто Пазонть иневалдонзо ды Иисусонь , кона стядо аштесь Пазонть вакссо вить кедь ёно .
« Ванодо » , – мерсь сон , – « мон неса панжовозь менеленть ды Ломантнень Цёранть , кона стядо ашти Пазонть вакссо вить кедь ёно ! »
Ды сынь пижакадсть виев вайгельсэ , потомдасть эсест пилест , ды ве мельсэ каявсть Стефанонь лангс .
Сынь ускизь сонзэ ош ушов ды кармасть чавомонзо кевсэ . Чумондыцятне кадызь ланга оршамост од ломаненть , конанень мерильть Савла , пильгензэ ваксс .
Стефанонь чавсть кевсэ . Те шкане Стефан энялдозь ознось : « Иисус Азоро , вастык монь оймем » .
Мейле сон прась кумажа лангс ды вайгельсэ мерсь : « Азоро , иляк лово тень пежетекс сынст туртов ! » Неть валтнэнь марто лиссь Стефанонь оймезэ .
Савлаяк паро мельсэ вансь Стефанонь маштоманзо лангс . Секе чистэнть Ерусалимсэ сыргась покш пансема кемикуронть каршо . Весенень , апостолтнэде башка , савсь срадомс Иудеява ды Самариява .
Паро коень ломанть калмизь Стефанонь , тейсть покш лайшемат сонзэ мельга .
Савла снартнесь калавтомс кемицянь куронть , якась кудосто кудос , кундсесь цёратнень ды аватнень , озавтнесь эйсэст пекстамо кудова .
Те шкане эсь таркастост панезь кемицятне яксесть эрьва кува ды кандсть Кенярксов кулянть .
Филип сась Самариянь прявтошс ды тосо ёвтнесь Пазонь кучовт Идицядонть .
Филип тейнесь дивань тевть , конатнеде ломантне марсесть ды конатнень ней сынь сынсь несть . Секскак весе мельспаросо кунсолость сонзэ валтнэнь .
Аванькс оймеялтнэ рангозь лисильть идемевсьсэ колазь ламо ломантнестэ , ламо катардыця ды чамордыця ломантне шумбралгадыльть .
Ошсонть ульнесь покш кенярдома .
Тосо эрясь ломань , лемезэ Симон , кона эсь мунямонь-орожиямонь тевтнесэ умок дивавтсь весе Самариянть . Сон сонськак невтсь эсь прянзо ине ломанькс .
Ошонь ломантне , кода содавикстнэ , истя асодавикстнэяк , весе Симононь кунсолость мелень явозь ды кортасть : « Те ломаньсэнть сась миненек Пазонть ине виезэ » .
Ломантне мелень явозь кунсолость сонзэ , секс мекс сон пек умок дивавтсь эйсэст сельмевелявтоматнесэ .
Ды вана зярдо кемезевсть Филипнень , кона ёвтнесь Кенярксов кулянть Пазонь Инязорксчиденть ды Иисус Христосонь лемденть , сестэ ламо цёрат ды ават нававтызь пряст .
Симонгак кармась кемеме Филипень валтнэнень ды нававтызе прянзо . Сон эрьва кува якась Филип мельга , яла дивсесь сеть ине тамашатнень ды виев тевтнень лангс , конатнень тона тейниль .
Зярдо Ерусалимсэ апостолтнэ марясть : Самариянь ломантне кемезевсть Пазонь валонтень , сынь кучизь тов Петрань ды Иоаннонь .
Сынь састь ды озность , максовозо Самариянь кемицятнененьгак Иневанькс Оймеялт .
Эдь сынст эйстэ киньгак лангс Оймеялтось те шкас эзь валгокшно , весе сынь ансяк нававтозельть Иисус Азоронть лемс .
Петра ды Иоанн путызь лангозост кедест , ды тонатненень максозель Иневанькс Оймеялтось .
Зярдо Симон неизе , кода Иневанькс Оймеялтось максови апостолтнэнь кедест путомасо , сон кандсь тенст ярмакт ды мерсь :
« Максодо моненьгак истямо вий . Кадык сенень , кинь лангс путсынь кедень , максови Иневанькс Оймеялт » .
Петра тень каршо мерсь : « Ловиндерят , Пазонь казнесь рамави теть ярмакто , сестэ кадык ярмакоткак ёмить мартот вейсэ !
Тонь арась те тевсэнть кодамояк пельксэть ды таликат , эдь Пазось неи тонь колазь седеенть .
Янксек , кадыть пежететь ды ознок Азоронтень . Паряк , Сон нолдасынзе теть истят мельтнень .
Мон неса , тон пештязят сявадомань сэпеде ды аштят сюлмазь пежетень тертьсэ » .
Симон кармась энялдомо : « Ознодо Азоронтень монь кисэ , илязо лисе мартон мезеяк сень кондямо , мезде тынь кортыде » .
Апостолтнэ ёвтнесть Самариясо Азоронть эйстэ ды тонавтсть Сонзэ валонтень . Мейле сынь мурдасть Ерусалимев ды тов молемстэяк ёвтнесть Иисусто Паро кулянть Самариянь ламо велева .
Азоронть ангелэзэ мерсь Филипнень : « Стяк ды мольть лембе ёнксов , се кинть лангс , кона вети Ерусалимстэ Газав ды кона ломантеме » .
Филип стясь ды тусь . Ки лангсо вастсь эфиопиянь ломань , евнух , кона ульнесь Эфиопиянь кандакинь , лиякс меремс , инязоравань , чинязокс ды весе сюпавчинзэ ванстыцякс . Сон якась Ерусалимев озномо
ды ней ардыль кудов . Аштесь крандазсонзо ды ловнось Исайя пазмарицянть книганзо .
Оймеялтось мерсь Филипнень : « Азё сасык крандазонть ды мольть вакссонзо » .
Филип чийсь тов ды мари , кода важонь прявтось ловны Исайя пазмарицянть валонзо . « Чарькодят-арась , мезде ловнат ? » – кевкстизе Филип .
« Кода монень чарькодемс , бути кияк а тонавты эйсэнь ? » – мерсь тона ды тердизе Филипень куземс крандазс ды озамс ваксозонзо .
Евнухось ловнось Сёрмадовксонь се тарканть , косо ульнесть истят валт : « Кода реве Сон ветязель печкемас , кода вирез нарыцянзо икеле вайгельтеме , истя Сонгак кургонзо эзизе панжтне .
Сон покордазель , ды судястькак Сонзэ а видестэ . Ды кие ёвты Сонзэ эйкакштнэде-нуцькатнеде , бути Сонзэ модалангонь эрямозо сезеви ? »
Важонь прявтось кевкстизе Филипень : « Энялдан , ёвтак монень , те таркасонть киде корты пазмарицясь : эсензэ эйстэ эли кидеяк лиядо ? »
Сестэ Филип кармась ёвтнеме . Ушодсь Сёрмадовксонь се таркастонть , конань евнухось ловнось , ды ёвтнизе тензэ Иисусто Кенярксов кулянть .
Истя сынь , кинть ланга ютазь , пачкодсть ведь ваксс . « Вант , тесэ ведь » , – мерсь евнухось . « Мекс монень а нававтомс-лемдемс прям ? »
Филип тень каршо мерсь : « Бути весе седейсэ кемат , сестэ нававтык прят » . Евнухось мерсь : « Мон кеман : Иисус Христос – Пазонть Цёразо » .
Ды мерсь крандазонть лоткавтомадо . Филип ды евнухось совасть ведьс , ды Филип нававтызе сонзэ .
Зярдо сынь лиссть ведьстэнть , Иневанькс Оймеялтось валгсь евнухонть лангс , Азоронть ангелэсь жо сеске саизе Филипень . Евнухось мейле сонзэ эзизе некшне ды седе тов тусь эсь кияванзо , кеняркссо пештязь .
Филипень мейле некшнизь Асдод ошсто . Тосто Кесарияв молемстэ , сон килангонзо перть пачтясь Кенярксов кулянть весе оштнэва .
Савла икеле ладсо яла лакась кежсэ , Азоронть тонавтницянзо туртов куломань арсезь . Сон сась попонь прявтонтень
ды вешинзе кедьстэнзэ сёрматнень Дамасконь синагогатнень прявтост туртов . Сёрматнесэ мерезель : бути Савла муи ошсто Иисусонь тонавтоманзо мельга молицят , сонензэ максозь вий кундамс сынст , цёрат сынь эли ават , ды сюлмсезь пачтямс Ерусалимс .
Ансяк зярдо Савла Дамаск ошонть маласоль , ки лангсо апак учо валдомтызе сонзэ менельстэ лисиця сияждома .
Савла прась мода лангс ды марясь вайгель , кона кортась тензэ : « Савла , Савла ! Мекс тон пансят Эйсэнь ? »
« Тон кият , Азоро ? » – кевкстизе Савла . « Мон Иисусан , конань тон пансят , – мерсь вайгелесь , – Стака теть молемс пшти сялгонть каршо » .
Сон сорнозь ды пелезь мерсь : « Азоро ! Мезе кармавтат монень теемс ? » Азорось мерсь тензэ : « Стяк ды азё ошов . Тосо тонеть ёвтасызь , мезе теть теемс » .
Ломантне , конат ульнесть Савла марто , чувтомсть таймаскадозь : сынь маризь вайгеленть , ансяк киньгак эзть нее .
Савла стясь моданть лангсто , панжинзе сельмензэ , ансяк киньгак эзь нее , сон сокоргадсь . Дамаск ошов ветизь кедь педе .
Колмо чить сон мезеяк эзь нее , эзь ярсаяк , эзь симеяк .
Дамаск ошсо эрясь Иисусонь вейке мельга молицязо , лемезэ Анания . Азорось пшкадсь сонензэ неявкссо : « Анания ! » – « Кунсолан , Азором ! » – мерсь Анания .
Азорось поладызе кортамонзо : « Стяк ды мольть ульцяв , конанень мерить Виде ульця , Иудань кудос . Тосо кевкстик Тарс ошонь ломаненть , лемезэ Савла . Сон ней озны тосо
ды неявкссо несь , кода тензэ сы ломань , лемезэ Анания , путсынзе лангозонзо кедензэ , ды Савла одс тееви неицякс » .
Тень каршо Анания мерсь : « Азоро , мон ламо марсинь те ломаненть эйстэ : сон тейсь пек ламо берянь Ерусалимсэ Тонеть кемицятненень .
Тейгак сон сась попонь покштнэнь пельде кармавтома марто кундсемс весень , кить озныть Тонеть » .
Ялатеке Азорось мерсь Ананиянень : « Азё ! Те ломанесь Монь кочкавт кедьёнкс . Сон карми Монь эйстэ ёвтнеме лия раськетненень , сынст инязортнэнень , Израилень ломантнененьгак .
Мон монсь невтьса тензэ , кода ламо сонензэ пиштемс Монь лемем кисэ » .
Анания тусь ды совась ёвтазь кудонтень , путынзе кедензэ Савлань лангс ды мерсь : « Савла ялгам ! Иисус Азорось , кона лиснесь теть ки лангсо тей самсто , кучимим тонеть : кадык тон одс тееват неицякс ды пештяват Иневанькс Оймеялтсо » .
Ды сеске прок лукшт прасть Савлань сельмензэ лангсто , ды сон нейке таго кармась нееме . Савла стясь ды нававтызе прянзо .
Мейле сон ярсась , ды вийтне велявтсть тензэ одов . Теде мейле Савла зярыя чить ютавтсь Дамаск ошсо кемицятнень ютксо .
Сон сеске кармась синагогава ёвтнеме : Иисус – Пазонь Цёра .
Весе , кить сонзэ маризь , дивсесть ды кевкстнесть : « Арази а сон пансесь Ерусалимсэ Иисуснэнь озныцятнень ? Ды тейгак сон сась арази аволь сынст кундсеме ды попонь покштнэнень ветнеме ? »
Савла тонавтсь седеяк ды седеяк покш вий марто . Еврейтне Дамаск ошсо талакадыльть , зярдо сон виевстэ кемевтиль : Иисус – те Пазонь кучовт Идиця .
Те шкастонть ютасть читнеде байтяк , ды еврейтне вейсэ арсизь маштомс Савлань ,
ансяк Савла марясь сынст арсевксэст эйстэ . Чить ды веть еврейтне ванстсть эйсэнзэ ошонь орта лангсо , арсесть маштомонзо .
Ансяк Савлань тонавтницянзо веть лездасть тензэ валгомс ошонь пирявксонть велькска покш паргсо .
Савла сась Ерусалимев ды тосо терявтнесь вейсэндявомс Иисусонь мельга молицятненень . Ансяк сынь эзть кеме : сон Иисусонь алкуксонь мельга молицязо , пельсть эйстэнзэ .
Ялатеке Варнава лездась Савланень ды ветизе апостолтнэнень . Сон ёвтнизе тенст , кода Савла вастызе ки лангсо Азоронть , кода Азорось кортась мартонзо ды кода Савла кармась Дамаск ошсо апак пеле пачтямо Иисусто паро кулянть .
Савла зярыя шка эрясь ды якась мартост Ерусалимга ды апак пеле пачтясь Иисус Азоронть эйстэ паро кулянть .
Сон сеедьстэ кортакшнось ды совсесь пелькстамос грекень кельсэ кортыця еврейтнень марто . Тонат мик терявтнесть маштомс сонзэ .
Зярдо кемиця ялгатне марясть теде , сынь ветизь Савлань Кесарияв ды тосто ильтизь Тарсов .
Мейле весе Иудеянь , Галилеянь ды Самариянь кемицянь куротнес сась сэтьме шка . Сынь яла эрясть Азоронть мельде пелезь ды яла ламолгадсть Иневанькс Оймеялтонь виенть ды лездамонть вельде .
Петра , эрьва кува якамстонзо , сась Иисуснэнь кемицятненень , конат эрясть Лидда ошсо .
Тосо ульнесь цёра ломань Айней , кона катароль ды таркастонзо эзь стякшно кавксо иеть .
Петра мерсь тензэ : « Айней ! Иисус Христос тонь шумбралгавтынзеть . Стяк ды пурныть алксот-ацамот » . Айней сеске стясь .
Зярдо Лиддань ды Сарононь эрицятне сонзэ неизь шумбракс-парокс , сынь кармасть кемеме Азоронтень .
Иоппия ошсо ульнесь Иисусонь мельга молицязо , вейке ава , лемезэ Табита . Лементь смустезэ : “ пандопрянь сея ” , “ газель ” . Табита свал теиль ломаннень паро , лездыль кажовнень .
Ды вана сон неть читнестэ ормалгадсь ды кулось . Уловонзо шлизь ды путызь вере икельце кудос .
Лидда ошось Иоппия маласоль . Зярдо Иисусонь мельга молицятне марясть , келя , Петра Лиддасо , сынь кучсть тензэ кавто ломанть энялдома марто : « Сак курокке миненек Иоппияв ! »
Петра сыргась мартост . Зярдо сынь пачкодсть тов , Петрань ветизь вере нупальс . Перьканзо пуромсть весе доватне , сынь авардсть ды невтнесть тензэ руцяст ды паляст , конатнень стынзе тенст Газелесь , зярдо эрясь мартост .
Петра весеменень мерсь лисемеде , пульзясь кумажанзо лангс ды кармась озномо . Мейле сон велявтсь кулозенть ёнов ды мерсь : « Табита , стяк ! » Табита панжинзе сельмензэ , неизе Петрань ды озась .
Петра саизе кедте ды лездась тензэ стямс пильге лангс . Мейле сон тердинзе доватнень ды весе кемицятнень , аравтызе икелест вельмезь Табитань .
Теде кармась содамо весе Иоппиясь , ды ламо ломанть кемезевсть Азоронтень .
Теде мейле Петра эрясь зярыя шка Иоппиясо , Симон кедень теицянть кудосо .
Кесариясо эрясь ломань , лемезэ Корнелий . Сон ульнесь сядонь прявтокс полксо , конанень мерильть Италиянь полк .
Сонськак , кудораськензэяк ульнесть паро коень ды Пазонь мельде пелиця ломанть . Корнелий пек ламо лездась кажов еврейтненень , свал ознось Пазнэнь .
Весть чикуншкадо мейлень колмошка чассто сон неявкссо ваньксстэ неизе Пазонь ангелэнть , кона совась сонензэ кудос ды мерсь тензэ : « Корнелий ! »
Корнелий пштистэ ды тандадозь варштась сонзэ лангс ды кевкстизе : « Мезе , азор-парочи ? » Ангелэсь мерсь : « Тонь озноматне ды кажовтненень лезкстнэ ледсть Пазонть мельс .
Кучт ней ломанть Иоппия ошов тердемс Симононь , конанень мерить Петра .
Сон ашти инжекс кедень теиця Симононь кудосо , кона иневедь чиресэ . Сон ёвты тонеть валт , конатнень вельде идеват тонгак , весе кудораськетькак » .
Кортамодо мейле ангелэсь тусь . Корнелий тердсь кавто кудоважот ды паро коень ушман , кона ульнесь сонзэ кемевикс ванстыцятнень эйстэ вейкекс .
Сон ёвтнизе тенст весементь , мезе мартонзо теевкшнесь , ды кучинзе Иоппияв .
Омбоце чистэнть , зярдо Корнелиень кучовтонзо , ки ланга молезь , пачкодсть ошонть малав , Петра чикуншкане кузсь кудолато лангс озномо .
Сон вачомсь ды вешсь ярсамопель . Зярс-мейс анокстасть ярсамопель , сонензэ кучозель неявкс .
Сон несь панжадо менель ды мезе-бути сонензэ верде валгиця покштояк покш коцтонь столешникень кондямо , конань ниле педе сюлмазь нолдыльть мода лангс .
Те коцтонть лангсо ульнесть эрьва кодат ниле пильгесэ мода лангонь ракшат , идем ракшат , ёзмолдыцят ды менелень нармунть .
Ды сон марясь вайгель : « Стяк , Петра , печкить ды сэвить сынст » .
« Зярдояк , Азоро ! » – мерсь Петра . « Мон зярдояк мезеньгак берянде ды аванькстэ эзинь ярсне » .
Сестэ вайгелесь таго гайгезевсь : « Иля мерькшне аванькс сенень , мезенть Пазось теизе ваньксэкс » .
Весе те истя ульнесь колмоксть , мейле коцтось мекев кепедезель менельс .
Зярс Петра аштесь абунгадозь ды арсесь , кодамо те неявксонть смустезэ , Корнелиень пельде кучозтне , ломанень кевкстнезь , муизь кедень теиця Симононь кудонть ды лоткасть ортанть икелев .
Сынь кармасть кевкстнеме , тесэ а тесэ Симон , конанень мерить Петра .
Те шкане Петра яла аштесь ды арсесь неезь неявкстонть . Сестэ Оймеялтось мерсь тензэ : « Вана , тонь вешнить колмо ломанть .
Стяк , валгт алов ды азё мартост апак кавтолдо , эдь те Мон сынст кучинь » .
Петра валгсь алов ды мерсь Корнелиень пельде кучозь ломантненень : « Мон се , конань тынь вешнетядо . Мейс тынь сыде ? »
Сынь тень каршо мерсть : « Минек кучимизь Корнелий сядонь прявтось . Сон видекоень ды Пазонь мельде пелиця ломань , весе еврейтне шныть эйсэнзэ . Пазонь кучовт ангел мерсь сонензэ тердеметь эстензэ ды кунсоломот , мезе тон ёвтнят тензэ » .
Сестэ Петра сынст тердинзе кудос ды вастынзе кода инжетнень . Омбоце чистэнть Петра ды Иоппиянь зярыя кемицят тусть сынст марто .
Вейке чинь ютазь сынь састь Кесарияв . Корнелий уш учось эйсэст , тердинзе малавикс раськензэ ды ялганзо .
Зярдо Петра совась кудос , Корнелий сонзэ вастызе сюконязь , мик прась пильгезэнзэ .
Петра кепедизе сонзэ ды мерсь : « Стяк , монгак ломанян » .
Корнелий марто кортазь , Петра совась кудос , косо ломантнеде пурнавсть байтяк .
Петра мерсь тенст : « Тынь парсте содатадо , минек Коенек а мери евреентень лия раськень ломань марто вастневемеде ды кудозонзо совсемеде . Теке марто Пазось невтизе монень : киньгак берянекс ды аваньксэкс а ловома .
Секскак , зярдо тердимизь , мон сынь , трокс валонь апак ёвта . Ней мереде кевкстеменк : кодамо тевс мон тердезян ? »
Корнелий тень каршо мерсь : « Ниле чиде икеле мон те шкане пост кирдилинь ды ознылинь эсь кудосон , шказо ульнесь чикуншкадо мейлень колмо част . Апак учо икелень лиссь валдо оршамосо ломань .
“ Корнелий ” , – мерсь сон , – “ Пазось маринзе озномат ды ледстинзе кажовтненень лезксэть .
Кучт эно ломанть Иоппияв Симононь мельга , конанень лиякс мерить Петра . Сон лоткась инжекс кедень теиця Симононь кудос , кона иневедь чиресэ . Сон сы ды ёвты теть ” .
Мон сеске кучинь тонь мельга , ды тон парсте теить , бути сыть . Ней весе минь тесэтяно , Пазонть икеле , ды меленек ули кунсоломс весементь , мезе Пазось кармавтсь тонеть ёвтамо миненек » .
Петра кармась кортамо : « Ней мон алкукс чарькодьса , Пазось а яви ломантнень .
Пелиндеряй ломанесь Паздо , теиндеряй видечинь коряс , кодамо раськень сон илязо уле , Пазось васты сонзэ мельспаросо .
Тынь содатадо кулядонть , конань Пазось кучизе Израилень раськентень . Сон кучизе те Кенярксов кулянть седейоймамодо Иисус Христосонь вельде , конась улияк весеменень Азорокс .
Тынь содатадо сень эйстэяк , мезе лиссь весе Иудеясонть , Галилеясто саезь , нававтомадонть мейле , конас тонавтсь Иоанн .
Содасынк , кода Пазось вадизе-кочкизе Назаретэнь Иисусонь ды макссь Тензэ Иневанькс Оймеялт ды вий . Иисус якась эрьва кува , паро тевень теезь ды шумбрачинь максозь весенень , кить понгсть Идемевсень азорксчинть алов , эдь Сонзэ марто ульнесь Пазось .
Минь неицят-содыцят весементь , мезе Иисус тейсь Ерусалимсэ ды евреень весе масторонь келес . Сынь маштызь Сонзэ , чувтонь крёстос вачкодезь .
Пазось ялатеке колмоце чистэ вельмевтизе Сонзэ кулозьстэ , ды Иисус , Пазонь вийсэ-мельсэ , лиснесь ломантненень .
Сонзэ неизе аволь весе израилень раськесь , неинек ансяк минь , Пазонь кочкавт неицятне-ёвтницятне ! Минь ярснинек ды симнинек Сонзэ марто седе мейле , зярдо Сон вельмесь кулозьстэ !
Сон миненек кармавтсь ёвтнемс ломантненень Паро кулядонть ды кемекстамс : Сон улияк Се , кинь Пазось путызе эректнень ды кулозтнень судямо .
Сонзэ эйстэ ёвтнить весе пазмарицятне : эрьвантень , кие кеми Иисуснэнь , нолдавить пежетензэ Сонзэ лементь вийсэ » .
Зярдо Петра кортась неть валтнэнь , весе сонзэ кунсолыцятнень лангс валгсь Иневанькс Оймеялт .
Петра марто сазь кемицятне , конат керявтозельть , дивсесть , мекс Иневанькс Оймеялтось валозель мик аволь еврейтнень лангскак .
Эдь сынь маризь , кода тонатне кортыть эрьва кодамо лия кельсэ ды инелгавтнить Пазонть . Сестэ Петра мерсь :
« Кинь ули виезэ кардамс неть ломантнень ведьсэ нававтомадонть ? Эдь сыненст максозь Иневанькс Оймеялтось истя жо , кода миненеккак ! »
Ды сон кармавтсь неть ломантнень нававтомс Иисус Христосонь лемс . Мейле сынь энялдсть Петрань икеле кадовомс мартост зярыя чис .
Апостолтнэ ды кемицятне Иудеянь весе таркатнесэ марясть : лия раськень ломантнеяк кемезевсть Пазонь валонтень .
Секс , зярдо Петра совась Ерусалимс , киськепень керявтомань кисэ аштиця кемицятне кармасть чумондомонзо .
Сынь кортасть : « Тон совсить апак керявтозень кудос ды ярсыть мартост » .
Петра сестэ мельга-мельцек ёвтнизе , кода те лиссь .
« Мон ознынь Иоппиясо , – ёвтнесь сон , – ды монень кучозель неявкс : верде валгсь мезе-бути , покш коцтонь столешникень кондямо , кона , ниле пева сюлмазь , нолдавсь менельстэ ды валгсь видьстэ тов , косолинь мон .
Мон варштынь потмозонзо ды неинь тосто эрьва кодат ниле пильгесэ кудонь ды идем ракшат , ёзмолдыцят ды менель нармунть .
Мейле мон маринь вайгель , кона кортась монень : “ Стяк , Петра , печкить ды сэвить сынст ” .
Тень каршо мон меринь : “ Зярдояк , Азоро ! Мон зярдояк мезеньгак берянде ды аванькстэ эзинь ярсне ” .
Вайгелесь менельстэ таго мерсь тень : “ Иля мерькшне аванькс сенень , мезенть Пазось теизе ваньксэкс ” .
Истя ульнесь колмоксть , мейле коцтось мекев кепедевсь менельс .
Ды вана секе шкастонть кудонть икелев , косолинь мон , лоткасть колмо ломанть , конат кучозельть монень Кесариясто .
Пазонь Оймеялтось кармавтсь монень апак кавтолдо молемеде сынст марто . Неть кото кемиця ялгангак сыргасть мартон , ды минь сынек Корнелиень кудос .
Сон ёвтнизе тенек , кода кудозонзо совась ангел ды мерсь тензэ : “ Кучт Иоппияв Симононь мельга , конанень мерить Петра .
Сон ёвты тонеть валт , конатнень вельде идеват тонгак , весе кудораськетькак ” .
Зярдо мон карминь кортамо , сынст лангс валгсь Иневанькс Оймеялтось , кода Сон валгонесь васня минек лангскак .
Сестэ ледсть мелезэнь Азоронть валонзо : “ Иоанн нававтсь ведьсэ , а вана тынь ультядо нававтозь Иневанькс Оймеялтсо ” .
Чарькодеви , Пазось максызе тенст теке казненть , конань миненеккак , зярдо карминек кемеме Иисус Христос Азоронтень . Секскак монь эзь сато смелчим молемс Пазонть каршо ! »
Зярдо Ерусалимень кемицятне тень кунсолызь , лоткасть Петрань чумондомадо ды кармасть шнамо Пазонть , истя кортазь : « Улема , лия раськетнененьгак Пазось невтсь пежетьстэ лисемань ки , кона вети эрямос ! »
Те шкане кемицятне , конат сралекшнесть Стефанонь маштомадонзо мейле пансематнеде , пачкодсть мик Финикиянть , Кипранть ды Антиокиянть видьс . Ялатеке сынь эзть ёвтне паро кулянть киненьгак , еврейтнеде башка .
Ансяк сынст ютксо ульнесть зярыя кемицят Кипрасто ды Киринеясто , конат Антиокияв самодо мейле кармасть ёвтнеме Кенярксов кулянть Иисус Азоронть эйстэ лия раськень ломантнененьгак .
Сынст марто ульнесь Азоронть виезэ , ды пек ламот кармасть кемеме сынст валтнэнень ды велявтсть Азоронтень .
Теде кулясь пачкодсь Ерусалимень кемицянь куронтеньгак , ды тосто кучизь Антиокияв Варнавань .
Сон сась , неизе Пазонь чанстенть ды пек кенярдозевсь . Сон кармавтсь од христиантнэнь апак кавтолдо ванстомс Азоронтень кемеманть .
Варнава ульнесь паро ломань . Сон пештязель Иневанькс Оймеялтсо ды кемемасо . Сестэ седеяк ламо ломанть састь Азоронтень .
Мейле Варнава тусь Тарсов Савлань вешнеме . Сон муизе сонзэ ды ветизе Антиокияв .
Цела ие Варнава ды Савла важодсть кемицянь куросонть ды тонавтсть ламо ломанть . Антиокиясо Иисусонь мельга молицятненень васенцеде кармасть мереме христиант .
Се шкане Ерусалимстэ Антиокияв састь зярыя пазмарицят .
Вейкесь эйстэст , лемезэ Агав , стясь ды Оймеялтонть ветямонзо коряс икелепелев ёвтызе : весе масторлангонть учни покш вачочи . Мейле , алкукскак , истямо вачочи сась Клавдий инязоронть пингестэ .
Секс Иисусонь мельга молицятне сайсть мель кучомс Иудеяв кемиця ялгатненень ярмакт , эрьвась эсь уличинзэ коряс .
Истя тейстькак ды мейле Варнавань ды Савлань вельде кучизь неть ярмактнень Ерусалимень кемицянь куронь прявтнэнень .
Малав секе шкастонть Ирод инязорось кармавтсь пансемс кемицятнень ды кой-конатнень юткстост кундсемс .
Сон маштовтызе торосо Яковонь , Иоаннонь лелянзо .
Зярдо Ирод неизе , Яковонь куловтомась тусь еврейтнень мельс , сон кундавтызе Петраньгак . Те тевесь ульнесь Ламбамсто сюкоронь покшчистэнть .
Петрань кундызь ды ёртызь пекстамо кудос . Ванстыцякс аравтсть ушманонь ниле курот , эрьва куросонть ниле ушмант . Ирод арсесь ливтемс Петрань раськенть икелев судямс евреень Инечиде мейле .
Зярдо Петра пекстамо кудосоль , кемицянь курось псистэ ознось кисэнзэ Пазонтень .
Раськень судямос ливтемадонзо икеле вестэнть Петра удыль кавто ушман ютксо , кшнинь тертьсэ сюлмсезь . Пекстамо кудонть кенкш лангсояк аштесть ванстыцят .
Апак учо сась Азоронть ангелэзэ , ды пекстамо кудось пештявсь валдосо . Ангелэсь тулкадизе Петрань бокас ды пувтызе . « Стяк седе курок ! » – мерсь сон , ды кшнинь тертне сеск прасть Петрань кедтнестэ .
« Карксык панарот ды карсек » , – таго мерсь ангелэсь . Петра истя тейськак . Седе тов кортась ангелэсь : « Оршик ланга оршамот ды мольть мельган » .
Петра лиссь ангелэнть мельга пекстамо кудостонть . Весе , мезе ангелэсь тейсь , ульнесь алкуксокс , ансяк Петра теде эзь чарькоде . Секскак арсесь , сон неи неявкс эли он .
Сынь ютасть ванстыцянь васенце куронть вакска , ютызь омбоценть , пачкодсть кшнинь ортантень , кона ветясь ошов . Ортась сонсь панжовсь икелест . Сынь лиссть , мольсть вейке ульцява , ды апак учо ангелэсь ёматотсь .
Зярдо Петра чарькодизе мартонзо теевезенть , сон мерсь : « Ней мон алкукс чарькодия , мезе мартон лиссь ! Азорось кучизе Эсь ангелэнзэ ды идимим Иродонь кедьстэ ды весемеденть , мезе учость еврейтне ! »
Тень чарькодезь , Петра мольсь Мариянь кудос , Иоаннонь аванстэнь . Те Иоаннонтень лиякс мерильть Марк . Тов пурнавсть озномо ламо ломанть .
Петра вачкодсь ортас . Панжомо лиссь Рода важавась .
Сон Петрань содызе вайгелень коряс ды чиезь тусь мекев , кенярдомадонть ортантькак стувтызе панжомс . « Петра ортанть икеле ! » – кудос совамсто серьгедсь Рода .
« Паряк , превстэ лисить ? » – мерсть кудосотне . Ансяк Рода таго кортась : « Петра ортанть икеле » . « Те сонзэ ангелэзэ » , – кортасть кудосотне .
Петра те шкане яла вачкоесь ортас . Зярдо сынь , окойники , панжизь ортанть ды неизь Петрань , весе пек дивазевсть .
Сон кедьсэ невтезь тердинзе чатьмонеме ды ёвтнизе , кода Азорось сонзэ ливтизе пекстамо кудостонть . « Ёвтадо теде Яковнень ды лия кемиця ялгатненень » , – мерсь тенст Петра ды тусь лия таркав .
Валске марто ушмантнэнь ютксо кепететсь покш талакалема – кияк эзь сода , мезе лиссь Петра марто .
Ирод инязорось кармавтсь парстине сонзэ вешнемс , ансяк вешнематне мезеяк эзть максо . Сестэ сон кевкстневтинзе ушмантнэнь ды мерсь маштомост . Мейле Ирод тусь Иудеясто Кесарияв ды эрясь тосо зярыя шка .
Ирод пек кежейгадсь Тирэнь ды Сидононь эрицятнень лангс . Тонат ве мельсэ састь мартонзо вастовомо . Сынь таргизь эсест пелев Бластонь , инязоронть малавикс важонзо , ды вешевтсть Иродонь кедьстэ сэтьмелув , эдь Тирэсь ды Сидонось пряст андыльть Иродонь масторонть кши-салсо .
Путозь чистэнть Ирод оршизе инязоронь оршамопелензэ , озась инязоронь тарказонзо ды ушодызе кортамонзо пурнавозтнень икеле .
Ломантне прянь вечкевтезь кармасть сеереме : « Те корты Пазось , – аволь ломань ! »
Ансяк Ирод эзинзе лоткавто сеерицятнень ды эзь ёвта шнамо вал Пазонтень , ды сеске Азоронть ангелэзэ вачкодизе сонзэ , ды Ирод , сукссо сэвезь , кулось .
Пазонь валось яла кассь ды сравтовсь .
Варнава ды Савла кандызь ярмактнень , конат максозельть тенст , ды мурдасть Ерусалимстэ Антиокияв Иоанн марто , конанень лиякс мерильть Марк .
Антиокиянь кемицянь куросонть ульнесть пазмарицят ды тонавтыцят : Варнава , Симеон , конанень лиякс мерсть Раужо , ды Лукий Киринеясто , Манаин , кона трязель-кастозель Ирод тетрархонть марто вейсэ , ды Савла .
Весть , зярдо сынь важодсть Азоронтень , озность ды аштесть постонь кирдемасо , Иневанькс Оймеялтось мерсь : « Нолдынк Монень Варнавань ды Савлань се важодемантень , конанень Мон сынст тердинь » .
Сестэ сынь постонь кирдемадонть ды озномадонть мейле путызь Варнавань ды Савлань лангс кедест ды кучизь сынст ки лангов .
Неть кавто апостолтнэ , Иневанькс Оймеялтонть кучовтонзо , пачкодсть Селевкияв , тосто венчсэ тусть Киправ .
Сынь састь Саламис ошов ды тосо ёвтнесть Пазонь валонть евреень синагогава . Иоаннгак ульнесь мартост ды лездась тенст те тевсэнть .
Сынь ютызь Кипра усиянть ялго пестэ пес ды пачкодсть Паф ошов , косо вастсть вейке муниця-орожииця еврей , лемезэ Бар- Иисус , кона ульнесь кенгелиця пазмарицякс .
Сон ульнесь Кипрань губернаторонтень , Серьгий Павланень , лездыцякс . Серьгий Павла ломанесь превеель . Сонзэ ульнесь мелезэ марямс Пазонь валонть , ды секскак тердинзе Варнавань ды Савлань эстензэ .
Ансяк Элима муницясь – истя Бар- Иисусонь лемезэль грекекс – весе вийсэнзэ тень каршоль . Сон терявтнесь а нолдамс губернаторонть кемемас совамо .
Сестэ Савла , конанень лиякс мерильть Павол , Иневанькс Оймеялтсо пештязь , варштась видьстэ Элимань сельмс ды мерсь :
« Тон , Идемевсенть цёразо ды видечинть ятозо , пешксят эрьва кодамо кенгелемадо ! Визькстэме ! Арази тон зярдояк а лоткат Азоронть виде китнень менчемедест ?
Ней вана Азоронть кедезэ тонь каршо кепедезь , тон улят сокорчисэ вачкодезь . Шканзо самс а кармат нееме чивалдояк » . Сеске жо сонзэ копачизе чопода , ды сон кармась кедензэ венстнезь шаштнеме тей-тов , кедь вельде ветницянь вешнеме .
Зярдо губернаторось неизе , мезе лиссь Элима марто , сон дивазевсь Азородонть тонавтомань виентень ды кармась кемеме Иисуснэнь .
Пафсто Павол ды сонзэ ялганзо венчсэ тусть Памфилиянь Пергев . Тосо Иоанн сынст кадынзе ды мурдась Ерусалимев .
Пергестэ сынь тусть Писидиянь Антиокияв . Евреень оймсема чистэнть совасть синагогав ды озасть кунсоломо .
Коень ды пазмарицятнень книгатнень ловномадонть мейле синагогань прявтнэ пачтясть тенст : « Ялгат-оят , бути тынк ули мезе ёвтамс ломантнень тонавтомга , кортадо » .
Павол стясь , кедень аволдамосо тердинзе каштмолеме ды мерсь : « Израилень ломанть ды тыньгак , Пазонь мелень ваныця лия раськень ломанть ! Кунсоломизь !
Израилень раськенть Пазозо кочкинзе кезэрень пингень минек покштятнень Эсензэкс . Сон ламолгавтызе те раськенть , зярдо сон эрясь ятонь масторсо , Египетсэ . Мейле Сон Эсь виев кедьсэнзэ ливтинзе сынст тосто .
Чаво модасо ниленьгемень иеть Пазось андсь эйсэст .
Ханаансо Сон чавнось-маштнесь сисем лия раськеть ды максызе сынст модаст Эсензэ кочкавт раськентень .
Теде мейле , малав нилесядт ведьгемень иень перть , Сон макснесь тенст судият , Самуил пазмарицянть самс .
Мейле раськесь вешсь эстензэ инязор , ды Пазось максызе тенст инязорокс Саулонь , Кишень цёранзо , Вениаминэнь буестэнть . Саул кирдсь инязорксчинть ниленьгемень иеть .
Мейле Пазось каизе Саулонь ды инязорокс аравтызе Давидэнь , конань эйстэ ёвтась : “ Мон муия Давидэнь , Иессеень цёранзо . Те ломаненть Мон вечкса , сон топавтсынзе весе Монь арсевксэнь ” .
Кода Пазось алтакшноськак , теке жо Давидэнь буестэнть Сон кепедизе Израилень туртов Идицякс Иисусонь .
Иисусонь самодонзо икеле Иоанн кортась весе израилень ломантненень : сыненст эряви кадомс пежетест ды нававтомс-лемдемс эсь пряст .
Эсь эрямо кинть прядомсто Иоанн кортась : “ Мон аволь Се , киде тынь арсетядо , арась . Сон сы мондень мейле , мон а маштован Сонзэ карсемапелензэ юксницякскак ” .
Ялгат-оят , Авраамонь буень-раськень эйкакшт , ды тыньгак , Пазонь мелень ваныця лия раськень ломанть ! Те идемадо кулясь кучозель тыненк .
Ерусалимень эрицятне ды сынст прявтост Иисусонь эзизь сода . Сынь судизь Сонзэ куломас ды теньсэ топавтызь пазмарицятнень валост , конатнень ловныть еврейтне эрьва оймсема чистэ .
Сынь эзть муе Эйстэнзэ кодамояк чумо , конань кисэ Сон максомаль куломантень , ды ялатеке энялдсть Пилатонь икеле маштомс Сонзэ .
Зярдо весементь топавтызь , мезе Сондензэ сёрмадозель , Сон валгстозель крёстонть лангсто ды путозель калмс .
Ансяк Пазось Сонзэ вельмевтизе кулозьстэ !
Мейле ламо чинь перть Сон таго сакшнось сетненень , конатне икеле яксесть мартонзо Галилеясто Ерусалимев . Сынь ней ёвтнить Иисусто Израилень раськенть туртов .
Минь яволявтнетяно ней те Кенярксов кулянть : мезе Пазось алтакшнось минек тетятненень , сень Сон топавтызе минек туртов , сынст эйкакшост туртов . Сон вельмевтизе кулозьстэ Иисусонь ,
кода сёрмадозьгак омбоце псалмасонть : “ Тон Монь Цёрам , течи Мон чачтытинь Тонь ! ”
Пазось вельмевтизе Иисусонь , ды рунгозо зярдояк а наксады . Сон теде ёвтась истямо валсо : “ Мон алкукс макссынь тенк сеть аполавтовикс чанстямотнень-баславамотнень , конатнень алтакшнынь Давиднэнь ” .
Лия таркасо сёрмадозь : “ Тон а макссак Эсеть Иневаньксэнть рунгонзо наксадомас ” .
Давид эризе эрямонзо , Пазонь арсевксэнть топавтозь , ды кулось . Сонзэ калмизь покштятнень ваксс , ды уловозо наксадсь .
Ансяк Се , конань Пазось вельмевтизе кулозьстэ , эзь наксадо !
Секс , ялган-оян , содадо : тыненк яволявтови пежетень нолдамо ансяк Иисусонь кувалма .
Сонзэ вельде эрьва кемицянтень максови чумовтомочи , кона эзь максово Моисеень Коенть вельде .
Ванодо , илязо уле тынк марто истя , кода кортыльть Пазонь валсо пазмарицятне :
“ Ванодо , згилицят ! Дивазеведе – ды ёмадо ! Эдь тынк эрямонь читнестэ Мон теян истямо тев , конанень тынь зярдояк аволиде кемезеве , кияк ёвтындеряволь тенк те тевденть ” » .
Зярдо Павол ды Варнава лисильть евреень синагогастонть , лия раськень ломанть сынст тердизь кортамонть поладомо сыця оймсема чистэяк .
Зярдо промксось срадсь , еврейтнестэ ламот ды евреень кемемас совазь лия раськенсетнеяк тусть Паволонь ды Варнавань мельга , конат кортнесть сынст марто ды кемевтсть эйсэст эрямс-аштемс Пазонь седеймарямосо .
Малав весе ошось промсь те оймсема чистэнть Пазонть валонзо кунсоломо .
Зярдо еврейтне неизь , зяро ломантнеде , сынст сявадозевсть сельмест . Сынь сёвность ды покордасть Паволонь тонавтоманзо ды мольсть сонзэ каршо .
Сестэ Павол ды Варнава мерсть тенст видьстэ сельмс : « Пазонь валонтень эрявсь тонавтомс васняяк тынк . А вана тынь сонзэ а сайтядо мельс ды теньсэ эсь прянк тейтядо амаштовиксэкс пингеде пингень эрямонтень . Секскак минь ней кадтадызь ды тутано лия раськенсетненень .
Истя миненек кармавтсь Азорось . Сон мерсь : “ Мон теян эйсэть валдокс лия раськетнень туртов . Тон кандат идема весе масторонь эрицятнень туртов ” » .
Зярдо лия раськенсетне тень маризь , сынь кенярдкшность ды шнасть Азоронть валонзо , ды весе , кить кочказельть пингеде пингень эрямос , кармасть кемеме .
Азоронть валозо сравтовсь весе сеть таркатнева .
Ялатеке еврейтне сыремтизь сюпав кудораськень Паздо пелиця аватнень ды ошонь сехте содавикс ломантнень кепедевемс Паволонь ды Варнавань каршо . Ломантне панизь неть кавтотнень эсест таркатнестэ .
Павол ды Варнава чукадизь пильгстэст те ошонь пуленть , – истя невтизь пансицятнень чумост – ды тусть Иконияв .
Тень лангс апак вано , Антиокиянь кемицятне ялатеке пештявсть кенярдомасо ды Иневанькс Оймеялтсо .
Икониясо Павол ды Варнава совасть , кода свал , евреень синагогас ды кортасть истя псистэ , ды секскак кемезевсть Иисуснэнь пек ламо еврейть ды гректькак .
Теке марто сеть еврейтне , кинь арасель мелест кемемс , кирвазтизь лия раськенсетнень кежест кемицятнень каршо .
Павол ды Варнава кадовкшность тозо талайс ды апак пеле ёвтнесть Азоронть эйстэ . Азорось максыль апостолтнэнень вий тейнемс дивань тевть ды тамашат , ды теньсэ невтсь : сынст кортамост Сонзэ седеймарямодонть виде .
Ошонь эрицятне явовсть . Веенстнэ арасть еврейтнень пелев , лиятне – апостолтнэнь пелев .
Лия раськенсетне ды еврейтне прявтост марто састь ве мельс совавтомс визьксчамас ды чавомс кевсэ апостолтнэнь .
Ансяк апостолтнэ марясть теде ды тусть Ликаониянь Листра ды Дербе оштнэс ды сынст пертьпельга велетнес ,
косо таго ёвтнесть Кенярксов кулядонть .
Листрасо эрясь ломань , конань пильгензэ а маштовильть , сон чамордыцяль чачомастонзо саезь ды зярдояк эзь яка .
Те ломанеськак кунсолось , кода Павол кортась . Тонавтомань валонть ёвтамсто Павол варштась видьстэ чамордыцянть лангс ды неизе : тонань эйсэ ули кемема шумбралгадомс .
« Кортан теть Иисус Христос Азоронть лемсэ : Стяк видьстэ пильгеть лангс ! » – верьга вайгельсэ серьгедсь Павол чамордыцянтень . Ломанесь кирнявтсь ды кармась якамо !
Ломантне неизь , мезе тейсь Павол , ды кармасть пижнеме ликаониянь кельсэ : « Ломанень чачосо пазт валгсть миненек ! »
Сынь Варнавань лемдизь Зевсэкс , Паволонь – Гермесэкс , мекс Павол седе ламо кортась .
Ошонь ортанть икеле ульнесь Зевсэнь озкскудозо . Сонзэ озатянть мелезэ ульнесь ломантнень марто максомс казнеть-анокст апостолтнэнень . Секскак сон ветясь печкемс букат ды кандсь цецянь каштазт ортанть ваксс .
Ансяк зярдо Варнава ды Павол апостолтнэ теде марясть , сынь сезнизь эсест оршамопелест , чийсть ломантнень юткс ды кармасть пижнеме :
« Цёрат , мезе тынь тейтядо ? Минь , кода тыньгак , ломантяно ! Минь кандынек тенк Кенярксов куля . Кадынк неть аволь алкуксонь пазтнэнь ды велявтодо эриця Пазонтень , кона теизе менеленть ды масторонть , иневедентькак ды весементь , мезе эйсэст .
Икелень шкатнестэ Пазось эзь карда ломантнень эсест киява якамодонть .
Ансяк сестэяк Сон эзь лотксе Эсензэ эйстэ ёвтнемеде паро тевензэ вельде . Эрявикс шкасто Сон кучни миненек пиземе ды сюпав сюронь чачома , Сон максы ярсамопель , седеенек пештясынзе кеняркссо » .
Неть валтнэ эль-эль лоткавтызь ломантнень апостолтнэнь туртов казнень-аноксонь максомадонть . Сынь макссть превть эрьвантень туемс кудов . Теке шкастонть сынь кадовсть тоско ды тонавтсть .
Мейле Антиокиясто ды Икониясто Листрав састь еврейть , конат кепедизь лиятнень Паволонь каршо . Ды зярдо апостолтнэ смелстэ пачтясть куля , кепедизь ломантнень сынст каршо , истя кортазь : « Сынь мезеяк а ёвтыть алкуксонь , ансяк кенгелить » . Ломантне лажнозевсть , кармасть кевсэ ёртнеме Павол лангс . Меельцекс сынь ускизь Паволонь ош ушов ды ёртызь тов . Арсесть , Павол кулось .
Ансяк зярдо кемицятне пурнавсть перьканзо , сон стясь ды совась мекев ошс . Валске сынь Варнава марто тусть Дербе ошов .
Павол ды Варнава ёвтнесть Кенярксов кулядонть Дербесэ ды пурнасть Иисус мельга ламо молицят . Мейле Павол ды Варнава мекев састь Листрав , Иконияв ды Антиокияв .
Тосо сынь кемекстасть Иисусонь мельга молицятнень оймест , тердсть сынст эрямс-аштемс кемемасонть . « Пазонь Инязорксчинтень совамодонок икеле миненек сави кирдемс ламо майсемат » , – кортасть сынь .
Весе кемицянь куротнева Павол ды Варнава аравтсть кемикуронь прявтт . Сестэ сынь постонь кирдемасо ды озномасо максызь сынст трямс-ваномс Азоронтень , конанень кармасть кемеме .
Апостолтнэ ютызь Писидиянть ды састь Памфилияв .
Пергесэ Азоронь валонть пачтямодонзо мейле сынь састь Атталияв .
Атталиясто венчсэ таго велявтсть мекев Антиокияв , косто Пазонь седейшкавань ванстома марто икеле кучозельть теемс се тевенть , конань ней топавтызь .
Мекев самодост мейле сынь пурнызь кемицянь куронть ды ёвтнизь весементь , мезе Пазось топавтсь вельдест ды кода Сон панжизе кемемас кенкшенть аволь еврейтнененьгак .
Тосо сынь Иисусонь мельга молицятнень марто кадновсть талайс .
Иудеясто Антиокияв састь ломанть , конат кармасть тонавтомо кемицятнень : « А карминдерятадо киськепень керявтомо Моисеень кармавтоманзо коряс , тынь а идевтядо » .
Мельтне явовсть , Павол ды Варнава пелькстазь сёвнозевсть Иудеясто сазь ломантнень марто . Окойники , састь ве мельс : Паволнэнь ды Варнаванень зярыя лия кемиця марто молема те тевенть коряс Ерусалимев апостолтнэнень ды кемицянь куронь прявтнэнень .
Кемицянь курось ильтинзе сынст ки лангов . Сынь ютасть Финикиянь ды Самариянь трокс ды ёвтнесть эрьва кува , кода велявтсть Пазонтень лия раськенсетне . Те кулясь кандыль кеняркс весе кемицятненень .
Вана сынь пачкодсть . Ерусалимень кемицянь курось , апостолтнэ ды кемикуронь прявтнэ сынст вастызь паро мельсэ . Павол ды Варнава ёвтнизь весементь , мезе Пазось тейсь-топавтсь сынст вельде ды кода Сон панжизе кемемас кенкшенть аволь еврейтнененьгак .
Кемицятне , конат ульнесть фарисейтнень ютксто , стясть ды мерсть : « Ней лия раськенсетненень теема киськепень керявтома , ды эряви вешемс пельдест Моисеень Коенть топавтоманзо » .
Апостолтнэ ды кемикуронь прявтнэ пурнасть вейсэнь промкс те кевкстеманть ваномга .
Кувака кортамотнеде мейле Петра стясь ды мерсь : « Кемиця ялгат , тынь содатадо , Пазось юткстонок умок кочкимим монь лия раськень ломантнень туртов Кенярксов кулянть пачтямо . Кадык марясызь сынь те кулянть монь кургсто ды совить кемемас .
Пазось , кона содасынзе ломантнень седеест , невтизе лия раськенсетненень Эсь паро мелензэ , зярдо казизе тенст Иневанькс Оймеялтонть истя жо , кода миненеккак .
Сон эзинзе яво сынст минек эйстэ мейсэяк , ды кемеманть вельде ванськавтынзе сынст седеест !
Мейс эно тынь снартневттядо-варчавтнетядо Пазонь цидярдоманть , зярдо путтадо кемицятнень кирьгас истямо ашко , кона эзь кандовкшно минек покштятненень , а кандови миненеккак ?
Минь кемтяно : Иисус Христос Азоронть чанстензэ вельде минь идевтяно , кода идевить сыньгак » .
Сестэ чатьмонезевсь весе промксось , весе кунсолость Варнавань ды Паволонь , конат ёвтнесть , кодат дивань тевть ды тамашат Пазось тейсь сынст вельде лия раськенсетнень ютксо .
Зярдо сынь прядызь ёвтнемаст , сайсь вал Яков . Сон мерсь : « Кемиця ялгат , кунсоломизь .
Симон ёвтнесь миненек , кода Пазось васенцеде невтизе мелявксонзо лия раськенсетнеде ды кода кочкась Эсензэ туртов ломанть сынст ютксто .
Истя жо кортыльть весе неть тевтнеде пазмарицятнеяк Пазонь пельде Сёрмадовкссонть :
“ Мейле Мон сан мекев ды одов кепедьса Давидэнь каладозь кудонзо , одс тейса ды витьса сень , мезесь тосо яжазель .
Кадык вешнесызь Азоронть весе лия ломантне ды раськетне , конатнень Мон кочкинь Эсень туртов . Истя корты Азорось , конась теи весе тень .
Пазось соды Эсензэ тевтнеде пингетнень ушодомадо икеле ” » .
Яков поладсь : « Секс , монь койсэ , миненек а эряви тейнемс стакачить лия раськенсетнень туртов , конат арсить самс Пазонтень .
Мекевланк , миненек сёрмадома тенст сёрмасо , мезде эряви кирдевемс : ярсамопельде , конась кандозь казнекс аволь алкуксонь пазнэнь ды секскак теевсь аваньксэкс ; усксевемадо , сывельде , конастонть апак нолда вересь , ды верде , ды лиянень а эряви теемс сень , мезе а эряви теемс эстеть .
Эдь Моисеень Коесь пачтяви ды ловнови вайгельсэ эрьва ошонь синагогасо эрьва оймсема чистэ пек умонь шкатнестэ саезь » .
Теде мейле апостолтнэ ды кемикуронь прявтнэ весе кемицятнень марто сайсть мель кочкамс эсест ютксто зярыя ломанть ды сынст кучомс Павол ды Варнава марто Антиокияв . Сынь кочкизь Иудань , конанень лиякс мерильть Барсаба , ды Силань . Неть кавтотне ульнесть кемицятнень ютксо ветицякс .
Мартост макссть сёрма , косо сёрмадозель : « Минь , апостолтнэ ды кемикуронь прявтнэ ды весе тынк кемиця ялгатне , кучтано шумбракстнемат тыненк , Антиокиянь , Сириянь ды Киликиянь кемицятненень , конат лия раськенсетнестэ велявтсть Пазонтень .
Миненек пачкодсть кулят , келя , тыненк састь таго-зяро минек кемикуронь ломанть , конатнень минь эзинек кучне . Сынь талакавтыдизь тынк ды кавтолдовтызь ойменк эсь кортамосост керявтомадо ды Коень топавтомадо кортазь .
Секскак минь пурнавинек вейс ды саинек мель кочкамс зярыя ломанть ды сынст кучомс тыненк минек вечкевикс Варнава ды Павол марто ,
конат весе эсь эрямост путызь важодемантень Иисус Христос Азоронть туртов .
Истя минь кучтано тенк Иудань ды Силань валсо кемекстамо минек сёрмадовксонть .
Иневанькс Оймеялтось ды минь сынек ве мельс : а стакалгавтомс тынк канстонк мейсэяк , ансяк эрявикс вешематнеде башка :
Кирдеведе аволь алкуксонь пазнэнь казнекс кандозь ярсамопельде , верде ды сывельде , конастонть апак нолда вересь , ды усксевемадо , ды лиянень а эряви теемс сень , мезе а эряви теемс эстеть . Эрядо неть кармавтовкстнэнь коряс , ды ули тенк паро . Уледе шумбрат ! »
Кучозтне пачкодсть Антиокияв . Тосо сынь пурнызь кемицянь куронть ды максызь сёрманть .
Ломантне ловнызь сонзэ ды кенярдозевсть те седеень оймавтыця кулянтень .
Иуда ды Сила сынсь ульнесть пазмарицякс , ды эсест кортамосост оймавтызь ды кемекстызь кемиця ялгаст .
Сынь ютавтсть тосо зярыя шка . Мейле кемицятне ёвтасть сыненст седейоймамонь валт ды ильтизь апостолтнэнень .
Сила , ялатеке , сайсь мель кадовомс тоско , Иуда мурдась Ерусалимев .
Павол ды Варнава кадовсть зярс Антиокияс , ёвтнесть Кенярксов кулянть ды ламо лия ломантнень марто пачтясть Азоронь валонть .
Зярыя шкань ютазь Павол мерсь Варнаванень : « Адя , таго содавтсынек кемиця ялгатнень весе оштнэва , косо тонавтынек Азоронь валонтень , ды вансынек , кода сынь пряст марить » .
Варнава саиксэлизе мартонзо Иоаннонь , конанень лиякс мерильть Марк .
Ансяк Павол ловсь : а эряви саемс сень , кона сынст кадынзе Памфилиясо ды эзь моле мартост вейсэнь тевентень , конань тееме сынь кучозельть .
Тень коряс сынст ютксо лиссь пси пелькстамо , ды сынь явсть вейке вейкедест . Варнава саизе Марконь ды мартонзо венчсэ тусь Киправ .
Павол кочкизе ялгакс Силань . Кемиця ялгатне ильтизь сонзэ Пазонь ванстома марто , ды сон тусь ки лангов .
Павол якась Сириява ды Киликиява , косо кемекстась кемицянь куротнень .
Павол пачкодсь Дербев ды мейле Листрав . Тосо эриль Иисусонь мельга молицясь Тимофей . Тимофеень авазо ульнесь еврей ава , кона кармась кемеме Христоснэнь , тетязо – грекель .
Листрань ды Икониянь кемиця ялгатне ёвтасть паро вал Тимофейде .
Павол сайсь мель саемс Тимофеень эсензэ марто якамо , секскак теевтсь тензэ киськепень керявтома кой . Тень сон теизе еврейтнень кувалма , конат тосо эрясть , эдь сынь содыльть : Тимофеень тетязо ульнесь грек .
Ошсто ошс якамсто сынь пачтясть кемицятненень кармавтовкстнэнь , конатнень максызь Ерусалимень апостолтнэ ды кемикуронь прявтнэ , ды кармавтсть топавтомс сынст .
Ды яла виевгадсь кемикуротнень кемемаст ды эрьва чистэ кассь ламочист .
Иневанькс Оймеялтось эзь мере тенст Асиясо Пазонь валонь пачтямодо , ды секскак сынь кочкизь кинть Фригиянь ды Галатиянь ютксо моданть трокс .
Зярдо пачкодсть Мисиянь модакирьксэнть видьс , саиксэльть мель ютамс Битинияв , ансяк Оймеялтось тов эзинзе нолда .
Секскак Мисиянть ютамодо мейле сынь састь Троадав .
Веть Павол несь неявкс . Лиссь тензэ Македониянь ломань ды энялдсь икелензэ : « Сак Македонияв , иневеденть трокс ютазь , ды лездак тенек » .
Те неявкстонть мейле минь чарькодинек : истя Азорось терди эйсэнек тов Кенярксов кулянть кандомонзо , ды прынек ве мельс сыргамс Македонияв .
Троадасто минь венчсэ туинек видьстэ Самотраки усияв , тосто , омбоце чистэнть – Неаполев ,
Неапольстэ – Филиппав , римень колонияв , кона ульнесь Македониянь васенце пельксэнть ошокс . Тосо ульнинек зярыя чить .
Оймсема чистэ минь лисинек ошонь орта ушов , леентень , косо еврейтне , кода минь арсинеккак , пурнавильть озномо . Минь озынек ды карминек кортнеме аватнень марто , конат тов пурнавсть .
Ютксост ульнесь Тиатир ошсто Пазонь ловиця ава , лемезэ Лидия . Сон микшниль питней тусто-якстере тюсонь коцт . Зярдо Лидия кунсолось , мезде кортась Павол , Азорось панжизе сонзэ седеензэ Паволонь кортамонть чарькодемантень .
Сонськак , кудоютконсетнеяк нававтозельть , ды сон пек тердсь минек эйсэ эстензэ : « Ловиндерятадо эйсэнь Азоронтень алкуксонь кемицякс , садо монень ды эрядо кедьсэнь » . Сонзэ энялдоманть минь топавтынек .
Таго весть ознома таркантень молемстэ минек ки лангсо вастовсь важо тейтерь . Сон ульнесь колазь аванькс оймеялтсо , кона вельдензэ кортыль сыця шкадонть . Сы шкадонть ёвтнематнесэ важо тейтересь кандыль ламо ярмакт эсь азортнэнь туртов .
Сон мольсь Паволонь ды минек мельга , истя сеерезь : « Неть ломантне Верепазонть важонзо ! Сынь ёвтнить седе , кода тенек идевемс ! »
Истя сон тейниль чиде чис . Окойники , Павол эзь кирдеве , велявтсь ёнонзо ды пшкадсь аванькс оймеялтонтень : « Иисус Христосонь лемсэ теть кармавтан : лиссть эйстэнзэ ! » Сеске аванькс оймеялтось кадызе важо тейтеренть .
Зярдо важо тейтеренть азоронзо чарькодсть : лезэнь лисьмапряст ёмась , сестэ сынь кундызь Паволонь ды Силань , ускизь ошкужос , прявтнэнень .
Ветизь ошонь ине прявтнэнень ды мерсть : « Неть ломантне еврейть , сынь минек ошонь сэтьмечинть колыцяст .
Сынь тонавтыть койтненень , конат аштить минек коенть каршо ды конатнень миненек , Римень масторонь ломантненень , а эрявить саемс ды топавтомс » .
Ошонь эрицятнеяк азаргадозь кепедевсть Паволонь ды Силань каршо , ды прявтнэ кармавтсть кайсевтнемест ды илейсэ чавомост .
Сынст пек чавизь ды ёртызь пекстамо кудос . Ванстыцянтень кармавтсть седе пштистэ ваномс мельгаст .
Истямо кармавтовксонь марязь , сон пекстынзе сынст сехте васоло потмарс , пильгест сёлгинзе кандс .
Пелевень шкасто Павол ды Сила озность ды морасть шнамо морот Пазонтень , лият пекстазтне кунсолость эйсэст .
Апак учо теевсь истямо виев модасорнома , мик пекстамо кудонть юрозо сыргстась таркастонзо . Сеске весе кенкштне панжовсть , весемень тертест прасть .
Зярдо ванстыцясь сыргозсь ды неинзе пекстамо кудонь панжадо кенкштнень , сон каподсь торо эсь прянзо маштомга , эдь сон арсесь : пекстазтне оргодсть .
Ансяк Павол серьгедсь тензэ : « Иля тее эстеть зыян ! Эдь минь весе тескетяно ! »
Ванстыцясь кармавтсь кирвазтемс тол , ёртозь ёртовсь Паволонь потмаронтень , ды тандадомадонть прясто пильгс сорнозь прась Паволонь ды Силань пильгезэст .
« Азорт-парочить , мезе монень теемс идеман кисэ ? » – кевкстинзе сынст пекстамо кудостонть ливтемстэ .
Тень каршо сынь мерсть : « Кемть Иисус Христос Азоронтень , сестэ идеват тон , ды тонь кудораськетнеяк » .
Сынь кармасть пачтямо Азоронь валонть сонензэяк , кудоютконсетнененьгак .
Пекстамо кудонь ванстыцясь сеске , секе вестэнть , саинзе сынст мартонзо , шлинзе-нардынзе аржост , ды нейке сонсь ды весе кудораськезэ нававтызь пряст .
Мейле сон ветинзе сынст эсь кудозонзо , андынзе ды весе эсь кудоютконсетнень марто пек кенярдозевсть , мекс кемезевсть Пазонтень .
Зярдо сась валскесь , ошонь прявтнэ кучсть пекстамо кудонь ванстыцянтень эсест пельде важодицят истямо кармавтома марто : « Нолдынк неть ломантнень » .
Пекстамо кудонь ванстыцясь мерсь Паволнэнь : « Прявтнэ кармавтсть нолдамонк . Лиседе ды азёдо седейоймамо марто ! »
Ансяк Павол мерсь важодицятненень : « Кода истя ? Сынь судтомо минек , чумовтомотнень , илейсэ чавимизь весень икеле , куш минь Римень масторонь ломантяно , ды ёртымизь пекстамо кудос . Ней сынст мелест нолдамонок салава ? Истя а ули ! Кадык сынсь сыть тей ды ливтьсамизь тестэ » .
Важодицятне пачтизь неть валтнэнь прявтнэнень . Зярдо тонат маризь , келя , Павол ды Сила Римень масторонь ломанть , сынь тандадсть .
Прявтнэ састь , апостолтнэнь кедьстэ вешсть чумонь нолдамот , ливтизь пекстамо кудостонть ды энялдсть ошонть кадомадо .
Пекстамо кудостонть лисемадо мейле Павол ды Сила састь Лидиянень . Тосо сынь вастовсть кемиця ялгатнень марто ды кемекстызь сынст оймест . Мейле Павол ды Сила тусть Филиппа ошстонть .
Павол ды ялганзо ютасть Амфиполенть ды Аполлониянть трокс , састь Фессалоникав , косо ульнесь евреень синагога .
Павол , кода свал тейнекшнесь , совась синагогав . Тосо мельга-мельцек колмо оймсема чинь перть кортнесь мартост Пазонь Сёрмадовкстонть ,
конань коряс чарькодевтсь ды невтсь : Пазонь кучовт Идицянтень алтазель пиштема ды кулозьстэ вельмема . « Те Иисусось , конань эйстэ мон ёвтнян тенк , улияк Пазонь кучовт Идицясь » , – кортась Павол .
Зярыя еврейть кемезевсть ды вейсэндявсть Паволнэнь ды Силанень , мартост ламо гректькак , конат ловсть Пазонть , ды аволь аламо содавикс аваткак .
Те сявадстовтынзе акемиця еврейтнень сельмест , ды сынь пурнызь нузякс нулгодькс ломантнень ошкужотнестэ ды ошонь эрицятненьгак ды кармасть ошонть азаргавтомо . Сынь вешнесть Паволонь ды Силань ды ливтиксэлизь сынст ломантнень икелев . Секскак каявсть Ясононь кудонтень .
Ансяк тосто эзизь муе апостолтнэнь . Сестэ саизь Ясононь ды лия кемицятнень , ветизь ошонь прявтнэнень . Азаргавтозтне пижнесть : « Сынь прянзо лангс велявтызь весе масторлангонть , ней вана састь тейгак !
Ясон жо саинзе сынст эсь кудозонзо . Сынь весе молить кесаренть мереманзо каршо ды свал кортыть лия инязоронь улемадо . А те инязорось , келя , Иисус ! »
Тень марязь , ошонь прявтнэ ды вейс пурнавозь ломантне теевсть теке азарсь кискат .
Ошонь прявтнэ васняяк сайсть Ясононь ды лиятнень пельде кемекстамо вал ярмакт марто ды мейле нолдызь .
Ансяк ушодовсь весь , кемиця ялгатне ильтизь Паволонь ды Силань Беройяв . Тов самодо мейле сынь мольсть евреень синагогав .
Беройянь еврейтне , аволь кода Фессалоникансетне , седе превеельть . Сынь мелень явозь кунсолызь тонавтома валонть ды эрьва чистэ вансть Пазонь Сёрмадовксонть , сень содамга : видестэ а видестэ корты Павол .
Ламот неть еврейтнень ютксто кемезевсть , мартост кемезевсть грекень содавикс аваткак ды цёраткак .
Ансяк зярдо еврейтне Фессалоникасо марясть , келя , Павол пачти Пазонь валонть Беройясояк , сынь састь товгак ды кармасть ломантнень апаро мельс совавтомо ды ацирьгавтнеме .
Кемиця ялгатне сеске ильтизь Паволонь буто иневедь чирев , Сила ды Тимофей кадовсть Беройяс .
Паволонь ильтицянзо уйсть мартонзо Афинав , мейле мурдасть мекев . Сынь пачтясть Паволонь пельде Силанень ды Тимофейнень энялдома – самс седе курок сонензэ .
Павол , эсь ялгатнень учозь , якась Афинава . Кежензэ савтызь аволь алкуксонь пазонь чачотне , конатнеде пешксель те ошось .
Секскак сон кортнесь синагогасо еврейтнень ды Пазонь ловиця гректнень марто . Эрьва чистэ кортнесь сетнень мартояк , конат вастовкшность тензэ наймансо .
Весть сонзэ марто кармасть пелькстамо домка превень вечкицятне . Сынь ульнесть Эпикуронь ды Зенононь мельга молицяст . Веенстнэ сынст эйстэ кевкстнесть : « Мезе ёвтыксэль те чаво чалгамонь чавицясь ? » Лиятне кортасть : « Сон , паряк , ёвтни лия масторонь пазтнэде » . Сынь кортнесть истя секс , мекс Павол ёвтнесь Кенярксов кулянть Иисусто ды кулозтнень вельмемадост .
Тень кувалма Паволонь ветизь промксос Ареопагов . « Ёвтак миненек , кодамо смустезэ те од тонавтоманть , конанень тон тонавтат ? » – кевкстизь Паволонь .
« Тон кортат таго-мезе ачарькодевикс . Ули меленек содамс , мейсэ смустезэ ? »
Афинань ломантне ды лия масторонсетнеяк , конат тосо эрильть , сехте пек вечкильть мездеяк одто кортнеме ды кунсоломо .
Ареопагонь промкссо Павол стясь ды мерсь : « Афинань ломанть ! Весемень кувалма мон неса , тынь пек мелявттадо пазнэнь сюконямодо .
Эдь ошканк якамсто ды озксонь тарканк ваномсто мон неинь мик истямо алтарь , конань лангсо сёрмадозь : “ Асодавикс Пазонтень ” . Мон ней ёвтнян тыненк те асодавикс Пазонть эйстэ , конанень тынь сюконякшнотадо , мик апак сода , кие Сон истямось .
Пазось , кона теизе мирэнть-масторонть ды весементь , мезе ули эйсэнзэ , Сон менеленть ды масторлангонть Азорост . Сон эри аволь кедьсэ теевть Пазонь кудова .
Ломантненень мезе тееви эсь кедьсэст Сонзэ туртов ? ! Сонензэ мезеяк а эряви . Сон Сонсь весе ломантненень максы эрямо , лексема ды весе лиянть .
Сон теинзе вейке верьстэ весе ломаньраськетнень , кадык эрить весе масторлангованть . Сон эрьвантень сынст эйстэ аравтсь шка ды эрямо тарка .
Сон теизе тень вана мекс : кадык вешнить ломантне Пазонть ды , паряк , щупазь-капазь мусызь . Пазось , ялатеке , минек эрьванть эйстэ авасоло .
Эдь Сонзэ эйсэ минь эрятанояк , якатанояк , ультянояк . “ Минь Сонзэ буень-раськень ” , кода теде кортасть тынк конат-конат моронь сёрмадыцятнеяк .
Истямо ладсо , бути минь лисинек Сонзэ буестэ-раськестэ , сестэ миненек а эряви арсемс , буто Пазонть чачозо сырнестэ , сиясто , эли кевстэ теезь чопачань кондямо . Пазонь чачось а моли ломанень кедьсэ ды мельсэ теезенть ёнов , Сон – овсе лия .
Пазось кувать цидярдсь ды эзинзе чумондо ломантнень сеть шкатнестэяк , зярдо сынь Сонзэ а содылизь . Вана ней Сон кармавты весень эрьва косо кадомо эсест пежетест .
Сон путсь чи , зярдо карми видестэ судямо масторлангонь весе ломантнень . Судиякс ули Ломань , конань Сон икеле аравтызе те тевенть топавтомо . Пазось кемекстызе те кочкамонть весе ломантнень икеле , зярдо вельмевтизе Сонзэ кулозьстэ ! »
Зярдо сынь марясть кулозьстэ вельмемадонть , конат-конат кармасть Павол лангсо пеедькшнеме , лиятне жо мерсть : « Те тевенть коряс минек ули меленек кунсоломс тонь лия шканеяк » .
Теке марто Павол кадызе Ареопагонь промксонть .
Зярыя ломанть ялатеке вейсэндявсть Паволнэнь , кармасть кемеме . Сынст ютксо ульнесть Ареопагонь ломанесь Дионисий , Дамарь лемсэ ава ды лияткак .
Теде мейле Павол кадызе Афинанть ды тусь Коринфев .
Тосо сон вастсь еврей , лемезэ Акила , чачомань коряс Понтсто . Сон Прискилла нинзэ марто сась аволь умок Италиясто секс , мекс Клавдий кесаресь кармавтынзе весе еврейтнень кадомс Рименть . Павол сась сыненст .
Сынь Павол марто ёроковольть вейке тевсэ – ульнесть коцткудонь теицят , – ды секс Павол кадовсь кедьсэст вейсэ важодеме .
Эрьва оймсема чистэнть сон кортнесь синагогасо , снартнесь совавтомс кемемас еврейтнень ды гректнень .
Зярдо Македониясто састь Сила ды Тимофей , Павол , оймеялтонть ветямонзо коряс , невтсь еврейтненень : Иисус – те Пазонь кучовт Идицясь .
Ансяк зярдо еврейтне кармасть сонзэ каршо молеме ды сёвнозь кортамо , сон оршамонзо лангсто сорновтызе пуленть ды мерсь тенст : « Тынь тынсь чумот эсенк ёмамосонк ! Мон ваньксан , икеленк а чуман . Ней туян тонавтомо лия раськенсетнень » .
Павол лиссь синагогастонть ды совась Пазонь ловиця ломаннень , Юстуснэнь , конань кудозо синагоганть вакссоль .
Крисп , синагогань прявтось , ды весе кудораськезэ кемезевсть Азоронтень . Кемезевсть ды нававтызь пряст Коринф ошонь ламо лия эрицятнеяк , конат кунсолыльть Паволонь .
Весть веть Азорось мерсь Паволнэнь неявкссо : « Иля пеле ! Седе товгак кортак , иля чатьмоне .
Мон – тонь марто , секс киньгак виезэ а саты теемс тонеть зыян . Те ошсонть ламо Монь кемевикс ломанень » .
Ды Павол эрясь тосо , Пазонь валонтень тонавтозь , омбоце пель ие .
Зярдо Акайясо путозель губернаторокс Галлион , еврейтне вейсэндявсть Паволонь каршо ды ветизь сонзэ судс .
Сынь кармасть чумондомонзо : « Те цёрась терди ломантнень Пазонть ловомо аволь минек Коенть коряс » .
Павол мезеяк эзь кенере ёвтамо , кода Галлион пшкадсь еврейтненень : « Еврейть ! Улиндеряй те тевсэнть коень кодамояк коламо эли покш зыян , сестэ монь улевель тувталом кунсоломс тынк .
Молиндеряй тесэ пелькстамось-спорямось кодамо-бути тонавтомадо , лемтнеде ды тынк Койденть , юкснеде неть сюлмотнень тынсь . Те тевсэнть мон тенк а карман судиякс » .
Ды сон панинзе сынст судямонь кудостонть .
Сестэ гректне кундызь Состенэнь , синагогань прявтонть , ды пек чавизь видьстэ судямонь кудонть кустема лангсо . Галлион эзь яво тенень кодамояк мель .
Павол ульнесь Коринфсэ таго сатышка ламо чить . Мейле сон ёвтась туемань валт , кадынзе кемиця ялгатнень ды венчсэ тусь Сирияв . Мартонзо тусть Акила ды Прискиллаяк . Кенкреясо , туемадонзо икеле , Павол нарынзе черензэ секс , мекс макссь Пазонтень алтамонь кеме вал .
Зярдо састь Эфесэв , Павол кадынзе Акилань ды Прискиллань . Сонсь совась синагогав ды кармась кортнеме еврейтнень марто .
Сынь энялдсть : “ Кадовт минек марто зярыя шкас ” . Ансяк Павол эзь кадово .
Туемстэнзэ сон мерсь : « Монень эряви ютавтомс сыця покшчинть Ерусалимсэ . Тей мон таго сан , бути карми улеме Пазонть мелезэ » . Ды венчсэ тусь Эфесстэ . Акила Прискилла марто кадовсь Эфессэ .
Кесариясо сон валгсь венчстэнть ды тусь ялго Ерусалимев , косо вастовсь тосонь кемицятнень марто , мейле тусь Антиокияв .
Павол эрясь тосо зярыя шка . Мейле сон сыргась тосто , ошсто ошс ютызе Галатиянь ды Фригиянь ёнкстнэнь , косо кемекстась весе Иисусонь мельга молицятнень кемемаст .
Эфесэв те шкане сась вейке еврей , лемезэ Аполлос . Сон чачоманзо коряс ульнесь Александриясто , парсте содылинзе Пазонь Сёрмадовкстнэнь , кортамосояк ульнесь кол .
Сон тонавтозель “ Азоронть кинтень ” , псистэ ды видестэ ёвтнесь Азородонть , куш сонсь содылизе ансяк Иоаннонь нававтоманть .
Синагогасояк сон ушодсь кортамо апак пеле . Зярдо Акила ды Прискилла маризь Аполлосонь , сынь сонзэ тердизь эстест ды седе домкасто панжизь тензэ “ Азоронь кинть ” .
Зярдо Аполлос сайсь мель молемс Акайяв , кемиця ялгатне лездасть тензэ ды кучсть тосонь кемицятненень мартонзо сёрма , конань эйсэ энялдсть парсте вастомадонзо . Тов сазь , сон пек лездась сетненень , конат Пазонть чанстензэ кувалма кармасть кемеме .
Аполлос весень икеле виевстэ лангс ливтизе еврейтнень авиде тонавтоманть . Пазонь Сёрмадовкстнэнь вельде сон кемевиксстэ невтсь весенень : Иисус – те Пазонь кучовт Идицясь .
Се шкастонть , зярдо Аполлос ульнесь Коринфсэ , Павол , пандов таркатнень ютамодост мейле , сась Эфесэв . Тосо сон вастовсь зярыя кемиця марто .
« Тынк лангс валовсь Иневанькс Оймеялтось , зярдо кармиде кемеме Иисуснэнь ? » – кевкстинзе Павол . « Кодамояк Иневанькс Оймеялтто минь эзинек марсеяк » , – мерсть тонат .
Сестэ Павол кевкстинзе : « Эно кодамо нававтомасо-лемдемасо тынь нававтозь ? » « Иоаннонь нававтомасонть » , – мерсть сынь .
Павол мерсь : « Иоаннонь нававтомазо ульнесь пежетнень эйстэ велявтомань нававтомакс . Сон тердсь Израилень ломантнень кемемс сенень , кинень самаль сонзэ мельга : Христос Иисуснэнь » .
Зярдо кемицятне теде марясть , сынь нававтызь пряст Иисус Азоронть лемс .
Ды зярдо Павол путынзе эрьвань пряс кедензэ , Иневанькс Оймеялтось валгсь лангозост , сынь кармасть кортамо лия кельсэ ды пазмарицянь валсо .
Весемезэ эйстэст ульнесь кемгавтовошка ломань .
Павол тонавтсь синагогасонть пецек колмо ковт , апак пеле кортнесь тосо ломантнень марто Пазонь Инязорксчиденть ды снартнесь совавтомс эйсэст кемемас .
Ялатеке конат-конат кевензавтызь седеест ды эзть сае кемемань мель , весемень икеле сёвность Азоронть кинзэ . Сестэ Павол нетнень кадынзе . Сон явинзе эйстэст кемицятнень ды чистэ чис тонавтсь сынст Тиранонь тонавтома кудосонть .
Истя мольсь кавто иень перть . Секскак Асиянь весе эрицятне , кода еврейтне , истя гректнеяк , маризь кулянть Иисус Азородонть .
Пазось тейнесь Паволонь вельде эрьва кодат тамашат .
Истя Паволонь лангсто сайнильть ливезь пацинетнень ды важодема икельгапацятнень , путнильть сынст сэредицятнень лангс ды теде пиштицятнень ормаст ютыльть , апаро оймеялтнэяк лисильть эйстэст .
Сестэ евреень конат-конат оймеялтонь якиця-пакиця пансицятне кармасть ледстнеме Иисус Азоронь лементь апаро оймеялтсо колазтнень шумбралгавтомга . Сынь кортнесть : « Кармавттано тенк Иисусонь лемсэ , конадо ёвтни Павол : лиседе те ломаньстэнть ! »
Истя тейсть евреень Скева попонь покшонть сисем цёранзояк .
Ансяк апаро оймеялтось тень каршо мерсь тенст : « Иисусонь содаса , Паволонь коряскак марсинь , а тынь кить истятнэ ? »
Ды цёрась , конань эйсэ ульнесь апаро оймеялтось , каявсь лангозост ды истя чавинзе , сынь мик штапо ды весе веревть менсть кудостонть .
Зярдо теде кармасть содамо еврейтне ды гректне , конат эрильть Эфессэ , сынь пек тандадсть ды Иисус Азоронть лемензэ кармасть седеяк верев кепедеме .
Сетнень эйстэ , конат кармасть кемеме , ламот сыльть ды весемень икеле видькстыльть берянь тевдест .
Ламот , конат теде икеле теильть мунямонь-орожиямонь тевть , кандылизь ве таркас мунямонь книгаст ды весень икеле пултылизь сынст . Зярдо ловизь пултазь книгатнень питнест , весемезэ лиссь ведьгемень тёжа драхмат .
Истя виевстэ сравтовсь ды кемекставсь Азоронь валось .
Весе неть тевтнеде мейле Павол , Оймеялтонть мереманзо коряс , сайсь мель молемс Македониянь ды Акайянь трокс Ерусалимев . « Ерусалимденть мейле монень эряви улемс Римсэяк » , – кортась сон .
Сон кучинзе Македонияв кавто лездыцянзо , Тимофеень ды Эрастонь , сонсь жо зярыя шкас кадовкшнось Асиясо .
Те шкане Эфессэ кепедевкшнесь покш шалт Азоронть кинзэ каршо .
Сиянь чавиця вейке гизай , лемезэ Димитрий , сиясто тейниль Артемида авапазонь вишкине озкскудынеть . Те максыль покш сюпавчи сынст тейницятненень .
Димитрий пурнынзе сынст ды те тевсэнть лия важодицятненьгак ды мерсь тенст : « Ялгат , тынь содатадо , те тевесь парсте лезды миненек .
Теке марто тынь неиде ды мариде , кода те Паволось Эфессэнтькак , весе Асиясонтькак эсензэ кортамотнесэ манчезь велявтсь ламо ломанть эсензэ кемемантень . Сон корты , келя , ломанень кедьсэ теевть пазтнэ – аволь алкуксонь пазт .
Те тандавтни аволь ансяк сень кувалма , мекс минек тевесь ёмавтсы паро лемензэ . Теде башка ине Артемиданть озкскудозо ёмавтсы питнензэ . Ды весе те прядови вана мейсэ : минек ине авапазонок , конанень сюкони весе Асиясь ды Римень весе мастороськак , ёмавтсы эсензэ инексчинзэ » .
Тень марязь , сынь весе ацирьгадсть ды кармасть рангомо : « Эфесэнь Артемидась инеде ине ! »
Курок весе ошоськак лажнозевсь . Весе ломантне ёртозь ёртовсть амфитеатрав , каподизь ды ускизь мартост Паволонь ялгатнень Гаень ды Аристарконь , конат састь Македониясто .
Павол сонсь арсесь лисеме ломантнень юткс , ансяк кемицятне эзизь нолда .
Теде башка зярыя ломанть Асиянь прявтнэнь юткстояк , конат ульнесть Паволонь ялгакс , кучсть тензэ энялдома а лисемс амфитеатрав .
Те шкане пурнавозтне пачк талакадомасольть : веенст пижнесть вейке , омбонст – лия . Ламотне тунь эзть сода , мейс тей пурнавсть .
Еврейтне ломантнень ютксто ливтизь Александрань . Сон аволдась кедьсэнзэ ды бажась чарькодевтемс ломантнень , мейсэ тевесь .
Ансяк зярдо чарькодсть , сон еврей , весе кармасть ве вайгельсэ сеереме : « Эфесэнь Артемидась инеде ине ! » Ды истя сынь сеересть кавтошка часонь перть .
Сестэ лиссь ошонь прявтось . Сон энгамтынзе ломантнень ды мерсь : « Эфесэнь эрицят , арази весе масторлангсонть а содыть : Эфессэ ванстови ине Артемидань озкскудось ды чачось , кона прась менельстэ ? !
Тень коряс а мезть пелькстамс . Энгамодо ды эрязкалезь мезеяк илядо тее .
Неть ломантне , конатнень тынь ветинк тей , а чумот : сынь Артемидань озкскудостонть мезеяк эзть сала ды тынк авапазонтькак эзизь сялдо-покорда .
Улиндеряй Димитриень ды сонзэ ялганзо киньгак лангс чумондомаст , минек тень туртов улить судонь теемань чить ды судиця ломанть . Вейкест-вейкест лангс пеняцицятне кадык молить тов .
Улиндеряйть тынк кодаткак лия кевкстеманк , максынк ваномост раськень промксонтень , кона ютавтови коень коряс .
Ванодо , течинь тевенть кувалма аволимизь чумондо минек прявтнэнь каршо кепедевеманть кисэ . Эдь миненек стака улевель толковамс сыненст те шалтонть тувталонзо » . Неть валтнэде весе пуромозь ломантне энгамсть ды тукшность эсь кудоваст .
Ломантнень кепедевеманть оймамодо мейле Павол тердинзе Иисусонь мельга молицятнень , ёвтась тенст кемекстыця валт , сюконясь ды тусь Македонияв .
Сон ютынзе сеть таркатнень ды кемицятненень ламо кортась истямо валсо , конат кемекстасть сынст оймест . Истя сон сась Грецияв ,
косо ульнесь колмо ковт . Зярдо сон венчсэ туиксэль Сирияв , еврейтне анокстасть сонзэ маштомонзо . Теде марязь , Павол сайсь мель мурдамс таго Македониянь трокс .
Сонзэ марто вейсэ тусть Асиянь видьс Пиррэнь цёразо Сопатра Беройя ошсто , Аристарк ды Секунд Фессалоникасто , Гай Дербестэ , Тикик ды Трофим Асиясто ды Тимофей .
Сынь ютасть икелев ды учость эйсэнек Троадасо .
Минь жо покш венчсэ сыргинек Филиппасто Ламбамсто сюкоронь покшчиденть мейле ды вете чинь ютазь вейсэндявинек мартост Троадасо . Тосо ульнинек сисем чить .
Оймсема чинь чокшнестэ , чинть валгомадо мейле , минь пурнавинек кшинь синдеме . Павол пурнась сыця чистэнть ки лангов , кортнесь весень марто пелевес .
Вере нупальсэнть , ков минь пурнавинек , палсть ламо лампат .
Вальма лангсо озадоль од ломань , лемезэ Эвтик . Паволонь кортамсто од ломанесь нуваземсь ды удомсто прась колмоце кудонть сэрьстэ алов . Кепедемстэ редизь : сон кулозель .
Павол валгсь , комась од ломаненть вельксс ды кутмордызе сонзэ . « Илядо мелявто , – мерсь Павол , – сон жив ! »
Павол таго кузсь вере нупальс , косо пурнавозельть весе , синтризе кшинть ды ярсась мартост . Сон кувать , малав валскес , кортась пурнавозтнень марто ды мейле тусь эсь кияванзо .
Од ломаненть ветизь кудов живстэ , ды тень эйстэ весе пек кеняргадсть .
Минь озынек покш венчс ды туинек Ассов , косо Павол вейсэндявиксэль миненек . Сон эсь мелензэ коряс Ассов кинть ютызе ялго .
Ассосо сон вастымизь , озась минек венчентень , ды минь туинек Митилинав .
Омбоце чистэ минь таго ведьга туинек тосто седе тов ды пачкодинек Киосос . Чинь ютазь минь ульнинек Самоссо , ды Трогиллияв совамодо мейле таго чинь ютазь пачкодинек Милетэв .
Павол сайсь мель вакска ютамс Эфесэнть , Асиясо а кирдевемга . Сон пек капшась , бути те топавтови , кенеремс Ерусалимев Ведьгеменце чинь покшчинтень .
Милетстэ Павол кучсь Эфесэв кулянь пачтиця , кемицянь куронь прявтнэнь тердемга .
Зярдо тонат састь , сон мерсь тенст : « Тынь тынсь содатадо , кода мон эринь мартонк Асияв самодон мейле васенце чистэнть саезь .
Мон сэтьместэ ды ламо сельведь марто важодинь Азоронтень . Мон эзинь вано варчавтнематнень лангс , конатнень монень савсь кирдемс еврейтнень зыянов арсематнень кувалма .
Мон эзинь стувто мезеяк эрявиксэнть эйстэ , мезде монень кортамаль тенк . Мекевланк , кортынь апак кекшне весемень икеле ды тонавтынь тынк кудосто кудос яказь .
Мон пек тердинь еврейтнень ды гректнень , пежетест кадозь , велявтомс Пазонтень ды кемевемс минек Иисус Христос Азоронтень .
Ней вана , Оймеялтонть кармавтомасо сюлмазь , молема тень Ерусалимев , кадык а содангак , мезе тосо учи эйсэнь .
Ансяк вейкеде содан : эрьва ошсонть Иневанькс Оймеялтось корты монень пекстамо кудодо ды пиштемадо , конатне монь учнить .
Ялатеке мон эсь эрямом мезекскак а путан , а пелян куломадояк . Монень эряви ансяк кеняркс марто ютамс эсь ким ды парсте прядомс важодеманть , конань максызе монень теемс Иисус Азорось , – пачтямс Кенярксов кулянть Пазонь чанстеденть .
Мон эринь тынк ютксо , ёвтнинь тыненк Пазонь Инязорксчиденть . Ней вана содан : кияк тынк эйстэ монь зярдояк мейле а несамам .
Секс мон течи яволявтнян : бути кияк тынк эйстэ моли ёмамос , монь теньсэ чумом арась .
Эдь мон свал тенк ёвтнинь Пазонть весе мелензэ-арсевксэнзэ , мезеньгак апак стувто .
Ванодо эсенк мельга ды весе стаданть мельгаяк , конанень Иневанькс Оймеялтось путыдизь ваныцякс . Ванстодо Азоронть ды Пазонть кемикуронзо , конань Сон Эсь верензэ питнесэ рамизе-идизе Эсензэ туртов .
Мон содан : туемадон мейле тыненк сыть азарсь верьгизт , конат стаданть а жалясызь .
Тынсенк юткстояк лисить ломанть , конат кармить кенгелеме , виде кинть лангсто кемицятнень эсь мельгаст саемга .
Секс илядо удо ды кирдеде мельсэнк , кода мон колмо иень перть чинек-венек апак лотксе сельведь марто тонавтынь тынк .
Ней вана кемиця ялган , мон кадтадызь тынк Пазонть мелявтыця кедензэ лангс ды Сонзэ чанстенть эйстэ кулянтень . Те кулянть ули виезэ кемекстамс тынк ды максомс тенк алтазь вадря таликанть Пазонь весе ломантнень ютксо .
Мон эзинь бажа саеме эсень туртов киньгак пельде а сия , а сырне , а оршамопель .
Тынсь содатадо , вана неть кедтнесэ мон тринь-андынь эсь прямгак , ялгатненьгак .
Теньсэ мон невтинь тенк : вана истя , важодезь , эряви лездамс кажовтненень ды мельсэ кирдемс Иисус Азоронть валонзо . Сон Сонсь мерсь : “ Седе уцяскав максыцясь – аволь саицясь ” » .
Тень ёвтазь , Павол весемень марто пульзясь кумажа лангс ды ознось .
Весе авардсть , кутморясть Паволонь ды палсесть эйсэнзэ .
Сынст сехте пек ризнэвтизь сонзэ валонзо : « Тынь монь зярдояк мейле а несамизь » . Ды теде мейле кемиця ялгатне Паволонь ильтизь покш венченть видьс .
Ильтицятнень марто явовомадо мейле минь лисинек иневедьс ды туинек видьстэ Кос усиянтень . Омбоце чистэнть минь сынек Родосов , тосто туинек Патарав .
Тосо муинек покш венч , кона пурныль туеме Финикияв , ды те венчсэнть сыргинек седе тов .
Зярдо минь неинек Кипранть , ютынек сонзэ вакска видь кедь ёндо . Сестэ минь кинть саинек Сириянть ёнов ды лоткакшнынек Тирс , косо эрявсь валгстомс покш венчстэнть та-кодат курмот-кармот .
Тосо минь муинек Иисусонь мельга молицят ды эринек сынст кедьсэ сисем чить . Сынь , Оймеялтонть мельспутоманзо коряс , кортасть Паволнэнь : « Иля яка Ерусалимев ! »
Ялатеке , зярдо шказо сась , минь сыргинек седе тов . Весе кемиця ялгатне , поланек-эйкакшнек , ильтясть эйсэнек ошстонть . Ведь чиресэнть минь пульзинек кумажа лангс ды ознынек .
Мейле ёвтынек туемань сюкпрят эрьвейкенень ды озынек покш венчентень . Ломантне мурдасть эсест кудова .
Тир ошсто минь сынек Птолемаидав . Тосо содавтынек кемиця ялгатнень ды мартост ульнинек ве чи .
Омбоце чистэнть минь Павол марто сыргинек Кесарияв , лоткинек Филип евангелистэнть кудос , кона ульнесь Ерусалимсэ сисем кочказтнеде вейкекс .
Филипень ульнесть мирденень апак максо ниле тейтерензэ , конатнень ульнесь пазмарицянь валсо кортамонь казнест .
Зярыя чинь ютазь , зярдо минь ульнинек тосо , Иудеясто сась Агав пазмарицясь .
Сон совась миненек , саизе Паволонь карксонзо , сюлмсинзе эсензэ кедтнень-пильгтнень ды мерсь : « Иневанькс Оймеялтось корты : “ Истя еврейтне Ерусалимсэ сюлмсесызь те карксонь азоронть ды макссызь сонзэ лия раськенсетнень кедь алов ” » .
Зярдо тень маринек , минь ды тосотне карминек энялдомо Паволнэнь : « Иля моле Ерусалимев ! »
Ансяк Павол тень каршо мерсь : « Мезе тынь тейтядо , мекс авардтядо , мекс сезнетядо седеем ? Мон аволь ансяк сюлмсемс максовлия прям , анокан куломскак Ерусалимсэ Иисус Азоронть кисэ » .
Зярдо минь чарькодинек , сон мелензэ а полавтсы , лоткинек энялдомодо ды меринек : « Кадык топавтовови Азоронть мелезэ » .
Сеть читнеде мейле , конат ютавтозельть Кесариясо , минь пурнынек-сэрнинек ды туинек Ерусалимев .
Мартонок сыргасть зярыя тостонь кемицят . Сынь минек ветимизь Мнасононь кудос , косо анокстазель миненек эрямо тарка . Мнасон Кипрань ломанель , умонь кемицятнень эйстэ вейкель .
Ерусалимсэ кемиця ялгатне вастымизь кенярдозь .
Омбоце чистэнть минь Павол марто молинек Яковнень . Кемикуронь прявтнэяк весе тосольть .
Шумбракстнемадо мейле Павол педе пес ёвтнизе весементь , мезе Пазось сонзэ важодеманзо вельде тейсь лия раськетнень ютксо .
Яков ды весе лиятне кунсолызь Паволонь ды инелгавтнизь Пазонть . Мейле Паволнэнь мерсть : « Кемиця ялганок , тон содат , ней еврейтнень ютксо кемицятнеде кармасть улеме тёжат , ды весе сынь седейшкава ванстыть Моисеень Коенть .
Сыненст ёвтасть , келя , тон весе еврейтнень , конат эрить лия раськетнень ютксо , тонавтат Моисеень Коенть эйстэ потамо . Тон , келя , кортат : сыненст а эряви эсест цёрынетненень теемс киськепень керявтоманть ды а эряви эрямс минек раськень весе койтнень-кирдатнень коряс .
Ней мезе тенек теемс ? Сынь , нама , марить самодот , ды пурнавить ламо ломанть .
Кунсоломизь , тейть минек превспутоманть коряс . Минек ютксо улить ниле ломанть , конат макссть алтамо вал Пазонтень .
Саить сынст , ютак мартост ванськавтовомань илат ды пандт пряст нарамонь кисэ . Сестэ весе несызь : апаро кулятне тонь леметь перька аволь видеть – тон эрят Коенть коряс .
Лия раськенсетненень , конат совасть кемемас , минь уш сёрмасо кучинек эсенек меленек-превенек . Кадык сынь а кирдить мезеяк истямо . Сынь кирдевест ансяк аволь алкуксонь пазнэнь казнекс кандозь ярсамопельде , верде , сывельде , конастонть апак нолда вересь , ды усксевемадо » .
Сестэ Павол саинзе мартонзо неть ломантнень ды омбоце чистэнть ютавтынзе мартост вейсэ ванськавтовомань илатнень . Мейле сон совась Пазонь кудос ды яволявтсь , зярдо прядови неть нилетнень ванськавтовомань шкаст ды зярдо эрьванть кисэ максови Пазонтень казне .
Зярдо прядовкшнось ванськавтома шкань сисемеце чись , зярыя еврейть , конат Асиястольть , неизь Пазонь кудосто Паволонь . Сынь кепедизь перька аштиця ломантнень , кундызь Паволонь
ды кармасть пижнеме : « Израилень ломанть ! Лездадо ! Те цёрась сравтни эрьва кува тонавтома , кона моли минек раськенть каршо , минек Коенть каршо ды те иневанькс тарканть каршо . Ней , теде башка , сон ветясь Пазонь кудозонок аволь еврейть , тень эйсэ нулгодькстызе те иневанькс тарканть ваньксчинзэ » .
Теде икеле сынь ошсо некшнизь Павол марто вейсэ Трофимень , кона Эфесстэль . Ды секс сынь арсесть , Павол , нама , ветнилизе тонань Пазонь кудос .
Весе ошось шалнозевсь . Паволонь каподизь , ускозь ускизь Пазонь кудостонть ды Пазонь кудонь кенкштнень сеске пекстызь .
Сынь арсесть маштомс Паволонь , ансяк кулясь весе Ерусалименть лажнозевемадонть пачкодсь римень ушмонь тёжань прявтонтень .
Сон сеске сайсь зярыя сядонь прявтт ды ушмант ды лиссь пурнавозтненень . Зярдо шалныцятне неизь тёжань прявтонть , сынь лоткасть Паволонь чавомодо .
Тёжань прявтось саизе Паволонь , кармавтсь тертямонзо кшнинь кавто тертьсэ . Сон кевкстинзе ломантнень , кие те истямось ды мезе сон тейсь .
Пурнавозтнень ютксто веенст кармасть пижнеме седе , омбонст лиядо . Истямо шалтсонть тёжань прявтонтень кодамояк смусть эзь чарькодеве , ды сон кармавтсь ветямс Паволонь ушмокудос .
Зярдо сынь кустема лангсольть , пурнавозтне пек азаргадсть ды ушмантнэнень савсь кандомс Паволонь кедь лангсост .
Ломантне мольсть мельгаст ды пижнесть : « Кулома тензэ ! »
Ушмокудов совамсто Павол кевкстизе тёжань прявтонть : « Мерят-арась монень пшкадемс тонеть вейке вешемань кувалма ? » « Арази тон кортат грекень кельсэ ? » – дивазевсь се .
« Сестэ , лисни , тон аволь се египетэнь ломанесь , кона аволь умок кепедевкшнесь масторонь прявтнэнь каршо ды ливтекшнесь эсензэ марто чаво модав ниле тёжат нельгицят-маштницят ? »
« Арась . Мон евреян , – мерсь Павол , – Киликиянь Тарс ошсто , кона весенень содавикс . Энялдан , макст монень ёвтамс вал ломантненень » .
Тона макссь тензэ вал . Павол стясь кустеманть лангс ды кедень аволдамосо тердинзе ломантнень чатьмонеме . Зярдо весе опамсть , Павол кармась кортамо евреень кельсэ :
« Покштят-тетят ды ялгат-оят ! Кунсоломизь . Мон ёвтан икеленк зярыя валт эсь прям идемга » .
Зярдо ломантне маризь , Павол корты евреень кельсэ , сынь седеяк кармасть каштмолеме . Павол поладсь :
« Мон евреян , чачинь Киликиясо , Тарс ошсо , ды касынь те ошсонть . Ды тесэ , Гамалилэнь кедьсэ , мон ульнинь тонавтозь покштятнень Коень кеместэ топавтомантень-кирдемантень . Мон весе вийсэнь тюринь Пазонь тевенть кисэ , кода течи тюри эрьвась тынк эйстэяк .
Мон пансинь мик маштомас Азоронть киява молицятнень , кундсинь цёратнень ды аватнень , ёртовтнинь эйсэст пекстамо кудова .
Теде соды попонь прявтоськак , раськень весе прявтнэяк . Монень мик максозельть пельдест сёрмат Дамасконь еврейтненень . Мон молинь тов неть ломантнень кундсеме ды Ерусалимев тертязь сынст пачтямо чумонь пандовтомань кисэ .
Ды вана мезе лиссь монь марто Дамаск ошонть маласо , ки лангсо : чикуншкане апак учо валдомтымим менельстэ ине валдо .
Мон прынь мода лангс ды маринь вайгель , кона мерсь тень : “ Савла ! Савла ! Мекс тон пансят Эйсэнь ? ”
Мон кевкстия : “ Тон кият , Азоро ? ” Сон мерсь : “ Мон Назаретэнь Иисусан , конань тон пансят ” .
Монь ялгатне неизь валдонть ды пек тандадсть , ансяк Сень вайгелензэ , кие монень кортась , сынь эзизь маря .
Мон таго кевкстия : “ Азоро ! Мезе монень теемс ? ” Азорось мерсь монень : “ Стяк ды азё Дамасков . Тосо весементь ёвтасызь , мезе теть теема ” .
Ине валдось монь сокоргавтымим , секскак ялган кедте ветимизь Дамаск ошов .
Тосо эрясь Анания , Коенть педе пес кирдиця ломань , конань весе Дамасконь еврейтне шнасть .
Сон совась монень ды мерсь : “ Савла ялгам , велявтозо теть сельмевалдось ! ” Сеске мон карминь нееме ды ваномо сень лангс , кие ёвтынзе монень неть валтнэнь .
Сон мерсь : “ Минек покштятнень-тетятнень Пазост тонь кочкинзеть Сонзэ мелензэ содамо , Видечисэнть нееме ды Сонзэ вайгелензэ марямо , зярдо Сон теть пшкади .
Тон улят весе ломантнень икеле Сонзэ ёвтницякс сень коряс , мезе неить ды мезе марить .
Сестэ мезе жо тон учнят ? Озномасот тердик Азоронть лездыцякс . Стяк , нававтык прят ды шлить пежететь ” .
Мейле мон велявтынь Ерусалимев ды , Пазонь кудосо озномсто , кучозель тень неявкс .
Мон неия Азоронть , кона мерсь монень : “ Капшак ды нейке кадык Ерусалименть : неть ломантне а кармить кемеме тонь валозот Мондень ” .
Мон меринь тень каршо : “ Азором , неть ломантне содыть , кода мон , синагогасто синагогав яказь , кундсилинь ды локшосо керсилинь Тонеть кемицятнень .
Ды зярдо валовсь Стефанонь , Тондеть ёвтницянть , верезэ , монгак тосо аштинь ды ульнинь сонзэ маштоманзо кисэ . Мон мик ванстынь сонзэ маштыцятнень оршамопелест ” .
Сестэ Азорось мерсь монень : “ Азё . Мон кучтан тонь васов , лия раськенсетненень ” » .
Неть валтнэнь видьс пурнавозтне кунсолость Паволонь . Ансяк неть валтнэде мейле сынь кармасть рангомо : « Истямонть нардама моданть лангсто ! Сонензэ а эряма ! »
Сынь рангсть , сезнесть ланга оршамост , коморсост ёртнесть коштс пуленть .
Тёжань прявтось кармавтсь Паволонь ветямс ушмокудов , тосо локшосо керямс ды парстине кевкстнемс сонзэ , мекс ломантне истя пижнесть лангозонзо .
Зярдо Паволонь сюлмсизь локшосо керямс , сон пшкадсь вакссонзо аштиця сядонь прявтонтень : « Мери-арась коесь тенк локшосо керямс Римень масторонь ломаненть , кона судскак арасель максозь ? »
Зярдо тень маризе сядонь прявтось , сон мерсь тёжань прявтонтень : « Мезе тон теят ? Те ломанесь – Римень масторонь ломань » .
Сестэ тёжань прявтось лиссь Паволнэнь ды кевкстизе : « Тон алкукс Римень ломанят ? » « Алкукс » , – мерсь Павол .
Сестэ тёжань прявтось мерсь : « Монень савсь покш питне пандомс Римень ломанькс арамга » . « Мон вана чачинь Римень ломанекс » , – мерсь тень каршо Павол .
Сетне , конат анокольть пензавтомо Паволонь , сеске тусть . Тёжань прявтоськак тандадсь : эдь сон кшнисэ тертизе Римень масторонь ломаненть .
Тёжань прявтонть ульнесь мелезэ содамс , мезень кисэ еврейтне чумондыть те ломаненть . Омбоце чистэнть сон нолдызе Паволонь кшнинь тертнестэ . Сон тердинзе весе попонь покштнэнь ды Инепромксонть . Мейле совавтызе ды аравтызе икелест Паволонь .
Павол варштась Инепромкссо пурнавозтнень лангс ды мерсь : « Ялгат-оят , весе эрямом перть , течинь чис мон ванькс оймеёжосо эринь Пазонть икеле » .
Тесэ попонь прявтось Анания кармавтсь вакссо аштицятненень лоштямс Паволонь турва ланга .
Павол сестэ мерсь : « Пазось лоштятанзат тоньгак , ашосо ваднезь пирявкс ! Тон аштят Коенть коряс монень судонь теицякс , теке марто тонсь колсят Коенть , зярдо кармавтат монь лоштямо ! »
Маласонзо аштицятне мерсть Паволнэнь : « Кода теть а визькс покордамс Пазонь попонть прявтонзо ? »
Павол тень каршо мерсь : « Ялган-оян , мон а содылинь теде : сон попонь прявт . Алкукскак сёрмадозь : “ Беряньстэ иля корта раськеть прявтодонзо ” » .
Павол содыль : веенстнэ тесэ саддукейть , лиятне – фарисейть . Секс сон вайгельсэ мерсь Инепромксонтень : « Ялган-оян , мон фарисеян , фарисеень цёран , ды монь судить тесэ , мекс мон кеман-нежедян кулозьстэ вельмеманть лангс » .
Кода ансяк сон тень ёвтызе , фарисейтнень ды саддукейтнень ютксо кирвазсь пелькстамо , ды промксось явовсь кавтов .
Саддукейтне кортыть : кулозьстэ вельмемаяк арась , ангелткак арасть , оймеялткак арась . Фарисейтне , мекевланк , весеменень тенень кемить .
Кепедевсь покш шалт . Койс тонавтыцятне , конат фарисейтнень пельдельть , стясть ды кежейстэ ёвтызь эсест мелест-валост : « Минь а мукшнотано те ломаньстэнть мезеяк берянь . Бути сонзэ марто кортась оймеялт эли ангел , сестэ минь а карматано молеме Пазонть каршо » .
Пелькстамось кирвазсь истя пек , мик тёжань прявтось пелезевсь , аволизь сезне Паволонь . Секс сон кармавтсь ушмантнэнень самс саемс Паволонь юткстост ды ветямс сонзэ ушмокудос .
Теде мейле веть Паволонь икелев лиссь Азорось ды мерсь : « Иля пеле , Павол ! Кода тон кортыть Монь эйстэ Ерусалимсэ , истя эряви кортамс теть Римсэяк » .
Валске марто зярыя еврейть пурнавсть ды салава тейсть Паволонь каршо арсевкс : сынь пежетькстасть мездеяк а ярсамс ды а симемс се шкас , зярс а маштсызь Паволонь .
Истя арсесть тееме ниленьгеменде ламо ломанть .
Сынь састь попонь покштнэнень ды раськень прявтнэнень ды мерсть : « Минь пежетькстынек мездеяк а ярсамс , зярс Паволонь а маштсынек .
А вана тынь ды Инепромксось мереде ней тёжань прявтонтень ливтемс Паволонь тей ванды , буто сонзэ судямонь тевензэ седе парсте ваномс . Минь жо ультяно анокт ды маштсынек сонзэ тей пачкодемадонзо икеле » .
Те арсевкстэнть кармась содамо Паволонь сазоронзо цёра . Сон мольсь ушмокудов ды ёвтась теде лелянстэнь .
Павол тердсь вейке сядонь прявт ды мерсь тензэ : « Ильтик те од цёрыненть тёжань прявтонтень , сонзэ ули мезе-бути пек эрявикс ёвтамс тензэ » .
Сядонь прявтось ветизе цёрыненть тёжань прявтонтень ды мерсь : « Пекставтозь Павол тердимим ды энялдсь монень те од цёрыненть тонеть ильтямонзо . Сонзэ , келя , ули мезе-бути ёвтамс тонеть пек эрявикс » .
Тёжань прявтось саизе цёрыненть кедте , ветизе ве ёнов ды кевкстизе : « Мезе тон ёвтыксэлить монень ? »
Тона мерсь : « Еврейтне совасть ве мельс вешемс ванды тонь кедьстэ Паволонь Инепромксов , буто седе парсте ваномс судямонь тевензэ .
Ансяк тон тенень иля кеме – кекшезь таркасо сонзэ кармить учомонзо ниленьгемень ломанть . Сынь пежетькстасть а ярсамс , а симемс , зярс Паволонь а маштсызь . Сынь анокт , учить ансяк тонь валот » .
Тёжань прявтось мерсь од цёрынентень нолдамстонзо : « Сень , мезде монень ёвтыть , киненьгак иля ёвтне » .
Тёжань прявтось тердсь кавто сядонь прявтт ды мерсь тенст : « Анокстадо кавтосядт ушмант , сизьгемень ластеть , кавтосядт налчирькесэ ледницят , ды чокшнень вейксэце чассто саезь улест анокт Кесарияв лисемантень .
Анокстадо лишметь Паволонь туртовгак ды ванодо , улезэ сон ильтязь-пачтязь шумбрасто-парсте Феликс прявтонтень » .
Сон кучсь сёрмаяк , конаньсэ сёрмадозель :
« Клавдий Лисий кучи шумбракстнемат вечкевикс ине Феликс прявтонтень .
Пачтян тонеть : те ломаненть кундызь еврейть ды уш маштыксэлизь , ансяк мон кенеринь ушманон марто ды идия , зярдо карминь содамо : сон Римень масторонь ломань .
Мон арсинь седе парсте содамс , мезень кисэ сонзэ чумондыть , ды секскак ветия сонзэ Инепромксос .
Мон чарькодия , чумондомась сюлмавозь сынст Коенть марто . Ансяк кодамояк истямо чумо , конань кисэ макснить куломас эли озавтнить пекстамо кудос , сонзэ эйсэ арась .
Зярдо монень пачтязель , келя , еврейтне арсить сонзэ салава маштомо , мон сеске сонзэ кучия тонеть . Сонзэ чумондыцятненень мон кармавтынь ёвтнемс тонеть , кодамо чумо мусть сонзэ эйстэ . Ульть шумбра » .
Те кармавтоманть коряс ушмантнэ саизь Паволонь ды веть тусть мартонзо Антипатридав .
Омбоце чистэнть ластетнень марто сонзэ ильтизь Кесарияв , ялготне мурдасть ушмокудов .
Зярдо ластетне пачкодсть Кесарияв , сынь максызь Феликс прявтонтень сёрмантькак , Паволоньгак .
Прявтось ловнызе сёрманть ды кевкстизе Паволонь , кодамо сон ёнксонь . Зярдо марясь : Павол Киликиясто ,
сон мерсь : « Мон кунсолоса теветь , зярдо тей сыть тонь чумондыцятне » . Теде мейле сон кармавтсь кирдемс Паволонь Иродонь азоркудосонть ванстыця марто .
Вете чинь ютазь Анания , попонь прявтось , евреень покштнэнь ды Тертуллань , римень коень содыцянть , марто вейсэ састь Кесарияв , Паволонь каршо чумондоматнень Феликс прявтонтень ёвтамо .
Зярдо Паволонь совавтызь , Тертулла кармась сонзэ каршо чумондоматнень ловномо : « Вечкевикс ине Феликс ! Свалшкане ды эрьва кува минь седейшкава ды покш сюкпря марто яла видькстнетяно , те тонь кедь ало , тонь преввалдосот минек масторось пачкодсь кеме сэтьмелувс , ды тонь теветь кувалт эрямось кармась улеме пародояк паро .

Минек арась меленек саемс тонь ламо шкат , ансяк вейкеде вешан : мельспаросо , инеськеть , кунсолык нурькине энялдоманок .
Миненек те ломанесь маряви зыянонь кандыця сыявксокс . Сон кепси шалт весе масторлангонь еврейтнень ютксо . Сон назаретэнсетнень авиде тонавтомань сравтницянь прявтост .
Минь сонзэ кундынек , зярдо сон колыксэлизе натой Пазонь кудонть ваньксчинзэ ды секскак теиксэлинек сонзэ туртов судямо минсенек Коень коряс .
Ансяк Лисий тёжань прявтось саизе сонзэ минек кедьстэ вийсэ , кучизе тонеть
ды кармавтымизь минеккак , сонзэ чумондыцятнень , ёвтамс тонеть сонзэ чумодонть . Зярдо тон пензазь сонзэ кевкстнесак , тонсь чарькодьсак : минек чумондоматне видеть » .
Еврейтне кемекстызь неть чумондомань валтнэнь , мерсть , келя , мезе те ломаненть коряс ёвтазель , весе виде .
Прявтось аволдась Паволнэнь ды теньсэ мерсь тензэ кортамодо . Павол ушодызе идема валонзо : « Мон содан , тон те раськень судият уш ламо иеть ды теят эсь теветь видестэ . Секскак мон олясо прянь марязь карман кортамо идема валом тонь икеле .
Кемгавтово чиде икеле , мезде тонеть а стака ули содамс , мон сынь Ерусалимев сюконямо .
Чумондыцян монь эзимизь некшне Пазонь кудосояк , синагогасояк , ошсояк киньгак марто пелькстамодо эли прявтнэнь каршо ломантнень кепедемстэ .
Сыненст мейсэяк а кемекставить чумондоматне , конатнень сынь аравтнить ней монь каршо .
Ялатеке мон тонь икеле видькстан : мон се тонавтоманть мельга молицязо , конань сынь ловить авиде тонавтомакс , ды истя алкукскак важодян покштянок-тетянок Пазонть туртов . Мон кеман весеменень , мезе сёрмадозь Коенть эйсэ ды пазмарицятнень книгатнесэ .
Ды мон кемезь учан , кода неть ломантнеяк учить : Пазось вельмевтьсынзе виде ойметненьгак , пежетевтненьгак .
Секс мон свал бажан ванстомс оймеёжонь ваньксчинть , кода Пазонть икеле , истя ломантнень икелеяк .
Зярыя иень ютазь мон ней сынь Ерусалимев эсень раськем туртов лезксэнть кандомо ды Пазонтень казнень-аноксонь максомо .
Те тевенть теемстэ монь куродымизь Пазонь кудосо ванськавтовомам теемадо мейле . Те шкане монь перька эзть пурнавкшно ломанть , ды киньгак мон эзинь азаргавтне .
Тосо ульнесть Асиясто зярыя еврейть . Неть ломантненень ней улемаль тонь икеле эсь чумондомаст марто , бути сынст ули мейсэ монь чумондомс .
Эли кадык нетне тесэ ёвтыть , кодамо чумо мусть сынь эйсэнь , зярдо монь кевкстнесь Инепромксось .
Арази чумом сеть валтнэсэ , конатнень мон тосо серьгединь икелест стядо аштемстэ : Течи тынь монь судятадо сень кис , мекс кеман-нежедян кулозьстэ вельмеманть лангс ? »
Тень кунсоломадо мейле Феликс лоткавтызе тевенть ды мерсь : « Мон ёвтаса арсемам тынк тевенк коряс , зярдо сы Лисий , тёжань прявтось , ды мон седе домкасто чарькодьса те тонавтоманть » .
Сон кармавтсь сядонь прявтонтень кирдемс Паволонь пекстазь , ансяк максомс тензэ аламошка олячи : кадык малавиксэнзэ якить мельганзо эли сакшныть тензэ .
Зярыя чинь ютазь Феликс сась нинзэ марто , кона еврей аваль , лемезэ Друзилла . Прявтось тердевтизе Паволонь ды мелень явозь кунсолось сонзэ ёвтнеманзо Христос Иисуснэнь кемемадонть .
Теде мейле Павол кармась кортамо Пазонь мелень коряс эрямодонть , кирдевемадонть ды се чиденть , зярдо Пазось карми судямо ломантнень . Феликсэнь те тандавтызе , ды сон мерсь : « Саты ! Азё ней ! Зярдо муян шка , таго тердтян » .
Теде башка , сон учось : Павол максы тензэ ярмакт олякстомтоманзо кисэ , секскак сеедьстэ кучнесь кисэнзэ ды кортнесь мартонзо .
Ютасть кавто иеть , ды Феликс прявтонть таркас арась Поркий Фест . Феликс ялатеке Паволонь кадызе пекстамо кудонтень , еврейтнень мельс туемга .
Фест , прявтокс арамодонзо мейле колмо чинь ютазь , сыргась Кесариясто Ерусалимев .
Ерусалимсэ сонензэ састь попонь покш , евреень весемеде содавикс прявтт , ды ёвтызь тензэ чумондома валост Паволонь каршо .
Фестэнь икеле сынь пек энялдсть эсь мелест топавтомань туртов ускомс Паволонь Ерусалимев . Сынь арсесть Паволонь маштомс ки лангсо ютамстонзо .
Фест мерсь : « Павол пекстамо кудосо Кесариясо , монськак курок молян тов .
Кадык тынк эйстэ сетне , кить молевить , молить монь марто ды тосо ёвтасызь эсест чумондомаст , бути те ломанесь тейсь мезеяк берянь » .
Ерусалимсэ Фест ульнесь ансяк кеменьшка чить ды велявтсь Кесарияв . Омбоце чистэ сон озась судямо эзементь лангс ды кармавтсь эсензэ икелев ветямс Паволонь .
Паволонь ветизь . Еврейтне , конат састь Ерусалимстэ , арасть перьканзо ды кармасть чумондомонзо эрьва кодамо зыянов тевсэ , ансяк сыненст мейсэяк эзть кемекставт чумондоматне .
Эсь прянзо идемга , Павол мерсь : « Мон эзинь тее кодамояк зыян евреень Коенть каршояк , Пазонь кудонть каршояк , Римень кесаренть каршояк » .
Фест еврейтненень савтомань кисэ Паволонь кевкстизе : « Ули-арась мелеть молемс Ерусалимев судонь кирдеме ? Тосо тонь тевенть ветявлия монсь » .
Павол мерсь : « Мон уш аштян кесарень судонть икеле , тесэ монь судямскак . Мон эзинь тее кодамояк зыян еврейтненень , тень тон парсте содасак .
Бути чуман , бути теинь мезеяк истямо , мезень кисэ монь эряви куловтомс , сестэ куловтомизь , мон каршо а молян . Ансяк бути евреень чумондоматне аволь видеть , сестэ киньгак арась виезэ максомс монь сынст кедьс . Мон вешан кесарень суд ! »
Превспутыцянзо марто кортамодо мейле Фест мерсь : « Тон вешат кесарень суд , кесарентень кучтадызьгак » .
Зярыя чинь ютазь , Кесарияв Фестэнь содавтомо сась Агриппа инязорось Вереника марто .
Сынь Фестэнь кедьсэ эрясть аволь вейке чи , ды лиссь кортамо Паволонь тевензэ коряскак . « Тесэ ули ломань , кона пекстамо кудос озавтозель уш Феликсэнь пингестэ » , – ёвтнесь Фест Агриппанень .
« Зярдо мон Ерусалимсэлинь , евреень попонь покштнэ ды прявтнэ ливтсть каршонзо чумондома ды вешсть судямонзо .
Мон меринь тенст : римень коень-кирдань коряс ломаненть а судякшныть куломас , зярс сон а вастови чумондыцянзо марто ды а максови тензэ олячи идемс эсь прянзо чумондоманть эйстэ .
Зярдо сынь састь тей монь марто , мон , шкань апак таргсе , омбоце чистэнть озынь судямо тарказон ды ветявтия те ломаненть .
Зярдо чумондыцянзо стясть ды кармасть кортамо , сынь эзизь чумондо сонзэ вейкеяк истямо зыянсо , мезде мон арсекшнинь марямс .
Сынь ансяк пелькстасть-спорясть сонзэ марто эсест кемемаст коряс ды та-кодамо кулозь Иисусонь коряс , кона , Паволонь валонзо кувалт , ялатеке эри .
Мон эзинь сода , кодамо мельс прамс истямо тевсэ , ды кевкстия , ули-арась Паволонь мелезэ молемс Ерусалимев кирдемс судонть тосо .
Ансяк Павол вешсь кесарень суд ды энялдсь кадомс эсь прянзо теске ванстыця марто . Секскак мон кармавтынь кирдемс сонзэ пекстамо кудосонть кесарентень кучомазонзо » .
Агриппа мерсь Фестнэнь : « Мелем ули эстень кунсоломс те ломаненть » . « Ванды марясак » , – мерсь Фест .
Омбоце чистэнть Агриппа ды Вереника , весе каштанчисэст ды цивтёрдыця мазычисэст , совасть судямо кудос . Мартост ульнесть тёжань прявтнэ ды ошонь сехте содавикс ломантне . Фестэнь кармавтоманзо коряс совавтызь Паволонь .
Фест мерсь : « Агриппа инязор ды весе тесэтне ! Икеленк ашти се , конань кисэ монь лангс пек лепштясть весе еврейтне Ерусалимсэ ды тесэ , Кесариясояк . Сынь пижнезь вешить пельдень маштовтомс сонзэ .
Мон жо а мукшнан эйстэнзэ кодамояк чумо , конань кисэ сонзэ эряви маштомс . Ды вана саинь мель кучомс сонзэ Римев , сон вешсь кесарень суд .
Ансяк монь арась мезеяк чумонзо невтемга , мезенть сёрмадомаль кесарентень . Секс мон ливтия сонзэ тынк икелев ды васняяк тонеть , Агриппа инязор . Сестэ , зярдо тон кевкстнесак сонзэ , монгак карман содамо , мезе сёрмадомс кесарентень .
Мон лован : ули авидекс кучомс пекстазенть Римев , чумонзо апак невте » .
« Тонеть максови вал эсь прят идемга » , – яволявтсь Агриппа . Павол кепедизе кедензэ ды кармась кортамо :
« Агриппа инязор ! Мон лован эсь прям уцяскавкс : монень течи максозь тонь икеле ёвтамс идема вал еврейтнень чумондомаст каршо .
Эдь тон вадрясто содасыть еврейтнень весе коест-кирдаст ды пелькстамо кевкстемаст . Секскак энялдан : кунсоломак мелень явозь .
Еврейтне парсте содасызь весе эрямо ким . Од пингестэ саезь мон свал эринь эсень раськенть ютксо Ерусалимсэ .
Сынь умок монь содасамизь ды улиндеряй мелест , сынь ёвтасызь , кода мон эринь фарисеекс , лиякс меремс , топавтынь минек кемемань сехте казямо койтнень-кирдатнень .
Ней вана мон аштян суд икеле сень кис , мекс кеман-нежедян Пазонть алтамонзо лангс , конань Сон максызе минек покштятненень-тетятненень .
Самай теке алтамонть топавтовоманзо учозь , минек раськень кемгавтово буеть-кант чинек-венек седейшкава озныть-сюконить Пазонтень . Те кемеманть-нежедеманть кисэ , Агриппа инязор , еврейтне течи эйсэнь чумондытькак !
Мезень кувалма весе тыненк маряви акемевиксэкс истямо тевесь : Пазось вельмевти кулозтнень ?
Монгак икеле ловилинь : эряви тюремс весе вийсэ Назаретэнь Иисусонь каршо .
Истя мон тейниньгак Ерусалимсэ . Попонь покштнэнь пельде максозь азорксчисэнть , мон озавтнинь пекстамо кудова Пазонь ламо ломанть , ды зярдо кучильть сынст куломас , монгак максылия вайгелем тень кисэ .
Мон ламоксть пиштевтилинь эйсэст синагогатнесэ , кармавтылинь Иисусонь сялдомо-покордамо . Мон кирдинь лангозост истямо кежбеке , яксинь пансемест , натой , минек масторонь томбале оштнэваяк » .
« Весть теке тевенть коряс мон туинь Дамаск ошов , попонь покштнэнь пельде максозь азорксчинть ды кармавтовкстнэнь марто .
Ки лангсо , чинь куншкане , инязор , мон неинь менельстэ валдо , кона сияждсь чиденть валдосто . Сон валдомтымим монь ды мартон молицятнень .
Весе пракшность мода лангс , ды мон маринь вайгель , кона мерсь монень евреень кельсэ : “ Савла , Савла ! Мекс тон пансят Эйсэнь ? Стака теть молемс пшти сялгонть каршо ” .
Мон кевкстия : “ Тон кият , Азоро ? ” – “ Мон Иисусан , конань тон пансят ” , – мерсь Азорось .
“ Стяк . Мон аравтытинь Монень важодицякс ды ёвтницякс седе , мезе тон ней Мондень неить ды икелепелевгак неят , зярдо Мон лисян икелеть .
Мон идетян тонь эсь раськеть ды лия раськенсетнень кедьстэ , конатненень кучан эйсэть .
Тон панжсыть сельмест , велявтсыть чоподастонть валдонтень , Сатанань кедензэ алдо Пазонтень . Монь эйс кемемаст кувалма улить нолдазь-простязь сынст пежетест , ды карми улеме тенст тарка-талика Пазонь кочкавт ломантнень ютксо ” » .
« Секскак , Агриппа инязор , мон эзинь молевть менельстэ кучозь неявксонть каршо .
Мон пачтинь Кенярксов кулянть васняяк Дамаск ошсо , мейле Ерусалимсэ , Иудеясо ды лия раськетнень ютксояк . Мон тердинь весень кадомс пежетест , велявтомс Пазонтень ды невтемс тевсэ эсь янксемаст-велявтомаст .
Секс еврейтне кундымизь Пазонь кудосо ды маштыксэлимизьгак .
Ялатеке Пазось течис монень лезды , ды нейгак мон аштян тесэ ды ёвтнян видестэ весе ломантненень , содавикстнэнень ды асодавикстнэнень . Мон кортан ансяк седе , мезде икелев ёвтасть пазмарицятне ды Моисей .
Сынь сёрмадсть : Пазонь кучовт Идицянтень сави пиштемс ды васенцекс кулозьстэ вельмемс . Сон пачтясы идемань валдочинть Эсь раськенстэнь ды лия раськетнененьгак ! »
Зярдо Павол ёвтыль идема валонзо , Фест верьга вайгельть серьгедсь : « Тон превстэ лисить , Павол ! Ламонь содамось тонь пачтинзеть превстэ лисемас ! »
Павол тень каршо мерсь : « Вечкевикс ине Фест , мон превстэ эзинь лисе . Монь валон видеть ды ёвтазь валдо превсэ .
Агриппа инязорось весементь тень содасы , секс мон апак пеле кортан сонензэ тень эйстэ . Мон содан , мезеяк сонзэ эйстэ арасель кекшезь , эдь весе те теевсь аволь анеявикс таркасо .
Тон , Агриппа инязор , кемат – а кемат пазмарицятненень ? Мон содан – кемат » .
Агриппа мерсь : « Тон , паряк , арсят моньгак курок теемс христианокс ? »
Павол мерсь каршонзо : « Курок эли а курок , мон ознан Пазонтень тонь кисэяк , весень кисэяк , кить течи кунсолыть эйсэнь : теевлиде монь кондямокс – ансяк неть тертнеде башка ! »
Зярдо сон ёвтызе тень , инязорось стясь , мартонзо стясть ошонь прявтось , Вереника ды весе , кить ульнесть мартост тосо .
Сынь лиссть , эсь ютковаст истя кортазь : « Те ломанесь эзь тее мезеяк , мезень кисэ сонзэ эряволь пекстамс тюрьмас эли куловтомс » .
Агриппа мерсь Фестнэнь : « Те ломанесь , нама , олякстомтомаль , бути а вешевель сон кесарень суд » . Секс прявтось кучизе сонзэ кесарентень .
Зярдо Фест кармавтымизь минек туемс Италияв , сестэ Паволонь ды зярыя лият пекстазтнень максызь Юлий сядонь прявтонь кедензэ алов . Сон ульнесь кесарень ушмосто .
Минь озынек Адрамит ошонь покш венчс , конанень эрявсь уемс Асиянь лоткамо таркатнева , ды сыргинек . Мартонок ульнесь Македониянь ломань Аристарк Фессалоника ошсто .
Омбоце чистэнть минь пачкодинек Сидонов . Юлий прянзо ветясь Паволонь марто седейшкава . Сон мик нолдызе Паволонь ялганзо содавтомо ды саеме кедьстэст весе эрявиксэнть .
Мейле минь таго лисинек иневедьс ды каршо пувиця вармадонть уинек Кипра усиянть ёжова , косо вармась ульнесь аволь истямо виев .
Мейле минь ютынек покш иневеденть трокс Киликиянть ды Памфилиянть вакска ды пачкодинек Ликиянь Мира ошс .
Тосо сядонь прявтось мусь Александриянь покш венч , кона уйсь Италияв , ды минек озавтымизь те венчентень .
Минь састо уинек ламо чить ды , окойники , ламо виень путозь пачкодинек Книда ошонть малав . Вармась пувась каршо , ды миненек а кода ульнесь молемс седе тов . Секскак савсь уемс Салмононь неренть вакска Крит усиянть вармавтомо чирева .
Истя эль-эль шаштозь Критэнь чиренть ёжова , минь пачкодинек таркантень , конань лемезэ Вадря Лоткамо таркат , кона Ласея ошонть маласо .
Шкадонть ёмавтозель ламо , ютакшнось уш Постонь кирдема чиськак , ды те шкастонть уемс апак пеле ульнесь а кода . Секс Павол мерсь весенень , конат ульнесть венчсэнть :
« Цёрат ! Мон неян : минек укшномась седе тов карми молеме покш стакачи ды пелема марто , аволь ансяк венченть ды канстонзо туртов , ломантнень эрямост туртовгак » .
Ансяк сядонь прявтось седе пек кемсь венчень ветицянтень ды венчень азоронтень , аволь Паволнэнь .
Те лоткамо таркаськак а маштовиль телень печтямс , ды седе ламотне сайсть мель уемс седе тов , терявтомс пачкодемс Фойниксэв ды тосо печтямс теленть . Фойниксэсь ульнесь Крит усиянть лангсо ды панжозель варматненень , конат пувить обед ёнкс-чивалгомасто ды пелеве ёнкс-чивалгомасто .
Пувазевсь обед ёнксонь шожда вармине . Сынь арсезевсть : нама , те се , мезе тенст эрявияк арсемаст топавтомань туртов , кепедизь якоренть ды сыргавтызь венченть Крит усиянть кувалт , чиренть эйстэ васов апак туе .
Аламо шкань ютазь усиянть удалдо пувазевсь виев давол варма , конанень мерить “ пелеве-чилисема ёнксонь давол ” .
Сон истя кундызе венченть , кодаяк эзинек цидярдо варманть каршо . Минь максынек прянок вармантень , кона кармась кандтнеменек , ков понгсь .
Истя понгинек Клавда вишкине усиянть вармадо кекшезь ёнксонтень . Тосо покш стакачи марто идинек вишкине венчкенть ,
конань кепединек палуба лангс . Теде мейле венчсэ важодицятне нолдасть пикст покш венченть перька ды сюлмсизь сонзэ эрьва ёндо . Сынь пельсть озавомс Сиртэнь чувар мазя тарканть лангс , секскак нолдызь вармамевтенть , ды истямо ладсо венчесь максозель вармантень .
Омбоце чистэнть даволось седеяк виевгадсь , ды венчсэ важодицятне кармасть канстнэнь-сталмотнень ёртнеме ведьс .
Колмоце чистэнть минь эсь кедьсэнек ёртнинек иневедьс венченть пельксэнзэяк .
Зярыя чить менеленть лангсо эзть неяво а чи , а тештть , ансяк даволось яла ацирьгалесь . Окойники минь допрок ёмавтынек идеманть лангс кемеманоккак .
Венчсэнть ломантне умок уш мездеяк эзть ярса . Сестэ Павол стясь юткозост ды мерсь : « Цёрат , эряволь тенк кунсоломс превспутомам ды кадовомс Крит усиянть ваксс . Сестэ аволиде кирде неть кажотнень ды ёмавкстнэнь .
Ялатеке ней прянк илядо нолдтне : кияк эйстэнк а ёми , яжави ансяк венчесь .
Мон теде содан вана косто : ютазь вене монень сакшнось Пазонь кучовт ангел , се Пазонть пельде , конанень мон максыя прям ды конанень важодян .
Сон монень мерсь : “ Иля пеле , Павол ! Тонеть эряви аштемс кесарень суд икеле , ды тенде башка Пазось Эсь чанстензэ кувалма максы теть истямо казне : ванстовить мартот весе уицятнень эрямосткак ” .
Секс , цёрат , илядо пеле ! Мон кеман Пазонтень ды содан : кода монень ёвтазь , истя улияк .
Минь ультяно ёртозь кодамояк усия лангс , мезеяк лангс апак вано » .
Кемнилееце вестэнть , зярдо даволось кандтнесь-пансесь эйсэнек Адриянь иневеденть ланга , пелеве шкасто венчень важодицятне чарькодсть : аволь васоло та-кодамо мода .
Сынь онкстызь ведень сэренть , лиссь комсешка сэльть-саженть . Мейле , аламо таркань ютазь , таго онкстызь , лиссь уш ансяк кеветее сэльть .
Венчсэ важодицятне пельсть , аволинек вачкодеве кевтнес , ды венч удалксстонть нолдасть ниле якорть ды озность : седе курок сазо чись .
Сынь терявтсть оргодеме венченть лангсто , уш нолдызь вишкине венчкенть ведьс . Тень эйсэ невтсть , буто арсить ёртомс якорть венченть икелькс ёндо .
Павол мерсь сядонь прявтонтень ды ушмантнэнень : « А кадовиндеряйть неть ломантне венченть лангс , тынь а идевтядо » .
Сестэ ушмантнэ керсизь пикстнэнь , конатнесэ сюлмазель вишкине венчкесь , ды сон тусь иневедев .
Валске малав Павол кармась энялдомо весе ломантненень : эряви мездеяк сускомс . « Кемнилееце чи уш , кода тынь аштетядо учозь ды мездеяк а ярстадо » , – мерсь сон .
« Секс энялдан , мездеяк ярсадо . Те эряви эрямонк ванстомга . Тынк эйстэ киньгак прясто вейкеяк черь а пры » .
Тень мерезь , Павол сайсь кши , весемень икеле ёвтась сюкпря Пазонтень , синдсь кши сускомо ды кармась ярсамо .
Сестэ лиятнеяк састь паро ёжос ды кармасть ярсамо .
Венченть лангсо эйстэнек ульнесть кавтосядт сизьгемень кото ломанть .
Зярдо ломантне пекест пештизь , сынь кармасть шождалгавтомо венченть ды кадовикс товзюронть ёртнизь иневедьс .
Зярдо ашолгадсь , венчсэ важодицятненень эзь содаво модась : икелест ведьуло , вандора чире марто . Сынь совасть мельс ветямс венченть тов , бути ветяви .
Сынь керизь якорень кирдема пикстнэнь ды кадызь якортнень иневедьс . Секе шкастонть юкснизь пикстнэнь , конатнесэ сюлмсезельть ветямо рулень милетне , варма мельга кепедизь икельце вармамевтенть , ды кармасть венченть ветямо чиренть ёнов .
Апак учо венчесь эртевсь мазя таркас ды озась . Венчень судось пезнась чуваронтень ды ковгак эзь шашто , удалксонть жо вачкоесть ды яжасть виев ведьвелявкст .
Ушмантнэ пельсть : иляст оргоде чирентень миледемстэ пекстазтне , секс маштыксэлизь .
Ансяк сядонь прявтось сайсь мель идемс Паволонь ды лоткавтынзе сынст . Сон кармавтсь весенень , кить маштыть укшномо , васенцекс кирнявтомс ведьс ды уемс чиренть ёнов .
Лиятненень – уемс лаз лангсо ды лия мезе лангсо , мезе кадовсь венченть эйстэ . Истя минь весе идевинек ды лисинек мода лангс .
Идезтне , конат ульнесть Павол марто , кармасть содамо : усиянть , конань лангс минь шумбрасто-парсте лисевинек , лемезэль Мальта .
Усиянь эрицятне минек вастымизь пек седейшкава . Сынь кирвазтсть толбандя ды весень минек тердимизь эжнеме , эдь ушосонть якшамоль ды мольсь пиземе .
Павол пурнась ве берема тарадт , кармась путнеме эйсэст толбандянтень . Тарадтнэнь ютксто псиденть лиссь гуй , кона пезназь пезнась Паволонь кедьс .
Зярдо усиянь эрицятне неизь гуенть , кона поводевсь Паволонь кедьс , сынь кармасть кортамо эсь ютковаст : « Те ломанесь , улема , ломанень маштниця . Сон идевсь иневедьсэ , ялатеке видечинь авапазось а мери тензэ кадовомс эрямо » .
Павол жо сорновтызе гуенть толс , ды сонзэ эйстэ Паволнэнь эзь ульне кодамояк зыян .
Ломантне учость : Павол курок карми таргоземе эли сеске пры кулозь . Сынь кувать учость ды мейле , зярдо неизь , мезеяк берянь сонзэ марто эзь тееве , полавтызь арсемаст ды кармасть кортамо : келя , сон – паз .
А васоло ульнесть Публиень , усиянь прявтонть , кудонзо-чинзэ . Сон минек саимизь эсь кудозонзо , ды колмо чить минь эринек инжекс сонзэ кедьсэ .
Те шкастонть сонзэ тетязо стакасто сэредсь , эзь стякшново , чавсь эйсэнзэ пси ды пеке орма . Павол совась нупалезэнзэ , ознось , путынзе лангозонзо кедензэ ды шумбралгавтызе сонзэ .
Теде мейле весе лия сэредицятнеяк , конат ульнесть те усиянть лангсо , сакшныльть Паволнэнь ды пичкильть .
Сынь эрьва кода невтсть миненек эсь паро мелест ды вечкемаст . Зярдо карминек туеме кедьстэст , сынь макссть мартонок весе , мезе ансяк тенек эрявсь .
Колмо ковонь ютазь минь лисинек иневедьс Александриянь покш венчсэнть , конань лемезэль “ Кавтаськеть ” . Сон теленть ютавтызе те усиянть лангсо .
Минь пачкодинек Сиракуза ошов ды ульнинек тосо колмо чить .
Тосто уинек Регияв . Чинь ютазь , пувазевсь лембе ёнксонь варма , ды омбоце чистэнть минь пачкодинек Путеол ошс .
Тосто муинек кемицятнень ды , сынст энялдомаст коряс , эринек кедьсэст сисем чить . Мейле , окойники , минь сыргинек Римев .
Римсэ кемицятне марясть эйстэнек ды лиссть минек вастомо . Веенст вастымизь Аппиень Ошкужосонть , омбонст – Колмо Инжекудонь ошсонть . Кемицятнень неезь , Павол ёвтась сюкпря Пазонтень , ды сонзэ оймезэ кемекставсь .
Зярдо минь сынек Римев , сядонь прявтось максынзе пекстазтнень римень ушмонь прявтонть кедьс , Паволнэнь мерсть эрямс башка кудосо ды путсть тензэ ванстыця .
Колмо чинь ютазь , Павол тердинзе эстензэ евреень куронь прявтнэнь . Зярдо сынь промсть , сон мерсь тенст : « Ялгат-оят , Ерусалимсэ монь кундымизь ды максымизь римень ломантненень . Ансяк мон мезеяк эзинь тейне раськенек каршо ды покштянок койтнень-кирдатнень каршояк .
Тонат , монь кевкстнемадон мейле , нолдыксэлимизь , секс мекс эзть муе монь эйстэ кодамояк чумо , конань кисэ монь эряволь маштомс .
Ялатеке еврейтне ульнесть олякстомтоман каршо . Секскак монень савсь вешемс кесарень суд , ансяк монь раськем аволь мейсэяк чумондоманзо кисэ .
Тень кувалма мон тынк тердидизьгак : вастовомс ды весемеде теде кортнемс мартонк . Эдь се седейнежедьксэнть кисэ , конань топавтоманзо Израилень раськесь умок учи , мон течи кандтнян неть тертнень » .
Паволонь кунсолыця еврейтне мерсть : « Миненек Иудеясто эзть пачколе тондеть кодаткак сёрмат , ды сеть ялгатне-оятнеяк , конат тей сакшность , тондеть мезеяк берянь эзть ёвтне .
Ялатеке минек меленек кунсоломс тонь , кода тон арсят тень эйстэ . Минь те од тонавтомадонть содатано ансяк сень : сонзэ кувалт эрьва косо молить пелькстамот-спорямот » .
Паволонь марто сынь аравтызь вастовома чинть . Се чистэнть Паволнэнь кудов сакшность седеяк ламо еврейть . Валскестэ чопода чокшнес Павол кортась мартост ды панжсь тенст Пазонь Инязорксчинть смустензэ . Моисеень Коенть ды пазмарицятнень сёрмадовксост лангс нежедезь , сон терявтнесь кемевтемс сынст Иисуснэнь .
Веенстнэ кемсть сонзэ валтнэнень , лиятне эзть кеме .
Мельтне явовсть , ды сынь кармасть тукшномо . Сестэ Павол ёвтынзе меельце валонзо : « Пек парсте Иневанькс Оймеялтось ёвтась минек покштятненень-тетятненень Исайя пазмарицянть вельде :
“ Азё те раськентень ды мерть : Карматадо пилесэнк кунсоломо , ды а чарькодьсынк , сельмесэнк ваномо , ды а несынк .
Неть ломантне калгодкстомтызь седеест , пилесткак потомдызь , сельместкак конизь , секс : иляст нее сельмесэст , иляст маря пилесэст , иляст чарькоде седейсэст , иляст велявто Монень ды Мон илинь шумбралгавто сынст ” .
Ней содадо : Пазось кучизе идемадо Кулянть лия раськетненень , ды сынь марясызьгак ! »
Зярдо Павол ёвтызе тень , еврейтне тусть , псистэ эсь ютковаст пелькстнезь-спорязь .
Павол эрясь Римсэ мик кавто иеть эсензэ сиведезь кудосонть ды паро мельсэ вастнесь эрьванть , кие тензэ сакшныль .
Сон апак пеле ды кодамояк пирявкстомо кортась Пазонь Инязорксчиденть ды тонавтсь ломантнень содамс Иисус Христос Азородонть видечинть .
Иисус Христосонь важозо Павол , конань Пазось тердизе апостолокс ды кочкизе Эсь Кенярксов кулянзо пачтицякс , кучи шумбракстнемат весе тыненк , Рименсетненень , конатне вечкевить Пазонтень ды конатнень Пазось тердинзе улеме Сонензэ алтазь ломанекс .
Пазось те Кенярксов кулянть алтызе умок Эсь пазмарицянзо вельде Пазонь пельде Сёрмадовкссонть .
Те кулясь Сонзэ Цёрадонзо , кона кода ломань чачсь-лиссь Давид инязоронть буестэ-раськестэ .
Ансяк иневаньксчинь Оймеялтонзо коряс Сон ульнесь аравтозь Пазонь пек виев Цёракс , мезенть Пазось невтизе кулозьстэ Сонзэ вельмемасонть . Те – Иисус Христос , минек Азорось .
Сонзэ вельде Пазось макссь миненек апостолокс улемань чансть : секскак Сонзэ лементь инексчинзэ кисэ минь ветятано весе раськетнень Сонензэ кемемас ды кунсоломас .
Сынст ютксо тыньгак , конат тердезь улеме Иисус Христосонь ломанекс .
Улезэ тенк чансть ды седейоймамо Пазонть , минек Тетянть , пельде ды Иисус Христос Азоронть пельде .
Васняяк ёвтан сюкпря Иисус Христос вельде монь Пазонтень весень тынк кисэ , секс мекс тынк кемемадонть кармасть содамо весе масторлангонть келес .
Пазось , конанень мон весе седейсэнь важодян , зярдо пачтян Кенярксов кулянть Сонзэ Цёрадонть , Сонсь тень неиця-содыця , кода мон апак лотксе ледстнян тынк
эсь озномасон . Мон свал вешан : паряк , окойники , монень мереви самс тынк содавтомо , бути тенень ули Пазонть мелезэ .
Эдь мон пек бажан неемс тынк : мелем ули максомс тенк оймеялтонь кодамояк казне ды теньсэ виевгавтомс тынк ойменк .
Истя арсян кемекстамс-ливчакавтомс прянок минек вейсэнь кемеманть вельде : монень – тынк кемеманть вельде , тыненк – монсенть вельде .
Содадо , кемиця ялгат , эдь мон ламоксть пурнакшнынь самс тыненк , ансяк те шкас кодат-бути тувталт кирдевтсть монь . Монь мелем тынк ютксояк теемс седе ламо Христос мельга молицят , кода мон тейнекшнинь лия таркатневаяк .
Мон прок долксан весе ломантнень икеле : гректнень ды варвартнэнь икеле , превейтнень ды асодыцятнень икелеяк .
Секскак , мезесь ашти монь эйстэ , мон анокан ёвтнемс Кенярксов кулянть тыненккак , Рименсетне .
Мон а виздян Христосто Кенярксов кулядонть : сон – Пазонь вий , кона иди весень Сонензэ кемицятнень , васняяк еврейтнень ды мейле лия раськенсетненьгак .
Эдь те Кулясонть панжови , кода Пазось ломантнень лови чумовтомокс : ансяк педе пес кемемань кисэ . Сёрмадовкссо ёвтазь : « Ломанесь , кона кемемань кисэ ловозь чумовтомокс , карми эрямо » .
Пазонь кежень пандомась валги менельстэ эрьва кодамо пежетень ды зыянонь теицятнень лангс , конатне эсь зыяновчисэст кекшить-вельтить ломантнень эйстэ видечинть .
Эдь весе , мезе ломаненть вийсэ содамс Пазонть эйстэ , те сыненст максозь чарькодевиксстэ : Сонсь Пазось тень панжизе сыненст .
Менельтнень-мастортнэнь теемасто саезь Пазонь анеявикс ёнкстнэ – Сонзэ пингеде пингень виезэ ды пазоксчизэ – парсте неявить ломантненень сеть тевтнесэ , конатнень Сон теинзе . Секс сынст лангсто мейсэяк а саеви чумост .
Куш сынь Паздонть содыть , ялатеке Сонзэ кода Пазонть а шныть ды а ёвтыть сюкпря Тензэ . Мекевланк , сынст мелест-арсемаст кармасть улеме чавот-стякот , ды ачарькодиця седеест чополгадсть .
Сынь ловить эсь пряст превеекс , алкукс жо лиссть превстэ .
Ине Пазонть таркас , кона эри пингеде пингес , сынь сюконить кедьсэст теевкстнэнень-идолтнэнень , конат молить кулыця-наксадыця ломань ёнов , нармунь , ниле пильгсэ якиця ракша ды ёзмолдыця ёнов .
Тень кисэ Пазось кадынзе сынст аванькс ды визькс седей мелест топавтомас . Секскак сынь вейкест-вейкест марто нулгодьксэкс тейнить эсь рунгост .
Сынь Паздо видечинть полавтызь манчемасо . Сынь сюконить ды важодить Пазонь теевксэнтень Инешке- Теицянть таркас . Улезэ Сон шназь-чанстязь пингеде пингес ! Аминь .
Секс Пазось кадынзе сынст визькс мелест топавтнеме . Аватне полавтызь мирде марто эрямо коенть тень каршо молицясо : ава ава марто визькс тевень тейнемасо .
Истя жо цёратнеяк кадызь ава марто эрямонть ды кирвазсть визькс мельсэ вейкест-вейкест туртов . Цёра цёра марто тейнить визькс тевть , ды тень кисэ максозь тенст эсест эйсэ чумонь пандома , кона эрявськак истя беряньстэ пряст ветямонть кисэ .
Сень кувалма , мекс сынст арасель мелест ловомс-содамс Пазонть , Сон кадынзе сынст колазь превест алов , тейнеме сень , мезе а эряви тейнемс .
Сынь пештязь эрьва кодамо авидечисэ , ускурямосо-усксевемасо , апаросо , жаднойчисэ , зыянчисэ ды колазь прясто пильгс . Сынь сельмень сявадыцят , маштницят-чавныцят , сёвныцят , манчицят , зыянонь арсицят , берянь кулянь сравтницят .
Сынь кенгелицят , Пазонь авечкицят , покордыцят , каштант-покшкавтницят , прянь шныцят , зыянонь сыргавтыцят , тетянь-авань ломанькс апутыцят ,
ачарькодицят , аволь кемевикст , авечкицят , аладицят , казямо седейть .
Сынь содыть : сетне , кить теить истя , Пазонь виде Коенть коряс максовить куломас . Сынь ялатеке аволь ансяк сынсь тейнить тень , мик шныть сетненьгак , кить теинить сынст ладсо .
Секскак , ялгай , бути тон судят лият , сестэ теть кодаяк а саеви лангстот чумот , кие тон аволить уле . Зярдо тон судят лиянть , сестэ судявтат эсь пряткак , секс мекс тон , лиятнень судиця , тонськак тейнят некеть тевтнень , конатнень сыньгак .
Весе минь содатано : Пазось теи видестэ , зярдо суди истямо тевень тейницятнень .
А вана тонсь , ялгай , тейнят некеть жо тевтнень , конатнень кисэ судят лиятнень ! Нать тон арсят оргодемс Пазонь судонть эйстэ ?
Паряк , тон стякокс ловат Сонзэ паро мелень ине сюпавчинть , кувать цидярдоманть ды коронь кирдеманть ? Эли тон а чарькодят : Пазонь парось вети тонь пежетте велявтомас ?
Ансяк тонь седееть калгодо-казямо ды арась велявтома мелеть . Истямо ладсо тон таштат эсеть лангс седеяк покш кеж , кона пры лангозот Кежень чистэнть , зярдо Пазось карми судямо ломантнень Эсь видечинзэ коряс .
Сестэ Сон максы-панды эрьвантень эсь тевензэ коряс .
Веенстнэ паро тевсэ цидярдозь вешнить Пазонь пельде шнамо , арне ды акулома . Сыненст Сон максы пингеде пингень эрямо .
Лиятне жо вечкить эсь пряст ды а кунсолыть видечинть , молить зыянонть мельга . Сыненст – Пазонь кежесь ды ацирьгадомась .
Ризкс ды майсема учи берянень теиця эрьва ломаненть , васняяк евреенть , мейле лия раськенсентькак .
Шнамо , арне ды седейоймамо максы Пазось паронь эрьва теицянтень , васняяк евреентень , мейле лия раськенсентеньгак .
Эдь Пазось виде , киненьгак а савтни .
Кить теить пежеть Моисеень Коенть апак сода , сеть ёмитькак Койтеме . А вана кить теить пежеть Моисеень Коенть содазь , сеть судязьгак улить Коенть коряс .
Пазонть икеле лововить чумовтомокс сетне , конат топавтыть Коенть , аволь сетне , конат ансяк марить Коень валонть .
Зярдо лия раськень ломантне , конатнень арась Коест , эсь эрямонь ёжомарямост коряс теить сень , мезе веши Коесь , сестэ сынь сынсь эстест теить Кой , куш сынст Моисеень Коест араськак .
Теньсэ сынь невтить : Коень вешематне сёрмадозь сынст седейсэст . Тень кемексты оймеёжосткак , зярдо арсемаст шкань-шкань чумондыть эли идить эйсэст .
Те неяви се Чистэнть , зярдо Пазось карми судямо ломантнень салавань арсемаст-тевест Иисус Христос вельде . Истя ёвтазь Кенярксов кулясонть , конань мон пачтян .
А кода тонь коряс ? Тон ловат эсь прят евреекс , тон нежедят Моисеень Коенть лангс ды шнат прят эсь Пазот эйсэ .
Тон содат , мезе теть теемс Пазонь меленть топавтомга , тон тонавтозят Коентень , секс маштат кочксеме сень , мезесь седе паро .
Тон кемат : тон сокоронь ветниця ды чоподачисэ аштицятнень валдост ,
ачарькодицятнень превс путыцяст , пижетнень тонавтыцяст , – секс мекс тонь ули Коеть , конасонть кирдевить весемень коряс содамочи ды видечи .
Тон тонавтат лият , а мекс эсь прят а тонавтат ?
Тонавтат а саламс , ансяк тонсь мекс салат ? Кортат : « иля ускуря » , ансяк тонсь мекс ускурят ? Нулгодят аволь алкуксонь пазтнэде , – ансяк тонсь мекс салат ули-паро сынст озкскудосто ?
Тон прят шнат Пазонь Коень улемасот – ансяк тонсь Коень коламосонть мекс покордат Пазонть ?
Эдь кода ёвтазь Сёрмадовксонть эйсэ : « Тынк кисэ лия раськень ломантне сялдыть-покордыть Пазонть » .
Цёрынень киськепень керявтомась лезэв ансяк сестэ , зярдо тон топавтат Моисеень Коенть , а бути тон колсят Коенть , сестэ тонь керявтомась , ловт , арасельгак .
Мекевланк , бути апак керявтозесь топавты Коень вешематнень , арази Пазось а ловсы сонзэ керявтозекс ?
Истямо ладсо , Коень топавтыцятне , конатне рунгонь коряс апак керявто , кармить видестэ судямо тонь , конань ули сёрмадозь Коезэяк , керявтомазояк , ды кона ялатеке колси Коенть .
Лисни : алкуксонь евреесь аволь се , кона неяви евреекс , ды алкуксонь керявтомаськак аволь се , кона неяви рунгосо .
Арась ! Алкуксонь еврей се , кие еврей потмоёнксонь коряс , ды керявтомась се , кона седейсэ-оймесэ , оймеялтсо , аволь буквасо . Истямо евреесь шнави Пазонть пельде , аволь ломантнень пельде .
Сестэ кодамо питнейчист еврейтнень лия раськетнень коряс ды кодамо лезкс керявтоманть эйстэ ?
Нама , лезксэсь покш весеме ёндо ! Васенцекс , Пазось кемсь лангозост ды максызе тенст Эсь кулянзо .
Мезе сень эйстэ , бути конат-конат сынст ютксто ульнестькак Пазонтень акемевиксэкс ? Арази сынст акемевиксчись ёртсы-ёмавтсы Пазонь кемевиксчинть ?
Нама , арась ! Пазось свал ашти Эсь валонзо лангсо , мик сестэяк , бути “ весе ломантне кенгелицят ” . Сёрмадовксонть эйсэ Паздонть ёвтазь истя : « Тонь Валот свал кармить лововомо видекс , ды Тон изнясыть сетнень , конат чумондыть Тонь » .
А бути минек авидечись теи седеяк неявиксэкс Пазонь видечинть , мезе миненек сестэ ёвтамс ? Арази Пазось ули авидечисэ , зярдо Сон кеждязь панды минек чумонок ? Мон тесэ кортан ломанень арсемань коряс .
Нама , аволь ! Бути те улевель истя , сестэ Пазонтень кодаяк а судяволь те масторлангось .
Бути монь кенгелемась теи седеяк неявиксэкс Пазонь алкуксчинть , ды теньсэ седеяк кастови Сонзэ инексчись , мекс сестэ монь судямс кода пежетень теицянть ?
Мекс сестэ а меремс : « Карматано тееме зыян паронть лисеманзо кисэ » ? Конат-конат кенгелицятне-сялдыцятне , алкукскак , чумондыть минек истя кортамонок кисэ . Неть ломантнень чумост пандови тевест коряс !
Кода эно сестэ ? Арази минь , еврейтне , аштетяно седе паро таркасо лиятнень коряс ? Допрок аволь ! Минь уш икеле невтинек , кода еврейтне , истя лия раськетнеяк – весе вейкетьстэ аштить пежетень виенть ало .
Тенде ёвтазь Сёрмадовкссо истя : « Ве ломаньгак арась чумовтомо ,
вейкеяк арась чарькодиця , ды кияк а вешни Пазонть .
Весе велявтсть Пазонть эйстэ , весе колазь . Арась паронь теиця – арась вейкеяк .
Сынст кирьгапарест – теке панжадо калмот , сынст кель прясост – манчема , турваст лангсо – куловтыця валт , теке гуень яд ,
курго потмост пештязь сэпеде ды сюдомадо .
Сынь чиезь чиить верень валомо ,
ды мельгаст весемесь кадови тапазь , яжазь .
Сынь а маштыть ладязь эрямо .
Сынь эзть тонадо Паздо пелеме » .
Минь содатано : весе се , мезде корты Коесь , ёвтазь сетненень , кить эрить-аштить сонзэ ало . Сестэ киньгак а панжови кургозо каямс вал эсензэ кисэ , ды весе масторлангонь ломантне чумот Пазонть икеле !
Эдь вейкеяк ломань Коень топавтоманть вельде а ловови Пазонть икеле чумовтомокс . Коенть вельде ломантне ансяк кармить содамо-чарькодеме эсест пежетест .
Вана ней Пазось панжизе ломантненень чумовтомокс ловоманть , кона максови аволь Коенть вельде . Тень эйстэ уш яволявтнесть пазмарицятнеяк , Коеськак .
Те чумовтомочись казеви ломантненень Иисус Христоснэнь кемемаст кисэ . Сон сы весе лангс ды весенень , кить кемить Тензэ , киньгак апак яво .
Эдь весе совасть пежетьс ды арась эйсэст Пазонь иневалдонть сияждома .
Ды ялатеке , Пазонь чанстенть коряс , весенень максови казнекс чумовтомочи Христос Иисус вельде , кона сынст идинзе-раминзе олячис .
Сонзэ аравтызе Пазось улемс ладямонь аноксокс : Сонзэ верьсэ ванськавтовить весе , конат кемить Тензэ . Истя Пазось невти Эсь видечинзэ . Сон эзь пандо чумо икелень теевть пежетнень кисэ ,
Эсь куватень кирдеманзо коряс . А вана неень шкасто Сон невти Эсь видечинзэ : Сон Сонсь виде ды лови видекс-чумовтомокс эрьванть , кие кеми Иисуснэнь .
Ули-арась минек ней каштангалемань тувталонок ? Арась , весе тувталтнэ ёмавтозь . Кодамо жо коесь тень теизе ? Коесь , кона веши тевть ? – Аволь . Тень теизе кемемань коесь .
Секскак минь кемекстатано : ломанентень максови Пазонть икеле чумовтомочи ансяк кемеманть вельде , допрок аволь Коень топавтоманть вельде .
Ды арази Пазось ансяк евреень Паз ? Арази Сон лия раськетнень туртов аволь Паз ? Нама , Сон – лия раськетненьгак Паз ,
секс мекс Пазось – вейке . Сон лови Эсензэ икеле чумовтомокс кемемаст коряс керявтозтненьгак ды истя жо кемемаст вельде апак керявтозтненьгак .
Лисни : минь кемеманть эйсэ ёмавттано-полавттано Коенть ? – Кодаяк арась . Мекевланк , минь Коенть кемекстатано .
Сестэ мезе минь ёвтатано Авраамдо , минек раськень кезэрень пингень тетядонть ? Мейсэ сонзэ муевксэзэ ?
Бути Авраам ловозель чумовтомокс эсь тевензэ кисэ , сестэ сонензэ , нама , улевель мейсэ каштангалемс – ансяк аволь Пазонть икеле .
Вана кода теде кортави Сёрмадовкссонть : « Авраам кемезевсь Пазонтень , ды тень кисэ Пазось ловизе сонзэ чумовтомокс » .
Важодицянтень питнень пандомась ули се , мезе тензэ эряви тевензэ кисэ , аволь казне .
Мекевланк , бути ломанесь кеми-нежеди аволь эсь тевензэ лангс , ансяк Пазонть лангс , кона пежетев ломаненть лови чумовтомокс , сестэ те кемеманть кисэ Пазось ловсы сонзэ чумовтомокс .
Текеде арсесь Давид инязороськак , зярдо кортась , кодамо уцяскав се ломанесь , конань Пазось лови чумовтомокс тевензэ лангс апак вано :
« Кодат уцяскавт сеть , конатнень зыянов тевест нолдазь-простязь ды конатнень пежетест нардазь !
Кодамо уцяскав се ломанесь , кинень Пазось а путсы чумокс пежетензэ ! »
Арази те уцяскась максови ансяк сетненень , кить керявтозь , эли истя жо апак керявтозтнененьгак ? Эдь минь Сёрмадовкссто ловнотано : « Пазось ловизе Авраамонь чумовтомокс кемеманзо кисэ » .
Зярдо эно сон ульнесь истямокс ловозь ? Керявтомадо икеле эли керявтомадо мейле ? Нама , керявтомадо икеле , аволь мейле .
Ансяк мейле сон керявтозель . Те керявтомась ульнесь кода тешкс , кона невтизе чумовтомочинзэ , кона максозель тензэ кемеманзо кисэ керявтомадо икеле . Истямо ладсо Авраам кармась улеме тетякс весе сетненень , конатнень Пазось лови чумовтомокс кемемаст кисэ , куш сынь апак керявтояк .
Истя жо Авраам кармась улеме тетякс керявтозтнененьгак , конат молить сонзэ мельга аволь ансяк керявтомань коряс , истя жо се кемеманть коряскак , кона ульнесь Авраамонь , минек тетянть , уш керявтомадо икеле .
Пазось алтась мирэнть-масторонть максомс Авраамонь ды эйкакшонзо-нуцьканзо кедьс . Те алтамось максозель Авраамнень кемеманзо кисэ , конань коряс Пазось ловизе сонзэ чумовтомокс , аволь сень кисэ , мекс топавтсь Коень вешематнень .
Бути те алтамось максоволь ансяк сетненень , кить топавтыть Коенть , сестэ ломантнень кемемась улевель стяконь ды Пазонь алтамоськак допрок чаво .
Коесь тарги мельганзо Пазонь кеж ; косо арась Кой , тосо арась сонзэ колсемаяк .
Секскак алтамось максозь кемеманть коряс : Пазонь чанстень казнекс улеманзо кисэ . Истя Пазонь алтамось улезэ кеме Авраамонь весе эйкакшонзо-нуцьканзо туртов – аволь ансяк сетненень , кить топавтыть Коенть , истя жо сетнененьгак , кить кемить Авраам ладсо . Сон весенень миненек тетя ,
кода ёвтазь Сёрмадовкссо : « Мон теитинь тонь ламо раськень тетякс » . Истямокс сон улияк Пазонть сельме икеле , Пазонть , конанень сон кемсь , кона велявты кулозтнень эрямос ды кона Эсь валсонзо свал теи од , мезесь икеле эзь ульне .
Зярдо уш а мезе лангс ульнесь кемемс-нежедемс , Авраам ялатеке седейнежедькс марто кемсь : сон карми улеме ламо раськень тетякс , неть валтнэнь коряс : « Тонь эйкакштнэде-нуцькатнеде кармить улеме истя жо пек ламо » .
Ды сонзэ кемемась эзь лавшомгадо , куш сон содась : сонензэ малав уш сядо иеть , цёрань виезэяк маштсь , ды нинзэяк потмозо умок чувтомозель .
Сон эзь кавтолдозеве , ялатеке кемсь Пазонь алтамонтень ды кемеманть вельде пештявсь вийсэ . Сон шнась Пазонть
ды пек кемсь : Пазонть ули виезэ теемс сень , мезе алтась .
Те кемеманть коряс Пазось ловизе Авраамонь чумовтомокс .
Сёрмадовксонь неть валтнэ « ловизе чумовтомокс » ёвтавить аволь ансяк Авраамнень ,
истя жо миненеккак . Пазось минеккак ловсамизь чумовтомокс , зярдо минь кемтяно Сенень , Кие вельмевтизе кулозьстэ Иисусонь , минек Азоронть .
Пазось максызе Христосонь куломас пежетьстэ ливтеманок кисэ ды кулозьстэ вельмевтизе минек чумовтомокс ловоманок кисэ .
Минь ней ловозь чумовтомокс кемемань коряс , ды секс ладязь эрятано Пазонть марто минек Иисус Христос Азоронть вельде .
Те Сон панжизе миненек кинть совамс кемеманть вельде те чанстентень , конасонть минь ней эрятано-аштетяно . Ней минь кенярдозь седейнежедькс марто учотано сень , зярдо миньгак соватано Пазонть марто Сонзэ инексчинтень .
Ды минек кенярксось аволь ансяк теньсэ . Минь кенярдтано истя жо пиштематнененьгак-майсематнененьгак , секс мекс содатано : пиштемась чачты-касты цидярдома ,
цидярдомась – кеме обуця , кеме обуцясь максы тенек седейнежедькс .
Ды те седейнежедьксэсь а манчи-визделгавтни минек , секс мекс Пазось валызе минек седейтнес Эсь покш вечкеманзо – Иневанькс Оймеялтонть вельде , конань Сон миненек максызе .
Минек арасель виенек лездамс эстенек . Сестэ Пазонь путовт шкасто Христос кулось минек , пежетев ломантнень , кисэ .
А содан , муеви-арась вейкеяк истямо ломань , конань улевель мелезэ куломс мик Коень топавтыцянть кисэ . Паряк , кияк анок максомс прянзо алкуксонь паро ломанень кисэ .
А вана Христос кулось минек кисэ сестэ , зярдо минь ульнинек пежетевть ! Истя Пазось невтизе миненек , кода Сон вельть вечксамизь .
Бути Пазось Иисусонь веренть вельде ловимизь ней чумовтомокс , сестэ Иисус седеяк идесамизь Пазонь кеженть эйстэ .
Бути минь ладинек Пазонть марто Сонзэ Цёранзо куломанть вельде сестэ , зярдо ульнинек Сонензэ душманокс , – ней жо , зярдо минь Сонзэ марто уш ладязь , седеяк пек идевтяно Пазонь Цёранть эрямонзо вельде .
Ды те зярс аволь весе ! Минь кенярдтанояк минек Пазонть эйсэ , секс мекс минь ладязь Пазонть марто минек Иисус Христос Азоронть вельде .
Пежетесь совась масторонть лангс вейке ломань вельде . Куломаськак сась пежетенть марто . Истя куломась стардсынзе весе ломантнень , секс мекс весе совасть пежетьс .
Моисеень Коенть максомадо икелеяк пежетесь уш ульнесь масторонть лангсо ; ансяк тосо , косо арась Кой , пежетесь чумокс а ловови .
А вана Адамонь эрямо шкасто саезь Моисей видьс куломась ульнесь азорокс весе ломантнень лангсо , натой сетнень лангсояк , кить эзть колсе Пазонть кармавтовксонзо , кода тейсь Адам . Адам ульнесь Се ломаненть ёнов молицякс , Кинень эряволь самс седе мейле .
Ансяк Адамонь теевть пежетесь кодаяк а вейкетстяви Пазонь чанстенть марто . Вейке ломанень теевть пежетесь , нама , кандсь кулома весе ломантненень . Мекевланк , ламодояк седе покш Пазонь чанстесь ды Сонзэ чанстень казнесь , конат максовить весенень вейке ломань , Иисус Христос , вельде !
Вейке ломанень пежетесь кодаяк а вейкетстяви Пазонь чанстенть марто . Сестэ вейке пежетенть кисэ ульнесь суд ды кежей чумондома . Ней жо ламо теезь пежетень кисэ максови чанстень казнекс чумосто ливтема .
Вейке ломаненть пежетензэ кисэ , ансяк сонзэ вейкенть кувалт , куломась теевсь азорокс . Ансяк пек седе покш се , мезе тейсь вейке Ломань , Иисус Христос . Сеть , кинень сюпавсто-важовсто максозь Пазонть пельде чансть ды чумовтомочинь казне , кармить эрямо ды улеме азорокс Христосонь кувалт .
Секс лисни : кода вейкень пежетесь кандсь кежей чумондома весе ломантненень , истя жо вейкень видечись теи весе ломантнень Пазонть икеле чумовтомокс ды кази тенст эрямо .
Кода вейкень , Адамонь , а кунсоломась теинзе весе ломантнень пежетевекс , истя жо вейкень , Иисусонь , кунсоломась теи весе ломантнень Пазонть икеле чумовтомокс .
Моисеень Коесь максозель мейле пежетевчинь ламолгадоманть кисэ . Ды вана зярдо ламолгадсь пежетевчись , сестэ седеяк пек кассь-ламолгадсь Пазонь чанстесь .
Истя , кода икеле пежетесь ульнесь азорокс ды ветясь куломас , истя жо ней Пазонь чанстеськак ули азорокс ды вети пингеде пингень эрямос ды чумовтомочис минек Иисус Христос Азоронть вельде .
Истямо ладсо , мезе ёвтамс тень коряс ? Карматано , кода икелеяк , тейнеме пежетть , Пазонь чанстенть кастомга ? Кодаяк арась !
Минь пежетенть туртов кулынек ! Кода эно миненек седе тов эрямс пежетьсэ ?
Арази тынь а содатадо : зярдо минь нававтынек прянок Христос Иисус марто сюлмавомань кисэ , теньсэ уш весе минь кулынек Сонзэ марто .
Истямо ладсо , нававтомсто минь кулынек Сонзэ марто ды ульнинек калмазь Сонзэ марто вана мекс : кода Христос кулозьстэ вельмевтезь Тетянть инексчинзэ вийсэ , истя жо миньгак карматано эрямо од эрямосо .
Эдь бути Сонзэ куломась кармась улеме теке минек куломакс ды теньсэ минь сюлмавинек-тапардавинек мартонзо вейс , сестэ минь Сонзэ ладсо ультяно вельмевтезьгак мартонзо од эрямос .
Минь содатано : икелень ломанесь минек эйсэ кулось Христос марто крёст лангсо сень кисэ : кадоволь вийтемекс минек пежетев обуцянок , ды истя минь лоткавлинек улеме пежетень урекс .
Эдь кулозесь олякстомтозь пежетенть эйстэ .
Минь кемтяно : бути кулынек Христос марто , сестэ эрямояк карматано мартонзо .
Эдь минь содатано : Христос , кона кулозьстэ вельмесь , ней , нама , зярдояк а кулы . Куломанть уш арась азорксчизэ Сонзэ лангсо .
Зярдо Христос кулось , Сон весть ды допрок кулось пежетенть туртов . Эрямось , конаньсэ Сон ней эри , алтазь Пазонть туртов .
Истя тыньгак , конат сюлмазь минек Христос Иисус Азоронть марто , ловодо эсь прянк кулозекс пежетенть туртов ды эрицякс Пазонть туртов .
Кадык пежетесь а ули уш азорокс тынк кулыця рунгонть лангсо , ды илядо кунсоло сонзэ визьксэнь мельтнень .
Илинк максо пежетентень рунгонь кодамояк пельксэнк берянь тевень теема кедьёнксокс . Мекевланк , алтынк эсь прянк Пазонтень , кода ломанть , конат ютасть куломасто эрямос . Эсь рунгонь пельксэнккак максынк Пазонтень паро тевень теема кедьёнксокс .
Кадык пежетесь уш а ули тынк азорокс , секс мекс тынь ней эрятадо Пазонь чанстенть ало , аволь Коенть ало .
Истя мезе эно ? Паряк , карматано тейнеме пежетть , бути минь ней эрятано Пазонь чанстенть ало , аволь Коенть ало ? Кодаяк арась !
Арази тынь а содатадо : бути тынь максынк эсь прянк киньгак кедь алов , сестэ тынь алкукскак кармиде улеме сень урекс , кинь кунсолотадо ? Эли тынь уреть пежетентень , мезесь вети куломас , эли тынь Пазонь кунсолыця уреть , мезесь вети тынк Сонзэ икеле чумовтомочис .
Тынь зярдо-бути ульниде пежетень урекс . Ней , – сюкпря Пазонтень , – весе седейсэнк кармиде кунсоломо се тонавтоманть , конань алов тынь максозтядо .
Тынь олякстомтозь пежетень урексчистэ , паронь теиця урекс улемга .
Монень савкшны теде ёвтнемс се кельсэнть , конасонть весе свал кортыть , секс мекс лиякс тынь а чарькодтядо . Тынь икеле максынк рунгонь весе пельксэнк аваньксчинь ды койтемечинь урексчис , кона ветясь койтеме эрямос . А ней вана максынк рунгонь весе пельксэнк паро тевень урексчис , кона ветятадызь Пазонтень алтазь эрямос .
Зярдо тынь ульниде пежетень урекс , сестэ тынь ульниде олясо паро тевень теемадо .
Кодамо жо лезэ тынь саиде тень эйстэ ? Саиде сень , мезде ней виздтядо , секс мекс сонзэ пезэ – кулома .
Ней жо тынь олякстомтозь пежетенть эйстэ ды теевиде Пазонть “ урекс ” . Весе тынк эрямонк уш ней алтазь Пазонтень , ды сонзэ песэ максови тыненк пингеде пингень эрямо .
Пежетесь панды эсь уренстэнь куломасо . Пазось Эсь чанстензэ коряс кази пингеде пингень эрямо минек Христос Иисус Азоронть марто .
Кемиця ялгат , ней мон тыненк карман кортамо , кода сетненень , кие соды , мезе истямо Коесь . Тынь , нама , содатадо : Коесь кирди азорксчи ломаненть лангсо ансяк сонзэ эрямо шкасто .
Невтевксэкс , мирде экшсэ аванть Коесь сюлми мирденстэнь , зярс мирдесь эри . Бути мирдесь кулы , сестэ сон олякстоми Коенть эйстэ , кона сюлмиль эйсэнзэ мирдентень .
Бути нись мирдень пингестэ туи лиянень , сестэ сонзэ ловсызь ускурицякс . Бути мирдесь кулы , нись олякстоми те коенть эйстэ ды сестэ уш сонзэ а ловсызь ускурицякс , бути лиси лия мирденень .
Истя эрси тынк мартояк , кемиця ялган : Христосонь куломсто тыньгак , кода Сонзэ рунгонь пелькст , кулыде Коенть туртов . Ней кармиде улеме Лиянь , – Сень , Кона вельмевтезь кулозьстэ . Истя минь карматано лезэвстэ важодеме Пазонтень .
Зярдо минь эринек колазь обуцянок коряс , сестэ пежетев бажамотнень , конатнень кирвазтсь Коесь , ульнесь виест минек рунгонть лангсо ды минь лезэвстэ важодинек ансяк куломантень .
Ней вана минь олякстомтозь Коенть эйстэ , секс мекс минь кулынек сенень , мезесь икеле кирдсь минек эсь кедензэ ало . Ней минь важодтяно Пазонтень одкс , Оймеялтонть ветямонзо коряс , аволь кода икеле , зярдо эринек сёрмадозь Коенть коряс .
Мезе тень эйстэ лисни ? Арази сонсь Коесь пежетев ? Кодаяк аволь ! Ансяк Коенть вельде мон карминь содамо пежетенть эйстэ . Бути Коесь аволь ёвта : « Иля кайсе сельметь . . . » , мон аволинь содаяк , мезе истямо сельмень кайсемась .
Пежетесь нолдызе тевс Коень те кармавтовксонть ды сонзэ вельде кирвазевтсь монь эйсэ эрьва мезе лангс сельмень кайсемат . Эдь Койтеме – пежетесь кулозь .
Ульнесь шка , зярдо мон Коенть а содылия ды ялатеке эринь . Зярдо карминь содамо Коень кармавтовкстонть , сестэ кармась эрямо пежетеськак –
ансяк монсь кулынь . Истямо ладсо кармавтовксось , кона путозель эрямонь максыцякс , кандсь монень кулома .
Пежетесь , кона те кармавтовксонть нолдызе тевс , сонзэ вельде манимим ды маштымим .
Сонсь Коесь ялатеке максозь Пазонть пельде , ды сонзэ кармавтовксоськак иневанькс , виде ды паро .
Истя , лисни : арази те парось кандсь монень кулома ? Кодаяк аволь ! Тень теизе пежетесь , конась истя невтизе эсензэ алкуксонь чачонзо : сон нолдызе тевс те паронть ды кандсь монень кулома . Истя , кармавтовксонть вельде теевсь седеяк чарькодевиксэкс , кодамо тандавкс пежетесь !
Минь содатано : Коесь оймеялтонь . А мон колазь обуця марто ломанян ды миезян пежетентень урекс .
Монень допрок а чарькодевить эсь теевть тевень : мезе мелем , сень а теян . Мекевланк , мезесь монень пек а вечкеви , сень теян .
Ды зярдо теян монь сень , мезенть теемс арась мелем , сестэ мон лован Коенть видекс-парокс .
Тень коряс лисни : те зыянонть теи эйсэнь эриця пежетесь , аволь мон .
Мон содан : парось а эри монь эйсэ , лиякс меремс , монь колазь обуцясонть . Мелем ули теемс паро , ансяк сон тень а тееви .
Мон а теян се паронть , конань ули теемс мелем . Мекевланк , теян зыян , конань теемс мелем арась .
Бути мон теян сень , мезенть теемс арась мелем , сестэ те невти : тень теи моньсэнь эриця пежетесь , аволь мон .
Лисни , мон свал неян эсень эйсэ истямо кой : зярдо ули мелем теемс паро , монь эйстэ лисни ансяк зыян .
Монь потмо мелесь , нама , кеци Пазонь Коентень .
Ансяк эсень эйсэ мон неян лия кой , кона тюри монь превень-седеень коенть каршо . Сон саи монь полонс пежетень коенть алов , кона важоди монь рунгосонть .
Мон пайстомо ломань ! Кие монь олякстомтсамам куломань кандыця те обуцядонть ? !
Сюкпря Пазонтень – Сон тень теи минек Иисус Христос Азоронть вельде ! Лисни истя : мон превсэнь-седейсэнь важодян Пазонь Коентень , а вана колазь обуцясон важодян пежетень коентень .
Истя , сетнень , кить Христос Иисус марто вейсэндязь , эрить аволь колазь обуцянть коряс , а вана Оймеялтонть коряс , Пазось ней мейсэяк а судясынзе .
Эдь Пазонь Оймеялтонь коесь , кона максы эрямо сетненень , кить максызь пряст Христос Иисуснэнь , олякстомтымим монь пежетень ды куломань койденть .
Те эзь тееве Моисеень Коентень , кона лавшоль минек колазь обуцянть чумонзо коряс , тень теизе Пазось . Кода анокс пежетенек кисэ Сон кучизе масторлангс Эсензэ Цёранзо , кона молиль пежетев ломань ёнов . Истя Сон Христосонь рунгосонть судизе ломанень пежетенть .
Сон тень теизе сень кисэ : топавтомс миненек Коень виде вешематнень , эдь минь эрятано Оймеялтонть коряс , аволь уш колазь обуцянок коряс .
Кить эрить эсест колазь обуцяст коряс , сеть арситькак колазь обуцяст бажамотнень коряс . Кить эрить Оймеялтонть коряс – сеть арситькак Оймеялтонь бажамотнень коряс .
Колазь обуцянь бажамотне ветить куломас , Оймеялтонь бажамотне ветить эрямос ды седейоймамос .
Истямо ладсо , колазь обуцянь бажамотнень коряс эрицятне теевить Пазонть ятокс-душманокс : сынь а максыть пряст Пазонь Коенть алов , ды сыненст сон а максовияк .
Ломантнень , конатне эрить колазь обуцяст коряс , арась виест савтомс Пазонтень .
Ансяк тынь эрятадо Оймеялтонь бажамотнень коряс , аволь колазь обуцянк коряс , бути , нама , тынк эйсэ эри Пазонь Оймеялтось . Кинь эйсэ арась Христосонь Оймеялтось , се аволь Сонзэ .
Бути Христос тынк эйсэ , сестэ рунгось кулозь пежетентень , а вана оймеялтось эри видечинтень .
Пазось вельмевтизе кулозьстэ Иисусонь . Ды бути тынк эйсэ эри Сонзэ Оймеялтось , сестэ самай те Пазось , кие вельмевтизе кулозьстэ Христосонь , тейсынзе эрицякс тынк кулыця рунгонккак Эсензэ Оймеялтонть вельде , кона эри тынк эйсэ .
Истя , кемиця ялган , минь долгсотано , ансяк аволь минек колазь обуцянть икеле : миненек а эряви теемс сонзэ бажамотнень коряс .
Эдь бути тынь карматадо эрямо колазь обуцянть коряс , сестэ кулотадо-ёматадо . Бути Оймеялтонть вийсэ куловтсынк пежетев тевенк , сестэ карматадо эрямо .
Весе , кинь вети Пазонь Оймеялтось , Пазонь эйкакшт .
Оймеялтось , кона тыненк максозь , те аволь урексчинь оймеялт , кона кармавтовлидизь тынк одс пелезь эрямо . Мекевланк , тыненк максозь Оймеялт , кона тынк теидизь Пазонь эйкакшокс ! Те Сон сыргавты эйсэнк тердеме Пазонть : « Абба ! Тетяй ! »
Сонсь Пазонь Оймеялтось кемевти минек седейёжонтькак : минь Пазонь эйкакштано .
Ды бути минь Сонзэ эйкакштано , сестэ миненек истя жо максови Сонзэ алтавт чанстямось-баславамось . Те сюпав чанстямонть Пазось макссы миненек Христос марто вейсэ . Эдь бути минь Христос марто пиштяно-майсетяно , сестэ явсынек Сонзэ инексчинтькак .
Мон кеман : минек неень шкань пиштематне мезекскак а лововить се инексчинть коряс , кона панжови тенек ды учи эйсэнек .
Пазонь весе теевксэсь покш седейризкс марто учи , зярдо Пазось апак кекше невтьсынзе-яволявтсынзе Эсь эйкакшонзо .
Пазонь весе теевксэсь понгсь пиштеманть-ёмамонть алов – аволь эсь мелензэ коряс . Тень истя аравтызе Пазось кемезь-нежедезь се лангс :
Сонзэ теевксэськак ули олякстомтозь ёмамонь-наксадомань урексчистэ ды явсы Пазонь эйкакшонь олячинть ды инексчинть .
Минь содатано : Пазонь весе теевксэсь те шкас кувси ды пишти прок чачтомсто ава .
Ды кувси аволь ансяк Пазонь теевксэсь , истя жо миньгак , конатненень максозь Оймеялтось , кода Пазонь пельде васенце казне . Миньгак оймесэнек кувсетяно се шканть учозь , зярдо Пазось сайсамизь минек кода Эсь эйкакшонзо ды рунгонек-мезнек олякстомтсамизь куломанть эйстэ .
Минь идезтяно – те минек кеме седейнежедьксэнек . Бути минек седейнежедькс марто учомась уш топавтоволь , сестэ а мезекс улевель те учомась . Кие жо седейнежедькс марто учни сень , мезенть уш неи !
Ды бути минь нежедтяно-кемтяно мезе-бути лангс , кона зярс анеявикс , сестэ минь учотанояк сонзэ цидярдозь ды кеместэ .
Ды тесэ Оймеялтось сы тенек лездамо : эдь минь лавшотано ды а содатано , кода эряви тенек озномс . Сестэ Оймеялтось Сонсь озны-энялды минек кисэ кувсематнесэ , конат а ёвтавить валсо .
Ды Пазось , кона чарькодьсынзе минек седеенек , соды , мезде арси Оймеялтось , секс мекс Оймеялтось озны-энялды Пазонь ломантнень кисэ Пазонь меленть коряс .
Минь содатано : весемесь велявты парокс сетненень , кить вечксызь Пазонть , ды конатнень Сон тердинзе Эсь мелензэ-арсеманзо коряс .
Те сеть , конатнень Пазось кочкинзе умок , зярдо сынь арасельтькак , ды аравтынзе улемс Эсь Цёранзо ёнов молицякс . Истямо ладсо , Сонзэ Цёрась карми улеме васенцекс ламо ялакстнэнь-сазортнэнь ютксо .
Конатнень Пазось аравтынзе , сетнень тердинзеяк ; конатнень тердинзе , сетнень ловинзе чумовтомокскак ; конатнень ловинзе чумовтомокс , сетнень марто явизе инексчинзэяк .
Мезе эно ёвтамс весе тень коряс ? Бути Пазось минек кисэ , сестэ кинь ули виезэ аштемс минек каршо ?
Киньгак арась ! Эдь Пазось эзизе жаля мик Эсь Цёранзояк , конань максызе куломас весень минек кисэ . Бути Сон максызе эсь Цёранзо , сестэ Сон миненек макссы весементь лиянтькак !
Кинень чумондовить Пазонь кочкавтнэ ? Киненьгак ! Эдь Сонсь Пазось сынст ловинзе чумовтомокс !
Кинь эно ули виезэ сынст судямс ? Киньгак ! Эдь Христос Иисус кулось , ды те допрок аволь весе : Сон кулозьстэ вельмевтезьгак ды ней ашти Пазонть вить кедензэ ёно ды озны-энялды минек кисэ !
Кие эно минек явсамизь Пазонь вечкеманть эйстэ ? Паряк , пиштемат , стакачить , пансемат , вачочи , арасьчи , пелемачи , кулома . . ?
Сёрмадовкссо ёвтазь : « Тонь кисэ минь свал кулома лангсо , минек ловить ревекс , конатнень ветить пеель алов » .
Ансяк весе неть стакачитнестэ минь листяно ине изницякс Сень вийсэ , Кинень минь вечкевинек .
Мон кеман : мезеяк – куломаськак , эрямоськак , ангелтнэяк , менелень лия прявтнэяк , вийтнеяк , неень пингеськак , сыця пингеськак ,
верце вийтнеяк , алце вийтнеяк ды Пазонь кодамояк лия теевксэськак – а явсамизь минек Пазонь вечкеманть эйстэ , кона тенек невтезь минек Христос Иисус Азоронть вельде !
Мезе мон ней ёвтан – те видечи . Мон Христосонь ломанян ды секс а кенгелян . Тень кемексты монь оймеёжось , конань вети Иневанькс Оймеялтось .
Пек покш монь ризксэм , ды седейсэнь палы алотксиця сэредькс
монь раськень ялгатнень-оятнень кисэ , конат монень малавикст верень коряс . Мон маласан се мелентень : сынст кисэ седе паро монень эстень улемс сюдозь ды явозь Христос эйстэ .
Сынь жо израилень ломанть : те сынст теинзе Пазось Эсензэ эйкакшокс , сыненст невтизе Эсь инексчинзэяк . Сынст марто Сон сюлмась вейсэньлувт , макссь тенст Кой , истя жо Пазнэнь видестэ ознома-сюконямо ды ламо алтамоткак .
Сынст ульнесть кезэрень пингень ине тетятнеяк , те раськенть ютксо ломанекс чачсь Христоскак . Сон весемеде ине , пингеде пингес шназь-чанстязь Паз ! Аминь .
Тень коряс а лисни , буто Пазось эзизе топавто Эсь алтамонзо . Эдь аволь весе , кить Израильстэ , алкукс Пазонь кочкавт ломанть .
Ды аволь весе Авраам эйстэ чачицятне-касыцятне – Сонзэ алкуксонь эйкакшонзо . Эдь Пазось мерсь Авраамнень : « Тонь раськесь туи-рашты ансяк Исаконь пельде » .
Лиякс , Авраамонь пельде аволь весе чачозь эйкакштнэ лововить Пазонь эйкакшокс , ансяк сетне , конатнень чачомаст ульнесь алтазь Пазонть пельде .
Авраамнень те алтамось ульнесь вана кодамо : « Мон таго сан тонеть теке шкастонть иень ютазь , ды Саррань карми улеме цёразо » .
Истя ульнесь аволь весть . Ревеккань кавтаськеть цёратнень ульнесь секе тетяст , минек покштясь Исак .
Зярдо эйкакштнэ эзть чачокшнояк ды эзть кенере тееме парояк , беряньгак , уш сестэ Пазось Ревекканень ёвтась : « Покшось карми улеме вишкинентень важокс » . Теньсэ Пазось невтизе : Сон кочкась Эсь мельсэнзэ , ансяк тердеманзо коряс , аволь ломаненть тевензэ коряс .

Сёрмадовкссонть истя ёвтазьгак : « Яковонь мон кочкия – Исав Монень а эряви » .
Мезе эно ёвтамс тень коряс ? Нать Пазось теи авидестэ ? Кодаяк аволь !
Моисейнень Пазось мерсь : « Кинень ули мелем путомс седеймарямо , сенень путангак . Кинь ули мелем жалямс , сень жалясаяк » .
Лисни , весе те тееви Пазонь седеймарямонть коряс , аволь ломанень мелень эли виень коряс .
Сёрмадовкссо Пазось корты фараононтень : « Мон тонь теитинь инязорокс вана мекс : невтемс тонь лангсо Монь виенть , ды весе масторланганть теемс содавиксэкс Монь лементь » .
Лиякс меремс , Пазось Эсь мелензэ коряс вейке ломанентень путы седеймарямо , лиянть Эсь мелензэ коряс тейсы калгодо седеекс .
Кияк тынк эйстэ , паряк , ней монь кевкстьсамам : « Сестэ мекс эно Пазось чумонды ломантнень ? Арази киньгак саты виезэ молемс Сонзэ меленть каршо ? »
А вана кият тон истямось , пайстомо ломань , кона пельксты-спори Пазонть марто ? Арази чакшось мери чакшонь теицянтень : « Мекс тон монь истямокс теимик ? »
Мезе , арази чакшонь теицянть арась олязо теке сёвоньстэнть теемс питней кедьге ды истяконь кедьгеяк ?
Истя тейсь Пазоськак : Сон бажась невтемс Эсь кежензэ ды виевчинзэ . Ялатеке Сон кувать кирдсь неть “ кедьгетнень ” , конатне Сонзэ кеждясть ды конатнень эрявсь ансяк тапамс .
Теде башка Сон путсь мель невтемс Эсь покштояк покш инексчинзэ неть “ кедьгетнень ” лангсо , конатнень Сон Эсь седеймарямонзо кувалт умок уш анокстынзе инексчинтень .
Седеймарямонь кедьгетне – те минь . Те минек тердимизь Пазось – ды аволь ансяк еврейтнень , истя жо лия раськенсетненьгак .
Тень эйстэ Сон корты Осия пазмарицянть вельде : « Раськенть , кона икеле ульнесь аволь Монсень , ней ловса Монсень раськекс , авечкевиксэнть – вечкевиксэкс .
Ды секе таркасонть , косо Пазось мерсь тенст : “ Тынь аволь Монсетне ” , – ней сынст ловсызь эриця Пазонь эйкакшокс » .
А вана Израиленть коряс Исайя ранги : « Куш Израилень ломантнеде улевельтькак вельть ламо , кода иневедень чувар , ялатеке идезь улить аламот , ансяк кадовикстнэ » .
Эдь Азорось тевенть тейсы педе пес ды курок топавтсы видечинь коряс . Апак кавтолдо Сон сонзэ прядсы мирэнть-масторонть лангсо .
Сестэ тееви истя , кода икелев ёвтызе Исайя : « Бути Весеменькирди Азорось аволь кадо миненек буень-раськень зярыя поладыцят , сестэ минек марто улевель секе жо , мезе теевсь Содомонь ды Гоморрань эрицятнень марто » .
Мезе эно ёвтамс тень коряс ? Лия раськетне , конат эзть вешне Пазонть икеле чумовтомочи , ловозь чумовтомокс , ансяк те чумовтомокс ловомась – кемеманть кисэ .
Секе шкастонть Израилень раськесь вешнесь кой , конань вельде Пазонть икеле лисемс чумовтомокс , ды те коенть эзизе муе .
Мекс ? Сень кувалма , мекс сынь арсесть нежедемс коень тевтнень лангс , аволь кемеманть лангс . Истя те раськесь пупордявсь “ пупордявома кевс ” ,
конадо Пазось ёвтась Сёрмадовкссо : « Кунсолодоя : Мон путан Сионс Кев , конань эйс пупордявить , Кевпандо , конань эйс эшкевить . Ансяк кияк Сонензэ кемицятнеде а ули совавтозь визьксчамас » .
Кемиця ялгат , монь сехте покш седей пултыця бажамом – те тиринь Израилень раськенть идемась , ды тень кисэ мон ознан Пазонть икеле .
Мон яволявтнян : сынь пиить-палыть Пазонть мелензэ топавтомадо , ансяк тень коряс сынст арась алкуксонь содамочист .
Сынь эзизь чарькоде , кода Пазось лови ломантнень чумовтомокс , ды бажить кемекстамс чумовтомочист эсест тевест вельде . Истя сынь эзизь максо пряст се чумовтомокс ловомантень , кона Пазонть пельде .
А вана Христос – Коенть топавтыцязо ды пезэ : ней эрьвась , кие кеми Тензэ , се ули ловозь чумовтомокс Пазонть икеле .
Моисей сёрмады се чумовтомочиденть , конанень ломантне бажить пачкодемс Коенть вельде : « Ансяк се , кие топавты Коень весе вешематнень , сонзэ вельде карми эрямо » .
А се чумовтомочиденть , кона максови кемеманть вельде , Сёрмадовкссо кортави истя : « Иля кевкстне эсь прят : Кие кепедеви менельс ? » – лиякс меремс : Христосонь мода лангс валтомга .
« Ды иля кевкстне эсь прят : Кие валги тоначинь потмакстомо отьмас ? » – лиякс меремс : Христосонь кулозтнень ютксто велявтомга .
Мезде жо корты Сёрмадовксось : « Пазонь валось тонь вакссот – тонь кургсоткак ды тонь седейсэтькак » . Те улияк кемемадо валось , конань минь ёвтнетяно .
Бути тон кармат эсь кургосот весеме икеле ёвтнеме : Иисус – Азоро , ды кармат седейсэть кемеме : Пазось Сонзэ вельмевтизе кулозьстэ , – сестэ улят идезь .
Эдь кие кеми седейсэ – се ловови чумовтомокс , ды кие ёвтни эсь кургосонзо – се идеви .
Сёрмадовксось корты : « Кияк Сонензэ кемицятнеде а ули совавтозь визьксчамас » .
Те тевсэнть арась авейкетьксчи еврейтнень ды лия раськенсетнень ютксо . Эдь Азорось весень вейке ды сюпавсто кази весень , кие Сонзэ тердьсы лездыцякс .
Эдь сёрмадозь : « Эрьвась , кие тердьсы Азоронть лездыцякс , – идеви » .
Ансяк кода эно сыненст тердемс лездыцякс Сень , конанень а кемить ? Кода сыненст кемемс Сенень , конадо эзть марсе ? Кода сынь марясызь , бути кияк сыненст а пачти куля ?
Кие карми пачтямо куля , бути сонзэ кияк эзизе кучо ? Сёрмадовксось корты : « Вай , кода паро неемс сэтьмелувдо ёвтницятнень , Кенярксов кулянь пачтицятнень , самост ! »
Ансяк аволь весе парсте вастызь Кенярксов кулянть . Сонсь Исайя корты : « Азором ! Кие кемезевсь сенень , мезе марясь минек пельде ? »
Истя , кемемась чачи Кулянть марямсто , ды Кулясь ёвтневи Пазонь валонть пачтямсто .
Ней мон кевкстнян : Арази сынь зярдояк эзизь марсе Кулянть ? Нама , марсизь ! Эдь Сёрмадовкссо кортави : « Весе масторланганть гайгезевсть сынст вайгелест , мирэнть-масторонть пес пачкодсть сынст валост » .
Мон таго кевкстнян : Арази Израиль эзь чарькоде ? Уш Моисей Пазонть пельде тенст ёвтась : « Мон сыргозтян эйзэнк сельмень сявадома раськенть вельде , кона раськекскак а ловови . Ачарькодиця раськенть вельде Мон сыргозтян эйзэнк кеж ! »
Исайя Пазонть пельде седеяк смелстэ корты : « Монь муимизь сетне , конатне Монь эзть вешне . Мон невтия-яволявтыя прям сетненень , конатне Мондень эзть кевкстне » .
А вана Израильде сон корты : « Чинь чоп Мон стяко венстнинь кедень акунсолыця ды каршо молиця раськентень » .
Секскак мон кевкстнян : Арази Пазось кадызе Эсь раськензэ ? Нама , эзизе ! Мон монськак израилень ломань , Авраамонь раськень поладыця , Вениаминэнь буестэ .
Эзизе кадо Пазось Эсензэ раськенть , конань Сон умок уш кочкизе Эсензэкс . Арази тынь стувтынк , мезе корты Сёрмадовксось се таркасонть , косо Илия пеняци Пазонтень Израиль лангс :
« Азором , сынь чавнызь Тонь пазмарицятнень , калавтнизь Тонь аноксонь алтартненьгак . Мон кадовинь ськамон , ды моньгак сынь арсить маштомс » ?
Мезе мерсь каршонзо Пазось ? – « Мон ванстынь Эстень сисем тёжат ломанть , конат эзть пра кумажа лангс аволь алкуксонь Бал пазонть икеле » .
Истя неень шкастояк ванстовсь “ кадовкс ” , конань Пазось кочкизе Эсь чанстензэ коряс .
Те кочкамось – Пазонть чанстензэ коряс , аволь тевень коряс . Бути те кочкамось теевель ломантнень тевест коряс , сестэ те чанстесь допрок аволь уле чанстекс . А бути те теевель тевтнень коряс , сестэ те уш аволь уле чанстекс , ды сестэ тевеськак уш аволь уле тевекс .
Мезе тень эйстэ лисни ? – Израиль эзь пачкоде сень эйс , мезес бажась . Пачкодсть тенень аламот , ансяк кочказтне , а вана лиятнень калгодкстомсть седеест .
Тень эйстэ истя корты Сёрмадовксось : « Пазось кучсь лангозост оймень-седеень чополгадома : течинь чис а неить сынст сельместкак ды а марить пилесткак » .
Давид инязороськак корты : « Кадык сынь понгить кундамкас каванямо шкастост ! Кадык сынь прыть туворс , ды кадык сы тенст чумонь пандома !
Кадык сынст сельмест вельтявить чоподасо ды лоткить неемадо ! Пингезэст мендить сынст карязост ! »
Секскак мон кевкстнян : Арази еврейтне пупордясть ды допрок прасть ? Нама , эзть ! Сынст пупордямонть кувалт идема сась лия раськетненень , ды те сыргозтсь еврейтнень эйсэ сельмень сявадома .
Бути жо еврейтнень пупордямось кандсь масторлангонтень чанстямо-баславамо , ды бути сынст кажовчись макссь лия раськетненень сюпавчи , сестэ седеяк покш ули се чанстямонь сюпавчись , зярдо весе еврейтне велявтыть Пазонтень !
Ней мон пшкадян тыненк , лия раськень ломанть : мон лия раськетнень апостол ды ёвтан сюкпря Пазонтень монень максозь важодеманть кисэ .
Паряк , истя монень сыргозтеви сельмень сявадома тынк лангс монь масторонь ломантнень эйсэ , ды конат-конат эйстэст идевить .
Бути еврейтнень эйстэ Пазонть велявтомась панжсь лия раськетненень Пазонть марто ладямонь ки , мезе эно ули сестэ , зярдо Пазось сынст мекев сайсынзе ? Те ули кулозьстэ вельмема !
Бути чапаксонть васенце пельксэзэ алтазь Пазонтень , сестэ Сонензэ алтазь весе чапаксоськак . Ды бути чувто корёнтнэ-ундокстнэ алтазь Пазонтень , сестэ Сонензэ алтазь тарадтнэяк .
Конат-конат пирень ойумарьксэнь тарадтнэ ульнесть синтрезь , ды тон , вирень ойумарьксэнь тарад , ульнить педявтозь сынст таркас . Истя тон вейсэндявить пире ойумарьксэнь ундокстнэнень , конатнень вийсэ эри чувтось .
Секскак тон иля покшкавтне прят сетнень икеле , конат ульнесть синтрезь кода алкуксонь тарадт ! А мейсэ тонеть покшкавтнемс прят ! Эдь ундокстнэ максыть тонеть вий , аволь тон ундокстнэнень .
Паряк , тон ёвтат : « Неть тарадтнэ ульнесть синдезь монь педявтоманть кисэ » .
Те виде . Сынь синдезь акемемаст кисэ , а вана тон сынст таркасо аштят кемемат кувалт . Ялатеке прят пек верьга иля кандо , – пельть !
Бути Пазось эзинзе жаля еврейтнень , кода алкуксонь тарадтнэнь , арсят , тонь жалятанзат ?
Вант , Пазось чевте седейгак ды калгодояк . Калгодо Сон Эйстэнзэ потыцятненень , а тонеть чевте седей , бути седе товгак кармат кирдевеме Сонзэ чевте седейсэнть . Бути а кармат , – сестэ Пазось тоньгак керятанзат .
Ды бути еврейтнеяк кадсызь эсь акемемаст , сестэ сынь улить велявтозь тарказост . Пазонть ули виезэ одс педявтомс сынст чувтонтень .
Ды бути тон керязь вирень ойумарьксстэ , конаньсэ ульнить чачомань коряс , ды педявтозь чачома коенть каршо пиренсентень , сестэ Пазонтень седеяк шожда ули мекев педявтомс неть алкуксонь тарадтнэнь эсь чувтост лангс .
Монь мелем , кемиця ялгат , панжомс тенк вейке салавачи , кона вансттадызь тынк ансяк эсь превейчинк лангс нежедемадонть : седеень калгодьксчись , конаньсэ ашти Израилень раськень пельксэсь , те аволь свал шкас . Сон таргави ансяк семс , зярс лия раськень ломантне , конатнень аравтынзе Пазось , а велявтыть Тензэ .
Ды сестэ весе Израилесь ули идезь , кода тенде корты Пазонь пельде Сёрмадовксоськак : « Олякстомтыцясь сы Сионсто ды Яковонь раськенть поладыцянзо ванськавтсынзе зыяндонть .
Ды Мон тейса сынст марто те вейсэньлувонть , зярдо нардасынь пежетест » .
Еврейтне – Пазонтень душмант , секс мекс эзизь васто Кенярксов кулянть , мезесь моли тынк лезэс . А вана кезэрень пингень ине тетяст кисэ сынь – Пазонтень вечкевикст , секс мекс сынь – Пазонь кочкавт раське .
Пазось а полавтни Эсь казнензэ ды тердеманзо .
Тынь зярдо-бути ульниде Пазонь а кунсолыцякс , ансяк ней тыненк максозь Пазонь седеймарямо еврейтнень а кунсоломаст кис .
Истя еврейтнеяк ней Пазонь а кунсолыцят , ды истя жо сыненсткак ней максови Пазонть седеймарямо – тыненк максозь седеймарямонть кувалт .
Пазось пекстынзе-саинзе весень Сонзэ а кунсоломанть алов , весенень седеймарямонь максомга .
Вай , кодамо певтеме Пазонь сюпавчись , кодамо домка Сонзэ превейчись ды содамочись ! Киненьгак а панжовить Сонзэ мельтне-арсематне ! Киненьгак а чарькодевить Сонзэ китне-янтнэ !
« Кие чарькодинзе Азоронть мелензэ-превензэ , ды кие ульнесь Сонзэ превспутыцякс ?
Ды кие макссь Тензэ икеле мезеяк , конань Сонензэ эряволь максомс мекев ? »
Эдь весемесь теезь Сонзэ кувалт ды эри Сонзэ вельде ды Сонзэ туртов ! Улезэ Тензэ шнамо пингеде пингес ! Аминь .
Кемиця ялгат , секскак Пазонть ине седеймарямонзо кисэ энялдан тенк : максынк Пазонтень весе эсь прянк , кода эриця анокс , кона алтазь Тензэ ды тукшны Сонзэ мельс . Те улияк Пазонтень тынк оймень-седеень алкуксонь важодеманк .
Илядо эря истя , кода ней эрить те масторонть лангсо . Мекевланк , мереде Пазонтень полавтомс потмоёжонк , одкстомтомс превенк-содавксонк . Сестэ тынь чарькодьсынк Пазонть мелензэ : мезесь вадря , Сонзэ мельс туиця ды асатыкстэме .
Пазонть пельде максозь чанстенть коряс мон кортан эйстэнк эрьвантень : илядо арсе эсь прядонк эрявикстэнть ламо . Мекевланк , арседе эсь прядонк апак покшкавтне , се кемеманть лувсо , конань Пазось максызе эрьвантень .
Эрьга , невтемакс саинк рунгонть : минек сон вейке , ансяк эйсэнзэ ламо пелькст , ды эрьва пельксэнть эсензэ тевезэ .
Истя миньгак : кадык минь ламонек , ансяк Христос марто вейсэндязь минь – вейке рунго , ды вейке-вейкенек марто сюлмавозь вейс , кода рунгонь башка пелькст .
Пазонть пельде максозь чанстенть коряс , минек эрьванть ули кодамояк казненек . Кинь ули пазмарицякс кортамонь казнезэ , се кадык ютавтсы сонзэ тевс эсь кемеманзо коряс .
Кинь ули лиятненень лездамонь казнезэ , кадык се лезды . Кинь ули тонавтыцянь казнезэ , се кадык тонавты .
Кинь ули седей мелень кемекстамо казнезэ – се кадык лиятнень кемексты , кинь максыцянь – се кадык максы сюпавсто-важовсто , кинь ветицянь – се кадык вети тевтнень мелень путозь . Кинь ули паронь теема казнезэ – се кадык паронть теи кецязь .
Улезэ тынк вечкеманк седейстэ лисиця . Туеде зыяндонть , педядо паронтень .
Вечкеде вейке-вейкенк лелянь-сазоронь лембе вечкемасо , эстеденк пек ловодо ялганк эйсэ .
Кадык а лавшомгады тынк бажамонк паронтень ; палыця седейсэ важодеде Азоронтень .
Кенярдодо – тынк ули седейнежедьксэнк , стакачитнесэ цидярдодо , апак лотксе ознодо .
Лездадо Пазонь ломантненень , зярдо сынь арасьчисэ , ды уледе свал инжень вастыцякс .
Чанстядо-баславадо тынк пансицятнень , илядо сюдо сынст , ансяк чанстядо .
Кенярдодо кенярдыцятнень марто ды авардеде авардицятнень марто .
Эрядо вейкенк-вейкенк марто ве мельсэ . Илядо уле верьга прянь кандыцякс , эрядо ялгаксчисэ истяконь ломантнень марто . Илядо покшкавтне эсь превейчисэнк .
Киненьгак кеж кежсэ илядо пандо , тееде сень , мезесь паро весе ломантнень сельмест икеле .
Эсь ёндонк тееде весементь : эрядо ладямосо весе ломантнень марто .
Вечкевикс ялгат ! Эсь кисэнк кеж илядо пандо . Кадынк те тевенть Пазонь ацирьгадомантень . Эдь сёрмадозь : « Кежень пандома тевесь – Монь , ды Мон пандсаяк , корты Азорось » .
Мекевланк , тееде истя , кода ёвтазь Сёрмадовкссонть : « Бути тонь душманот вачо , андык сонзэ , бути симемазо сась , симдик сонзэ . Истя теезь , тон пурнат сонзэ пряс палыця тонолт » .
Иля изняво кежентень , – изник сонзэ паросо .
Эрьва ломанентень эряви кунсоломс масторонь ветиця прявтнэнь . Эдь арась истямо прявт , кона улевель аволь Пазонть пельде . Весе мастортнэнь прявтнэнь путынзе Пазось .
Секскак , кие моли прявтнэнь каршо , се моли Пазонь аравтоманть каршо . Истя теицятне сынсь эсь лангозост таргить чумондома .
Эдь ветицятне улить тандавксокс зыянонь теицятненень , аволь паронь теицятненень . Улиндеряй мелеть а пелемс прявтнэде , сестэ тейть паро , ды сынь шнатадызь тонь .
Прявтнэ Пазонь важот ды кандыть тонеть паро . Ансяк бути тон теят зыян , сестэ пельть , эдь сынь аволь стяко кандтнить торот . Сынь Пазонь важот ды пандсызь кеженть зыянонь теицятненень .
Секскак , эряви кунсоломс прявтнэнь , аволь ансяк Пазонь кежень пандоманть кисэ , истя жо оймеёжонь вешеманть кисэ .
Те тувталонть кувалт тынь пандтадо каявкст-налогт . Зярдо прявтнэ топавтыть парсте эсь тевест , теньсэ сынь важодить Пазонтень .
Истя вана , максодо-пандодо тенст сень , мезесь эрьвантень эряви : кинень каявкс эли кодамояк пандома , кинень ловома эли шнамо .
Киненьгак мейсэяк илядо кадово долксо – вейкень-вейкень вечкема долгтонть башка . Кие вечксы лиянть , се уш топавтынзе Коень вешематнень .
Весе кармавтовкстнэ – « иля ускуря » , « иля маштне » , « иля сала » , « иля кенгеле » , « иля кайсе сельметь . . . » – неть кармавтовкстнэ ды весе лиятнеяк вейсэндявить вейкес : « вечкть малавиксэть кода эсь прят » .
Вечкемась а теи малавиксэнтень кодамояк зыян . Истямо ладсо , вечкемась – Коень весе вешематнень топавтома .
Тынь содатадо , кодамо ней шкась : сась уш миненек шка сыргоземс удомадо . Эдь минек идемась ней седе маласо се шканть коряс , зярдо минь ансяк совинек кемемантень .
Весь юты , чись малавгады . Секскак ёртсынек чоподань тевтнень ды каясынек лангозонок валдонь оршамопельтнень , кода кедьёнкст .
Эрьга , карматано эрямо истя , кода те эряви чинь валдосо : ламо ярсамонь сэвемас ды винас прянь апак кая , визьксэнь мельс апак пра ды апак ускуря , апак сёвно ды сельмень апак сявадо .
Вельтяводо Иисус Христос Азоросонть кода оршамопельсэ ! Ды лоткадо ней колазь обуцянк васькавтомадо ды сонзэ визькс мелензэ топавтомадо !
Саинк эсь юткозонк лавшо кемема марто ломаненть ды илядо пелькста сонзэ марто арсеманзо коряс .
Эдь вейкесь кеми : вадря ярсамс эрьва мезде . А вана лиясь , кинь кемемазо лавшо , ярсы ансяк эмежде .
Се , кие ярсы эрьва мезде , кадык а безарди седе , кие ярсы ансяк эмежде . Ды се , кие ярсы ансяк эмежде , кадык а чумонды сень , кие ярсы эрьва мезде , эдь Пазось сонзэяк саизе Эстензэ .
Кият тон истямось , лиянь важонзо чумондыцясь ? Сонзэ Азорозо сонсь несы : стядо се ашти эли празь . Ды сон ялатеке карми аштеме стядо , секс мекс Пазонть ули виезэ кирдемс сонзэ стядо .
Вейкесь лови кодамо-бути чинть лиятнеде седе покшокс . Лиянтень весе читне вейкеть . Кадык эрьвась теи эсь кемеманзо-вановтонзо коряс .
Се , кие седе покшокс лови-яви кодамо-бути чи , сон тень теи Азоронть ловоманзо кисэ , ды се , кие а лови-яви истямо чи , сон тень теи истя жо Азоронть ловоманзо кисэ . Сеяк , кие ярсы эрьва мезде , ярсы Азоронть ловомга ды ёвты сюкпря Пазонтень . Кие эрьва мезде а ярсы , се а ярсы Азоронть ловомга ды истя жо ёвты сюкпря Пазонтень .
Кияк минек эйстэ а эри ансяк эсь кисэнзэ , ды истя жо эсь кисэнзэ кияк а кулы .
Бути минь эрятано , сестэ эрятано Азоронть кисэ . Бути кулотано , сестэ кулотанояк Азоронть кисэ . Лисни истя : эрятано минь эли кулозтяно , яла кадовтано Азоронть ломанекс .
Эдь Христос кулось ды одов кармась эрямо сень кисэ : улемс Азорокс кулозтнень лангсояк ды эрицятнень лангсояк .
Мекс эно тон чумондат кемиця ялгать ? А мекс тон безардят ялгадот ? Минь весе карматано аштеме Христосонь судонть икеле .
Эдь Пазонь Сёрмадовкссонть ёвтазь : « Кода алкукс Мон эрян , – корты Азорось , – истя алкукс сеяк : эрьвась пры кумажа лангс Монь икеле , ды эрьва келесь шнасы Пазонть » .
Истя , эрьвась минек эйстэ сонсь ёвтни Пазонтень эсь тевдензэ .
Секскак а карматано чумондомо вейкенек-вейкенек . Мекевланк , бажадо а теемс мезеяк истямо , конась кемиця ялганть кавтолдовтсы-пупордявтсы эли совавтсы пежетьс .
Иисус Азоронть марто вейсэндямонть кувалт мон содан ды пек кеман : мезеяк арась истямо , мезесь бу сонсь улевель аванькс . Ансяк се , мезенть ломанесь лови аваньксэкс , улияк сонензэ аваньксэкс .
А бути тон ярсат истямо ярсамопельде , конадо кемиця ялгать сайсы мельсапаро , сестэ тон уш а эрят вечкеманть коряс . Эсь ярсамопельсэть иля ветя ёмамос сень , кинь кисэ кулось Христос !
Истя , илядо максо лиятненень кодамояк тувтал беряньстэ кортамс сень эйстэ , мезенть тынь ловтадо вадрякс .
Эдь Пазонь Инязорксчись – те аволь ярсамопельде ды симемапельде кевкстема . Те – Пазонь мелень топавтома , ладямо ды кеняркс , конатнень максы Иневанькс Оймеялтось .
Кие истямо ладсо важоди Христоснэнь , сон мельс тукшны Пазонтень ды ловови вадрякс ломантнень ютксояк .
Истя , карматано бажамо эрямс весе марто ладязь ды вейкенек-вейкенек кемекстазь .
Иля калавто Пазонь тевенть ярсамопеленть кисэ . Ярсамс мереви эрьва мезде , а вана берянь се , бути тон совавтат ломаненть пежетьс эсь ярсамопельсэть .
Седе паро а ярсамс сывельде ды а симемс винадо ды мезеяк а теемс истямо , конась тонь кемиця ялганть совавты пежетьс , эли пупордявтни , эли теи лавшокс .
Ванстык тень лангс кемемат-вановтот эсь потсот , кадык сындест соды ансяк Пазось . Вай , кодамо уцяскав се ломанесь , кона а чумонды эсь прянзо сеньсэ , мезенть сонсь лови парокс !
А бути ломанесь кавтолды ярсамопелензэ коряс ды ялатеке ярсы , сестэ Пазось сонзэ чумондсы сень кисэ , мекс сон теи аволь эсь кемеманзо-вановтонзо коряс . Весемесь , мезенть ломанесь теи аволь эсь кемеманзо коряс , ули пежетекс .
Шнамо Пазонтень , конань ули виезэ кемекстамс тынк кемеманть ! Теде корты Кенярксов кулясь , конань мон ёвтнян . Те улияк Иисус Христос эйстэ кулясь , лиякс меремс , се салавачись , кона кекшезель ламо пингень перть ды ней уш панжозь .
Ней те салавачись панжозь пазмарицятнень Сёрмадовкстнэсэ . Сынст вельде сон яволявтозь пингеде пингень Пазонть мереманзо кувалт весе раськетненень , – ветямс сынст Азоронтень кемемас ды кунсоломас .
Улезэ Иисус Христос вельде пингеде пингень шнамо вейкине Пазонтень , кона ськамонзо превейдеяк превей ! Аминь .
Миненек , кемемасо виевтненень , эряви улемс нежедьксэкс-кирдицякс седе лавшотненень , эсь прянок туртов апак савто .
Кадык эрьвась минек эйстэ савты кемиця ялганстэнь ды арси седе , мезесь канды тензэ паро ды виевгавты кемеманзо .
Христоскак савтсь аволь Эстензэ . Мекевланк , Сёрмадовксось корты Сондензэ истя : « Тонь покордыцятнень покордамотне прасть-понгсть Монь лангс » .
Весе , мезесь ёвтазь Сёрмадовкссо , сёрмадозь минек тонавтомань кисэ . Те книгась максы тенек цидярдома ды кемекстамо , минек седейнежедьксэнть а ёмавтомга .
Кадык Пазось , цидярдомань ды кемекстамонь лисьмапрясь , лезды тыненк улемс эсь юткованк ве мельсэ , Христос Иисус мельга молезь .
Сестэ весе тынь ве мельсэ-седейсэ ды ве валсо карматадо шнамо Пазонть , минек Азоронть Иисус Христосонь Тетянзо .
Секскак , Пазонть шнамонзо кисэ , саеде вейкенк-вейкенк эйсэ эсь седеезэнк истя , кода Христоскак саидизь тынк Эсь седеезэнзэ .
Мон кирдян мельсэнь вана мезе : Иисус Христос сась еврейтненень важодеме ды Пазонть видечинзэ невтеме . Сон сась топавтомо алтамотнень , конатнень Пазось максынзе кезэрень пингень ине тетятненень .
Истя жо Сон сась сень кисэяк : кадык лия раськетнеяк шнасызь Пазонть Сонзэ седеймарямонзо кисэ , кода ёвтазь Сёрмадовкссо : « Секскак карман шнамот лия раськетнень ютксо ды карман шнамо Тонь леметь моравтозь » .
Сёрмадовкссо истяяк ёвтазь : « Лия раськетне ! Кенярдодо Пазонь кочкавт раськенть марто вейсэ ! »
Ды истяяк : « Весе лия раськетне ! Шнадо Азоронть ! Весе раськетне , кепедеде Сонзэ инексчинть ! »
А вана Исайя корты истя : « Иессеень родсто-юрсто пургонды Лисевкс , конась касы-кепети весе раськетнень ветицякс . Сонзэ лангс сынь кармить седейсэст нежедеме » .
Кадык Пазось , седейнежедьксэнь лисьмапрясь , пештятадызь тынк , конат кемить , покш кеняркссо ды седейоймамосо . Кадык истя жо тынк седейнежедьксэнк апак лотксе касы-кепети Иневанькс Оймеялтонть вийсэ .
Кемиця ялган , мон зярдояк а кавтолдан тень кувалт : тынь пештязь паро арсемасо , тынк улить ламо эрьва кодамо содамочинк ды маштадо путомс превс вейкенк-вейкенк .
Ялатеке мон сёрмадан тенк , кемиця ялган , – кона-кона таркатнесэ покш смелчи марто , – арсян ледстямс мелезэнк кой-кона тевтнень . Мон тень теян секс , мекс Пазось макссь монень чансть ,
улемс Иисус Христосонь важокс лия раськетнень туртов . Мон поп ладсо топавтан эсь важодемам : пачтян Пазонь Кенярксов Кулянть ды тень вельде теян лия раськетнестэ Пазонтень мельстуиця анокс , кона алтазь Тензэ Иневанькс Оймеялтонть вельде .
Христос Иисусонь шнамонзо кисэ мон каштангалян эсь важодемасон Пазонтень .
Мон а пелян кортамс ансяк седе , мезе монь вельде тейсь Христос , лия раськетнень Пазонть кунсоломас ветямга . Сон тень теизе монь валсо ды тевсэ ,
тамашань ды дивань тешксэнь вийсэ , Пазонь Оймеялтонть вийсэ . Истямо ладсо , мон ёвтния Христосто Кенярксов кулянть эрьва кува , Ерусалимстэ саезь Иллирикев пачкодемс .
Мон свал бажинь ёвтнемс Кенярксов кулянть ансяк тосо , косо Христосонь лемензэ зярс эзизь марсе . Монь арасель мелем путомс се кудо юртонть лангс , конань ушодызь лият .
Ульнесь мелем топавтомс Пазонь Сёрмадовксонь валтнэнь : « Сеть , кинень Сондензэ эзть ёвтне , несызь , ды сеть , конатне эзть марсе , чарькодьсызь » .
Секс мон те шкас эзинь саво тыненк , куш ламоксть пурнакшныньгак .
А вана ней мон прядынь тевень неть таркатнесэ ды кеман : паряк , топавтови монь ламо иень бажамом – самс-вастовомс тынк марто .
Монь ули мелем Испанияв молемстэ самс тенк , неемс тынк ды зярскак кенярдокшномс мартонк вастовомасонть . Кеман , тынь мейле макстадо тень лезкс сеньсэ , мезе монень эряви те якамонть туртов .
Ней мон кирдян ким Ерусалимев , ков эряви кандомс лезксэнть Пазонь ломантненень .
Кортамось моли седе : Македониянь ды Акайянь кемикуротне эсест мельсэ пурнасть лезксэкс ярмакт Ерусалимень кемиця ялгатненень , конат эрить арасьчисэ .
Сынь сынсь тень теизь , ды алкукскак сынсь долксот неть арасьчисэтнень икеле . Бути Ерусалимсэ кемиця еврейтне явизь сынст марто эсест оймеялтонь сюпавчист , сестэ ней неть , лия раськень кемицятнеяк , кадык лездыть тенст мода лангонь эсест сюпавчисэст .
Истя , зярдо мон те тевенть топавтса ды пачтясынь тенст весе сеть ярмактнень , конат ульнесть тенст пурназь , сестэ туян Испанияв ды ютамсто содавттадызь тынк .
Мон содан : зярдо сан тенк , кандса тыненк Христосонь Кенярксов кулянь чанстямонь-баславамонь пешксечинть .
Кемиця ялган , энялдан тенк минек Иисус Христос Азоронть лемсэ ды Оймеялтонть казевть вечкемасонть : лездадо тень монь тюремасонть . Ознодо кисэнь Пазонтень :
Иудеянь акемицятне иляст тее монень зыян , ды Пазонь ломантне Ерусалимсэ саевлизь паро мельсэ лезксэнть , конань мон кандан тов .
Ды теде мейле мон кенярдозь сован тыненк , бути ули тенень Пазонть мелезэ , ды оймазь , тынк марто вейсэ ютавтса шканть .
Пазось , седейоймамонь лисьмапрясь , улезэ весень тынк марто ! Аминь .
Ули мелем ёвтамс тенк зярыя паро валт минек Фива кемиця сазоронть эйстэ , Кенкреянь кемикуронь лездыцядонть .
Вастынк сонзэ , кода тейнить Пазонь ломантне , прок Азоронть важонзо , ды максодо тензэ лезкс весемесэ , мезе тензэ эряви тынк пельде . Эдь сонськак лездакшнось ламонень , истя жо моненьгак .
Сюкпря монь пельде Прискилланень ды Акиланень , конат важодить монь марто Христос Иисуснэнь .
Сынь анокт ульнесть монь идемам кисэ путомс-максомс эсь пряст . Мон аволь ськамон сюконян сыненст , истя жо сюконить тенст лия раськень весе кемикуротнеяк . Ёвтадо монь пельде сюкпря кемикуронтеньгак , кона пурнавкшны сынст кудосо .
Сюкпря монь вечкевикс Эпенет ялгантень , кона Акайясо васенцекс кармась кемеме Христоснэнь .
Сюкпря Мариянень , кона ламо ды стакасто важодсь минек кисэ .
Сюкпря Андроникнень ды Юниянень , монь масторонь ломантненень , конат ульнесть монь марто пекстамо кудосо . Сынст парсте содасызь апостолтнэнь ютксо , ды Христоснэнь сынь кармасть кемеме мондень икеле .
Ёвтадо сюкпря вечкевикс Амплиатнэнь , Азоронтень кемемань коряс монь малавикс ялгантень .
Сюкпря Урбаннэнь , кона важоди мартонок Христоснэнь , ды истя жо Стакис монь вечкевикс ялгантень .
Сюкпря Апеллеснэнь , кинь видечизэ Христоснэнь невтезь сонзэ тевтнесэ . Сюкпря Аристобулонь кудораськентень .
Сюкпря монь масторонь Иродионнэнь . Сюкпря Наркиссэнь кудораськестэ сетненень , конат кемить Азоронтень .
Сюкпря монь пельде Трифена ды Трифоса аватненень , конат ламо важодсть Азоронть туртов . Сюкпря Персиданень , монь вечкевикс сазоронтень , кона ламо ды стакасто важодсь Азоронть туртов .
Истя жо сюкпря Руф ялгантень , Азоронь кочкавт важодицянтень , ды сонзэ аванстэнь , кона моненьгак тиринь авань кондямо .
Сюкпря ёвтадо Асинкритнэнь , Флегоннэнь , Эрмийнэнь , Патровнень , Эрманень ды весе кемиця лия ялгатнененьгак , конат сынст марто .
Кучан сюкпря Филологнень ды Юлиянень , Нирейнень ды сонзэ сазоронстэнь , Олимпаннэнь ды Пазонь весе ломантненень , конат сынст марто .
Шумбракстнеде вейкенк-вейкенк марто Пазонь ломанень паламосо . Сюкпря тенк Христосонь весе кемицянь куротнень пельде .
Кемиця ялган , энялдан тенк , пеледе сетнеде , кить кирвазтить пелькстамонь-явомань мельть ды пирить тынк кемемань кинть . Сынь молить се тонавтоманть каршо , кона тыненк максозь . Кирдеведе эйстэст ве ёно .
Неть ломантне важодить эсест пекест кисэ , аволь минек Иисус Христос Азоронть кисэ . Сынь мазый ды соланя кельсэст манчить сетнень седеест , конат эрьва мезес кемить .
Весе содыть , кода парсте тынь максынк прянк кемемантень , ды те монь пек кецявты . Монь мелем : уледе паронь содыцякс ды зыянонь ачарькодицякс .
Ды Пазось , седейоймамонь лисьмапрясь , курок правтсы Сатананть тынк пильгенк алов . Минек Иисус Христос Азоронть чанстесь улезэ мартонк ! Аминь .
Сюкпря ёвты тенк Тимофей , кона важоди монь марто , ды монь масторонь ломантне Лукий , Ясон ды Сосипатра .
– Ды монгак , Тертий , кона сёрмадызе те сёрманть Паволонь ёвтнеманзо коряс , кучан тенк монсень христианонь сюкпря .
– Сюкпря ёвты тенк Гай , инжень вечкиця монь азорось , конань кудосо пурнавкшны весе кемицянь куроськак . Сюкпря ёвты тенк Эраст , ошонь ярмаконь ванстыцясь , ды минек кемиця ялгась Кварт .
Улезэ весеменк тынк марто минек Иисус Христос Азоронть чанстесь ! Аминь .
Павол , кона Пазонть мелензэ коряс тердезь Иисус Христосонь апостолокс , ды Состен , кемиця ялгась ,
кучить шумбракстнемат Коринф ошсо Пазонь кемицянь куронтень , сетненень , конат Христос Иисус вельде алтазь Пазонтень ды тердезь улемс ансяк Пазонь ломанекс . Истя жо кучтано шумбракстнемат весе сетнененьгак , конат тердить лездыцякс минек ды сынст Азоронть , Иисус Христосонь , косо сынь иляст эря .
Чансть ды седейоймамо тенк Пазонть , минек Тетянть , пельде ды Иисус Христос Азоронть пельде .
Мон свал ёвтан сюкпря монь Пазонтень тынк кисэ , се чанстенть кисэ , конань Сон максызе тыненк Христос Иисус вельде .
Эдь Сонзэ вельде Пазось сюпалгавтыдизь тынк эрьва мейсэ : эрьва кодамо валсояк ды эрьва кодамо содамочисэяк .
Христосто кулясь домкасто кемекставсь тынк ютксо .
Секс тынк арась асатыксэнк Оймеялтонь кодамояк казнесэ , зярдо учотадо минек Иисус Христос Азоронть велявтоманзо .
Сон кемекстатадызь тынк педе пес : истямо ладсо тынь ультядо а чумондовицякс минек Азоронть Иисус Христосонь омбоцеде само чистэнть .
Кеместэ кирди валонзо Пазось , кона тердидизь тынк вейсэндямос Эсь Цёранзо , минек Азоронть , Иисус Христос марто .
Энялдан тенк , кемиця ялгат , минек Азоронть Иисус Христосонь лемсэ : уледе вейкенк-вейкенк марто ладямосо тевсэяк , валсояк . Иляст уле юткованк явновомат-пелькстамот ! Кадык тынк вейсэндятадызь вейкеть мельтне-превтне , ды вейкеть арсематне !
Мон жо маринь Клоянь ломантнень пельде : тынк ютксо , кемиця ялган , молить пелькстамот .
Мон кортан вана мезде : веенстнэ юткстонк кортыть : « мон – Паволонь » , лиятне : « мон Аполлосонь » , « мон Кефань » эли « мон Христосонь » .
Мезе те истямось ? ! Нать Христос явовсь пельксэнь пелькс ? Нать Павол кулось крёст лангсо тынк кисэ ? Нать тынь нававтозь Паволонь лемс ? Нама , те аволь истя .
Сюкпря Пазонтень , мон эзинь нававто киньгак тынк эйстэ , Криспте ды Гайде башка .
Секскак киньгак арась тувталозо кортамс : мон нававтыдизь монь мельга молицякс .
Нама , истя жо мон нававтыя Стефанасоньгак кудораськензэ марто . Лиянь киньгак нававтынь эли эзинь , мельсэнь а ашти .
Христос жо монь кучимим Кенярксов кулянть пачтямо , аволь нававтомо . Сонзэ а эряви пачтямс ломанень превейчинь кельсэ-валсо . Лиякс ёмавтови Христосонь крёстонть виезэ .
Крёст лангсо кулозденть кулясь – те превтемечи сеть ломантненень , конат молить ёмамонь киява . Миненек жо , конат молить идемань киява , те кулясь – Пазонь вий .
Пазонь пельде Сёрмадовкссонть ёвтазь : « Мон ёмавтса превейтнень превейчист , ды Мон маштса чарькодицятнень чарькодемаст » .
Сестэ , косо ней неть превейтне ? Косо неть содыцятне ? Косо те масторлангонть домкасто арсицятне-кортыцятне ? Арази Пазось эзизе невте : масторлангонть превейчись – те превтемечи ?
Эсь превейчисэнзэ Пазось тейсь истя : ломантненень эсь превейчист вельде эзь панжово-чарькодеве Пазось . Секс Сон кочкинзе идемс кемицятнень се “ превтемечинь ” кулянть вельде , конань минь пачтятано .
Еврейтне вешить тамашань тешкст , гректне вешнить содамочить .
А вана минь пачтятано куля крёст лангс вачкодезь Христосто . Те кулясь еврейтненень – покордамо , гректненень – превтемечи .
Ансяк сетненень , конатнень тердинзе Пазось , кода еврейтнень , истя гректненьгак , Христосось – те Пазонь вий ды Пазонь превейчи .
Мезесь сыненст неяви Пазонь “ превтемечикс ” , се пек седе превей ломанень превейчиденть , ды Пазонь “ лавшочись ” – пек седе виев ломанень вийденть .
Кемиця ялгат , ледстинк мелезэнк , кодамокс тынь ульниде сестэ , зярдо тынк ансяк тердидизь Пазось . Аламот тынк ютксто ульнесть , ломанень вановтонь коряс , превейть , аламот ульнесть виевть-лововикст ды чачозь содавикс кудораськестэ .
Тень таркас Пазось кочкизе сень , мезесь , ломанень вановтонь коряс , ловови превтемекс . Теньсэ Сон вети визьксчамас те масторлангонь превейтнень . Пазось кочкизе сень , мезесь ловови лавшокс . Истя жо теньсэ Сон вети визьксчамас те масторлангонь виевтнень .
Пазось кочкинзе сетнень , конат , ломанень вановтонь коряс , лововить покордазекс , алововиксэкс ды аэрявиксэкс . Сон тейсь истя вана мекс : теемс чаво таркакс сень , мезенть масторлангось лови эрявиксэкс .
Истямо ладсо , кадык вейкеяк ломань а шны прянзо Пазонть икеле !
Эдь те Сон сюлмидизь тынк Христос Иисус марто , конань Сон теизе минек туртов превейчикс ! Сонзэ вельде минь ловозь чумовтомокс Пазонть икеле , алтазь Сонензэ ды идезь-рамазь олячис .
Истямо ладсо топавтови Пазонь Сёрмадовкссо ёвтазесь : « Кинь ули мелезэ шнамс эсь прянзо , кадык шнасы Азоронть эйсэ ! »
Ды зярдо мон сынь тыненк , кемиця ялган , Паздонть яволявтоманть пачтямо , сестэ мон эзинь нежеде келем мазыйчинзэ ды превейчинзэ лангс .
Эдь мон совинь кеме мельс : тынк ютксо улемстэ мезеяк лия а содамс Иисус Христосто башка – крёст лангс вачкодезь Христосто башка .
Мон сынь тыненк лавшокс , пелицякс , пек сорныцякс .
Монь валось ды тонавтомась эзть снарто тынк кемевтемс ломанень превейчисэнть . Мекевланк , сынь невтизь Пазонь Оймеялтонть виензэ .
Истямо ладсо , кадык тынк кемеманк нежеди Пазонь виенть лангс , аволь ломанень превейчинть лангс .
Ялатеке , касозь-виензазь ломантнень ютксо улемстэ , минь пачтятано превейчи , ансяк аволь те масторлангонть ды сонзэ прявтнэнь превейчинть . Сынст азорксчист курок прядови .
Минь пачтятано Пазонь салавань превейчинть , кона те шкас кекшезель ды конань Пазось аравтызе минек инексчис уш мирэнть-масторонть теемадо икеле .
Те превейчинть кияк те масторлангонь прявтнэнь эйстэ эзизе чарькоде . Бути сынь сонзэ чарькодевлизь , сестэ аволизь вачкоде крёст лангс инексчинь Азоронть .
Сёрмадовкссо ялатеке ёвтазь : « Мезе сельмесь эзь некшне ды пилеськак эзь марсе , ды мезе эзь сакшно ломаненть превскак , сень анокстызе Пазось Сонзэ вечкицятненень » .
А вана миненек Пазось панжизе те превейчинть Эсь Оймеялтонзо вельде . Оймеялтось педе пес онксты-чарькоди весементь , мик Эсензэ Пазонть домка салавачинзэяк .
Кинень содавить ломаненть мелензэ-арсеманзо ? Сынь содавить ансяк ломанень оймеялтонтень , кона сонзэ эйсэ . Истя жо Пазонь мельтне-арсематнеяк содавить ансяк Пазонь Оймеялтонтень .
Миненек жо максозь Оймеялтось Пазонть пельде , аволь те масторлангонть оймеялтось . Тень кувалт миненек содави се , мезенть Пазось максызе тенек казнекс .
Весе тень эйстэ минь ёвтнетянояк , ансяк истямо валтнэсэ , конатнес тонавтымизь Иневанькс Оймеялтось , аволь сеть валтнэсэ , конатнес тонавтымизь ломанень превейчись . Секскак Оймеялтонь тевтнень панжтано Оймеялтонь максовт валсо .
Ломанентень эсь обуцянзо коряс а саеви превс се , мезесь максозь Пазонь Оймеялтонть пельде : сон тень лови превтемечикс . Сонзэ арась виезэ тень чарькодемс , секс мекс те онкстави ансяк Оймеялтонть вельде .
Оймеялтонь ломанесь онксты эрьва мезенть , ансяк сонзэ онкстамс киньгак арась виезэ .
Эдь Сёрмадовкссо ёвтазь : « Кие чарькодинзе Азоронть мелензэ-превензэ , кинь ули виезэ путомс Сонзэ превс ? » Миненек жо максозь Христосонь мельтне-превтне .
А вана мон , кемиця ялган , эзинь кортаво тынк марто кода оймеялтонь ломань марто . Монень савсь кортамс мартонк кода пежетев обуцянь коряс эриця ломантнень марто , конат Христоснэнь эсь кемемасост пиже эйкакшонь кондят .
Мон андынь эйсэнк ловсодо , аволь калгодо ярсамопельде , секс мекс сон тыненк эзь сэвеве . Нейгак сон тыненк а сэвеви ,
эдь тынь яла эрятадо пежетев обуцянк коряс . Бути тынк ютксо улить сельмень сявадомат ды сёвномат-пелькстамот , арази сестэ тынь эрятадо аволь пежетев обуцянк коряс ? Арази тынь ветятадо прянк аволь те масторлангонть ломантнень ладсо ?
Бути вейкесь корты : « Мон – Павол мельга молиця » , лиясь : « Мон – Аполлос мельга » , сестэ кить жо тынь ? Нама – пежетев обуця марто ломанть !
Кие эно те Аполлосось ? Кие истямось Павол ? Минь – ансяк важот , конат лездасть тенк совамс кемемас . Азорось макссь эрьвантень эйстэнек эсензэ тев :
Мон видия видьменть , Аполлос валнызе сонзэ , кастызе жо Пазось .
Секс мезекскак а путови се , кие види , ды сеяк , кие валны . Весемесь ансяк Пазонть кедьсэ , кона касты .
Видицясь ды валныцясь теить вейке тев , ды эрьвантень Пазось панды питне важодеманзо коряс .
Минь кавонек – Пазонть марто важодицят , а вана тынь – Пазонь пакся , кудо , конань путы-кепеди Пазось .
Пазонь максовт чанстенть коряс мон , кудонь превей путыця ладсо , путынь юр , кие-бути лия стявты лангозонзо кудо . Кадык эрьвась ваны эсензэ мельга , кода сон стявты .
Киненьгак а путови лия кудоюр сенде башка , кона уш ули . Те юрось – Иисус Христос .
Те юронть лангс ломанесь стявты кудо сырнестэ , сиясто , питней кевстэ , чувтосто , тикшестэ эли олгсто .
Ансяк мейле неяви , мезе эрьвась путсь-стявтсь . Судонь чистэнть весемесь ули ютавтозь толонь пачк , ды толось эрьванть тевензэ ливтьсынзе лангс .
Кинь путовксось-теевксэсь цидярдсы толонть , сенень пандови питне .
А кинь путовксозо-теевксэзэ толсонть палы , се весементь ёмавтсы . Нама , сонсь ялатеке идеви , прок таргави толонть потсто .
Арази тынь а содатадо : тынь – Пазонь кудо , ды Пазонь Оймеялтось эри тынк эйсэ .
Ды бути кияк калавтсы-ёмавтсы Пазонь кудонть , сень Пазось ёмавтсы . Эдь Пазонь кудось иневанькс , ды те кудось ультядо тынь .
Кадык кияк а манчи эсь прянзо ! Бути кияк тынк эйстэ лови эсь прянзо превеекс те масторлангонть вановтонзо коряс , кадык сон васняяк тееви превтемекс – ансяк сестэ сон ули алкуксонь превеекс .
Эдь те масторлангонь превейчись – те превтемечи Пазонть икеле . Сёрмадовкссонть истя ёвтазьгак : « Пазось кундси превейтнень сынсест ёжовчисэст » .
Ды лия таркасояк ёвтазь : « Азорось содасынзе превейтнень мелест-арсемаст . Сон неи : сынь чавот » .
Истямо ладсо , кадык кияк а шны прянзо ломантнень эйсэ ! Эдь весемесь тынк :
Паволгак , Аполлоскак , Кефаяк ; те масторлангоськак , эрямоськак , куломаськак ; неенсеськак ды сыцяськак . Те весе тынк ,
тынь жо – Христосонь , а Христос – Пазонть .
Истямо ладсо , кадык ловить минек Христосонь кемевикс важокс , конатненень максозь пачтямс Пазонь салавачитнень .
Сетнень пельде , конатнень максозь истямо покш тев , вешеви ансяк кемевиксчи .
Монь допрок а кавтолдовты се , бути карматадо монь судямо тынь эли ломанень кодамояк лия суд . Мон монськак а судян эсь прям .
Монь оймеёжом ванькс , ансяк те а невти монь чумовтомочим . Монь судиям вейке – Азорось .
Секскак , киньгак илядо чумондо шкадо икеле , зярс а сы Азорось . Сон таргасы валдос весементь , мезесь ней кекшезь чоподасо , ды ливтьсынзе лангс седеень салава мельтнень-бажамотнень . Ды сестэ эрьвантень тевензэ кисэ максови шнамо Пазонть пельде .
Тыненк , кемиця ялгат , мон весе тень ёвтния эсень ды Аполлосонь ланга , кадык тонадовлиде тынь , минек лангс ванозь , апак превейгале теемс ансяк сень , мезе сёрмадозь . Сестэ тынь а карматадо каштангалезь ловомо вейкень лиядонть вадрякс .
Эдь кие тонь явинзеть лиятнеде ? Мезе тонь ули истямот , мезесь бу аволь уле максозь теть Пазонть пельде казнекс ? Ды бути тонеть весемесь максозь казнекс , сестэ мекс прят верьга кандат , буто тень весе теик тонсь ?
Нама , тынк уш эрьва мезенк ули ! Тынь уш сюпавтадо ! Тынь уш инязортадо – а вана минь аволь истят . Паро , бути тынь алкукскак теевлиде инязорокс , сестэ миньгак тынк марто улевлинек инязорокс !
Эдь кода монень маряви : Пазось теимизь минек , апостолтнэнь , меельцедеяк меельцекс , теке ломанть , конат судязь куломас весень сельме икеле . Минь теевинек ванома таркакс весе мирэнтень-масторонтень – ангелтнэненьгак , ломантнененьгак .
Минь Христосонь кисэ превтеметь , тынь жо пек превейть Христоснэнь кемемасонть ! Минь лавшот , тынь жо виевть ! Тынк пек ловить , минек жо мезекскак а путыть !
Течинь чис минь печтятано вачочи ды симемань само , минь нулавтано , минек нарьгить , минь свал якатано таркадо таркас .
Минь кшинек кисэ эсь кедьсэнек важодтяно псилгадомазонок . Зярдо минек сёвныть – минь ялатеке чанстятано-баславатано сынст . Минек эйсэ пансить – минь цидярдтано .
Минек лангс кенгелить – минь ёвтатано каршост паро валт . Минек течис ловить масторлангонь шукшпрякс , ломаньлувонь ёртовт сорокс .
Мон весе тень сёрмадан аволь визьксчамас тынк совавтомга , мекевланк , превс тынк путомга , кода эсь вечкевикс эйкакшон .
Кадык тынк превс путыцянк Христоснэнь кемемасонть мик тёжадояк ламо , тетянк жо ансяк вейке ! Те мон кандыя тенк Кенярксов кулянть ды тень вельде мон чачтыдизь тынк Христос Иисуснэнь кемицякс .
Секскак энялдан тенк : тееде весемесэ монь ладсо , кода мон теян Христос ладсо .
Те тувталонть кувалма мон кучия тыненк Тимофеень , кона Азоронтень кемеманзо кувалма монь вечкевикс ды кемевикс цёрам . Сон ледстясынзе мелезэнк сеть превспутоматнень , конатнень коряс мон молян Христос марто эсь эрямосон ды конатнес мон тонавтан эрьва косо , весе кемикуротнесэ .
Тынк ютксо улить истят ломанть , конат кармасть покшкавтнеме ды арсеме : мон , паряк , тыненк уш а сан .
Ялатеке мон сан ды вельть курок , бути тенень ули Азоронть мелезэ , ды ванса неть покшкавтницятнень виест , аволь валост .
Эдь Пазонть Инязорксчизэ неяви вийсэ-тевсэ , аволь валсо .
Кодамо тынк меленк ? Кода монень самс тыненк ? Локшо марто эли вечкема ды лембе седей марто ?
Алкукс , молить кортамот : тынк ютксо эрсить истят ускурямонь-усксевемань тевть , кодат эзть марсеве мик виде Пазонь асодыцятнень ютксояк . Вейке цёра тынк ютксто эри-ашти эсензэ тетянзо од нинзэ марто .
А вана тынь яла покшкавтнетядо ? ! Арази тень коряс тыненк аволь эряво авардемс-мелявтомс ды панемс юткстонк те ломаненть , кона тейсь истямо амазы тев ?
Кадык мон монсь аволь тынк марто , оймем ялатеке мартонк . Прок ютксонк улиця , мон минек Иисус Азоронть лемсэ уш судия те ломаненть , кона тейсь истямо амазы тев .
Зярдо тынь пурнавтадо вейсэ минек Иисус Христос Азоронть лемсэ ды монь оймесь ды минек Иисус Христос Азоронть виеськак улить мартонк ,
сестэ максома те ломаненть Сатанантень : кадык ёмавтови сонзэ рунгозо , а вана сонзэ оймезэ идеви Иисус Христос Азоронть судонь чистэ .
А эряви тенк шнамс пря ! Арази тынь а содасынк те валмеревксэнть : « Аволь ламо чапавтомась сыргавтсы весе чапаксонть ? »
Истя , ваньксстэ коцькеринк эйстэнк пежетень ташто чапавтоманть , сестэ тынь теевтядо од ванькс ламбамо чапаксокс . Истямокс тынь уш ультядояк , секс мекс минек Инечинь Вирезэсь , Сонсь Христос , уш печкезь минек кисэ .
Секскак карматано Инечинть тешкстамо ламбамсто панезь сюкоро марто – ванькс седей ды видечи марто , аволь ташто чапавтомасо сыргавтозь кши марто – пежеть ды кеж марто .
Мон уш сёрмасо сёрмадынь тенк : илядо вейсэньгале усксевицятнень-ускурицятнень марто .
Тень мон сёрмадынь аволь неень масторлангонь весе истямо ломантнень коряс , конат усксевицят-ускурицят , вардонь сельметь , нельгицят-салыцят , аволь алкуксонь пазнэнь сюконицят . Бути сынст марто а вастневемс , сестэ тыненк саволь допрок кадомс те масторлангонть .
Мон кортан вана мезде : илядо вейсэньгале сетнень марто , кие ловови кемицякс , ансяк сонсь , ялатеке , усксевиця-ускуриця , вардонь сельме , аволь алкуксонь пазнэнь сюкониця , кенгелиця-нарьгиця , винадо симиця , нельгиця-салыця . Истятнэнь марто ве столь экшс ярсамояк илядо оза !
Нама , те аволь монь тевесь судямс сетненьгак , конат аволь кемикуросот . Сынст карми судямо Пазось . Тыненккак эряви судямс сетнень , конат эсенк кемикуросот . Сёрмадовкссояк ёвтазь : « Панинк юткстонк апаро ломаненть » .

Зярдо киньгак тынк ютксто ули пелькстамонь тевезэ кемиця ялганзо марто , кода сестэ сонензэ а визькс пшкадемс судиянень , кона а кеми Пазнэнь ? Мекс сон те тевенть а максы Пазнэнь кемиця ломанень судс ?
Арази тынь а содатадо : Пазонь ломантне кармить судямо весе мирэнть-масторонть ? Ды бути тынь карматадо судямо мирэнть-масторонть , арази сестэ а юксневить тыненк вишкине пелькстамотне ?
Арази тынь а содатадо : минь карматано судямо мик ангелтнэньгак ? Арази сестэ миненек седеяк парсте а юксневить эрямо-аштема тевтне ?
Ды зярдо тынк лисить пелькстамот эрямо-аштема тевтнень коряс , кода эно тынь судицякс путтадо ломанть , конатнень допрок а лови кемикурось ?
Кода тенк а визькс ! Арази тынк арась вейкеяк превей ломаненк , конанень юксневельть кемицятнень ютксо пелькстамотне ?
А тынк ютксо жо , мекевланк , кемиця ялга тарги кемиця ялганзо судс , натой Пазнэнь акемиця судия икелев !
Ансяк уш секе , вейкенк-вейкенк марто судямось , канды тыненк покш зыян . Паряк , седе паро улевель кадовомс тыненк авидестэ покордазекс ? Паряк , седе паро улевель кадовомс манязекс-салазекс ?
А вана тынь тынсь , мекевланк , покордатадо ды манчетядо-салатадо . Ды кинь ? Мик эсь кемиця ялганк !
Арази тынь а содатадо : апаро ломантне а совавить Пазонть Инязорксчинтень . Илядо ильведсте эсь прянк ! Сеть , кить усксевить-ускурить , эли сюконить аволь алкуксонь пазнэнь , эли кить авидечисэть мирде-ни икеле , истя жо цёра цёра марто удсицятне ,
салыцятне , вардонь сельметне , симицятне , кенгелицятне-нарьгицятне , нельгицятне , а совавить Пазонть Инязорксчинтень .
Тынк ютксояк ульнесть истят ! Ансяк ней тынь шлязь-нардазь , тынь алтазь Пазонтень , тынь ловозь чумовтомокс Иисус Христос Азоронть вельде ды минек Пазонть Оймеялтсо !
Тынь кортатадо : « Монень весе мереви » . Нама , ансяк аволь весе моли лезэкс . « Монень весе мереви » . Нама , ансяк мезеньгак азорксчи алов мон а максса прям .
Тынь истя жо кортатадо : “ Ярсамопелесь пекенть туртов ды пекесь ярсамопеленть туртов ” . Пазось жо ёмавтсы кода пекенть , истя ярсамопелентькак . А вана рунгось Азоронть туртов , аволь усксевемань-ускурямонь туртов , ды Азорось максы весементь рунгонть туртов .
Пазось вельмевтизе Азоронть кулозьстэ , ды Сон минеккак вельмевтьсамизь Эсь вийсэнзэ .
Нать тынь а содатадо : тынк рунгонк – Христосонь рунгонь пелькст . Арази мон сайсынь ды тейсынь Христосонь рунгонь пелькстнэнь усксевиця авань рунгонь пельксэкс ? Зярдояк !
Паряк , тынь а содатадо : се , кие сюлмави усксевицянть марто , тееви сонзэ марто вейке рунгокс . Эдь Сёрмадовкссо ёвтазь : « Неть кавтотне теевить вейке рунгокс » .
Се жо , кие сюлмави Азоронть марто , тееви Сонзэ марто вейке оймеялтокс .
Оргодеде усксевемадонть-ускурямодонть ! Кодамо пежеть ломанесь илязо тее , те пежетесь а токши ломаненть весе рунгонзо . А усксевицясь-ускурицясь теи пежеть весе рунгонзо каршо !
Арази тынь а содатадо : тынк рунгось – Пазонь кудо , косо эри тынк эйсэ улиця Иневанькс Оймеялтось , кона максозь тенк Пазонть пельде . Ней тынь уш аволь эсенк ,
эдь Пазось тынк рамидизь покш питнеде . Секскак шнадо Пазонть эсь рунгосонккак , оймесэнккак , эдь сынь – Пазонть !
Ней мон тынк сёрманк каршо ёвтан вана мезе : нама , цёрантень паро а урьвакстомс .
Усксевема-ускурямо тевс а прамонть кувалт , седе паро ули эрьва цёрантень эрямс эсензэ нинзэ марто , ды эрьва авантень – эсензэ мирдензэ марто .
Ды кадык мирдесь топавты мирдень паро тевензэ нинзэ коряс , ды истя жо нись – мирдензэ коряс .
Аволь нись азор эсь рунгонзо лангсо , а уш мирдесь , ды истя жо мирдеськак аволь азор эсь рунгонзо лангсо , а уш нись .
Илядо кадно вейкенк-вейкенк ёжо вачнеманть , бути ансяк зярскак , вейсэнь меленк коряс , постс ды озномас прянь максомга , мейле таго уледе вейсэ . Лиякс , Сатанась совавттадызь пежетьс , бути а саты виенк кирдемс эсь прянк .
Тень мон кортан тенк кода превспутома , аволь кода кармавтома .
Нама , монь мелем : эрявольть весе ломантне истя , кода мон . Ансяк эрьванть Пазонть пельде эсензэ казнезэ : вейкенть вейке , омбоценть лия .
Апак урьвакстозтненень-венчазтненень ды дова аватненень мон кортан : седе паро эрямс тенст монь ладсо ськамост .
А вана бути эсь прянк тенк а кирдевить , сестэ урьвакстодо-венчадо . Те ули потмо мелень толсо паломадонть седе паро .
Урьвакстомасо-венчамосо сюлмавозтненень мон кармавтан Азоронть пельде , аволь уш монсь : нись илязо яво мирдензэ эйстэ .
Бути сон яви , кадык сестэ эри ськамонзо эли лади мирдензэ марто . Мирдеськак илязо яво нинзэ эйстэ .
Лиятненень кортан монсь , аволь Азорось : бути кемиця цёранть низэ акемиця ды нинть ули мелезэ эрямс сонзэ марто , сестэ мирдесь илязо яво эйстэнзэ .
Ды бути кемиця аванть мирдезэ акемиця ды сонзэ мелезэ эрямс те нинть марто , сестэ аваськак илязо яво эйстэнзэ .
Эдь акемиця мирдесь , кона сюлмави кемиця ни марто , алтави Пазонтень , ды акемиця ниськак , кона сюлмави кемиця мирде марто , алтави Пазонтень . Лиякс , сынст эйкакштнэ улевельть аванькст , а вана истя сыньгак алтавить Пазонтень .
Бути жо акемиця мирденть эли нинть мелезэ явомс , сестэ кадык яви . Истямо тевсэнть кемиця мирдентень эли нинтень а эряви кадовомс мартонзо . Тень лангс апак вано , Азорось ялатеке тердимизь минек эрямс ладязь .
Арази тонеть содави , кемиця ни , паряк идесак мирдеть ? Ды тонетькак , кемиця мирде , арази содави , паряк идесак нить ?
Эрьвась кадык эри седе товгак се уцясканть коряс , конань явизе-аравтызе тензэ Азорось , ды кадык ули истямокс , кодамокс тердизе сонзэ Пазось . Тень мон кармавтан весе кемикуротненень .
Кинь Пазось тердизе керявтозь – се кадык а терявты полавтомс-кекшемс керявтоманть . Кинь Пазось тердизе апак керявто – се кадык а теи керявтовтома .
Пазонтень ялатеке : керявтозь ломанесь эли апак керявто . Сехте эрявиксэсь – те Пазонь кармавтовкстнэнь топавтомась .
Кадык эрьвась кадови се уцяскасонть , конаньсэ Пазось тердизе .
Тон урекс ульнить , зярдо тердинзеть Пазось ? Кадык те тонь а талновты . Ды бути лисеват оляс , сестэ тень пек парсте нолдык тевс , лиссть .
Эдь уренть , конань Азорось тердизе , Сон олякстомтызе . Истя жо олячисэ тердезесь ней ули Христосонь урекс .
Христос рамидизь тынк покш питнеде , секскак илядо тееве ломанень урекс !
Кемиця ялгат , кинь кодамокс тердизе Пазось , кадык истямокс кадовияк Пазонть икеле .
Апак урьвакстозтнень-венчазтнень коряс монь арась кармавтомам Азоронть пельде . Мон ёвтаса ансяк эсь мелем кода ломань , конанень Азоронть пельде максозь чансть улемс Сонензэ кемевиксэкс .
Монь арсемга , неень стака шкатнень кисэ , конат кармасть ушодовомо , седе паро эрьвантень кадовомс истямокс , кодамокс сон ули .
Бути тон сюлмазят ни марто – сестэ иляк сезе те сюлмавксонть . Ды бути тон апак сюлма – сестэ ни иля вешне .
А бути тон урьвакстат , теньсэ пежеть а теят . Ды бути тейтереськак лиси мирденень , теньсэяк пежеть а теи . Монь мелем жо ванстомс тынк сеть стакачитнеде , конатне вастневить урьвакстозь эрямосонть .
Кемиця ялгат ! Мон кортан вана мезде : шкась кадови допрок аламо . Секс сетне , кинь улить нист , кадык седе тов эрить теке нивтеме .
Сетне , кить авардить , кадык теке а авардитькак . Сетне , конат кенярдкшныть , кадык теке а кенярдкшнытькак . Сетне , конатне рамсить , кадык эрить кода сетне , конатненень а кирдеви-максови рамазесь .
Ды сетне , конат саить лезэ те масторлангонь тевтнестэ , кадык а ваить эйзэст пильгстэ пряс . Эдь неень кондямо масторлангось курок допрок ёми .
Монь мелем : стяко тынь аволиде тално-мелявто . Апак урьвакстозесь мелявты Азоронь тевтнеде , седе , кода савтомс Азоронтень .
Урьвакстозесь мелявты эрямо-аштема тевтнеде , седе , кода савтомс нинстэнь . Ули авейкетьксчи мирдень кедьсэнть ды тейтеренть ютксо :
аволь мирдень кедьсэсь эли тейтересь мелявты Азоронь тевтнеде , седе , кода рунгонть ды ойменть алтамс ансяк Пазонтень . А мирде экшсэсь мелявты эрямо-аштема тевтнеде , седе , кода савтомс мирденстэнь .
Весе тень мон кортан тыненк лездамга , аволь эсь мельган тынк пикссэ ускомга . Монь мелем : свал эрявлиде тынь паро койсэ ды весе эсь прянк , мезе лангскак апак вано , максовлинк Азоронтень важодемас .
Бути цёрась лови : сон чиязь тейтерензэ коряс теи аволь истя , кода эряволь , ды бути сонзэ а саты виезэ кирдемс потмо мелень паломанзо ды сон лови : эряви тензэ урьвакстомс , сестэ кадык теи сень , мезес терди седеезэ-мелезэ . Пежеть теньсэ а ули – кадык урьвакстыть .
Мекевланк , бути сон кеместэ кирди эсь арсеманзо , киненьгак а кавтолдовтови , ды кирдевить тензэ весе потмо мелензэ , ды кеместэ седейсэнзэ сась мельс ванстомс чиязенть тейтерьксчинзэ , – сон парсте теи .
Мезе тень эйстэ лиси ? Се , кие максы мирденень тейтерензэ , теи парсте , се жо , кона а максы тейтерензэ , теи седеяк парсте .
Нись сюлмазь Койсэнть , зярс эри сонзэ мирдезэ . Бути мирдесь кулы , сестэ сон олячисэ лисемс лия мирденень , кинень мелезэ , ансяк те улезэ Азоронть мелензэ коряскак .
Нама , те авась карми улеме седе уцяскав , бути кадови ськамонзо . Те мон истя арсян , ды ялатеке кеман : монь эйсэяк ули Пазонь Оймеялт .
Ней карман кортамо сывельденть , кона алтазь авиде пазтнэнень . Нама , “ минек весень ули содамочинек тень кувалма ” . Ансяк истямо содамочись чачты прянь верьга кандома , вечкемась жо кемексты-касты .
Бути кияк лови : сон уш мезе-бути соды , се зярс а соды истя , кода тензэ эряволь содамс .
А вана кие вечксы Пазонть , сенень максозь содамочи Сонзэ пельде .
Ней мон кортан авиде пазнэнь алтазь сывельденть ярсамодо . Минь содатано : масторлангсонть арасть лия пазт , ули ансяк вейке Паз .
Ды бути улитькак истят , конатненень мерить “ пазт ” , менель лангсо эли мода лангсо , – ды истят “ пазтнэде ” кода “ азортнэдеяк ” ламо , –
минек ялатеке ансяк вейке Пазонок , Тетясь , весемень ушодыцясь-теицясь , конань туртов миньгак эрятано . Азороноккак вейке , Иисус Христос , конань вельде теезь весемесь , ды конань вельде миньгак эрятано .
Ансяк аволь весень ули истямо содамочист . Конат-конат оймеёжосост те шкас сюконить авиде пазтнэнень , натой нейгак , зярдо ярсыть истямо сывельденть , арсить : сон , келя , алкукскак алтазь пазтнэнень . Истямо арсема марто ярсамось теи аваньксэкс сынст кавтолдыця оймеёжост .
Ярсамопелесь , ялатеке , минек а малавгавтсамизь Пазонтень . Кодамояк лезэ миненек а ули , бути ярстано , ды мезеяк а ёмавттано , бути а ярстано .
Ансяк ванодо : те тынк олячись илязо тееве пупордямокс сетненень , конатнень кемемаст лавшо .
Эдь бути кавтолдыця оймеёжо мартось нетянзат тонь , конань ули содамочизэ , столь экшсэ авиде пазнэнь озкскудосо , сестэ арази а саи сон мель ярсамс се сывельденть , кона алтазь авиде пазтнэнень ?
Ды истя тонь содамочисэть ёмавтови те лавшо кемиця ялгась , конань кисэ кулось Христос !
Зярдо тынь истямо ладсо тейтядо пежеть эсь кемиця ялганк каршо ды кандтадо сэредькс сынст кавтолдыця оймеёжонтень , сестэ тынь тейтядо пежеть Христосонь каршояк .
Ды секскак , бути ярсамопелесь карми улеме монь кемиця ялганть туртов пежетьс прамо тувталокс , сестэ уш мон зярдояк а карман ярсамо сывельде , ансяк а правтомс монь кемиця ялганть пежетьс !
Арази мон аволь олячисан ? Арази мон аволь апостолан ? Арази мон эзия нее Иисус Христосонь , минек Азоронть ? Арази аволь мон эсь важодемасон тынк ветидизь Азоронтень ?
Лиятненень мон , паряк , аволь апостолан , а тыненк – мон алкуксонь апостол . Эдь монь апостолксчинь кемекстамо тешксэсь – те тынь , Азоронть марто тынк эрямось .
Вана мезть мон ёвтан эсь прям идеманть кисэ сетненень , кить монь кевкстнить-чумондыть :
Арази минек арась олянок ярсамс ды симемс эсь важодеманок вийсэ ?
Арази арась олянок сайнемс мартонок якамо нинть теке кемиця сазоронть , кода тейнить лия апостолтнэ , Азоронть братнэяк ды Кефа .
Эли ансяк миненек Варнава марто эряви эстенек , кедьсэ важодезь , трямс прянок ?
Кодамо сиведезь ушман тюри эсензэ ярмакто ? Кодамо сокиця-видиця озавты винаумарькс пире , ды а карми ярсамо неть винаумартнеде ? Кодамо ревень-сеянь ваныця а ярсы те стаданть ловсодо ?
Мон тесэ кортан аволь ансяк ломанень эрямосто саезь невтевкс марто . Арази аволь текеде корты Коеськак ?
Моисеень Койсэнть сёрмадозь : « Иляк пекста пивсыця буканть кургонзо » . Арази теньсэ Пазось букадонть мелявты ?
Арази тень сон кортась аволь минек кисэ ! Нама , те истя минек кисэ сёрмадозь . Сокицяськак кадык соки , пивсыцяськак кадык пивсы , сюронь эсь таликанзо лангс кемезь .
Кенярксов кулянть вельде минь видинек тынк юткс оймеялтонь видьметь . Арази те вельть ламо , бути учотано эстенек пурнамс пельденк эрямонь кирдема лезкс ?
Бути лиятненень максозь оля саемс пельденк лезкс , сестэ миненек сон максозь седеяк икеле . Минь ялатеке те азорксчинть зярдояк тевс эзинек нолдтне . Мекевланк , минь анокт кандомс весементь : ансяк мезесэяк а пирямс Христосто Кенярксов кулянь пачтямонть .
Арази тынь а содатадо : Пазонь кудосо важодиця поптнэ андыть пряст Пазонь кудонть эйстэ ? Зярдо сынь путыть алтаренть лангс казнеть-анокст , сестэяк ули оляст саемс талика путозенть эйстэ .
Азорось истя жо аравтызе : кить ёвтнить Кенярксов кулянть , тень эйсэ эрясткак .
Ансяк мон зярдояк те олянть тевс эзия нолдтне . Ды нейгак сёрмадан аволь эстень вешемань кисэ . Кадык мон седе курок кулан ! Ансяк киненьгак а саеви эйстэнь те монь прянь шнамо тувталось !
Эдь бути мон ёвтнян Кенярксов кулянть , теньсэ мон прям шнамо а карман . Те тевенть топавтомо монь кармавтымим Пазось ! Ризкс ули тень , бути а карман те кулянть ёвтнеме !
Бути эсь мелем коряс теевлинь тень , сестэ бу кемевлинь питнень пандома лангскак . А бути теян тевем аволь эсь мелем коряс , ялатеке мон топавтан монень максозь тевенть .
Сестэ мейсэ ашти монень питнень пандомась ? Сеньсэ : мон ёвтнян Христосто Кенярксов кулянть питневтеме , ды а нолдтнян тевс эсь олям , кона монень максови , кода Кенярксов кулянь пачтицянень .
Куш мон олячисан ды киненьгак аволь уре , мон ялатеке весенень теевинь урекс – Христоснэнь седе ламо ломантнень ветямга .
Еврейтненень мон ульнинь евреень кондямокс – сынст эсень мельга ветямга . Коень топавтыцятненень мон ульнинь Коень топавтыцянь кондямокс – эсень мельга Коень топавтыцятнень ветямга .
Истя жо сетненень , конатне а содасызь Коенть , монгак ульнинь Коень а содыцянь кондямокс – эсень мельга Коень асодыцятнень ветямга . Ансяк монсь ялатеке содаса Пазонь Коенть , секс мекс мон Христосонь Коенть ало .
Кемемасо лавшотненень монгак ульнинь лавшокс – эсень мельга лавшотнень ветямга . Весенень мон ульнинь весемекс вана мекс : эрьва кодамо ладсо куш зярыя ломанень идемга .
Весе тень мон теян Кенярксов кулянть ламонень пачтямонзо кисэ ды эстеньгак саемс сонзэ чанстенть-баславамонть .
Тынь содатадо : чиемань пелькстамотнесэ ламо чийницят , ансяк вейкенень максови казне . Секскак , истя тыньгак чиеде пек эрязасто , казнень саемга !
Весе чийницятне-пелькстыцятне пек кеместэ анокстыть тенень пряст . Сынь тень теить курок пужиця-наксадыця каштазонть саеманзо кисэ . Минь жо тень тейтяно зярдояк а пужиця-наксадыця каштазонть саемга .
Секс мон чиянгак пенть неезь ! Ды зярдо мокшнасо тюрянгак , аволь чаво коштонть чаван !
Мон эрьва кода кемелгавтан эсь рунгом , теян сонзэ весемесэ мелем кунсолыцякс сень кисэ : Пазось илямам ёрто ве ёнов монь , кие ёвтни лиятненень Кенярксов кулянть .
Монь мелем , кемиця ялгат , ледстямс тынк мельс вана мезе : весе минек покштятнень ветнесь-ванстсь пелень палмань , ды весе ютасть Якстере иневеденть трокс .
Те пельсэнть ды иневедьсэнть весе сынь нававтозельть Моисей мельга молицякс .
Весе сынь ярсасть вейке ды секе жо менелень ярсамопельденть ,
ды весе сынь симсть вейке ды теке жо менелень симемапельденть . Сынь симсть менелень кевпандосто , кона мольсь мартост . Те кевпандось жо ульнесь Сонсь Христос .
Ды ялатеке ламотне эйстэст эзизь савто Пазонтень , ды сынь пракшность-кулсесть чаво модас .
Весе те теевсь миненек невтемакс : эрьга , а карматано бажамо зыянонь тееме , кода бажасть сетне !
Илядо сюконя аволь алкуксонь пазтнэнень , кода конат-конат эйстэст . Эдь Сёрмадовкссо ёвтазь : « Ломантне озасть ярсамо-симеме , ды мейле эсест теевть пазтнэнь лемс тейсть амазы киштнемкат-морсемкат » .
А карматано ускурямо-усксевеме , кода конат-конат эйстэст . Сынь кармасть ускурямо-усксевеме – ды вейке чис ёмасть-прасть комськолмово тёжат .
А карматано снартнеме-варчавтнеме Христосонь , кода снартнесть-варчавтнесть Сонзэ конат-конат эйстэст . Секскак сынь кулость-ёмасть гуень пупамодо .
Илядо пеняця-шално , кода пеняцясть-шалность конат-конат эйстэст – ды сынст куловтынзе ёмавтыця ангел .
Весе те теевсь мартост лиятненень невтемакс ды сёрмадозь минек тонавтомга-ванстомга , эдь минь эрятано пингетнень прядовома шкасто .
Секскак , кие арси , сон кеместэ ашти , кадык ваны , кода а прамс .
Стакачинь снартнематне-варчавтнематне , конатне савкшныть тенк печтямс – те ансяк ломанень эрямонь-аштемань снартнемат . Пазось ялатеке кемевикс , ды Сон а нолды истят снартнемат , конат улевельть аволь тынк виенк коряс . Теке марто эрьва снартнемастонть Сон невти лисема ки ды вийгак максы сонзэ изнямга .
Вана мекс , монь вечкевикс ялган , оргодеде аволь алкуксонь пазнэнь сюконямодо !
Мон карман кортамо мартонк , кода превей ломань марто . Тынсь арсинк монь валон .
Чанстямонь кечесь , конань кисэ минь ёвтатано сюкпря Пазонтень , вейсэнди минек весень Христосонь верентень . Ды кшиськак , конань минь синдтяно , сэвемстэнзэ вейсэнди минек весень Христосонь рунгонтень .
Те кшись вейке , ды истя жо весе миньгак , куш минь ламонек , ультяно вейке рунгокс секс , мекс весе явтано вейке ды теке жо кшинть .
Варштадояк израилень раськенть лангс ! Сеть , конат ярсыть аноксокс кандозденть , вейсэндявить теньсэ Пазонь алтарентень .
Сестэ мезень коряс эно мон кортан ? Арази авиде пазнэнь кандозенть ули кодамо-бути смустезэ эли сонсь авиде пазоськак невти мезе-бути алкуксонь ?
Нама , аволь ! Мон кортан вана мезде : зярдо виде Пазонь асодыцятне кандыть анокс алтарь лангс , сынь кандыть сонзэ идемевстненень , аволь Пазонтень . А вана монь арась мелем вейсэндямс тынк идемевстнень марто .
Тынь а симевтядо ве шкасто Азоронть кечестэ ды истя жо идемевсень кечестэяк ! Истя жо тынь ве шкасто а улевтядо Азоронть столь экшсэ ды идемевсень столь экшсэяк .
Эли минек меленек ацирьгавтнемс теньсэ Азоронть ? Арази минь Сондензэ виевть ?
Тынь кортатадо : « Монень весе мереви ! » Нама , ансяк аволь весе моли лезэкс . « Монень весе мереви ! » Нама , ансяк аволь весе касты-кемексты .
Кадык кияк а вешни эстензэ лезэ , кадык мелявты лиянть кисэ ды теи тензэ паро !
Весенть эйстэ , мезе рамсетядо сывелень микшницянь кедьстэ , ярсадо апак кевкстне ды оймеёжонь апак талновто .
Эдь Сёрмадовкссо ёвтазь : « Модась ды весе , мезе сонзэ лангсо , Азоронть » .
Бути кияк акемицятнень эйстэ тердтядызь тынк ярсамо ды тынь сайтядо мель молемс , сестэ весементь эйстэ , мезе икеленк путыть , ярсадо апак кевкстне ды оймеёжонь апак талновто .
А бути кияк тенк мери : « Те сывелесь авиде пазнэнь аноксокс кандозенть эйстэ » , – сестэ илядо ярса те сывельденть – се ломаненть кисэ , кие ёвтась , ды оймеёжонть кисэ , эдь « модась ды весе , мезе сонзэ лангсо , Азоронть » .
Мон ней кортан те лия ломаненть оймеёжодонть , аволь тынк оймеёжодонть . Нама , мон а максса лия ломанень оймеёжонтень пирямс монь олячинть .
Бути мон ёвтан сюкпря Пазонтень ярсамопеленть кисэ , сестэ а эряви монь пазямс-кортавтомс , мезенть кисэ монсь ёвтан сюкпря .
Истя вана , ярстадояк , симтядояк – весе , мезе тынь тейтядо , тееде Пазонть шнамга .
Эрядо истя : илядо уле пупордямо кевекс еврейтнененьгак , лия раськетнененьгак ды Пазонь кемикуронтеньгак .
Тееде монь ладсо : мон бажан весенень савтомс весемесэ ды , сынст идемга , вешнян лезэ весе ломантненень , аволь эстень .
Тееде монь ладсо , кода монгак теян Христос ладсо .
Мон тынк шнан , кемиця ялгат , секс , мекс тынь свал мельсэнк кирдтядо весе монь тевень-валон ды видестэ топавттадо весе се тонавтоматнень , конатнень мон максынь тенк .
Монь мелем ней ёвтамс тенк : эрьва цёра ломанентень прявтось – Христос , нинтень прявтось – мирде , Христоснэнь прявтось – Пазось .
Эрьва цёра ломанесь , кона озны эли пазмарицякс корты прянь вельтязь , теньсэ вети визьксчамас эсь прявтонзо .
Ды эрьва аваськак , кона озны эли пазмарицякс корты прянь апак вельтя , вети визьксчамас эсь прявтонзо . Сон мейсэяк а явови бреязь пря аванть эйстэ .
Истямо ладсо , бути авась а кандтни прянь вельтямо паця , сестэ кадык черензэяк нарасынзе . Ды бути авантень амазы улемс наразекс эли бреязекс , сестэ кадык вельтясы прянзо .
Цёрантень а эряви вельтямс прянзо , секс мекс сон невти Пазонь чачонть ды Сонзэ инексчинть , авась жо невти цёранть инексчинзэ .
Эдь аволь цёрась теезь аванть эйстэ , мекевланк , авась цёранть эйстэ .
Ды аволь цёрась ульнесь теезь аванть туртов , мекевланк , авась – цёранть туртов .
Секскак авантень эряви вельтямс прянзо вана мекс : те ули мирдень азорксчи ало аштемань тешкс , ды ангелтнэнень тешкс .
Азоронть икеле , ялатеке , аваськак мезекскак а ашти цёравтомо ды цёраськак – ававтомо .
Куш авась теезель цёранть эйстэ , истя жо эрьва цёраськак чачи аванть эйстэ . Ды сынь кавонест , кода весемесь , лисить Пазонть эйстэ .
Арседеяк тынсь , мазы-амазы авантень озномс Пазонтень прянь апак вельтя ?
Эдь сонсь Пазонь теевть лувоськак тынк тонавты : цёрантень кувака чертне – визьксчи ,
авантень жо кувака чертне – ине мазычи . Сынь сонензэ максозь , кода вельтямо паця .
Бути киньгак ули мелезэ мартон теде пелькстамс , сенень мерян : те кевкстеманть коряс лия койть-кирдат арасть минеккак ды Пазонь весе кемикуротнесэяк .
Максан тенк лия превспутоматкак . Ансяк ней а шнатадызь тынк промксонк ютавтомаст кисэ : сынь тыненк лезэнть таркас кандыть седе ламо зыян .
Васняяк , мон маринь : тынк кемикуронь промкстнэсэ эрсить явновомат , ды аламодо кемангак тенень .
Нама , авейкеть мельтненень тынк ютксо эрявияк улемс . Истя тыненк седе неяви , кить ютксонк кемевикст .
Зярдо тынь пурнавтадо весе кемикуронек , те , нама , аволь Азоронть лемс ярсамо .
Эдь эрьвась эйстэнк ярсамсто уварды эсь ярсамодонзо , вейкенк-вейкенк апак учо . Секс вейкесь кадови вачодо , омбоцесь туи иредьстэ .
Арази тынк арась эсь кудонк , косо ярсавлиде ды симевлиде ? Мекс тынь безардтядо Пазонь кемикуродонть ды покордатадо арасьчисэтнень ? Мезе тень лангс ёвтамс тенк ? Шнамс ? Арась , тень кисэ мон тынк а шнатадызь !
Монень максозь Сонсензэ Азоронть пельде се , мезес мон ней тынккак тонавтан : Иисус Азорось се вестэнть , зярдо миезель , сайсь кши ,
ёвтась Пазонтень сюкпря , синтризе ды мерсь : « Саинк ды ярсадо , те Монь рунгом , кона тынк кисэ синтреви . Истя тейнеде мелезэнк Монь ледстнемга » .
Ярсамодо мейле Сон истя жо саизе кеченть ды мерсь : « Те кечесь – Пазонть марто од вейсэньлув , кона кемекстави Монь верьсэ . Эрьваксть , зярдо карматадо эйстэнзэ симеме , тееде тень мелезэнк Монь ледстнемга » .
Истя , эрьваксть , зярдо тынь ярстадо те кшиденть ды симтядо те кечестэнть , тынь пачтятадо куля Азоронть куломадо – семс , зярс Сон таго а сы .
Истя , эрьвась , кие ярсы Азоронть кшиде ды сими Сонзэ кечестэнть эсь прянь ветязь а истя , кода эряви , се теи чумо Азоронть рунгонзо ды верензэ каршо .
Секскак кадык эрьва ломанесь сонсь васня эсь прянзо варчавтнесы , ды ансяк мейле ярсы те кшиденть ды сими те кечестэнть .
Эдь кие ярсы ды сими Азоронть рунгонзо апак лово-чарькоде , се тень эйсэ тарги эсь прянзо лангс чумондома .
Вана мекс тынк ютксо ламо лавшот ды сэредицят , ды кулостькак уш аволь аламо .
Бути минь минсь , васняяк , варчавтневлинек-онкстневлинек эсь прянок , сестэ Азорось минек аволимизь чумондо .
Бути Азорось минек ялатеке чумонды , теньсэ Сон путы минек виде ки лангс . Теньсэ Сон вансты минек меельце судонть эйстэ весе масторлангонть марто .
Истя , кемиця ялган , зярдо вейсэ пурнавтадо Азоронть лемс ярсамос , учодо вейкенк-вейкенк .
Бути кие вачо , кадык икелевгак ярсы кудосо . А эряви теемс тынк промкстнэнь эстенк чумондомакс . Весе лия тевтнеде максан превспутомат сестэ , зярдо мон сан тыненк .
Ней , кемиця ялгат , монь мелем максомс тыненк виде чарькодема Иневанькс Оймеялтонь казнетнеде .
Тынь тынсь содатадо , зярдо ульниде виде Пазонь а содыцякс , сестэ теке кодамо-бути акирдевиця вий ветнесь эйсэнк аволь алкуксонь вайгельтеме пазтнэнень .
Секскак , монь мелем парсте чарькодстемс тенк вана мезенть : бути ломаненть вети Пазонь Оймеялтось , сестэ сон зярдояк а мери : « Ульть сюдозь Иисус ! » Ды ломанесь мери Иисуснэнь « Азоро » ансяк сестэ , зярдо сонзэ вети Иневанькс Оймеялтось .
Улить чанстень эрьва кодамо казнеть , ансяк весе сынь – теке жо Оймеялтонть пельде .
Улить эрьва кодамо важодематкак , ансяк весе сынь – теке жо Азоронть .
Улить Пазонь виень эрьва кодат невтема тевтькак , ансяк весе кемицятнень вельде весементь теи-невти теке жо Пазось .
Весень лезэс Пазось эрьванть эйсэ Оймеялтонть яволявты аволь вейкетьстэ .
Вейкентень Оймеялтось максы превейчинь валт ; омбоцентень теке жо Оймеялтось максы содамочинь валт ;
колмоцентень теке жо Оймеялтось максы кемема . Кинень-бути теке жо Оймеялтось максы сэредицянь шумбралгавтомань казнеть ;
лиянень – тамашань-дивань теема вий ; лиянень – пазмарицякс кортамонь казне ; лиянень – оймеялтнэнь явома . Кинень-бути максови асодавикс кельсэ кортамонь казне , а вана лиянень – неть кельтнень смустест панжома .
Весе тень теи вейке ды теке жо Оймеялтось : эрьвантень максы-яви башка казне , кода Сонзэ мелезэ .
Христос , кода ломанень рунгоськак , ашти зярыя башка пельксстэ . Куш рунгось теезь ламо пельксстэ , сон ялатеке вейке .
Истямо ладсо , весе минь : еврееськак ды лия раськенсеськак , уреськак ды олясоськак , – нававтозь вейке Оймеялтсо улемс вейке рунгокс . Ды весе минь симдезь вейке ды теке жо Оймеялттонть .
Эдь рунгоськак ашти ламо пельксстэ , аволь ансяк вейкестэ .
Бути пильгесь меревель : « Мон аволь кедь , ды секс мон аволь те рунгонть пельксэзэ » , арази сон сестэ а карми улеме рунгонь пельксэкс ?
Бути пилеськак меревель : « Мон аволь сельме , ды секс мон аволь те рунгонть пельксэзэ » , арази сон сестэ а карми улеме рунгонь пельксэкс ?
Бути весе рунгось аштевель вейке сельместэ , кода сестэ сон маряволь ? А бути весе рунгось – пиле , кода сестэ сонензэ чинесь-танстесь содаволь ?
Пазось жо , эсь мелензэ коряс , аравтнинзе рунгосонть весе пелькстнэнь таркаваст .
Ды бути весе аштевель ансяк вейке пельксстэ , сестэ косо улевель рунгось ?
Ансяк ней лисни истя : пелькстнэде ламо , а рунгось – вейке .
Секскак , сельмесь а мереви кедентень : « Тон монень а эряват ! » Ды пряськак а мереви пильгетненень : « Тынь монень а эрявтадо ! »
Мекевланк , сеть рунгонь пелькстнэ , конатне миненек неявить-марявить седе лавшокс , сынь седеяк эрявикст .
Ды сеть пелькстнэ , конатне миненек неявить-марявить аволь питнеекс , сынст минь седеяк парсте тапарятано-вельтятано .
Ды амазы таркань пелькстнэнь оршавтано-кекшнетяно седеяк вадрясто , мезенть а эряви теемс мазытнень марто . Сонсь Пазось сюлминзе рунгонь пелькстнэнь эсь ютковаст истя : Сон макссь седе покш питне сеть пелькстнэнень , конатне миненек марявить седе аволь питнеекс .
Пазось истя теизе вана мекс : илязо уле рунгосонть явновома-пелькстамо , мекевланк , весе пелькстнэ вейкетьстэ мелявтовольть вейкест-вейкест эйстэ .
Бути пишти-майси вейке пелькс , сестэ мартонзо пиштить-майсить весе лия пелькстнэяк . Бути шнави вейке пельксэсь , сестэ мартонзо кецнить весе лия пелькстнэяк .
Весе тынь вейсэ – Христосонь рунго . Эрьвась эйстэнк Сонзэ рунгонзо пелькс .
Кемикуросонзо Пазось эрьванть путызе эсь тарказонзо : васенце таркасонть – апостолтнэ , омбоцесэнть – пазмарицятне , колмоцесэнть – тонавтыцятне . Мейле молить сеть , кинень максозь вий тейнемс диват-тамашат , седе тов сетне , кинь ули шумбралгавтомань казнезэ , лезксэнь максомань , ветицякс улемань эли асодавикс кельсэ кортамонь казнест .
Арази весе апостолт ? Весе пазмарицят ? Весе тонавтыцят ? Весе тейнить тамашат ?
Арази весень шумбралгавтомань казнест ? Весе кортыть асодавикс кельсэ ? Эли весень ули казнест панжомс неть кельтнень смустест ?
Тынь пек бажадо чанстень сехте покш казнетненень ! Ды ней мон невтьса тенк сехте паро кинть .
Бути мон кортавлинь ломанень ды мик ангелэнь кельтнесэяк , а вана вечкемам а ули , сестэ мон ансяк кода гайгиця баяга эли жойниця горнипов .
Ды бути монь улевель пазмарицякс кортамонь казнем , ды мон чарькодевлинь весе салавачитнень ды монь улевель содамочим весемеденть , ды бути монь улевель истямо кемемам , конанень пандтнэяк таркастост сыргавтовольть , – а вана вечкемам а ули , сестэ мон мезекскак а аштян .
Ды бути мон явшевлия весе ули-паром кажовнень-пурныцянень , ды мик эсь рунгомгак максовлия пултамс , а вана вечкемам а ули , сестэ весе те кодамояк лезэ монень а максы .
Вечкемась – кувать цидярдыця , паронь арсиця , сельмень а сявадыця , прянь а шныця , а каштангалиця ,
а аксунгалиця , эсензэ туртов лезэнь а вешниця , а ацирьгалиця , кежень а кирдиця .
Вечкемась а кенярдокшны берянентень , сон кенярдокшны видечинтень .
Сон весементь кирди , свал кеми , эрьва тевсэ нежеди Пазонть лангс , весементь канды-цидярды .
Вечкемась зярдояк а ёми . Пазмарицякс кортамось прядови , асодавикс кельтнесэ кортамоськак лотки , содамочиськак ёми-прядови .
Эдь минек содамочись – ансяк пелькстнэде , асатыкс марто , ды пазмарицякс минек кортамоськак – истя жо асатыкс марто .
Зярдо жо сы асатыкстэмесь , сестэ весе асатыкс мартось ёми-прядови .
Зярдо мон ульнинь пиже эйкакшокс , сестэ кортамонгак , арсемангак ды меленьгак ульнесть пиже эйкакшонь . Ней , зярдо мон уш покш цёран , кадыя весе сень , мезе ульнесь эйкакшонь .
Ней минь нетяно ансяк теке потмура зеркалань пачк сулей , а вана сестэ карматано нееме чамадо чамас . Ней монь содамочись – ансяк башка пелькст , сестэ мон карман содамо истя жо парсте-домкасто , кода Пазось содасамам монь .
Лисни , свал улить неть колмотне : кемемась , седейнежедьксэсь , вечкемась . Ансяк сынст ютксто сехте ине – вечкемась .
Истямо ладсо , сехте пек терявтодо вечкемантень . Истя жо пек бажадо Оймеялтонь казнетнененьгак , васенцекс – пазмарицякс кортамонтень .
Кие корты асодавикс кельсэ , се корты Пазонтень , аволь ломантненень , секс мекс сонзэ кияк а чарькодьсы . Сон корты салавачить Пазонь Оймеялтонть ветямонзо коряс .
А се , кие корты пазмарицякс , пшкади ломантненень ды кемексты-касты сынст , максы тенст вий ды важдамо-оймамо .
Кие корты асодавикс кельсэ , се кемексты-касты эсь прянзо . А кие корты пазмарицякс , се кемексты-касты кемикуронть .
Паро , бути тынь весе кортавлиде истямо кельсэ , а вана седеяк паро , бути тынь кортавлиде пазмарицякс ! Пазмарицякс кортыцясь седе питней асодавикс кельсэ кортыцядонть . Бути сон теке марто панжсы истямо кельсэ ёвтазенть смустензэ кемикуронть кемекстамга-кастомга , сестэ питнест вейкеть .
Кемиця ялгат , арсинк тень : бути мон савлинь тыненк ды кармавлинь кортамо ансяк асодавикс кельсэ , сестэ кодамо улевель тыненк тень эйстэ лезэсь ? Мон жо эзинь пачтя тенк Пазонть пельде чартть-неявкст , содамочить , пазмарицякс кортамо эли тонавтома .
Истя жо эрси оймевтеме седямопельтнень мартояк . Невтемакс , кода содамс , мезе седяви-налксеви флейтасонть эли арфасонть , бути гайтне а явовить ?
Бути ушмонь торамоськак максы амарявикс-ачарькодевикс гайть , кие сестэ карми анокстамо тюремантень ?
Истя тынк мартояк : бути карматадо кортамо ачарькодевикс валт асодавикс кельсэ , кода сестэ ломантненень чарькодемс , мезе тынь ёвтыде ? Тынь жо нолдтнетядо валонк варма мельга !
Нама , масторлангсонть пек ламо кельть , ды вейкеяк сынст эйстэ арась смусттеме .
А бути мон а содаса кортыцянть келензэ , сестэ мон карман улеме сонензэ лия масторонь ломанекс , ды сонгак монень – лия масторонь ломанекс .
Истя тынк мартояк : зярдо тынь бажатадо Оймеялтонь казнетненень , сестэ вешнеде седе ламо сетнеде , конатне лездыть кемикуронть кемекстамонтень-кастомантень .
Секскак , кие корты асодавикс кельсэ , кадык сон озны сынст смустест панжомань казненть кисэяк .
Эдь бути мон ознан истямо кельсэ , сестэ озны монь оймеялтось , а превень чатьмонить .
Кода эно улемс ? Карман озномо истя , кода монь терди Оймеялтось , ды истя жо превсэяк карман озномо ! Карман Пазонть моравтомо оймеялтсо ды истя жо превсэяк карман моравтомонзо !
Эдь бути тон ёвтат сюкпря Пазонтень ансяк оймеялтсо , кода сестэ асодыця ломанесь тонь сюкпрянть каршо мери « Алкукс истя ! » , зярдо сон а чарькоди , мезде тон кортат ?
Тон вельть мазыйстэ ёвтат сюкпрят Пазонтень , ансяк лиянтень тень эйстэ кодамояк лезэ арась .
Сюкпря Пазонтень , мон тынденк веседе ламо кортан асодавикс кельсэ .
Ялатеке кемикуронь промкссо мон лован седе парокс ёвтамс вете чарькодевикс валт лиятненьгак тонавтомаст кисэ , асодавикс келень кемень тёжат валтнэнь таркас !
Кемиця ялгат , илядо уле превень коряс эйкакшокс . Беряненть содамонь коряс уледе вишкинекс , а вана превень коряс – касозь-виензазь ломанекс .
Койсэнть сёрмадозь Азоронть валонзо : « Лия кельсэ ды омбо масторонь ломанень валсо Мон карман кортамо те раськентень , ды сестэяк сынь Монь а кунсолосамизь » .
Лисни : асодавикс кельтне – те невтема тешкс сетненень , кить а кемить , аволь кемицятненень . А вана пазмарицякс кортамось максови кемицятненень , аволь сетненень , кить а кемить .
Эдь бути пурнави весе кемикурось , косо эрьвась карми кортамо асодавикс кельсэ , ды тозонь сыть асодыцят эли акемицят , мезе сынь сестэ мерить ? Сынь мерить : тынь превстэ лисиде !
Бути жо весе кортыть пазмарицякс ды тов сы акемиця эли асодыця , сестэ сон эрьванть пельде марясы сень , мезесь лангс ливти сонзэ пежетензэ ды чумонды эйсэнзэ .
Истя таргавить лангс седеензэ салавань арсематне . Сестэ сон пры кумажа лангс , сюкони Пазонтень ды верьга вайгельть яволявты : « Алкукс , тынк ютксо Пазось ! »
Мезе эно тень эйстэ лисни , кемиця ялгат ? Зярдо тынь пурнавтадо вейс , сестэ кадык эрьванть ули мезезэяк лиятнень туртов : моро , тонавтома , Пазонть максовт чарть-неявкс , асодавикс кельсэ кортамо эли кельтнень смустест панжома . Весе те лездазо кемикуронь кемекстамонтень-кастомантень .
Бути кортыть асодавикс кельсэ , кадык кортыть ансяк кавто ломанть эли колмодо аволь седе ламо , ды кортаст вейке-вейке мельга , ды кияк панжозо кортамонь смустенть .
Бути жо арась смустень панжиця , кадык сестэ кельсэ кортыцясь чатьмони промкссонть ды корты ансяк эськанзо ды Пазонть туртов .
Пазмарицятнень эйстэяк кадык кортыть кавто эли колмо , лиятне жо кадык ванкшныть сынст валост .
Ды бути киненьгак перька аштицятнестэ максови Пазонть пельде чарть-неявкс , сестэ кадык васенце кортыцясь чатьмонезеви .
Тыненк весенень максови вий кортамс пазмарицякс вейке-вейке мельга – весень мезескак тонавтомга ды весень кемекстамга .
Пазмарицятненень эряви оймеялтонть казнензэ кирдемс эсест кедь ало .
Эдь Пазось – сэтьмелувонь-ладямонь Паз , аволь тапамонь-човорямонь . Кода тейнить Пазонь ломантне весе кемикуротнесэ ,
истя улезэ тынк промкссояк : аватненень эряви аштемс чатьмонезь . Кадык сынь сэтьместэ кунсолыть ды а кортнить-кевкстнить , кода ёвтазь Моисеень Койсэнть .
Бути сынст ули мелест мезеяк кевкстемс , кадык кудосо тень кевкстьсызь эсь мирдест кедьстэ . Авантень кортамс промкссо амазы , а лади .
Паряк , тынь арсетядо : Пазонь валось лиссь тынк пельде ? Эли сась ансяк тыненк ?
Бути кие лови прянзо пазмарицякс эли Оймеялтонь казне марто ломанекс , сестэ сон кадык соды : те , мезе мон сёрмадан тенк , кармавтовкст Азоронть пельде .
Кие а чарькоди , се кадык а чарькодияк .
Истя , кемиця ялган , пек бажадо пазмарицякс кортамонь казнентень , ды илядо карда асодавикс кельсэ кортамодояк .
Ансяк весемесь улезэ теезь паро койсэ ды лув-лад марто .
Кемиця ялгат ! Ней ледстяса мелезэнк Кенярксов кулянть , конань мон тыненк пачтия ды конань тынь саинк эсь седеезэнк ды конань эйсэ ней кеместэ аштетядо .
Сонзэ вельде тынь ультядояк идезь , бути кирдьсынк сонзэ допрок истямокс , кодамокс мон сонзэ тыненк пачтия . Лиякс , тынк кемемас самось ули стяконь .
Истя , васенцекс , мон ёвтыя тенк сень , мезесь монень эстеньгак максозель : Христос кулось минек пежетнень кисэ , кода ёвтазель Сёрмадовкстнэсэ .
Сон ульнесь калмазь ды колмоце чистэ вельмевтезь , кода ёвтазель Сёрмадовкстнэсэ .
Сон невтизе Эсь прянзо Кефанень , мейле кемгавтово апостолтнэнень .
Мейле Сон невтизе прянзо ве шкасто вете сядодо ламо мельганзо молицятненень . Конат-конат ютксост уш кулость , а седе ламотне эрить течинь чис .
Мейле Сон невтизе прянзо Яковнень , седе мейле весе лия апостолтнэнень .
Сехте меельцекс Сон невтизе прянзо моненьгак , а шкастонзо чачозь эйкакш ёнов молицянтень .
Эдь мон весе апостолтнэнь эйстэ сехте вишкинян , ды мон а маштован апостолонь лементь кандыцякс вана мекс : мон пансинь Пазонь Кемикуронть .
Пазонь максовт чанстенть коряс жо мон истяман , кодаман ней . Ды монень Сонзэ максовт чанстесь эзь ульне стякокс . Мекевланк , мон лия апостолтнэнь коряс вельть седе пек важодинь . Тень теизе Пазонь чанстесь , кона макссь монень вий , аволь монсь .
Секскак ялатеке , кие тенк пачтизе Кулянть : мон эли сынь . Те се кулясь , конань весе минь пачтятано , ды се , конанень тынь кармиде кемеме .
Истя , Христос кулозьстэ вельмевтезь , кода минь Сондензэ пачтятано . Мекс сестэ конат-конат эйстэнк кортыть , келя , арась кулозьстэ вельмема ?
Бути арась кулозьстэ вельмема , сестэ Христоскак кулозьстэ апак вельмевте .
А бути Христос кулозьстэ апак вельмевте , сестэ миненеккак а мезекс пачтямс Кулянть ды тыненккак а мезекс кемемс Христоснэнь .
Ды сестэ минь ультяно мик кенгелиця яволявтыцякс Пазонть каршо . Эдь минь яволявттано : Пазось кулозьстэ вельмевтизе Христосонь . Тень жо Сон эзизе тее , бути арась кулозьстэ вельмема .
Эдь бути арась кулозьстэ вельмема , сестэ Христоскак апак вельмевте .
Ды бути Христос кулозьстэ апак вельмевте , сестэ тынк кемемась лезэвтеме ды тынь икеле ладсо аштетядо эсенк пежетенк потсо .
Тень коряс истя жо лисни : Христоснэнь сеть кемицятне , конат кулость , ёмасть пингеде пингес .
Ды бути минек седейнежедьксэсь Христос лангс маштови ансяк те эрямонтень , сестэ минь масторлангсонть сехте седей сэредстиця ломанть .
А вана ней Христос алкукскак кулозьстэ вельмевтезь – ды те ушодкс лия кулозтнень вельмемантень .
Эдь кода куломась ушодовсь вейке ломань вельде , истя кулозьстэ вельмемаськак ушодовсь вейке Ломань вельде .
Ды кода весе минь кулотано Адамонь кувалт , самай истя жо эрямос вельмевтезьгак ультяно Христосонь кувалт .
Ансяк эрьвась вельмевтеви эсь шкастонзо-порастонзо : васняяк Христос , мейле , зярдо Сон сы , сеть , конат Христосонь .
Мейле сы песь . Христос изнясынзе весе чопода оймеялтонь прявтнэнь , азорксчитнень ды кармавтыця вийтнень ды макссы инязорксчинть Тетя Пазонтень .
Эдь Христоснэнь аравтозь улемс инязорокс семс , зярс Пазось а путсынзе весе душмантнэнь Сонзэ пильге алов .
Кода меельце душман , изнязь ули куломась .
Сёрмадовкссо ёвтазь : « Пазось весементь максызе-путызе Сонзэ пильге алов » . Куш сёрмадозьгак : « весемесь Сонзэ пильге ало » , нама , те ёвтазь аволь Пазонть коряс , кие Сонсь весементь максызе Христосонь кедь алов .
Зярдо Пазось весементь макссы Сонзэ кедь алов , сестэ Пазонь Цёраськак макссы Эсь прянзо Тетянть кедь алов , кона максокшнызе весементь Сонзэ кедь алов . Истя Пазось карми улеме весемекс ды весемесэ .
Эно мезес бажить сеть ломантне , конат нававтыть-лемдить эсь пряст кулозтнень кисэ ? Бути кулозтне зярдояк а улить вельмевтезь , сестэ мекс сынст кисэ нававтыть пряст ?
Мекс сестэ миненеккак эрьва чистэ тонгомс прянок пелемачис ?
А мон , кемиця ялган , алкукскак , эрьва чистэ ванан куломанть сельмс ! Истя жо алкукс мон шнан эсь прям тынк эйсэ минек Христос Иисус Азоронть икеле !
Ды бути мон арсевлинь ансяк ломанень вановтонь коряс , сестэ мезекс эрявсь монень тюремс Эфессэ идем ракшатнень марто ? Кодамо монень тень эйстэ лезэсь ? Бути кулозтне а вельмить , сестэ « эрьга карматано ярсамо ды симеме , ялатеке ванды кулотано ! »
Илядо ильведстеве ! « Берянь ялгатне коласызь мик сехте паро обуцянтькак » .
Совадо валдо превс , лоткадо пежетень теемадо ! Эдь тынк ютксо улить истят , конат тунь а содасызь Пазонть . Кода тенк а визькс !
Кияк , паряк , кевксти : « Кода кулозтне вельмить ? Кодамо сестэ ули сынст рунгост ? »
Превтеме ! Видьмесь , конань видят , а сыргози од эрямос , бути сон васняяк а кулы .
Тон жо а видят недькснэк-мезнек сюрот-тикшеть , конат мейле касовольть . Аволь , видят ансяк вейке видьмине , товзюронь эли лиянь-мезень .
А уш Пазось максы тензэ недькс Эсь мелензэ коряс ; те недьксэсь эрьва видьменть эсензэ .
Аволь весе лексицятнень-эрицятнень рунгост вейкеть : ломаненть эсензэ , ракшанть-скотинанть эсензэ , нармуненть эсензэ , калонтькак эсензэ .
Улить менель лангонь рунгот ды мода лангонь рунгот . Менель лангонь рунготнень эсест мазычист , мода лангонсетненьгак эсест .
Чинть мазычизэ – вейке , ковонть ды тештетнень – лия . Мик тештетнеяк явовить эсь мазычисэст вейкест-вейкест эйстэ .
Истя жо ули кулозтнень вельмемстэяк : видеви ёмиця-наксадыця рунго – вельми пингеде пингес эриця рунго .
Видеви амазый – вельми мазый ; видеви лавшо – вельми вийсэ пештязь .
Видеви мода лангонь рунго – вельми оймеялтонь рунго . Бути ули мода лангонь рунго , сестэ , нама , ули оймеялтонь рунгояк .
Эдь Сёрмадовкссо ёвтазь истя : « Васенце ломанесь Адам кармась улеме эриця оймекс » . А вана меельце Адамось ули эрямонь максыця оймеялтокс .
Мода лангонь рунгось ульнесь оймеялтонседенть икеле : васняяк сась мода лангонсесь , ансяк мейле оймеялтонсесь .
Васенце ломанесь ульнесь мода лангсто , теезь мода пульстэ , омбоце ломанесь , Азорось , – менель лангсто .
Кодамо ульнесь мода пульстэсь , истят весе мода пульстэтнеяк . Кодамо менель лангстось , истят улить весе менель лангстотнеяк .
Ды сень ладсо , кода минь ней мольтяно мода пульстэ теезь ломаненть ёнов , истя жо самай карматано молеме менелень ломаненть ёновгак .
Монь мелем , кемиця ялгат , ёвтамс тыненк : минек сывелень-верень рунгось а совави Пазонть Инязорксчинтень . Истя жо кулыцясь-ёмицясь кодаяк а тееви акулыцякс-аёмицякс .
Кунсолодо , мон панжса тенк салавачинть : аволь весе минь кулотано , ансяк весе полавтовтано –
апак учо , вейке липкестэ , зярдо зэрьксты меельце торамонь гайтесь . Сон гайгсты – ды кулозтне вельмевтевить акулыцякс-аёмицякс , а вана минь , эрицятне , полавтовтано .
Эдь те минек ёмиця рунгонтень эряви теевемс аёмицякс , ды те кулыця рунгонтеньгак эряви велявтомс акулыцякс .
Ды зярдо те ёмицясь тееви аёмицякс ды те кулыцясь велявты акулыцякс , сестэ топавтовить Сёрмадовкссо ёвтазь Пазонь валтнэ : « Куломась изнязь ! Сонзэ нилизе изнямось !
Кулома , косо тонь пупамо сардось ? Тоначи , косо тонь изнямось ? »
Куломань пупамо сардось – те пежетесь . А пежетенть виезэ – Коенть эйсэ .
Сюкпря Пазонтень , Сон кази миненек изнямо минек Иисус Христос Азоронть вельде !
Вана мекс , монь вечкевикс кемиця ялган , аштеде кеместэ ды илядо шатавтово . Весе седейсэнк свал важодеде Азоронь тевсэнть , эдь тынь содатадо : тынк важодемась Азоронть икеле стяко а ёми .
Ней сёрмадан Пазонь ломантнень туртов ярмаконь пурнамодо : мезе мон кармавтынь теемс Галатиянь кемикуротнесэ , текень тееде тыньгак .
Кадык эрьвась тынк эйстэ недлячистэнть кудосонзо путы башка зяро ярмакт , зяро мери сонзэ уличизэ , ды ванстсынзе . Ды зярдо мон тыненк сан , сестэ уш сынст пурнамс а эряви .
А вана зярдо тыненк пачкодян , сестэ кучсынь эсенк кочкавт ломантнень кемекстамо сёрма марто Ерусалимев тынк ярмактнень пачтямо .
Бути жо тень кувалма моненьгак эряви тов молемс , сестэ минь мольтяно вейсэ .
Мон сан тенк сестэ , зярдо ютаса Македониянть , эдь мон пурнан якамо Македониява .
Тынк кедьсэ мон зярскак эрян , паряк , телентькак мик ютавтса . Ансяк мейле тынь монь пурнасамизь тов , ков мон молян .
А ней монь арась мелем совамс тыненк ансяк варштамо , ваксканк ютамсто . Мекевланк , мон кеман улемс мартонк седе куватьс , бути мери Азорось .
Тесэ , Эфессэ , мон улян Ведьгеменце чинь покшчинть самс .
Эдь монь икеле тесэ келейстэ панжовсть кенкштне покш ды лакиця важодемас , куш каршо молицятнедеяк ламо .
Бути сы тыненк Тимофей , ванодо сестэ : кадык сон , тынк кедьсэ улемстэ , мездеяк а пели . Эдь сон , кода монгак , теи Азоронть тевензэ .
Кадык кияк а ваны лангозонзо безардезь ! Ансяк мейле , паронь арсезь , пурнынк сонзэ ки лангс , кадык мекев сы монень . Мон учан сонзэ тесэ кемиця ялгатнень марто .
Аполлос кемиця ялганть икеле мон пек энялдынь : саволь сон тыненк лия кемицятнень марто , ансяк сонзэ ней арасель истямо мелезэ . Сон сы , зярдо карми улеме ён шказо .
Илядо удо , кеместэ аштеде кемемасонк , уледе апелицят ды виевть !
Тееде весементь вечкема марто !
Тынь весе содасынк Стефанасонь кудораськенть-семиянть , конат васенцекс теевсть христианокс Акайясо ды максызь эсь пряст Пазонь ломантненень важодемас . Секс энялдан икеленк , кемиця ялгат :
тыньгак кунсолодо истят прявтнэнь ды весе сетненьгак , конат истя жо важодить мартост покш мелень путозь .
Мон кенярдан Стефанасонь , Фортунатонь ды Акаикень тей самозост . Сынь монень максызь сень , мезе тень эзь сатно тынстеменк .
Сынь оймавтызь кода тынк , истя монь ойментькак . Ловодо истят ломантнень !
Асиянь кемикуротнеяк кучить тыненк сюкпрят ! Истя жо Акила Прискилла марто ды кемикурось , кона пурнавкшны сынст кудосо , кучить тенк христианонь седейшкавань сюкпрят !
Весе тесэнь кемиця ялгатне кучить тенк сюкпрят . Шумбракстнеде вейкенк-вейкенк марто Пазонь ломанень паламосо .
А вана ней мон сёрмадан эсь кедьсэнь : сюкпря Паволонь пельде .
Кие а вечксы Азоронть – улезэ сюдозь ! Маран ата ! – Сак , минек Азорось !
Иисус Христос Азоронть чанстесь улезэ тынк марто !
Ды мон вечктядызь тынк весень , кие Христос Иисусонь . Аминь .
Павол , кона Пазонть мелензэ коряс аравтозь Иисус Христосонь апостолокс , ды Тимофей кемиця ялгась кучить шумбракстнемат Пазонь кемикуронтень Коринф ошсо , истя жо Пазонь весе ломантненень , конат эрить Акайянть келес .
Чансть ды седейоймамо тенк Пазонть , минек Тетянть , пельде ды Иисус Христос Азоронть пельде .
Улезэ шназь-чанстязь минек Иисус Христос Азоронть Тетязо ды Пазозо ! Сон – седеймариця Тетя ды свал минек оймавтыця-кемекстыця Паз .
Сон минек оймавты-кемексты эрьва кодамо стакачисэнек . Сестэ минеккак саты виенек оймавтомс-кемекстамс эрьва кодамо стакачитнес понгозтнень секе оймавтоманть эйсэ , конаньсэ Сон кемексты минек .
Кода Христосонь кисэ стака пиштематне-майсематне певтеме прыть минек лангс , истя жо Христос вельде Пазось певтеме оймавты-кемексты минек .
Зярдо минь кирдтяно стакачить , те улияк тынк оймавтоманк ды идеманк кисэ . Те лезды тенк цидярдозь кирдемс сеть майсематнень , конатнень кирдтяно миньгак .
Минь кемтяно : тынь весементь цидярдсынк . Ды зярдо Пазось оймавты-кемексты минек , сестэ те оймавтомась ули миненек тынк оймавтоманк ды идеманк кисэ . Минь содатано : кода тыненккак максови эсенк таликанк минек пиштеманть эйстэ , истя жо Пазось макссы тыненк оймавтомань-кемекстамонь таликанккак .
Минек меленек , кемиця ялгат , ёвтнемс тенк сеть стакачитнеде , конат пракшность минек лангс Асия ёнкссо . Те ульнесть истят стакат , истят акирдевикс пиштемат , конатнень кувалт минь эзинек кемеяк кадовомс эрицякс .
Миненек марявсь : минь уш судязтяно куломас . Истя лиссь сень кисэ : а кадомс миненек кодамояк кемема-нежедема эсь лангозонок , кадык жо минек нежедемась ули ансяк Пазонть лангс , кона мик кулозьстэяк вельмевти .
Те Сон менстимизь минек истя малав сазь куломадонть ! Ды икелепелевгак Сон менстьсамизь . Минь Сонзэ лангс кемтяно : нама , таго менстьсамизь ,
бути тыньгак тенень карматадо лездамо эсь озномасонк . Сестэ кепети Пазонтень сюкпря , конань ёвтасызь ламот ине чанстензэ кисэ , конань Сон кази миненек ламо озноманк каршо !
Минь шнатано прянок вана мейсэ : свал эрьва косо ды седе пек тынк ютксо минь эринек оймень ды седеень панжозь , кода тукшны Пазонть мельс . Теде корты минек ванькс оймеёжоськак . Прянь ветямосонок минь нежединек Пазонь чанстенть лангс , аволь ломанень превейчинть лангс .
Минь сёрмадтанояк тыненк эсь сёрмасонок ансяк сень , мезесь тенк ловнови ды чарькодеви . Мон кеман : тынь педе пес чарькодьсамизь минек ,
кода уш аламодо нейгак чарькодимизь . Сестэ минек Иисус Азоронть само чистэнть тынь карматадо прянк шнамо минек эйсэ , кода миньгак шнатано прянок тынк эйсэ .
Тенень кемезь , мон сайнинь мель содавтомс тынк васенцекс ды кандомс тенк кавксть чансть .
Мон арсинь тынк содавтомс Македонияв молемстэ , а вана мейле Македониясто велявтомсто таго совамс тенк , ды сестэ тынь пурнавлимизь-сэрнявлимизь Иудеяв .
Зярдо мон сынь истямо мельс , арази теньсэ мон невтия эсь валом лангсо аволь свал аштемам ? Арази мон ветян эсь прям кода те масторлангонь ломань ? Арази ули обуцям-коем теке жо шкастонть меремс « эно , эно » ды « арась , арась » ?
Сонсь кемевикс Пазось неи : монь валоськак истя жо кемевикс , ды зярдояк мон эзинь ёвтне « энояк » ды « араськак » .
Эдь Пазонь Цёраськак , Иисус Христос , зярдояк а ёвтни « энояк » ды « араськак » . Сонзэ эйсэ ансяк « эно » ! Сондензэ тыненк пачтинек минь : Силуан , Тимофей ды мон .
Кадык Пазонь алтамотнеде ламо , Христос эрьванть эйстэст кемекстызе « эно » валсонть ! Вана мекс миньгак Сонзэ кувалт Пазонь шнамга ёвтатано : « Виде , истя ули ! »
Те Сонсь Пазось кемексты минек ды тынк Христос Вадевтенть марто вейсэндямосонть . Те Сон минеккак вадимизь-кочкимизь .
Сон тешкстымизь минек Эсь тешкссэнзэ , лиякс , кучизе минек седейтнес Эсь Оймеялтонзо , кода кемекстамо .
Пазось Сонсь неи-соды , ды пежетькстан-божан эсь эрямосонгак : мон те шкас эзинь велявто Коринфев ансяк тынк ванстоманк кисэ .
Нама , минек арась меленек саемс тынк кемеманть эсь кеденек алов . Минь содатано : тынь а кавтолдтадо кемеманть коряс . Минь ансяк лездатано тенк муемс эстенк кеняркс .
Тень кувалт мон сынь мельс : кадык те монь самось тыненк таго а канды ризкс .
Эдь бути мон кандан тенк ризкс , сестэ кие монь кенярдовтсамам ? Ансяк сеть , конатненень мон кандынь ризкс .
Ды вана мекс мон сёрмадыя тыненк се сёрманть : монь арась мелем самс тыненк ды коламс ёжомарямом самай сеть ломантнень кисэ , конатненень эряволь монь кенярдовтомс . Мон кеман : монь кенярксось – те весенень тыненккак кеняркс .
Мон сёрмадыя се сёрманть ине мелявксонь кувалт , покш седейсэредькс ды ламо сельведь марто . Монь арасель мелем кандомс тыненк ризкс . Мекевланк , мелем ульнесь максомс тенк чарькодема , кода мон тынк пек вечктядызь .
Ды бути кияк кандсь ризкс , сестэ сон аволь ансяк монень кандызе , весе тыненккак , кадык аламошка , арась мелем тень покшолгавтнемс .
Се ломанентень уш саты чумонзо се пандомась , конань сон кирдизе-кандызе ламонь тынк пельде .
Ней тыненк , мекевланк , седе паро нолдамс чумонзо ды оймавтомс-кемекстамс сонзэ : илязо чаво прят-пильгть покш ризксэнть эйстэ .
Секскак , инеськеть , вешан пельденк : одс невтинк тензэ эсенк вечкеманк !
Эдь се сёрманть мон сёрмадыя тенк варчавтнеманк кисэ . Мон ульнесь мелем содамс : весемесэ тынь кунсолыцят эли аволь .
А вана кинь чумонзо тынь нолдасынк , сень чумонзо монгак нолдаса . Эдь зярдо мон нолдыя се чумонть – бути алкукс ульнесь мезе нолдамс , – мон нолдыя Христосонь чачонзо икеле тыненк паронь теемань кисэ ,
аволимизь изня-маня Сатанась . Эдь минь содасынек сонзэ ёжов мелензэ-тевензэ !
Зярдо мон сынь Троадав Христосто Кенярксов кулянть пачтямо , сестэ мон неинь : Азорось монень тосо келес панжизе важодема кенкшенть .
Ялатеке монь оймем ульнесь а таркасонзо : тосто мон эзия муе Титэнь , монь ялганть . Секс мон простинь кемицятнень марто ды туинь Македония ёнксов .
Сюкпря Пазонтень , кона свал вети минек Христос марто изнямонь кияванть . Сон эрьва кува сравтни минек вельде Эсензэ эйстэ содамочинть , прок качадыця тантей чине ялткенть !
Минь ультянояк Христосонь тантей чине зэхелесь , кона кепети-моли Пазонтень . Те ялткесь качады-сравтневи кода идемань ки ланга ютыцятнень ютковаяк , истя жо ёмамонь ки лангсотнень ютковаяк .
Веенстнэнень , куломань киява молицятненень , минь – куломань чине , кона вети куломас , лиятненень минь – эрямонь тантей чине , кона максы эрямо . Ды кие маштови истямо покш тевень теицякс ? !
Эдь минь аволь истят , конат микшнить Пазонь валонть эсест лезэс , кода тейнить ламот . Мекевланк , минь Пазонь кучовт ды ванькс седейсэ пачтятано сонзэ Пазонть сельмензэ икеле Христосонь вийсэ .
Арази миненек эряви таго тынк икеле шнамс эсь прянок ? Эли жо эрявить миненеккак , кода кой-кона лиятненень , кемевтиця сёрмат тынк туртов эли тынк пельде ? Нама , аволь .
Минек кемевтиця сёрмась – те тынь тынсь ! Сон сёрмадозь минек седейтнес , сон весенень содавикс ды эрьвантень ловновикс .
Парсте неяви : тынь ультядояк се сёрмась , конань сёрмадызе Христос минек важодеманть вельде . Сон сёрмадозь эриця Пазонть Оймеялтсо , аволь черниласо , ды ломантнень седейс , аволь кевень лаз лангс .
Минь истя кортатано вана мекс : минек ули Пазонть лангс кемемачинек , конань максызе тенек Христос .
Мон а кортан , буто минь минсь мезекс-бути маштовтано ды миненек эстенек мезе-бути тееви . Арась , минек маштомачись максозь Пазонть пельде .
Те Сон теимизь минек маштовиксэкс , улемс од вейсэньлувонь важодицякс . Те вейсэньлувонть юрсо ашти Оймеялтось , аволь сёрмадозь Коесь . Эдь Коесь канды кулома , Оймеялтось жо кази эрямо .
Уш Коень коряс важодемаськак , кона канды кулома ды конань кармавтовкстнэ сёрмадозельть кевень лаз лангс , сияждсь покш иневалдосо . Куш те иневалдось ульнесь прядовиця-ёмиця , ялатеке израилень ломантне эзть ваново Моисеень сияждыця чаманзо лангс .
Сестэ седеяк покш иневалдосо сияжды Оймеялтонь коряс важодемась !
Ды бути натой Коень коряс важодемась , кона вети судямос , сияждсь истямо иневалдосо , сестэ ламодо седе покш иневалдосо сияжды се важодемась , кона вети Пазонть икеле чумосто лисемас !
Сонзэ иневалдось истямо аёвтавикс покш , мик вакссонзо чополгады се , мезесь икеле ульнесь пек сияждыцякс .
Эдь бути уш прядовицясь-ёмицясь сияждсь иневалдосо , сестэ ламодо седе пек сияжды зярдояк апрядовицясь-аёмицясь !
Зярдо минек ули истямо кеме седейнежедьксэнек , сестэ минь кортатанояк апак кекше ды апак пеле .
Минь а тейтяно Моисей ладсо , кона вельтямосо кекшнесь эсь сияждыця чаманзо секс : аволизь нее Израилень ломантне прядовиця-ёмиця сияждоманть пензэ .
Ялатеке сынст превест-седеест кевензазельть . Секскак течинь чис те вельтямось ашти лангсост Коенть ловноманть кунсоломсто , ды сон саеви ансяк Христос вельде .
Истя , нейгак , Моисеень Коенть ловномсто , те вельтямось ашти сынст седеест лангсо .
Ансяк зярдо ломанесь велявты Азоронтень , сестэ те вельтямось саеви-ёртови лангстонзо .
Азорось – те Оймеялт , ды косо Азоронть Оймеялтось , тосо олячи .
Истя , весе минь , конат чамань апак кекше вантано Азоронть иневалдонь сияждоманть лангс , кода зеркалань пачк , ультяно лиякстомтозь . Ультяно теезь Сонзэ ёнов молицякс ды сияждыцякс яла седеяк пек цивтёрдыця валдосо . Тень теи Азорось , кона Оймеялт .
Эсь седеймарямонзо кувалт Пазось максызе миненек истямо важодема тевенть , ды секскак минь а нолдтнетяно прянок .
Мекевланк , минь допрок ёртынек-кадынек весе салавань-визьксэнь тевтнень . Минь киньгак а манчетяно ды а колатано Пазонь валонть . Мекевланк , минь апак кекше ёвтнетяно видечинть ды Пазонть сельмензэ икеле аравттано эсь прянок эрьва ломанень оймеёжонь судс .
Бути Кенярксов кулясь , конань минь ёвтнетяно , киненьгак кекшезь вельтямосо , сон кекшезь ансяк сетненень , конат ютыть ёмамонь киява .
Неень масторлангонь “ пазось ” , Сатанась , сокоргавтынзе неть акемицятнень превест . Секс сынь а неить , кодамо иневалдо тенст сияжды Кенярксов кулястонть , косо ёвтневи Христосонь инексчиденть . А Христос – анеявикс Пазонть чачозо .
Эдь минь ёвтнетяно аволь эсенек эйстэ , а вана Христос Иисусто : Сон – Азорось , ды минь – тынк важот Иисусонь кисэ .
Сонсь Пазось , кона мерсь : « Чоподастонть сияждозо валдо » , самай теке Пазось валдомтынзе минек седеенек . Истямо ладсо миненек максозь содамс Пазонть иневалдонзо , кона сияжды Иисус Христосонь чамастонть .
Ды истямо питней сюпавчись ванстови минек эйсэ теке порксавиця сёвонень кедьгесэ . Истя неяви : те аонкставикс виесь лиси Пазонть эйстэ , аволь минек эйстэ .
Минек лепштить эрьва ёндо , ды ялатеке минь ужос-уголс апак пане . Кой-зярдо минь пракшнотано кавтолдомас-талномас , ансяк зярдояк а пракшнотано прянь-пильгень чавомас .
Минек мельга пансить , ды ялатеке Пазось минек эзимизь кадо . Минек правтымизь пильге лангсто , ансяк минь апак куловто-ёмавто .
Минь свал кандтнетяно эсь рунгосонок Иисус Азоронть куломанзо сень кисэ : кадык Иисусонь эрямоськак минек рунготнесэ ули невтезь .
Эрямонок перть Иисусонь кисэ куломась свал чары минек перька вана мекс : кадык Иисусонь эрямоськак минек кулыця рунготнесэ ули невтезь .
Лисни , минек эйсэ эсь тевензэ теи куломась , а вана тынк эйсэ – эрямось .
Минек эйсэ ули кемемань секе оймеялтось , кона ульнесь сень эйсэяк , кие Псалтирьсэ ёвтась : « Мон кеман , ды секс кортангак » . Минь истя жо кемтяно , ды секс кортатанояк .
Минь содатано : се Пазось , кона кулозьстэ вельмевтизе Иисус Азоронть , нама , минеккак вельмевтьсамизь Иисусонь вельде ды стявтсамизь Сонсензэ икелев тынк марто вейсэ .
Ды весе те тееви тынк кисэ : зярдо Пазонь чанстесь пачкоди яла седе ламонь седейс , сестэ ломантнень пельде кармить чадозь чадомо сюкпрянь ёвтамот Пазонть шнамос-инексчис .
Тень кувалт минь а нолдтнетяно прянок . Бути минек ушо ёнксось сырелгады-калады , минек потмо ёнксось ялатеке одкстоми эрьва чистэ .
Эдь минек неень стакачитне шождынеть ды нурькинеть , ды сынь кандыть тенек покштояк покш , аонкставикс , пингеде пингень инексчи , конась кодаяк а вейкетстяви неть стакачитнень марто .
Истямо ладсо , минь кайсетяно сельменек анеявиксэнть лангс , аволь неявиксэнть лангс , секс мекс неявиксэсь эри-ашти ансяк нурькине шкас , а вана анеявиксэсь – пингеде пингес .
Минь содатано : зярдо кизэнь те кудынесь , косо минь ней эрятано – минек мода лангонь рунгось - , ули калавтозь , сестэ минек учи Пазонь анокставт эрямо тарканок менель лангсо . Те – пингеде пингень , аволь кедьсэ теевть кудо .
Зярс минь теске , минь укстнетяно-кувсетяно се шканть учомасо , зярдо минь оршавтано менелень кудонок вельтявкссонть !
Ансяк зярдо минь оршавтано сонзэ эйсэ , сестэ уш а карматано улеме штапокс .
Зярс эрятано эсенек кизэнь кудынесэнть , минь стакасто укстнетяно-кувсетяно вана мекс : минек арась меленек каямс лангстонок мода лангонь рунгонть . Мекевланк , меленек теске оршавомс менеленсесэнть , ды сестэ пингеде пингень эрямось лиякстомтовлизе-вельтявлизе минек кулыця рунгонть .
Вана самай тень туртов Сонсь Пазось анокстымизь минек , ды тень кемекстамга максызе тенек Эсь Оймеялтонзо .
Секскак минь свал оймазь ды а пелицят , куш содатано : зярс минь эрятано эсь рунгосонок , – минь кудовтомот , аволь Азоронть кедьсэ .
Эдь ней минь эрятано кемемань коряс , аволь неемань коряс .
Истя , минь оймазь ды а пелицят , куш минек меленек седе курок лисемс рунгостонть ды туемс Азоронтень , эсенек кудов .
Секскак , минек сехте покш меленек савтомс Сонензэ , сень лангс апак вано , “ кудосо ” минь уш эли аволь .
Эдь весенень миненек сави аштемс Христосонь судонть икеле , ды эрьвантень максови весе сень кисэ , мезе сон тейсь рунгосо эрямстонзо : паро эли берянь .
Минь содатано , мезе истямо Азоронть мельде пелемась , ды секс бажатано тенень кемевтемс лиятненьгак . Пазось , нама , минек парсте содасамизь , ды мон кеман : тыньгак эсь оймеёжосонк минек содасамизь .
Минь а снартнетяно таго шнамс эсь прянок тынк икеле . Мекевланк , минь макстано тыненк тувтал каштангалемс минек эйсэ . Сестэ тынк ули мезе ёвтамс сетненень , кить каштангалить ломанень чачосо-колчисэ , аволь сеньсэ , мезесь седейсэ .
Бути минь ветятано эсь прянок превстэ лисезь ломань ладсо , тень тейтяно Пазонть кисэ . Бути минь эсь превсэнек , истятано тынк кисэ .
Эдь Христосонь вечкемась а кады миненек кочксема . Минь сынек истямо мельс-арсемас : вейке Ломань кулось весень кисэ , лисни – кулость весе .
Ды Христос кулось весень кисэ вана мекс : сетне , кить эрить , лоткавольть эсест туртов эрямодо , ды кармавольть эрямо ансяк Сень туртов , кие сынст кисэ кулось ды вельмесь .
Истямо ладсо , те шкастонть саезь минь уш киньгак а онкстнетяно ломанень вановтонь коряс . Бути икеле минь Христосоньгак чарькодилинек ломанень вановтонь коряс – ней уш Сонзэ содасынек аволь истя .
Кие сюлмазь Христос марто , се – Пазонь од теевкс . Весе таштось ютась-тусь , ды , вантая , сась одось !
Весе тень теизе Пазось , кона Иисус Христос вельде ладимизь минек Эсь мартонзо ды макссь миненек важодема тев – ладявтомс мартонзо лиятненьгак .
Лиякс : Пазось Сонсь Христос вельде ладизе Эсь мартонзо весе масторлангонть . Сон эзинзе чумондо ломантнень сынст чумост-тапавксост кисэ ды кармавтсь миненек пачтямс кулянть Сонзэ марто ладямодо .
Истя , минь – Христосонь пельде кучовт , ды Пазось Сонсь минек вельде корты-энялды тыненк . Христосонь лемсэ вештяно : « Мереде тынк ладямс Пазонть марто ! »
Христосонь , конань арасельть пежетензэ , Пазось теизе аноксокс минек пежетенек кисэ . Тень кувалт минь Христос вельде ловозтяно чумовтомокс Пазонть икеле .
Секскак , кода Пазонть марто важодицят , энялдтано тыненк : Пазонь чанстенть , кона тыненк максозь , илинк кадо стяконь тевекс !
Эдь Пазось корты : « Паро шкасто Мон маритинь тонь , идема чистэ Мон лездынь теть ! » Ды вана ней – те паро шкась , вантая , ней – идема чись !
Минек арась меленек улемс киненьгак пупордямо кевекс : кияк мейсэяк аволимизь мурне-покорда важодеманок кисэ .
Мекевланк , кода Пазонь алкуксонь важодицят , минь весемесэ аштетяно вадря невтевксэкс : цидярдозь кандтано пиштемат , кажот , стакачить .
Минь кирдинек чавомат , пекстамо кудот , абунгалицянь нарьгамот , стака важодемань шкат , апак удо веть , вачочить .
Минь важодтяно Пазонтень ваньксчисэ , содамочисэ , куватень кирдемасо , парочисэ , Иневанькс Оймеялтсо , алкуксонь вечкемасо ,
видечинь валсо , Пазонь вийсэ . Минек тюремань кедьёнксонок – Пазонь меленть топавтома , конань вийсэ каявкшнотано ды пряноккак вансттано .
Минек эйсэ ловить ды сёвныть , лангозонок кенгелить ды шнытькак эйсэнек . Минек неить манчицякс , ансяк минь ёвтнетяно видечи .
Ловить минек асодавиксэкс , ансяк минь содавикст весенень . Минь эль кулотано , ансяк ванодоя , минь эрятано ! Минек муцить , ансяк минь апак машто .
Минь ризнэтяно , ды ялатеке свал кенярдтано . Куш минсь кажовт , ялатеке ламонь сюпавкс тейтяно . Минек мезенеккак арась , ансяк , ялатеке , минек эрьва мезенек ули .
Коринфень вечкевикс ялгат ! Минь кортынек тыненк седейшкава . Минь вечкезь саидизь-совавтыдизь тынк эсь седеезэнек .
Те тынь сайтядо минек эйстэ эсь седеенк , аволь минь .
Мон кортан тенк , кода эсь эйкакшон туртов . Тееде каршонок истя жо : саимизь-совавтомизь минеккак эсь седеезэнк !
Илядо терявтояк кильдемс прянк вейке ашкос Христоснэнь акемицятнень марто ! Арази ули видечинь ломаненть вейсэнь тевезэ койтементь марто ? Арази мезеяк вейкетсти валдонть ды чоподанть ?
Пракшныть-а пракшныть ве мельс Христос ды Велиар ? Эли ули-арась вейсэндямо кемицянть акемиця марто ?
Кода вейсэндямс Пазонь кудонть аволь алкуксонь пазтнэнь марто ? Эдь тынь – эриця Пазонть кудозо ! Сонсь Пазось ёвтась : « Мон озан эрямо сынст кедьс , Мон карман якамо мартост . Мон улян сынст Пазокс , ды сынь улить Монь ломанекс » .
Секскак Азорось таго корты : « Кадынк сынст ды яводо эйстэст , илядо токше аваньксэнть , – ды Мон сайтядызь тынк Эстень .
Мон карман улеме тенк Тетякс , ды тынь ультядо Монь тиринь цёракс ды тейтерекс . Истя корты Весеменькирдиця Азорось » .
Вечкевикс ялган , ванодо , кодат алтамот максозь миненек . Секс , эрьга ванськавтовтано весемеденть , мезесь нулгодьксэкс теи рунгонть ды ойменть , ды , Паздонть пелезь-талнозь , алтасынек Сонензэ весе эсь эрямонок !
Вечкезь саимизь-совавтомизь минек эсь седеезэнк ! Минь киненьгак эзинек тее берянь , киненьгак эзинек кандо зыян , кинь пельдеяк эзинек сюпалгадо .
Тень мон кортан аволь тынк судямонк-корямонк кисэ . Кода мон уш икелеяк тыненк кортынь : тынь свал минек седейсэ , ды минь тынк марто вейсэ эрямосояк ды куломасояк .
Мон тыненк кортан панжадо седейсэ , лангозонк пек кемезь ! Мон тынк эйсэ пек каштангалян ! Тынь монень оймавтыцят-кемекстыцят , ды кенярксось пешти монь , весе минек стакачитнень лангс апак вано .
Македонияв самодо мейлеяк миненек ялатеке арасель кодамояк оймамо . Эрьва ёндо минек лепштясть веенст стакачить : перьканок сёвномат-пелькстамот , седейсэнек пелема .
Ансяк Пазось , нолдазь прятнень нежесь ды кемекстыцясь , оймавтымизь-кемекстымизь минеккак Титэнь самосонть .
Сонзэ самодонть башка , минек оймавтымизь-кемекстымизь ёвтнемазо седе , кода тынь сонзэ кемекстынк . Сон истя жо ёвтнесь миненек , кодамо тынк покш меленк неемс монь , кода пек ризнэтядо ды кода кеместэ аштетядо монь кисэ . Те монь седеяк пек кенярдовтымим !
Секскак , бути мон эсь сёрмасон кандыньгак тыненк ризкс , ней уш тень кисэ а янксян . Зярдо мон неия : се сёрмась , кадык аволь куватьс , ялатеке кандсь тенк ризкс , сестэ мик янксиньгак , –
ансяк ней кенярдан . Кенярдан аволь тенк ризксэнь кандомантень , а вана сенень : те ризксэсь ветидизь пежетте велявтомас . Тень кондямо ризксэсь – Пазонть пельде . Истя минь тыненк кодамояк зыян эзинек кандо .
Пазонть пельде седей ризксэсь вети пежетте велявтомас , кона канды идема , мезень кисэ а эряви янксемс . Масторлангонь теевть ризксэсь , мекевланк , канды кулома .
Ванодоя , мезе тейсь тынк марто Пазонть пельде ризксэсь ! Зяро кармась улеме оймень путоманк , зяро чумосто лисемань меленк ! Истя жо зяро сыргозсь эйсэнк ацирьгадома , пелема-талнома , куроксто вастовомань мельть , видестэ теемань мельть ды чумонь пандомань мельть сенень , кие тейсь берянь тев ! Весе теньсэ тынь невтинк эсь чумовтомочинк те тевсэнть .
Эдь мон сёрмадыя се сёрманть аволь сень кисэ , кие тейсь берянь тев , аволь сень кисэяк , кинь покордызь . Мон тень сёрмадыя сень кувалма : невтемс тенк Пазонть сельмензэ икеле , кода виевстэ минь путтано тыненк эсь ойменек-седеенек !
Те минек пек оймавтымизь-кемекстымизь – тынк оймавтомась-кемекстамось . Ды те зярс а весе ! Теде пек минек кецявтымизь Титэнь кенярксось . Эдь весе тынь саинк сонзэ оймензэ лангсто кевенть .
Мон шныдизь тынк сонзэ икеле , ды монень эзь саво кисэнк якстерьгалемс ! Весе се вадрясь , мезе минь Титнэнь кортакшнынек тынденк , ульсь алкуксокс , истя жо весемесь сеяк , мезе минь кортынек тыненк .
Титэнь седеезэ яла пештяви тыненк седеяк покш вечкемасо , зярдо мелезэнзэ леди , кода тынь топавтыде сонзэ превспутоманзо , кода вастынк сонзэ пелема ды талнома марто .
Мон кенярдан : весемесэ монь ули покш кемемам нежедемс тынк лангс !
Кемиця ялгат , минек меленек ёвтамс тенк седе , кода сюпавсто Пазось казинзе Эсь чанстьсэнзэ Македониянь кемикуротнень .
Куш сынст варчавтнесть-снартнесть ламо стакачить , ялатеке сынст кенярксост валозь валовсь чудикерькссэ . Эсест покш арасьчист лангскак апак вано , сынь пурнасть лиятнень лезэс пек сюпав-важов казне !
Мон яволявтан-кемекстан : сынь макссть эсь виест коряс ды мик эсь вийдесткак ламо . Эсь мелест коряс ,
сынь пек энялдсть максомс тенст кеняркс : лездамс вейсэ лиятнень марто Пазонь ломантненень Ерусалимсэ .
Те ульнесь пек ламо сень коряс , мезде минь арсинек ! Васняяк сынь максызь эсь пряст Азоронтень , ды мейле , Пазонть мелензэ коряс , истя жо максызь эсь пряст миненеккак .
Секс минь энялдынек Титнэнь прядомс тынк кедьсэяк се кенярдовтыця тевенть , конанень сон уш путсь ушодкс .
Тынь весемесэ вельть сюпавт : кемемасо , мазы кельвалсо , содамочисэ , виде мельсэ-бажамосо , миненек вечкемасонк . Секскак те лездамонь тевсэнтькак истя жо уледе сюпав-важов максыцякс .
Монь арась мелем вийсэ кармавтомс тынк тень тееме . А вана зярдо мон ёвтнян тыненк лиятнень седеень паломадост , теньсэ мон варчавтнян-снартнян тынк вечкемань алкуксчинть .
Тынь уш содатадо , кодамо покш минек Иисус Христос Азоронть чанстезэ : куш Сон ульнесь сюпав , тынк кисэ теевсь кажовкс , истя Эсь кажовчисэнзэ теемс тынк сюпавокс .
Вана тенк монь превспутомам те лездамонь тевенть коряс : тыненк улевель седе паро нейке прядомс сонзэ , конанень путыде ушодкс мелят . Эдь тынь те тевенть аволь ансяк васенцекс ушодынк , истя жо васенцекс арсинккак .
Истямо ладсо , ней тевенть прядомстояк невтеде секе жо анокчинть , конань невтинк сонзэ арсемстэ ! Максодо-путодо эсь виенк коряс !
Ды бути тынк ули анокчинк максомс , сестэ Пазось паро мельсэ сайсы тынк казненк . Эдь Пазось учи сень , мезенк ули , аволь сень , мезенк арась .
Монь арась мелем саемс стака канстонть лиятнень лангсто ды путомс тынк лангс . Мекевланк , улезэ истямо лезксэнь максомась карадо-каршонь .
Ней тынь эсь сюпав уличисэнк шождалгавтсынк сынст арасьчинть . Зярдо тынк ули арасьчи , сестэ сынь топавтсызь сонзэ эсь сюпав уличисэст . Истя ули вейкетьксчи .
Теде кортави Пазонь пельде Сёрмадовкссонтькак : « Сень , кие пурнась ламо , арасель лиядксозо , ды сеяк , кие пурнась аламо , эзь сода арасьчи » .
Сюкпря Пазонтень , кие кирвазтизе Титэнь седейс тынк кисэ секе жо бажамонть , кона палы минек седейсэяк !
Сон кецязь кецясь минек энялдомантень ды сыргияк тенк эсь мелензэ-олянзо коряс , аволь ансяк минек вешеманок кувалт .
Сонзэ марто минь кучтано вейке кемиця цёра , конань весе кемикуротне пек шныть Кенярксов кулянть пачтямонзо кисэ .
Теде башка , кемикуротне кочкизь сонзэ молемс минек марто те вечкемань казненть пачтямо , зярс минь те тевсэнть важодтяно Азоронть шнамонзо кисэ ды эсенек лездамонь меленек невтеманзо кисэ .
Минь бажатано киненьгак а максомс тувтал чумондомс минек сень кисэ , кода ды мезе тейтяно истямо покш казезь ярмактнень марто .
Минь терявттано весементь теемс парсте ломантнень икелеяк , аволь ансяк Азоронть сельмензэ икеле .
Неть кавтотнень марто минь кучтано таго вейке кемиця ялганок . Минь а весть ванкшнынек сонзэ мельга ды неинек сонзэ седеень паломанзо эрьва кодамо тевень теемстэ . Ней сонзэ седеяк покш мелезэ-бажамозо лездамс тыненк , секс мекс сон домкасто кеми лангозонк .
Титэнь коряс ёвтан вана мезе : сон монь ялгам ды мартон важодиця тыненк лездамсто . Лия кавто кемиця ялгатне – кемикуротнень кучовт , кандыть Христоснэнь шнамо .
Секс ней тевсэ невтинк тенст эсь вечкеманк ! Кадык весе кемикуротне кармить содамо : минь аволь стяко шнатано прянок тынк эйсэ !
Ерусалимсэ Пазонь ломантненень лездамодонть монень сёрмадомскак тыненк а эряви .
Мон содаса тынк анокчинк те пурнамонтень ды мон тынк шныдизь Македониянь кемицятнень икеле ды ёвтынь тенст : « Акайя ёнксонь кемицятне уш мелят анокстызь пряст лезксэнь максомантень » . Тынк истямо покш мелень паломась ламотнень сынст юткстояк сыргавтынзе те тевентень .
Ней мон ялатеке кучан тенк неть кемиця ялгатнень сень кисэ : илязо лисе стякокс монь тынк шнамось те тевенть коряс . Кода мон уш сыненст кортакшнынь , ней тыненк эряви улемс анококс эсь лезксэнть марто .
Бути мейле монь марто сыть тыненк македониянсетне , ды тынь – аволь анокт , сестэ уш ули тенек визьксчама истямо покш кемемачисэ прянь шнамонть кисэ ! Тынк визькстэнть мон уш а кортангак !
Секскак мон ловия эрявиксэкс эстеденек икеле кучомс тенк неть кемиця ялгатнень , конатне икелевгак анокстасызь казненть , конань тынь алтынк . Сестэ сон алкукс ули максозь паро мельсэ , аволь минек ёндо кармавтомань коряс .
Кирдеде мельсэнк : кие видьмень ванстозь види , се аламо пурныяк , а вана кие сюпавсто-важовсто види , сюпавсто пурныяк .
Кадык эрьвась эйстэнк максы зяро , зняро мери седеезэ , апак нусмакале ды апак кармавто , эдь Пазось вечки кеняркс марто максыця .
Ды Пазонть ули виезэ тыненк каземс ланга чудицякс эрьва кодамо чансть . Сестэ тынк свал ды эрьва мейсэ карми улеме весе эрявиксэнк , кода эсенк туртов , истя жо ланга чудицякс саты виенк эрьва паро тевскак .
Кода ёвтазь Сёрмадовкссо : « Сон сюпавсто явши кажовтненень , ды сонзэ паро тевтне а стувтовить пингеде пингес » .
Пазось , кона максы видьметь видицянень ды анды кшисэ ломантнень , тыненккак максы видьметь , кастсынзе сынст ды ламолгавтсы паро тевень тееманк .
Истя , тынь весемесэ карматадо улеме сюпалгавтозь , ды сестэ тынк свал карми улеме весеменк , мейсэ сюпавсто-важовсто лездамс лиятненень . Секс ламот кармить ёвтамо сюкпря Пазонтень тынк казнетнень кисэ , конатне максовить минек вельде .
Эдь лезксэсь , конань тынь макстадо , аволь ансяк шождалгавтсы Пазонь ломантнень арасьчист , истя жо сонзэ кисэ Пазонтень валозь валови сюкпрянь чудикерькс .
Те важодемасонть тынь тевс нолдтнетядо эсенк кемеманк ды невттядо , кода тынь максынк прянк Христосто Кенярксов кулянтень . Сестэ тынк казненть саицятне шнасызь Пазонть тень кисэ ды сень кисэяк , кода сюпавсто тынь явтадо эсь парочистэнк сыненсткак ды весе лиятнененьгак .
Тенде башка сынь кармить озномо тынк кисэ ды бажамо весе седейсэст неемс тынк , секс мекс Пазось казидизь тынк Эсензэ аонкставикс чанстьсэ .
Сюкпря Пазонтень валсо аёвтавикс Сонзэ казненть кисэ !
Мон , Павол , кона тынк ютксо улемстэ вельть пелицян , ансяк зярдо тынденк васолан , допрок а пелицян , – кода кортыть кой-кить , – монсь ней пшкадян тенк Христосонь сэтьмечисэ ды чевтечисэ .
Энялдан тенк : зярдо таго сан тыненк , илямизь кармавто монь улеме истямо апелицякс ды калгодокс . Кемеде тень , мон эрсян истямокс сетнень марто , кить чумондыть , келя , минь эрятано те масторлангонь ломантнень ладсо .
Куш минь эрятанояк те масторлангсонть , ялатеке минь тюртяно аволь сонзэ ломантнень ладсо .
Минек тюремань кедьёнкстнэ аволь ломанень пельде . Сынь Пазонть пельде , ды сынст ули виест яжамс душманонь сехте кемекстазь кекшема таркатнень . Минь калавттано ломанень превень арсевкстнэнь-кодавкстнэнь
ды эрьва кодамо покшкавтнеманть , кона а нолды ломантнень Пазонть содамо . Сайтяно полонс-пленс ломантнень весе арсевксэст , ды тейтяно эйсэст Христоснэнь кунсолыцякс .
Ды зярдо Христосонь кедь алов тынк прянк максомась ули прядозь педе пес , сестэ минь ультяно анокт пандомс чумонзо эрьванть , кие а кунсолы .
Ванодояк , мезе тынк сельме икеле ! Бути кияк кеместэ арси : сон Христосонь , сестэ кадык арсезеви седеяк : миньгак Христосонь истя жо , кода сон .
Бути мон мик аламодо седе пек прям шнан минсенек азорксчисэнть , монень а визькс . Те азорксчинть миненек максызе Азорось тынк кастоманк-кемекстамонк кисэ , аволь яжамонк-калавтоманк кисэ !
Кадык а арсить монь эйстэ , келя , мон ансяк тандавтнян тынк эсень сёрмасон .
Конат-конат кортыть : « Паволонь сёрманзо виевть ды кеметь , а вана сонсь ютксонок улемстэ неяви лавшокс ды кортыяк каназа кельсэ ! »
Кадык неть кортыцятне кирдить мельсэст : минь ультяно истят жо тынк ютксо тевтнесэяк , кодатано тынк эйстэ васоло сёрмадозь сёрматнесэ .
Минек арась смелчинек арамс сетнень юткс ды вейкетстямс прянок сетнень марто , конат сынсь шныть эсь пряст . Вай , кодат сынь чаволат ! Сынь онкстыть пряст эсест онкссо ды вейкетстить пряст ансяк эсест марто !
Минь , мекевланк , а карматано эсь прянок шнамо седе пек сень эйстэ , мезе тенек онкстазь-явозь Пазонть пельде , ды те минек важодемасонть ультядо тыньгак .
Зярс тынь аштетядо миненек онкстазь-явозь таркасонть , секс минь тынк ютксо важодемасонок а печтнетяно сонзэ трокс . Эдь те минь васенцекс сынек тынк видьскак Христосто Кенярксов кулянть пачтямо .
Минь а шнатано прянок миненек онкстазденть седе пек эли лиянь важодемасо . Мекевланк , минек ули седейнежедьксэнек : тынк кемеманть касоманзо марто седе пек келейгали минек важодемась тынк ютксо – нама , миненек онкстазденть-явозденть аволь седе ламо .
Сестэ минь тутано Кенярксов кулянть пачтямо лия таркава , тынденк седе васов , ды а карматано прянок шнамо се важодемасонть , конань теизь лиятне сыненст онкстазь-явозь таркасонть .
Кода ёвтазь Сёрмадовкссо : « Кинь ули мелезэ шнамс эсь прянзо , кадык шнасы Азоронть эйсэ ! »
Эдь кемевикс ансяк се , кинь Азорось шны , аволь се , кие сонсь эсь прянзо шны .
Вай , кирдевлинккак тынь монь кором , куш натой мон аламодо чаулан ! Энялдан тенк , кирдинк эно !
Эдь мон мелявтозь ванстан эйсэнк Пазонь покш мелявкс марто . Мон тынк ладидизь максомс вейке Мирденень – Христоснэнь , конанень монь мелем ванстомс тынк кода ванькс , чумос апак совавто тейтерь .
Мон ялатеке пелян : тынккак превенк-арсеманк салавить-колавить Христоснэнь седейшкавань вечкеманть эйстэ – истя , кода гуесь эсь ёжовчисэнзэ манизе Евань .
Эдь тынь парсте кирдтядо сетнень корост , кить сыть ды ёвтнить тенк аволь се Иисустонть , конадо минь тыненк ёвтнинек . Сынь максыть тенк допрок аволь се Оймеялтонть , кона уш тынк эйсэ , ды допрок аволь се Кенярксов кулянть , конань минь тыненк пачтинек !
Мон , ялатеке , а лован эсь прям мейсэяк седе берянекс неть “ покш апостолтнэнь ” коряс .
Паряк , монь аволь сырнень келем , ансяк монь содамочинь домкат . Эряви ёвтамс , весемесэ тынь минек парсте содасамизь .
Мон эзинь веше кедьстэнк питнень пандома , зярдо пачтинь тенк Пазонь пельде Кенярксов кулянть . Тынк кепедеманк кисэ мон алкиньгавтыя эсь прям . Арази мон теньсэ теинь пежеть ?
Эряви меремс , мон салынь лия кемикуротнень : тыненк важодемань-лездамонь кисэ мон саинь ярмакт сынст пельде . Зярдо мон ульнинь тынк кедьсэ , мон араселинь киненьгак стака канстокс , куш арасьчимгак ульнесь .
Весе эрявиксэнть монень макссть кемиця ялгатне , конат састь Македониясто . Мон зярдояк араселинь ды икелепелевгак а улян тыненк стака канстокс !
Ды теньсэ мон каштангалян ! Божан-пежетькстан Христосонь видечисэнть , конась эри монь седейсэ : весе Акайянть келес мон киненьгак а лоткавтован те прянь шнамодонть !
Мекс эно монь арась мелем улемс тенк канстокс ? Паряк , мон тынк а вечктядызь ? Мекевланк , Пазось соды , кода мон тынк пек вечктядызь ! Мон седе товгак карман тейнеме истя , кода тейнинь .
Теньсэ мон сайса-нельгса прянь шнамо тувталост сетнень , конат покшкавтнезь кортыть , келя сынь теить Пазонь тевенть истя жо , кода миньгак .
Неть ломантне – кенгели апостолт , манчиця важодицят , конатне ансяк невтить эсь пряст Христосонь апостолокс .
Ды те аволь кодамояк дивсема . Эдь сонсь Сатанаськак невтнекшнесы прянзо валдонь ангелэкс .
Истямо ладсо , тененьгак а мезть дивсемс , зярдо сонзэ важонзояк невтить эсь пряст видечинтень важодицякс . Сынст песь , ялатеке , ули истямо : максозь ули тенст эсь чумост кисэ .
Таго кортан тенк : илядо лово монь превтемекс-чавокс ! Ды бути ловтадояк монь превтемекс , сестэ максодо монень зярскак улемс истямокс ды моненьгак аламонь-аламонь шнамс прям .
Се , мезе мон ней тыненк ёвтан , нама , аволь Азоронть мелензэ коряс . Монь кортан алкукскак теке превстэ лисезь ломань , бути истямо покш кемема марто шнан эсень прям .
Зярс ламот шныть пряст те масторлангонь ломантнень ладсо , сестэ монгак шнаса прям .
Тынь тынсь ловтадо прянк пек превеекс , секскак паро мельсэ кирдтядо превтеметнень корост !
Тынь кирдтядо сетнень корост , кие саи эйсэнк урекс кедензэ алов , тарги-нельги пельденк , покорды эйсэнк , покшкавтни прянзо тынк икеле , ды кие кавани эйсэнк чама ланга .
Эсень визьксчис ёвтан : минек эзь сато виенек истя тейнемс тынк марто ! Ней мон тень кортан превстэ лисезь ладсо : сень эйсэ , мейсэ лиятнень ули смелчист шнамс пряст , моньгак ули смелчим шнамс прям .
Сынь еврейть ? Монгак ! Сынь Израилень ломанть ? Монгак ! Сынь Авраамонь раськень поладыцят ? Монгак !
Сынь Христоснэнь важодицят ? Паряк , мон уш допрок превстэ лисинь ды ялатеке ёвтан : мон сындест пек Сонензэ важодян ! Мон сындест пек ламо вий путынь Сонензэ важодемантень , сындест ламоксть ульнинь пекстамо кудосо , сындест ламоксть чавозян , сындест сеедьстэ ульнинь кулома лангсо .
Еврейтне ветексть керимизь локшонь колоньгемень вейксэ вачкодькссэ ,
рименсетне колмоксть чавимизь палкасо . Весть ульнинь чавозь кевсэ , колмоксть ваякшнынь венчсэ , чи ды ве ютавтынь азаргалиця иневедьсэ .
Эсень ламо якамон перть мон ульнинь пелемачисэ лейс ваямодо , салыцядо-нельгицядо , пелемачисэ эсь раськенсетнеде ды лия раськенсетнедеяк . Ульнинь пелемачисэ ошсо , ломантеме таркасо ды иневедьсэ . Истя жо пелемачисэ ульнинь кемицякс прянь невтицятнеде .
Мон кирдинь стакасто важодема ды сизема , апак удо ламо веть , вачочи ды симемань само . Сеедьстэ ютавтынь чить апак ярса , якшамосо ды штапочисэ .
Весе тенде башка , монень эрьва чистэ сакшность ломанть , ды савсь тень мелявтомс весе кемикуротнеде .
Бути кие лавшо , сестэ монгак мартонзо лавшан . Мон пиян-палан эрьванть кисэ , кинь совавтсызь пежетьс .
Бути монень сави шнамс прям , сестэ мон прям шнаса эсь лавшочисэнь .
Улезэ шназь-чанстязь пингеде пингес минек Иисус Христос Азоронть Тетязо ды Пазозо ! Сон соды : мон тесэ а кенгелян .
Зярдо мон ульнинь Дамаск ошсо , сестэ Арета инязоронть тевень ветицязо кундыксэлимим монь ды кармавтокшнось ванстомс ошонь ортатнень . А монь вальминева нолдымизь кептересэ ошонь пирявксонть кувалт , ды истя мон оргодевинь сонзэ кедь алдо .
Арась монень кодамояк лезэ прянь шнамонть эйстэ . Ней карман ёвтнеме неявкстнэде ды панжозь чартнеде , конатнень максынзе-невтинзе монень Азорось .
Мон содан Христоснэнь вейке кемиця , кона кемнилее иеде теде икеле кандозель-кепедезель колмоце менеленть лангс . А содан , кода сон тосо ульнесь , рунгосо эли аволь рунгосо , тень эйстэ соды ансяк Пазось .
Мон содаса те ломаненть , сон жо кандозель-кепедезель райс . Ансяк а содан , кода , рунгосонзо эли аволь рунгосо , соды ансяк Пазось .
Тосо сон марясь истят валт , конатнень ломаннень а ёвтавить ды а мереви ёвтнемскак .
Вана те ломаньсэнть шнаса прям , эсь прям шнамо мейсэяк а карман , эсь лавшочидень башка .
Бути мон шнавлияяк прям , сестэ аволинь уле превтемекс , эдь мон ёвтан ансяк ванькс видечи . Ялатеке тень а тейса : кадык кияк а арси монь кувалма седе ламо , мезе сон неи монь эйсэ ды мари монь пельде .
Нама , Пазось максынзе монень а эрсиця ине неявкстнэнь . Ды секс , прям верьга а кандомга , Сон пезнавтсь монь рунгос сардо – Сатанань ангел , кона монь сорновтни-чави , илязан кандо верьга прям .
Мон колмоксть энялдынь-ознынь Азоронтень таргамс эйстэнь те сардонть .
Сестэ Сон монь каршо ёвтась : « Тонеть саты Монь чанстесь . Монь виесь седе пек неяви лавшочинть эйсэ » . Секскак мон истямо кеняркс марто шнан прям эсь лавшочисэнь : свал улезэ-эрязо эйсэнь Христосонь виесь .
Секс монь мелем витеви лавшочисэяк , покордамосояк , стакачисэяк , пансемасояк , лепштямосояк , конатне монень максовить Христосонь кисэ . Эдь зярдо мон лавшан , сестэ виеван .
Ней мон эсь прям шнамосо пачкодинь допрок превстэ лисемас ! Тынь монь тенень кармавтымизь ! Те тыненк эряволь монь шнамс ! Эдь мон кодаяк аволь седе берянян неть “ покш апостолтнэде ” , куш мон сыненст улянгак чаво таркакс .
Мон покш цидярдома марто тейнинь тынк ютксо ламо дивань чартть , тамашат ды виев тевть , конат невтить монь алкуксонь апостолокс улемам .
Мезе жо тыненк арасель максозь лия кемикуротнень коряс ? Паряк , ансяк се : мон араселинь тыненк стака канстокс . Нолдынк , инеськеть , тень кисэ монь чумом !
Ванодоя , мон пурнан тыненк уш колмоцеде , ды нейгак стака канстокс мон тенк а улян . Монень эрявтадо тынсь , аволь тынк ярмаконк ! Эдь аволь эйкакштнэнень эряви таштамс тетяст-аваст туртов , мекевланк , тетятненень-аватненень – эйкакшост туртов .
Тынк кисэ мон кецязь максса весементь , мезем ули , натой эсь прямгак . Бути мон тынк вечктядызь истя пек , мекс сестэ тынь монь вечксамизь аволь истя пек ?
Истя тынь кортатадо : мон тыненк араселинь стака канстокс . Паряк , кой-кить ялатеке кортыть : мон , келя , эсь ёжовчисэнь , манязь саидизь тынк эсь кедень алов ?
Арази мон эстень саинь лезэ се ломантнень вельде , конатнень тыненк кучнынь ?
Мон энялдынь Титнэнь молемс тыненк ды мартонзо саемс се лия кемиця ялганть . Паряк , Тит сайсь пельденк кодамояк лезэ ? Арази минь сонзэ марто эсь тевенек теинек аволь вейке мельсэ-превсэ ? Арази якатано аволь вейке киява ?
Тынь , паряк , яла арсетядояк : минь те сёрмасонть тынк икеле ансяк идетяно прянок ? Арась ! Минь кортатано , кода Христосонь важот , Пазонть сельмензэ икеле . Ды весе , мезе минь тейтяно , – те ансяк тынк кастоманк-кемекстамонк кисэ , монь вечкевиксэнь .
Тыненк самсто пелян неемс тынк аволь истямокс , кодамокс мелем неемс . Ды , паряк , тыньгак монь несамизь аволь истямокс , кодамокс меленк неемс монь . Истя жо пелян вастомс тынк ютксо сёвномат-пелькстамот , сельмень сявадома , кежть , эсь прянь вечкема , кенгелемат , тошксемат-кортавтомат , верьга прянь кандома , лувтомочи .
Мон пелян , зярдо таго сан тыненк , Пазом илязамам покорда тынк кисэ . Пелян , сестэ сави монень авардемс тынк эйстэ ламонь кисэ – сетнень кисэ , кить икелеяк совсесть пежетьс ды нейгак эзть велявто истямо пежетест эйстэ : аванькс бажамодост , усксевемадост-ускурямодост ды лия визьксэнь тевдест .
Ней мон сан тыненк колмоцеде . Те виде-паро истя , кода ёвтазь Сёрмадовкссо : « Эрьва чумондомась кемекстави кавто эли колмо неицянь-содыцянь валсо » .
Зярдо мон ульнинь тынк кедьсэ омбоцеде , сестэ уш кортынь сетненень , кить яла тейнить пежеть . А вана ней , васолдо тынк эйстэ , таго икелепелев сёрмадан тенст ды весе лиятнененьгак : колмоцеде самсто киньгак жалямо а карман !
Сестэ тынь , вешеманк коряс , эсь сельмесэнк несынк : монь вельде корты Христос . Сонзэ тевензэ эрямосонк допрок аволь лавшот , Сон яволявтсы тынк ютксо Эсь виензэ !
Нама , Сонзэ вачкодизь крёст лангс , зярдо ульнесь лавшо , ней жо Сон эри Пазонть вийсэ . Христос ладсо миньгак истя жо лавшот , ансяк ней Сонзэ марто миньгак эрятано Пазонть вийсэ , конань тынсь карматадо нееме ды марямо !
Кевкстинк эсь прянк : тынь алкукс кемицят ? Варчавтнинк-ванкшнынк эсь прянк . Арази тынь а содатадо : тынк эйсэ эри Иисус Христос ? Бути Сон арась эйсэнк , сестэ а кирдеви тенк варчавтнемась .
Мон кеман-нежедян тынк чарькодеманк лангс : минь сеть , конатненень кирдеви варчавтнемась .
Ялатеке минь ознотано Пазонтень : тынь аволиде тее мезеяк берянь . Минь истя ознотано аволь сень кисэ : невтемс эсь прянок варчавтнематнень кирдицякс , а сень кисэ : теевлиде тынь паро – кадык мик тыненк неяви : миненек эзь кирдеве варчавтнемась .
Эдь миненек мезеяк а тееви видечинть каршо , ансяк видечинть кисэ .
Минь кенярдтано , зярдо минь лавшотано , тынь вана виевтядо . Секскак минь ознотано тынк эрямонк вадрялгавтоманть кисэ .
Сёрмадан теде васолдо вана мекс : зярдо сан тыненк , илязан уле мартонк калгодокс-кежеекс . Эдь Азорось максызе монень нолдамс тевс азорксчинть тынк кастоманк-кемекстамонк кисэ , аволь яжамонк-калавтоманк кисэ .
Кемиця ялган , меельцекс ёвтан : кенярдкшнодо , бажадо эрямонк вадрялгавтомантень . Топавтодо сень , мезе мон вешинь пельденк , весемесэ уледе ве мельсэ , эрядо ладязь . Сестэ Пазось , вечкемань ды седейоймамонь лисьмапрясь , ули тынк марто .
Шумбракстнеде вейкенк-вейкенк марто Пазонь ломанень паламосо . Пазонь весе ломантне кучить тенк сюкпрят !
Минек Иисус Христос Азоронть чанстесь , Тетя Пазонть вечкемась ды Иневанькс Оймеялтонть вельде вейсэндямось улест весе тынк марто ! Аминь .
Мон , Павол , кона кармась улеме апостолокс аволь ломантнень пельде эли кодамояк ломанень вельде , а вана Иисус Христосонь ды Тетя Пазонть пельде , кона вельмевтизе Иисусонь кулозьстэ , –
кучан шумбракстнемат Галатиянь кемикуротненень , – мон ды весе кемиця ялгатне , конат тесэ мартон .
Арсян тенк чансть ды седейоймамо минек Тетя Пазонть пельде ды Иисус Христос Азоронть пельде .
Сон максызе Эсь прянзо минек пежетнень кисэ : истя идемс минек те неень зыянов шканть эйстэ . Теньсэ Сон топавтызе минек Тетя Пазонть мелензэ .
Улезэ шназь Пазось пингеде пингес ! Аминь .
Мон дивсян сенень , кода курок тынь велявтыде Пазонть эйстэ , кона тердидизь тынк Христосонь седеймарямосонть , ды кармиде молеме допрок лия смустень кулянть мельга .
Арась кодамояк лия кенярксов куля ! Ансяк улить истят ломанть , конат тынк чаракавтыть-тапить ды снартыть коламс Христосто Кенярксов кулянть смустензэ .
Бути кияк карми пачтямо тыненк аволь се Кенярксов кулянть , конань минь икеле пачтинек тенк , – улиндерян натой те монсь эли менельстэ ангел – улезэ сон сюдозь !
Кода икеле кортынек , нейгак таго кортан тыненк : бути кияк карми тенк пачтямо аволь се Кенярксов кулянть , конань тынь уш саинк эсь седеезэнк , улезэ сон сюдозь !
Кинь пельде мон ней вешнян паро мельть : ломантнень эли Пазонть пельде ? Паряк , тынь арсетядо : мон бажан савтомс ломантненень ? Бути мон нейгак бажавлинь савтомс ломантненень , сестэ аволинь уле Христосонь важокс .
Яволявтан тенк , кемиця ялгат : Кенярксов кулясь , конань мон пачтян , аволь ломанень пельде .
Моненьгак сон ульнесь максозь аволь ломантнень пельде , ды кияк сонензэ монь эзимим тонавто . Те Кулянть максызе монень Сонсь Иисус Христос , зярдо невтизе тень Эсь прянзо чартьсэ-неявкссо .
Тынь , нама , марсиде монь эрямодон-аштемадон , зярдо мон ульнинь евреень кемемасо . Сестэ мон пек кежейстэ пансинь Пазонь Кемикуронть ды снартнинь допрок калавтомс-яжамс сонзэ .
Евреень кемемасонть мон ульнинь монь иень ялгатнень коряс раськень ломантнень ютксо сехте икеле . Истямо ладсо вельть эрязкалезь ванстынь-топавтынь койтнень , конатнень миненек кадызь покштятне .
Ансяк Пазось , кона кочкимим монь чачомадон икеле ды тердимим Эсь чанстензэ коряс Тензэ важодеме , сайсь мель
панжомс монень ды монь вельде Эсь Цёранзо сень кисэ : пачтявлия мон Сонзэ эйстэ Кенярксов кулянть лия раськетненень . Сестэ мон эзинь карма кевкстнеме превть ве ломанень пельдеяк .
Ды мон эзинь моле Ерусалимев вастовомо сетнень марто , конат теевсть апостолокс мондень икеле . Мекевланк , сеске туинь Аравияв , косто мейле мекев велявтынь Дамаск ошов .
Мейле , колмо иень ютазь , якинь Ерусалимев вастовомо Петра марто ды ульнинь кедьсэнзэ ансяк кеветеешка чи .
Лия апостолтнэде киньгак эзинь нее , минек Азоронть Яков браттонзо башка .
Пежетькстан-божан Пазонть икеле : мезде тыненк сёрмадан , те виде , аволь кенгелямо .
Теде мейле мон туинь Сирия ды Киликия ёнксов .
Христосонь кемикуротне , конат Иудеясо , монь а содылимизь .
Сынь мондень ансяк марсесть : « Се , кона икеле пансесь эйсэнек , ней пачти се кемеманть , конань сон икеле калавтсь-яжась ! »
Ды сынь шнасть Пазонть монь кисэ .
Мейле , кемнилее иень ютазь , мон таго якинь Ерусалимев Варнава марто ды Титэньгак сайния мартон .
Сонсь Пазось мерсь монень чартензэ-неявксонзо вельде молемс тов . Ды тосо мон ёвтнинь сыненст те Кенярксов кулядонть , конань пачтян лия раськетнень туртов . Башка вастовкшнынь ды кортынь сехте содавикс прявтнэнь марто . Мон истя теинь сень кисэ : илязо ёма стяко икелень ды неень монь важодемась .
Ды вана : сынь натой эзть кармавто теемс киськепень керявтомаяк Титнэнь , кона ульнесь мартон , куш сон – грек .
Минек юткс салава совасть кемицякс прянь невтицят . Сынь яксесть-ванстнесть минек мельга ды се олячинть мельга , кона миненек максозь Христос Иисусонь пельде . Сынст ульнесь мелест мекев велявтомс минек Моисеень Коенть урексчис .
Сынст вешематненень минь прянок эзинек максо ве липкескак сень кисэ : ванстомс тынк туртов Кенярксов кулянть видечинзэ .
А вана кемикуронь прявтнэ , конатне лововсть содавиксэкс – кить сынь истят ды мезекс ульнесть , монень ялатеке , эдь Пазонть икеле весе ломантне вейкеть – сынь , неть содавикстнэ , мезеяк лия монь пельде эзть вешне .
Мекевланк , сынь парсте несть : монень максозь Кенярксов кулянть пачтямс лия раськетнень туртов истя жо , кода Петранень – еврейтнень туртов .
Се , Конась Эсь вийсэнзэ теизе Петрань еврейтнень туртов апостолокс , моньгак теимим лия раськетнень туртов апостолокс .
Яков , Кефа ды Иоанн , конатнень ловсть кемикуронь юрокс-нежекс , чарькодизь тевенть , кона монень максозь Пазонть чанстензэ коряс . Сестэ сынь максызь монень ды Варнаванень эсь кедест кода вейсэнь тевень теема тешкс . Минь прынек ве мельс : миненек молема лия раськетненень , сыненст – еврейтненень .
Сынь энялдсть минек икеле ансяк вейкеде : а стувтнемс Ерусалимень кемикуронь кажовтненень лездамодо , мезенть мон свал покш виень путозь топавтангак .
Зярдо Петра сась Антиокияв , сестэ мон видьстэ кортынь сонзэ каршо , секс мекс сон прянзо ветясь а видестэ .
Тевесь сеньсэ : Ерусалимстэ Яковонь ломантнень самодо икеле Петра ярснесь-симнесь лия раськень кемицятнень марто вейсэ . Зярдо жо сеть састь Антиокияв , сестэ Петра потась лия раськень кемицятнень эйстэ ды явсь . Сон пелезевсь керявтомань кисэ аштицятнеде .
Петра мельга истя жо кавто чачосотнень ладсо кармасть ветямо пряст лия еврейтнеяк . Сынст кувалма мик Варнаваяк тусь виде ки лангсто .
Мон неинь : сынь молить аволь виде киява , пурдасть Кенярксов кулянть видечинзэ эйстэ . Секс мон весе кемицятнень марямга меринь Петранень : « Бути тон , еврей , эрят кода лия раськень ломань , аволь еврей ладсо , сестэ мекс тон лия раськенсетнень кармавтат эрямо еврей ладсо ? »
Минь – чачомань коряс еврейть , аволь “ лия раськень пежетев ломанть ” , кода тенст мерить .
Ялатеке минь содатано : ломанесь ловови Пазонть икеле чумовтомокс ансяк Иисус Христоснэнь кемеманть вельде , аволь Моисеень Коень топавтоманть вельде . Секс миньгак кемезевинек Христос Иисуснэнь : теевемс чумовтомокс Христоснэнь кемеманть вельде , аволь Коень топавтоманть вельде . Эдь Коень топавтоманть вельде вейкеяк ломань Пазонть икеле чумовтомокс а ловови .
Минь бажатано теевемс Пазонть икеле чумовтомокс Христос марто вейсэндямонть кувалт . А вана бути теке марто неяви : миньгак , еврейтне , истят жо пежетевть , – арази сестэ те невти : Христос лезды кастомс пежетенть ? Кодаяк аволь !
Ансяк бути мон карман одс стявтомо сень , мезенть калавтыя икеле , сестэ теньсэ невтьса : мон – Коень каладыця .
Коесь ялатеке монь куловтымим , ды секс мон ней Коенть туртов кулозян , Пазонть туртов эрямга . Мон теке крёст лангс вачкодезян Христос марто .
Лисни : монь эйсэ ней эри Христос , уш аволь монсь . Зярс мон эрян мода лангонь рунгсонть , мон эрян Пазонь Цёрантень кемеманть вельде . Сон вечксамам монь ды максызе Эсь прянзо монь кисэ .
Мон а ёртса Пазонь чанстенть . Эдь бути Коень топавтоманть вельде тееват чумовтомокс , сестэ Христос кулось стяко !
Галатиянь превтеме ломанть ! Кие тынк сельмедидизь – а кунсоломс видечинть ? Мон жо тынк сельменк икеле вельть чарькодевиксстэ невтия , кода Иисус Христос теке тынк кедьсэ кулось крёст лангсо !
Ансяк вейкеде ули мелем кевкстемс тынк : Мезень кувалт максозель тенк Пазонь Оймеялтось ? Коенть топавтоманзо кувалт эли Христосто кулянть марямонзо кувалт ды тензэ кемеманть кувалт ?
Кода эно тынь теевиде истямо превтемекс ! Тынь ушодынк Оймеялтонть вийсэ . Арази ней бажатадо прядомс эсенк вийсэ ? !
Арази весе , мезенть трокс печтиде , ютась стяко ? Тенень мон а кеман !
Пазось кази тыненк Оймеялт ды теи ютксонк дивань тевть . Арази Сон тень теи секс , мекс тынь топавттадо Моисеень Коень вешематнень ? Арази аволь секс , мекс тынь маринк Христосто кулянть ды кемезевиде тензэ ?
Авраамдо , кезэрень ине тетядонок , Сёрмадовкссо ёвтазь : « Сон кемезевсь Пазонтень , ды тень кисэ Пазось ловизе сонзэ чумовтомокс » .
Секскак чарькодеде : Авраамонь алкуксонь эйкакшокс улить сеть , конат кемить .
Сёрмадовксось уш икелев ёвтызе : Пазось ловсынзе весе раськень ломантнень чумовтомокс кемемань кувалт . Сон васенцеде ёвтызе Кенярксов кулянть Авраамнень : « Тонь вельде весе раськетненень максови чанстямо-баславамо » .
Лисни , Пазось чансти-баслави весень , кие кеми-нежеди лангозонзо , кода Сон икеле чанстизе-баславизе кемиця Авраамоньгак .
А вана сетне , кить нежедить Коень топавтоманть лангс , эрить-аштить сюдома ало . Эдь Сёрмадовкссонть кортави : « Сюдозь эрьвась , кие а топавты весе сень , мезе сёрмадозь Коень книгасонть » .
Коенть топавтома вельде кияк а ловови чумовтомокс Пазонть икеле . Те парсте неяви Сёрмадовксонь валтнэстэ : « Ломанесь , кона кемемань кисэ ловозь чумовтомокс , карми эрямо » .
Коенть юрсо ашти , нама , аволь кемемась . Мекевланк , Койденть ёвтазь истя : « Ансяк се , кие топавты Коень весе вешематнень , сонзэ вельде карми эрямо » .
Ней жо Христос идимизь-менстимизь олячис Коень сюдоманть алдо . Сон саизе Эсь лангозонзо минек таркас те сюдоманть . Теде ёвтазь Сёрмадовкссонть : « Сюдозь эрьвась , кие понгавтозь чувтос » .
Христос теизе тень вана мекс : Авраамнень алтазь чанстямось-баславамось максоволь-сравтневель Христос Иисус вельде лия раськетнень лангаяк , ды Пазонь алтавт Оймеялтось максоволь миненеккак Христоснэнь кемеманок вельде .
Кемиця ялгат ! Невтевксэкс сайтяно эрямонь-аштемань истямо тев . Бути ломанесь тейсь ладямодо кемекстазь конёв , сестэ те конёвось киненьгак а ёртови-а полавтови ды лия мезеяк тозонь уш а путови .
Пазось жо макссь алтамот Авраамнень ды сонзэ буень-раськень поладыцянтень . Сёрмадовксонь те таркасонть ёвтазь аволь “ буень поладыцятненень ” , кода ламонень , а вана “ тонь буень поладыцянтень ” , кода вейкенень , те – Христоснэнь .
Теньсэ монь мелем ёвтамс : Коесь , кона лиссь нилесядт колоньгемень иеде мейле , а полавтсы Христосто вейсэньлувонть-ладямонть , конань Пазось кемекстызе икеле . Истямо ладсо Коесь а ёртсы-а ёмавтсы Пазонь максовт алтамонть .
Бути Пазонь казнесь максоволь Коенть коряс , сестэ сон а саевель алтамонь коряс . Авраамнень жо Пазось максызе Эсь казнензэ алтамонзо коряс !
Мезекс сестэ эряви Коесь ? Сон путозь мейле , ломантнень пежетест невтемга , ды вийсэнзэ ульнесь се шкас , зярс эзь са Авраамонь буень поладыцясь , конанень максозель алтамось . Коесь максозель-аравтозель ангелтнэнь вельде , мейле Моисей , Пазонть ды ломантнень ютксо тевень якавтыцясь , максызе сонзэ ломантненень .
Тевень якавтыцясь эрявкшны ансяк сестэ , зярдо улить вейсэньлувонь-ладямонь кавто теицят . Пазось жо – ськамонзо !
Арази сестэ Коесь ашти Пазонь алтамотнень каршо ? Кодаяк аволь ! Бути ломантненень максозь улевель истямо кой , кона казевель эрямо , сестэ Пазонть икеле чумовтомочись максоволь весенень , нама , те коенть топавтоманзо кисэ .
Сёрмадовксось яволявты : весе ломантне аштить ваязь пежеть потс . Секс казнесь , кона ульнесь алтазь ансяк кемеманть коряс , максови Иисус Христоснэнь кемицятненень .
Кемеманть самодо икеле минь ульнинек пекстазь Коенть ванстоманзо алов се шкас , зярс эзь яволявтово-панжово те сыця кемемась .
Истямо ладсо Коесь ульнесь минек трицякс-кастыцякс Христосонь самс : кемеманть коряс миненек чумовтомокс теевемга .
Ней уш сась кемемась , ды минь лисинек трицянть-кастыцянть кедензэ алдо .
Христос Иисуснэнь кемеманть коряс тынь весе теевиде Пазонь эйкакшокс .
Эдь весе тынь , кить нававтызь-лемдизь пряст , теньсэ вейсэндявиде Христос марто , теке оршавиде Христоссо .
Ней уш ялатеке , улят тон еврей эли лия раськень ломань , уре эли олячисэ , цёра эли ава . Весе тынь ней вейкеть , вейсэндязь Христос Иисус вельде .
Бути тынь Христосонь , сестэ тынь Авраамонь буень-раськень поладыцянзо , ды тыненк максови се , мезенть Пазось алтызе Авраамнень .
Мон тесэ кортан вана мезде : зярс эйкакш пингесэ се , конань кедьс мейле максови тетянзо уличись , сон мейсэяк а явови уренть эйстэ , кадык сон – весементь лангсо азор .
Сон ашти мельганзо якицятнень ды кудоветицятнень кедь ало тетянзо аравтовт шканть самс .
Истя жо миньгак , зярдо ульнинек “ эйкакш пингесэ ” , ульнинек урексчисэ те мирэнть-масторонть ветиця вийтнень ало .
Ансяк зярдо топодсь аравтозь шкась , сестэ Пазось кучизе миненек Эсь вейкине тиринь Цёранзо . Сон чачсь ломанекс авань пельде ды эрясь Коенть ало сень кисэ :
идемс-менстемс минек Коенть алдо олячис ды теемс минек Пазонь эйкакшокс .
Ней уш тыньгак ультядо Пазонь эйкакшокс . Тень невтеманзо кисэ Пазось кучизе весень тынк седейс Эсь Цёранзо Оймеялтонть , конась тердевти Пазонть : « Абба ! Тетяй ! »
Истямо ладсо , ней тон эйкакш , уш аволь уре . Бути тон эйкакшат , сестэ Иисус Христосонь кувалт тонеть максови уличиськак , конань Пазось алтызе-аравтызе Эсь эйкакшонзо туртов .
Икеле , зярдо тынь а содылинк Пазонть , ульниде урексчисэ сеть вийтнень ало , конат допрок аволь алкуксонь пазт .
Ансяк ней тынь домкасто содасынк Пазонть , эли видестэ ёвтамс , Пазось кармась тынк содамонк . Мекс сестэ , эно , тынь таго велявттадо мирэнь-масторонь неть лавшо , лезэвтеме вийтненень ! Арази тынк меленк мекев совамс сынст алов урексчис ?
Тынь мик яла ловтадо-тешкстатадо кодат-бути чить , ковт , шкат ды иеть !
Мон талнан кисэнк ды пелян : арази монь важодемась тынк туртов тусь варма мельга ?
Энялдан икеленк , кемиця ялган , уледе истямокс , кодаман мон ! Монгак теевинь истямокс , кодат тынь . Тынь монень эзиде тее мезеяк берянь .
Тынь жо содатадо : мон васенцеде Кенярксов кулянть пачтия тенк секс , мекс ульнинь сэредицякс .
Кадык сестэ монь сэредемась ульнесь монень стака канстокс , тынь ялатеке эзиде безарде-нулгоде эйстэнь . Мекевланк , седейшкава вастымизь монь , теке Пазонь ангелэнть , теке Эсензэ Христос Иисусонь .
Ков ёмась ней тынк икелень кецямось-уцяскась ! Мон апак кавтолдо яволявтан тынденк : икеле тынь эсь сельменккак таргавлинк ды максовлинк монень , бути тынк сатоволь виенк !
Арази мон ней теевинь тынк икеле душманокс сень кувалма , мекс кортан тенк видечи ?
Лиятне , нама , свал мелявтыть тынк кисэ , ансяк тень сынь теить аволь паронь арсезь . Сынст мелест явомс тынк монь эйстэ ды теемс тынк эсест кисэ чинек-венек мелявтыцякс .
Свал вадря се , зярдо кияк мелявты кисэнк паронь арсезь . Кадык истя ули свал , аволь ансяк сестэ , зярдо мон тынк ютксо .
Вечкевикс эйдень ! Мон одс майсезь чачтан эйсэнк , зярс а теевтядо Христосонь кондямокс .
Вай , бути мон ней улевлинь тынк ютксо ! Сестэ тынк марто кортамсто полавтовлия вайгелем . Ней жо превс тень а саеви , мезе теемс мартонк .
Сетне тынк эйстэ , конатнень мелест эрямс Коенть ало , ёвтадо монень : арази тынь а чарькодтядо , мезе корты Коесь ?
Эдь Койсэнть сёрмадозь : Авраамонь ульнесть кавто цёранзо , вейкесь уре авань пельде , омбоцесь – олячисэ эриця нинзэ пельде .
Уре авань цёрась чачсь истя , кода свал чачить весе эйкакштнэ , а вана олячисэ авань цёрась чачсь Пазонть алтамонзо коряс .
Те ёвтамонть ули кекшезь смустезэ : неть кавто аватне аштить кавто вейсэньлувонь-ладямонь невтемакс . Васенце авась Агарь , конань эйкакштнэ чачить урексчис , невти се вейсэньлувонть , кона ульнесь теезь-кемекстазь Синай пандонть лангсо .
Агарь вейкетстяви Синай пандонть марто , кона Аравиясо . Сон истя жо невти неень шкань Ерусалименть , кона эсь эйкакшонзо марто эри-ашти урексчисэ .
Весе минек аванок жо – те менель лангонь Ерусалимесь , кона олячисэ , аволь уре .
Сёрмадовкссояк сондензэ ёвтазь : « Кенярдкшнок , эйкакштомо ды ачачтниця ава ! Эрьгелезь сеерек ды кецнек , чачтома пиштемань-майсемань асодыця ! Эдь мирдевтементь ламо эйкакшонзо , мик седе ламо мирде мартонть коряс » .
Минь , кемиця ялган , – истят эйкакшт , конат чачозь алтамонь коряс , Исак ладсо .
Сестэ ульнесь истя : ломанень вийсэ чачозь эйкакшось пансесь Пазонь Оймеялтонь вийсэ чачозенть . Истя моли нейгак .
Мезе эно корты Сёрмадовксось ? « Паник уре аванть цёранзо марто ! Уре авань цёрантень мезеяк а ули максозь . Тетянть ули-парозо кадови ансяк олячисэ аванть цёранзо туртов » .
Секскак , кемиця ялган , вана истя : минь олячисэ авань эйкакшт , аволь уре авань !
Христос олякстомтымизь минек олячис . Истя , аштеде кеместэ ды илинк тонговто прянк мекев урексчинть ашкос !
Кунсолодоя ! Мон , Павол , яволявтан тенк : бути тынь теевтядо эстенк киськепень керявтома , сестэ Христосонь эйстэ кодамояк лезэ тенк а ули .
Мон таго кортан-кармавтан тенк : эрьвантень , кие теевти керявтома , эряви топавтомс Коень весе вешематнень .
Тынь , кить терявтыть теевемс Пазонть икеле чумовтомокс Коенть топавтома вельде , керявиде-явиде Христосонь эйстэ ды прыде-туиде Пазонь чанстенть эйстэ .
Минек жо ули седейнежедьксэнек : Пазось ловсамизь чумовтомокс кемеманок кисэ , ды тень минь кемезь учотано Оймеялтонть вийсэ .
Зярдо ломанесь эри Христос Иисус марто вейсэндязь , сестэ ялатеке : керявтозь сон эли апак керявто . Эрявиксэсь тесэ – ансяк кемемась , конась невтеви вечкемасо .
Тынь уш истя парсте молиде икелев ! Кие эно стясь тынк кинть лангс ды теидизь видечинть а кунсолыцякс ?
Истямо мельс тынк путыдизь , нама , аволь тынк тердиця Пазось .
Кода кортави : аламошка оргатне сыргавтсызь весе чапаксонть .
Азоронть лангс нежедезь мон , ялатеке , кеман тенк : тынь лиякс а карматадо арсеме . А вана сенень , кона тынк кавтолдовты , кие сон илязо уле , максови Пазонть пельде чумонь пандома .
Кемиця ялган ! Бути мон алкукс икеле ладсо кортавлинь : керявтомась эряви , – сестэ мезень кисэ монь яла пансить ? Бути те улевель истя , сестэ Христосонь крёстось уш аволь уле пупордямо кевекс .
Вай , пек вадря улевель , бути сеть , конат тынк кавтолдовтыть-чаракавтыть киськепень керявтоманть коряс , допрок пичкавтовлизь эсь пряст !
Тынк жо , кемиця ялган , Пазось тердидизь олячис . Ансяк те олячинть илинк тее эсенк пежетев обуцянь мельтнень топавтомакс . Мекевланк , вечкезь важодеде вейкенк-вейкенк туртов .
Эдь Коень весе вешематне кирдевить неть валтнэсэ : « Вечкть малавиксэть кода эсь прят » .
Бути истя тынь вейкенк-вейкенк портядо ды сэвтядо , сестэ , ванодо , вейкенк-вейкенк допрок аволиде маштне .
Мон вана мезде кортан : свал эрядо Пазонь Оймеялтонть ветямонзо-мереманзо коряс , ды сестэ тынь а карматадо топавтомо пежетев обуцянк мелензэ .
Се , мезе мелезэ теемс тынк пежетев обуцянть , моли Оймеялтонть каршо . Се жо , мезе мелезэ теемс Оймеялтонть , моли тынк пежетев обуцянть каршо . Сынь свал тюрить карадо-каршо . Тень кувалт тыненк а тееви истя , кода эряволь теемс меленк коряс .
Бути тынк вети Оймеялтось , сестэ Коенть арась азорксчизэ тынк лангсо .
Ломанень пежетев обуцянть тевензэ весень сельме икеле : те – мирде эли ни икеле авидечи , усксевемат-ускурямот , аванькс бажамот , визьксэнь тевть ,
аволь алкуксонь пазнэнь сюконямо , мунямо-орожиямо , ятокс улема , сёвномат , вардонь сельмексчи , кеж , кенгелямот-покордамот , пелькстамот-спорямот , явномат ,
кежень кирдема , маштомат , симнемат , азаргалемат ды лият нетнень кондят минеть-сюнот . Мон икелеяк тенк кортынь ды нейгак таго кортан : кияк истя теицятнень эйстэ а совави Пазонть Инязорксчинтень .
А вана Оймеялтось чачты-касты вечкема , кеняркс , седейоймамо , цидярдома , парочи , чевте седей , кемевиксчи ,
сэтьмечи , прянь кирдема . Нетнень каршо кодамояк кой а моли .
Сеть , конат Христосонь ломанть , крёст лангс вачкодизь эсест пежетев обуцяст весе эсь визьксэнь мелест ды бажамост марто .
Бути минь эрятано Оймеялтонть вельде , сестэ миненек эряви теемскак Оймеялтонть ветямонзо коряс .
Секскак а карматано эсь прянь покшкавтнеме , вейке-вейкень ацирьгавтнеме , вейке-вейкень лангс сельмень сявадстомо .
Кемиця ялгат ! Бути кияк сови пежетьс , сестэ тынь , кить эрить Оймеялтонть ветямонзо коряс , аравтынк сонзэ виде ки лангс . Ансяк тень эряви теемс чевтьстэ ды сэтьместэ . Теке шкастонть ванодо эсенк мельгаяк , тынськак аволиде маняво пежетьс .
Лездадо вейкенк-вейкенк туртов кандомс эсь канстонзо-ашконзо , истя тынь топавтсынк Христосонь коенть .
Бути ломанесь , кона мезекскак а ашти , сонсь эсь прянзо покшкавтни , сестэ сон ансяк манчи эсь прянзо .
Кадык эрьвась видестэ ваны эсь тевензэ лангс . Сестэ сонензэ шнави прязо эсь тевсэнзэ , лиятнень лангс апак вано .
Эдь эрьванть ули эсь канстозо-сталмозо .
Се , конань тонавтыть Пазонь валонтень , кадык максы весе эсь ули-паронзо эйстэ тонавтыцянзо туртовгак .
Илядо ильведевкшне-манявкшно : Пазонть зярдояк а манясак . Эдь мезе видят , секень нуят .
Се , кие топавты эсензэ пежетев обуцянь мельтнень , моли истямо ломань ёнов , кона види берянь паксяс ды нуи эйстэнзэ кулома-ёмамо . Се жо , кие топавты Оймеялтонь мельтнень , моли истямо ломань ёнов , кона види вадря паксяс ды нуи эйстэнзэ пингеде пингень эрямо .
Секскак паронь теемстэ а макссынек прянок сиземантень . Сестэ , бути а потатано те тевстэнть , эсь шкастонзо нутано паро сюро .
Истямо ладсо , зярс шкась ён , карматано тееме вадря весенень , ды кемиця ялгатнень туртов седеяк ламо .
Ней мон сёрмадан те пельксэнть эсь кедьсэнь . Несынк , кодамо покш буквасо !
А вана сеть , кить кармавтыть тынк тееме киськепень керявтома , бажить савтомс ломантненень . Сынь тень теить ансяк вана мекс : пелить Христосонь крёстонть кисэ пансематнеде .
Мик сетнеяк , кить теевтить керявтома , ялатеке а топавтыть Коенть . Тынк жо сынь арсить керявтомс ды шнамс эсест пряст тынк рунгонть эйсэ .
Неезэ Пазось , монь арась мелем шнамс прям мейсэяк , минек Иисус Христос Азоронть крёсттонть башка . Сонзэ вельде монень маряви теке крёст лангс вачкодезь-кулозь те мирэсь-масторось , ды монгак теке вачкодезян-кулозян те мирэнтень-масторонтень .
Эдь Христос Иисус марто вейсэндязь эрямосонть ялатеке , керявтозь ломанесь эли апак керявто . Эрявиксэсь ансяк – улемс Пазонь од теевксэкс .
Улезэ седейоймамо ды седеймарямо весенень , кить эрить те ветямовалонть коряс , ды Пазонь алкуксонь Израилентень !
Кадык седе товгак кияк а канды-а теи монень сэредькст , секс мекс мон эсь рунгом лангсо Иисус Азоронть кисэ кандтнян тешкстнэнь-аржотнень .
Кемиця ялган , минек Иисус Христос Азоронть чанстесь улезэ тынк марто ! Аминь .
Павол , Пазонть мелензэ коряс Иисус Христосонь апостолось , кучи шумбракстнемат Пазонь ломантненень , конат эрить Эфессэ ды ванстыть Христос Иисуснэнь кемемачист .
Улезэ тенк чансть ды седейоймамо Пазонть , минек Тетянть пельде , ды Иисус Христос Азоронть пельде !
Улезэ шназь-чанстязь минек Иисус Христос Азоронть Пазозо ды Тетязо ! Сон менель лангсто чанстимизь-баславимизь минек оймеялтонь весе чанстямотнесэ . Тень Сон теизе Христос марто минек вейсэндямонть вельде .
Мирэнть-масторонть теемадо икеле Пазось кочкимизь минек Христос марто вейсэндямонть вельде . Истя минь ультяно Сонензэ алтазекс ды асатыкстэмекс-ачумондовицякс Сонзэ икеле вечкемасо .
Сон истя жо , уш икеле , аравтымизь минек улемс Сонзэ эйкакшокс Иисус Христос вельде . Вана истямо Сонзэ паро мелезэ ды арсемазо .
Эрьга , шнасынек Сонзэ ине чанстензэ-седеймарямонзо кисэ , конатнесэ Сон сюпавсто казимизь вечкевикс Цёранзо вельде !
Христосонь веренть вельде , Сонзэ марто вейсэндямонть вельде , минь идезь-рамазь олячис , лиякс , нолдазь пежетенек . Истямо певтеме покш Сонзэ чанстесь !
Те чанстенть Пазось валызе минек лангс чудикерькссэ эрьва кодамо превейчисэ ды содамочисэ .
Сон панжизе миненек Эсь салавань арсеманзо , конань Сон Эсензэ паро меленть коряс уш икелев путызе-ладизе топавтомс Христос вельде .
Те арсемась , конань Пазось карми топавтомо , зярдо сы шкась , вана кодамо : вейсэндямс весементь , мезе ули моданть лангсо ды менеленть лангсо , ды максомс Христосонь кедь алов .
Христос вельде миненек максозь уцяска улемс Пазонь кочкавт ломанекс . Те уш икелев ульнесь аравтозь миненек Пазонть арсеманзо коряс , кие весементь топавты Эсензэ мелензэ ды путоманзо коряс .
Секс миненек , кить васенцекс кармасть нежедеме Христос лангс , эряви эрямс Пазонь инексчинть шнамонзо кисэ .
Тыньгак маринк видечинь валонть , Кенярксов кулянть , конань вельде тынь идезтядо . Ней тынь кемтядо Христоснэнь , ды Сонзэ вельде Пазось максызе тыненк Эсь тешксэнзэ , алтазь Иневанькс Оймеялтонть .
Те Оймеялтось ашти минек туртов алтазь уцясканть кемекстамокс . Оймеялтось истя жо кемевти : Пазось олякстомтсынзе Эсь ломанензэ , Сонзэ инексчинть шнамонзо кисэ .
Вана секс монгак , зярдо маринь Иисус Азоронтень тынк кемемадонк ды Пазонь весе ломантнень вечкемадонк ,
апак лотксе ёвтнян сюкпря Пазонтень тынк кисэ , мельс ледстнян тынк эсень озноматнесэ .
Кадык минек Иисус Христос Азоронть Пазось , инексчинь Тетясь , кази тыненк превс совавтыця Оймеялт , конась панжсы тенк , кода содамс-чарькодемс Сонзэ .
Кадык Пазось валдомтсынзе седеенк сельмензэ . Сестэ тынь несынк , кодамо седеень нежедемас Сон тынк тердидизь , кодамо сюпав ды мазый се алтазь уцяскась , конань тынь явсынк Сонзэ ломантнень марто ,
ды кодамо аонкставиця покш Сонзэ виесь , кона максозь миненек , Христоснэнь кемицятненень . Вана те – се ине виесь ,
конань вельде Пазось кулозьстэ вельмевтизе Христосонь ды озавтызе Сонзэ менель лангсо Эсь вить кедензэ ёнов .
Тосо Сон ашти седеяк сэрейстэ весе прявтнэде ды азорксчитнеде , вийтнеде ды ветицятнеде . Сонзэ лемезэяк сэрейде сэрей весе ёвтавиця лемтнеде , аволь ансяк неень шкане , истя жо сыця шкастояк .
Ды Пазось весементь путызе Христосонь пильге алов ды аравтызе Сонзэ , весеме лангсо Азоронть , Кемикуронть прякс .
Кемикурось жо – Христосонь рунгозо ды Сонзэ пешксечизэ , кие Эсензэ эйсэ пешти весень ды весементь .
Тынь икеле ульниде кулозь эсь зыянов тевенк ды пежетенк кувалт ,
конатнень потсо тынь зярдо-бути эриде те пингенть берянь койтнень коряс . Сестэ тынь ульниде коштсо улиця апаро оймеялтнэнь прявтост кедь ало , се оймеялтонть , кона нейгак теи эсь тевензэ Пазонь акунсолыцятнень эйсэ .
Сынст ютксо весе миньгак истя жо эринек колазь обуцянок мельтнень коряс , топавтынек эсенек рунгонь ды превень бажамотнень . Секс миньгак те обуцянок кисэ , весе лиятнень ладсо , ульнинек Пазонь кеженть ало .
А вана Пазонть седеймарямозо сюпав ды вечкемазо , конань Сон панжизе-путызе миненек , ине !
Секс Сон теимизь минек , зыянов тевенек кувалт кулозтнень , эрицякс Христос марто вейсэ . Сонзэ чанстензэ коряс тыньгак идезтядо !
Христос Иисус марто вейсэ Сон вельмевтимизь минек ды озавтымизь минеккак Сонзэ марто вейсэ менель лангс .
Истя Сон невтизе весе сыця пингень ломантненень Эсь чанстензэ аонкставиця сюпавчинть се ине парочисэнть , конань Сон максызе миненек Христос Иисус вельде .
Сонзэ чанстензэ коряс , кемеманк вельде , тынь идезтядо ! Тень теинк аволь тынь , те – Пазонь казне !
Те идемась аволь тевень кисэ , секскак кияк теньсэ илязо шна эсь прянзо !
Эдь миньгак Пазонь теевкст . Сон теимизь минек Христос Иисус марто вейсэндямонть вельде паро тевс , конатнень Сон уш икеле анокстынзе миненек топавтомс .
Тынь чачомань коряс лия раськень ломанть . Тынк ловильть “ апак керявтокс ” сетне , конатненень мерить “ керявтозь ” рунгосост кедьсэ теезь киськепень керявтомань коряс . Секс кирдеде мельсэнк , кодамокс тынь ульниде икеле .
Се шкастонть тынь ульниде Христостомо , явозелиде Израилень раськенть эйстэ . Вейсэньлувтне , конатнень юрс путозь Пазонь алтамотне , тынк лангс а сравтневильть . Тынь эриде те масторлангсонть седейнежедькстэме ды Пазтомо .
А вана ней , Христос Иисус марто вейсэндямонть кувалма , тынк , конат зярдо-бути ульниде Пазонть эйстэ васоло , Христос Эсь верензэ вельде малавгавтыдизь .
Эдь те Христос – минек ладицянок . Сон сюлминзе еврейтнень ды лия раськенсетнень вейке раськес .
Эсь куломасонзо Сон калавтызе минек эйсэ явиця пирявксонть , лиякс , ятксчинть . Сон ёртызе Коенть весе кармавтовксонзо ды аравтовксонзо марто , ды Эсензэ марто вейсэндямонть вельде кавтосто тейсь вейке од ломань . Истямо ладсо Сон сюлмизе-кемекстызе ладямонть .
Крёст лангсо куломанзо вельде Сон ёмавтызе ятксчинть . Истя Сон ладинзе сынст кавонест Пазонть марто ды эсь ютковаст ды теинзе вейке рунгокс .
Христос сась ды пачтясь Кенярксов куля ладямодонть тыненккак , конат эрясть Пазонть эйстэ васоло , ды сетнененьгак , конат маласонзольть .
Вана истя Христос весенек туртов , еврейтнень ды лия раськетнень туртов , панжизе кинть Тетянтень вейке теке жо Оймеялтонть вельде .
Лисни : тынь ультядо уш аволь лия масторонь ломанть ды аволь ве ёндонь савкст . Ней тынь совавтозтядо Пазонь раськенть юткс ды ультядо Пазонь кудораськенть ломанекс .
Тынь путозтядо апостолтнэнь ды пазмарицятнень кудоюронть лангсо , косо ужонь-уголонь кирдиця юр кевекс ашти Сонсь Иисус Христос .
Сон кирди-сюлми весе пелькстнэнь кудонть эйсэ , конась касы-кепети ды тееви Азоронтень алтазь кудокс .
Сонзэ марто вейсэндямонть вельде тыньгак лиятнень марто кастадо-кепедевтядо истямо кудокс , косо Пазось карми эрямо Иневанькс Оймеялтонзо вельде .
Ды секскак мон , Павол , – Иисус Христосонь кисэ тюрьмасо аштицясь , тыненк , лия раськенсетненень , паронь теемга .
Тынь , паряк , мариде седе , кодамо покш чансть макссь монень Пазось тыненк паронь кандомга : те топавтомс Сонзэ мелензэ-арсеманзо .
Монень чарть-неявкс вельде ульнесь панжозь те салавачись , конадо мон нурькинестэ тесэ сёрмадокшнынь икеле .
Истя , тень ловномсто тынськак несынк , кода домкасто мон чарькодьса Христосонь салавачинть .
Седикелень ломантненень апаколь максо содамс те салавачинть , а вана ней Пазонь Оймеялтось сонзэ панжизе Пазонь кочкавт апостолтнэнень ды пазмарицятненень .
Те салавачись вана мейсэ : ней Кенярксов кулянть вельде лия раськетнененьгак , кода еврейтненень , максовить Пазонь весе чанстямотне-баславамотне . Истя сыньгак теевить вейкине рунгонь пельксэкс , ды сынст лангаяк сравтневи Пазонь алтамось Христос Иисус вельде .
Те Кенярксов кулянть важокс мон теевинь Пазонть чанстень казнензэ кувалма , конань Сон монень максызе монь эйсэ важодиця виензэ вельде .
Монень , Пазонь весе ломантнень ютксто допрок мезекскак а аштицянтень , ульнесь максозь те чанстесь – пачтямс лия раськетненень Кенярксов кулянть Христосонь аёвтавишка сюпавчиденть .
Монень истя жо эряви весенень невтемс , кода карми топавтовомо те салавань арсемась , конась кезэрень пингетнень перть кекшезель Пазонть эйсэ , конась весементь теизе Иисус Христос вельде .
Истямо ладсо , Пазонть превейчись весе ламо ёнксонзо марто ней Кемикуронть вельде панжови менель лангонь прявтнэнень ды азорксчитненень .
Пазось тень теизе пингетнеде икелень арсеманзо-мелензэ коряс , конань Сон топавтызе минек Христос Иисус Азоронть вельде .
Христос марто вейсэндязь ды Сонзэ эйс кемезь , миненек панжовсь кись Пазонтень : секс минь апак пеле ды седейнежедькс марто пшкадтяно Тензэ .
Тень кувалт мон энялдан икеленк : кадык тынк кисэ монь пиштематне-майсематне а правтадызь пильге лангсто , эдь неть пиштематне ветить тынк ине парос .
Ды секскак мон пульзян минек Иисус Христос Азоронть Тетянзо икелев ,
кона ашти алкуксонь тетякс , эрямонь лисьмапрякс весе раськетненень-буетненень менель лангсояк ды мода лангсояк .
Вешан пельдензэ , кадык Сон Эсь Оймеялтсонзо , сюпав инексчинзэ коряс , кемекстасы-виевгавтсы тынк оймеёжонк .
Кадык Христос свал эри тынк седейсэ кемеманк вельде ,
ды кадык вечкемась ули эрямонк корёнокс ды юрокс . Сестэ тынк карми улеме сатышка виенк , Пазонь весе лия ломантнень марто вейсэ , превс саемс Христосонь вечкеманть кувалмонзо ды келензэ , сэрензэ ды домкачинзэ ,
ды чарькодемс те вечкеманть , кона пек седе сэрей весе минек чарькодемадонть . Сестэ Пазось пештясы тынк эрямонк весе Эсь пешксечисэнзэ .
Пазонтень , минек эйсэ важодиця виензэ вельде , тееви ламодояк ламо весе сень коряс , мезе минь вештяно эли мик арсетяно !
Улезэ Тензэ шнамо раськеде раськес ды пингеде пингес Кемикуронть вельде , Христос Иисус марто вейсэндямонок вельде ! Аминь .
Тень кувалт мон , кона пекстазь тюрьмасо Азоронть кисэ , энялдан тенк : эрядо се сэрей тердеманть алкуксонь питнензэ содазь , конасонть тынк тердидизь Пазось .
Свал уледе сэтьметь , чевте седейть ды цидярдыцят . Вечкезь кирдеде вейкенк-вейкенк коронзо .
Весе вийсэнк бажадо ванстомс Оймеялтонь максовт вейсэньксчинть ды кемекстадо сонзэ ладямонь сюлмавкссо .
Ули ансяк вейкине Рунго ды вейкине Оймеялт , истя жо вейкине седеень нежедемаськак , конанень тынк тердидизь Пазось .
Азорось вейкине , кемемась вейкине , нававтомаськак вейкине .
Ули ансяк вейкине Паз , весень Тетя , кона весень лангсо покш , важоди весень вельде ды весень эйсэ .
Весенень жо миненек , эрьвантень башка , максозь чанстень казне , конань Христос сюпавсто кази Эсь онксонзо коряс .
Секскак Пазонь Сёрмадовкссонть ёвтазь : « Сон кепедевсь верев , ветинзе мартонзо полонсотнень , Сон макссь казнеть ломантненень » .
“ Кепедевсь ” валось тесэ невти вана мезе : Сон икеле валгонеськак мода потс , тоначис .
Лисни : алов валгицясь Секе , кона кепедевсь весе менельтнедеяк верев , весементь Эсензэ эйсэ пештямга .
Те Христос казизе-аравтызе , кинень улемс апостолокс , кинень пазмарицякс , кинень Кенярксов кулянь пачтицякс , кинень кемикуронь ветицякс-ваныцякс ды тонавтыцякс .
Тень Сон теизе вана мекс : анокстамс Пазонь весе ломантнень важодема тевентень , Христосонь рунгонть эли Кемикуронть кастомантень-кемекстамонтень .
Истя минь весе пачкодтяно вейсэньксчис кемемасо ды Пазонь Цёранть чарькодемасо . Сестэ минь теевтяно вийс совазекс , Христосонь кондямо ломанекс , конатнень эрямост карми улеме пряс пештязь Сонзэ эйсэ .
Сестэ минь уш а карматано улеме пиже эйкакшокс , конатнень ведьвелявкс ладсо тарги-уски ды варма ладсо канды эсь мельганзо эрьва кодамо тонавтома , ды конатнень ёжов ломантне ёроковсто манчить-ильведстить .
Мекевланк , карматано эрямо видечинь ды вечкемань коряс . Сестэ минь карматано весемесэ яла седе пек вейсэндявомо-совавомо Христоснэнь . Сон Пря ды
вейсэнди весе рунгонть , кона эзнензэ-санонзо вельде кеместэ сюлмазь вейс . Зярдо эрьва пельксэсь топавты эсензэ тевензэ , сестэ весе рунгось касы ды кепети-кемексты вечкеманть вельде .
Истямо ладсо , вана мезть мон кортан , вана мезе лангсо Азоронть лемсэ аштян-кирдеван : уш илядо ветя прянк Пазонь а содыцятнень ладсо , конатнень превест-арсемаст чавот-стякот .
Сынст превест чополгавтозь , арась мелест содамс Пазонть . Сынь допрок кевензавтызь седеест , секскак васолот Пазонь максовт эрямодонть .
Сынст оймест теевсть ёжовтомокс , сынь каизь пряст рунгонь визькс мельтнень топавтомас ды кодаяк а пештевить эрьва кодамо аваньксэнть теемадо .
А вана тыненк максозель допрок аволь тень кондямо тонавтома Христосто .
Видечись – Сонзэ эйсэ . Тынь , нама , марсиде Сондензэ ды тынк тонавтыдизь , кода Сонзэ ломанть .
Тынк тонавтсть ёртомс икелень эрямо лувонть , конасонть эрясь тынк эйсэ ташто ломанесь , кона колызе-ёмавтызе эсь прянзо манчиця визькс мелень бажамотнесэ .
Одкстомодо эсь мельсэнк-превсэнк ды оймесэнк .
Оршаводо-вельтяводо од эрямонь лувсо , теке од ломаньсэ , кона теезь Пазонть кондямокс ды кона эри алкуксонь видечисэ ды Пазонть туртов алтазь эрямосо .
Секскак , лоткадо кенгелемадо ды эрьвась кортадо видечи вейкенк-вейкенк туртов , эдь весе минь – вейкине рунгонь пелькст .
Натой , кежиявтомстояк илинк совавтне прянк пежетьс . Кадык тынк кежтне мадить-оймить чивалгомадо икеле .
Илядо кадо варине Идемевсентень !
Кие икеле салась , се кадык лотки саламодо ды лезэвстэ важодезэ : кадык эсь кедьсэнзэ теи тевензэ , ды улезэ сонзэ мезе максомс сененьгак , кие арасьчисэ .
Илязо лисе тынк кургосто кодамояк зыянов вал , ансяк вадря валт , конат лезэвть кемемань касомантень ды кандыть паро кунсолыцятненень .
Илядо ризнэвте Пазонь Иневанькс Оймеялтонть , конаньсэ тынь тешкстазтядо олячис идема-менстема чинтень .
Допрок кадынк эрьва кодамо ацирьгалеманть , кеженть , абунгалеманть , пижнеманть ды сялдоманть-покордамонть лия зыянонть марто вейсэ .
Уледе вейкенк-вейкенк туртов вадрякс , седеймарицякс , простнеде-нолдтнеде вейке вейкенень чумонк , кода Пазоськак нолдынзе тынк пежетенк Христосонь кувалт .
Истя , эсь эрямосонк бажадо молемс Пазонть ёнов , эдь тынь Сонзэ вечкема эйкакшонзо .
Эрядо вечкемасо истя , кода Христос вечксамизь минек ды максызе кисэнек Эсь прянзо , Пазонтень казнекс ды аноксокс , кона тантейстэ качадыця ялткень кондямо ды Тензэ мельстуиця .
Тынк эйстэ иляст уле кортамот истят тевтнеде кода ускурямо , эрьва кодамо аваньксчи ды вардонь сельмечи . Сыненст арась тарка Пазонь ломантнень ютксо .
Истя жо иляст уле ютксонк амазый визькс кортамот , чаво валт , аванькс пеедькшнемат . Те тыненк а лади ! Мекевланк , ёвтадо сюкпрят Пазонтень .
Содадо : вейкеяк ускурицянть , аваньксчисэ эрицянть ды эрьва мезе мельга правтыцянть , кона мейсэяк а явови аволь алкуксонь пазнэнь сюконицядо , арась тарказо-таликазо Христосонь ды Пазонть Инязорксчисэнть .
Киненьгак илинк максо прянк манямс чаво валсо ! Эдь весе тень кисэ Пазонь кежесь стардсынзе сетнень , конат а кунсолыть Сонзэ .
Илязо уле тынк мезенккак вейсэнь сынст марто !
Зярдо-бути тынь ульниде чоподасо , ней жо , зярдо тынь Азоронть марто , валдосотадо . Эрядо истя , кода эряви эрямс валдонсетненень .
Оймеялтось чачты-канды эрьва кодамо вадряксчи , видечи ды алкуксчи .
Бажадо содамс-чарькодемс , мезе тукшны Пазонть мельс .
Илядо совсе чоподань тевс , конат а чачтыть-кандыть кодамояк лезэ . Мекевланк , истят тевтнень ливтеде лангс .
Тевтнеде , конатнень сынь тейнить салава , натой , кортамскак визькс .
Зярдо валдось ливтьсынзе лангс весе тевтнень , сестэ панжови сынст алкуксонь смустест . А вана весе , кона ливтеви лангс , се уш ули валдосо .
Секскак кортави : « Сыргозть , удыця ! Вельмек кулозьстэ – ды Христос валдомтанзат тонь ! »
Истямо ладсо , ванодо пштистэ эсь прянк ветямонзо мельга ! Эрядо превей ломань ладсо , аволь превтеме ломанькс .
Бажадо парсте нолдамс тевс эрьва ён шканть , секс мекс ней шкась зыянов .
Илядо уле лангапревекс , маштодо чарькодеме , мейсэ Азоронть мелезэ .
Ды пек илядо симе винадо , сонзэ эйстэ лиснить ансяк визьксэнь тевть-мельть . Мекевланк , пештяводо Пазонь Оймеялтсо !
Вейкенк-вейкенк марто кортнеде псалмань , шнамо моронь ды Оймеялтонь максовт моронь валсо . Моравтодо ды шнадо Азоронть весе седейсэнк .
Свал ды весементь кисэ ёвтадо сюкпря Тетя Пазонтень , минек Иисус Христос Азоронть кисэ .
Максодо прянк вейкенк-вейкенк кедь алов – тень тееде Пазонь мелензэ ванозь .
Тынь , нитне , максынк прянк мирденк кедь алов , кода Азоронть кедь алов ,
секс мекс мирдесь – нинть прязо , кода Христоскак Кемикуронть прязо . Сон Сонсь Эсь Кемикуронзо , лиякс рунгонзо , Идиця .
Ды кода Кемикурось максы прянзо Христосонь кедь алов , истя жо нитнененьгак весемесэ эряви максомс пряст эсь мирдест кедь алов .
Мирдеть , вечкеде нинк истя жо , кода Христоскак вечксы Кемикуронть ды максызе сонзэ кисэ Эсь прянзо ,
Пазонтень Кемикуронть алтамга . Иисус ванськавтызе сонзэ ведьсэ шлязь , вал вельде , сень кисэ :
стявтомс сонзэ весе мазычисэнзэ Эсь икелензэ . Илязо уле Кемикуронть эйсэ кодамояк петнявкске , сормсевкске эли лия кодамояк колавкс , лиякс меремс , улезэ сон Пазонтень алтазь ды асатыкстэме .
Истямо ладсо , мирдентеньгак эряви вечкемс эсь нинзэ , кода эсензэ рунгонзо . Кие вечксы нинзэ , се вечксы эсь прянзояк .
Зярдояк арасель ломань , кона аволизе вечке эсь рунгонзо . Эрьвась анды-симди сонзэ ды мелявты кисэнзэ , кода Азороськак мелявты Эсь Кемикуронзо кисэ ,
Эсь рунгонзо кисэ , конань пельксэкс минь ультянояк , Сонзэ рунгонзо ды ловажанзо пелькст .
Кода сёрмадозь : « Секскак цёрась кадсынзе тетянзо-аванзо , сюлмави нинзэ марто , ды сынь кавонест теевить вейке рунгокс » .
Тесэ кекшезь ине салавачись : мон ней кортан Христосонь ды Кемикуронть ютксо сюлмавомадонть .
Неть валтнэ истя жо кандовить тыненккак весенень : эрьва мирдентень эряви вечкемс эсь нинзэ , кода эсь прянзо . Ды нинтеньгак эряви ваномс мирдензэ меленть .
Эйкакшт , кунсолодо тетянк-аванк , кода Азоронть мельга молицят , эдь те – виде .
« Ловт ломанькс тетять-авать » , – вана те васенце истямо кармавтовксось , конань мельга моли алтамо :
« Сестэ карми улеме тонеть паро , ды кармат кувать эрямо моданть лангсо » .
Тыньгак , тетят , илядо ацирьгавтне , илядо савтне кежест эсь эйкакшонк ! Кастодо , трядо ды превс путодо сынст Азоронть мелензэ коряс .
Уреть , ванькс седейсэ , мелень ванозь ды талнозь кунсолодо масторлангонь азоронк , кода Христосонь .
Истя тееде аволь невтемань кисэ ды аволь ансяк сельме икельга ломаннень савтомань кисэ . А вана кода Христосонь уреть весе седейсэнк топавтодо Пазонь меленть .
Важодеде покш мельсэ эсенк азоронк туртов , кода тынь важодевлиде Паз Азоронтень , аволь ломаннень .
Содадо : Азорось казтядызь эрьва паро тевенть кисэ , кие сонзэ аволизе тее , уре эли олячисэ ломань .
Тыньгак , азорот , эсь уренк марто тейнеде истя жо парсте , илядо сынст тандавтне . Кирдеде мельсэнк : менель лангсо тынккак ды сынсткак вейкине Азоронк , конась весень лови вейкетькс .
Ды меельцекс , кемиця ялган : кемекстадо прянк Азоронть марто вейсэндямосонть , Сонзэ вийсэнть , альмесэнть .
Оршынк ды саинк кедезэнк Пазонь казевть тюрема весе кедьёнкстнэнь , сестэ тынь кеместэ карматадо аштеме Идемевсенть ёжов арсематнень каршо .
Эдь минь тюртяно аволь ломантнень каршо , мекевланк , оймеялтонь апаро прявтнэнь ды азорксчитнень каршо , те чопода пингень ветицятнень ды менелень зыянов вийтнень каршо .
Секскак саинк Пазонь казевть тюрема весе кедьёнкстнэнь вана мекс : сатозо виенк раужо чистэнть аштемс сынст каршо , педе пес ютамс тюреманть ды цидярдомс .
Вана истя , аштеде апак шата , карксаводо видечисэ , теке каркссо , ды оршаводо чумовтомочисэ , теке кшнинь панарсо .
Кадык тынк карсемапелекс карми улеме анокчинк пачтямс ладямодо Кенярксов кулянть .
Свал кирдеде кемеманть , теке ванстома лазонть , конань эйсэ тынь мадстьсынк Апаронть весе палыця налтонзо .
Истя жо саинк идеманть , теке шлёмонть , ды Оймеялтонь максовт торонть , лиякс , Пазонь Валонть .
Тень тееде эрьва кодамо озномасо ды энялдомасо . Свал ознодо , кода тынк терди-кармавты Оймеялтось . Секскак уледе эрязат ды апак лотксе энялдодо Пазонь весе ломантнень кисэ .
Монь коряскак ознодо : кадык Пазось максы монень эрявикс валт эрьваксть , зярдо мон ушодан кортамо . Ознодо : кадык мон апак пеле панжовлия Кенярксов кулянть салавачинзэ .
Те Кулянть кисэ мон улян Христосонь кучовтокс , натой , кшнинь рисьмесэ кершазьгак . Ознодо : кадык мон ёвтневлия сонзэ апак пеле , кода монень эрявияк .
Ули меленк содамс , кода мон эрян ды кода марян эсь прям ? Весе тень ёвтнесы тенк Тикик . Сон монь вечкевикс кемиця ялгам ды Азоронтень кемевикс важодиця .
Мон кучса сонзэ тыненк самай те тевенть марто : ёвтнемс минек тевтнеде ды оймавтомс-кемекстамс седеенк .
Тетя Пазось ды Иисус Христос Азорось максост тыненк , кемиця ялгат , седейоймамо ды вечкема кемема марто !
Улезэ чанстесь весеме марто , кить свал палыця вечкемасо вечксызь минек Иисус Христос Азоронть ! Аминь .
Павол ды Тимофей , Христос Иисусонь важотне , кучить шумбракстнемат Пазонь весе ломантненень , конат вейсэндязь Христос Иисус марто ды эрить Филиппасо , кемикуронь ветицятненень ды кемикуронь лездыцятненень .
Улезэ тенк чансть ды седейоймамо Пазонть , минек Тетянть , ды Иисус Христос Азоронть пельде .
Мон ёвтан тынк кисэ сюкпря монь Пазонтень эрьваксть , зярдо ледстнян эйсэнк .
Ды свал , зярдо мон ознан весень тынк кисэ , мон ознан кеняркс марто ,
секс мекс тынь кармиде лездамо монень пачтямс Кенярксов кулянть васенце чистэнть саезь ды течинь чис .
Монь ули покш кемемачим : Пазось , кие ушодызе тыньсэнк Эсь паро тевензэ , прядсы сонзэ Христос Иисусонь само чинтень .
Монь ули паро тувталом истя арсемс весе тынк эйстэ , секс мекс тынь свал аштетядо монь седейсэ ! Тынь ульниде мартон монь чанстев важодемасонть , конась тень максозь Пазонть пельде , – аволь ансяк ней , зярдо мон пекстазян тюрьмас , сестэяк , зярдо мон кеместэ ванстынь ды апак кавтолдо невтинь Кенярксов кулянть видечинзэ .
Пазось тень неи-соды , кодамо монь покш мелем неемс тынк ды кодамо пси вечкемасо Иисус Христос ладсо палы монь седеем тыненк .
Мон ознан вана мезень кисэ : кадык тынк вечкемась касы яла седе покшсто ды покшсто , кадык максы тенк алкуксонь содамочить ды эрьва мезде домка чарькодемат ,
ды истя жо колчи кочксемс сень , мезесь алкукс сехте вадря . Ды сестэ тынь Христосонь само чинтень карматадо улеме ванькст ды ачумондовицят
ды кандтадо ламо паро нуевкс-раштавкс , конась тееви Иисус Христосонь вийсэ Пазонть шнамос ды инексчис .
Кемиця ялган , монь мелем , содавлиде тынь вана мезде : весе , мезе монь марто лиссь , натой лездась Кенярксов кулянь эрьва ков пачкодемантень .
Истямо ладсо , Римень инязоронь кудонь ванстыцятне ды истя жо весе лиятнеяк кармасть парсте содамо : мон пекстазян Христоснэнь важодеманть кисэ .
Ды те монь пекстамось кемекстынзе пек ламот кемиця ялгатнень Азоронть лангс седейнежедьксэст ды сыремтинзе сынст седеяк смелстэ ды апак пеле пачтямс Пазонь валонть .
Нама , конат-конат пачтить Христосто кулянть сельмень сявадомаст кувалт ды пелькстамонь мелест кувалт , а вана лиятне теить тень седейшкава .
Васенцетне пачтить Христосто кулянть эсест лезэс , аволь седейшкава , ды теньсэ сынь арсить седеяк стакалгавтомс монь , пекстазенть , мелявксонзо .
Омбонстнэ истя теить вечкеманть кувалт . Сынь содыть : Пазось монь путымим Кенярксов кулянть ванстомо .
Монень те ялатеке ! Кода авольть пачтя Христосто кулянть , кекшезь арсема марто эли ванькс седейстэ , мон ялатеке кенярдан тенень ! Ды седе товгак карман кенярдомо !
Мон содан : тынк озноманк коряс ды Иисус Христосонь Оймеялтонть лездамонзо вельде монь нолдасамизь оляс .
Мон пек учан ды кеман : монень а сави якстерьгалемс визьксэнть эйстэ . Мекевланк , мон нейгак , кода свал , карман пачтямо Кулянть смелстэ ды Христосонь шнамо-инелгавтнеме весемесэ , эрямосон эли куломасон .
Эдь монень эрямось – те Христос , ды куломаськак – изнямо .
А бути эрямо шкастон ули вием седе тов лезэвстэ важодемс , сестэ а содан , мезе тень кочкамс .
Сезневан кавто ёнов : ули мелем туемс те масторлангстонть ды улемс Христос марто , эдь те улевель пек седе паро !
А вана кадовомс монень эрямо – те седе эрявикс тыненк .
Мон теньсэ пек кемекставинь . Секскак ней содан : кадован эрямо , карман улеме весеменк марто ды лездан тенк кастомс-домкалгавтомс Пазонтень кемеманк ды се кенярксонть , конань сон канды .
Ды зярдо мон таго сан тенк , сестэ тынк , Христос Иисус марто вейсэндязь эрямосонк , кармить улеме седеяк ламо тувталонк каштангалемс монь эйсэ .
Уледе эсь эрямо лувсонк Христосто Кенярксов кулянть сэрейчинзэ аштицякс ! Сень лангс апак вано , саван мон тенк эли а саван , ялатеке мон неевлинь-марявлинь ды содавлинь эйстэнк : тынь аштетядо лавтовдо лавтовс ды весе вейсэ тюртядо-важодтядо се кемеманть кисэ , конань юрокс ашти Кенярксов кулясь .
Ды киненьгак каршо молицятнень эйстэ илинк максо эсь прянк тандавтнемс . Истямо тынк смелчись ули сыненст ёмамонь тешксэкс , тыненк жо – идемань тешксэкс , кона сы Пазонть пельде .
Эдь тыненк максозь чансть аволь ансяк кемемс Христоснэнь , а вана натой кисэнзэ пиштемскак .
Эдь истя тыньгак ветятадо секе жо важодеманть-тюреманть , конань зярдо-бути мон ветинь тынк сельменк икеле . Кода тынь марятадо , мон ветян сонзэ нейгак .
Бути Христос марто вейсэндямось максы тенк вий , бути Сонзэ вечкемась кенярдовты-оймавты тынк , бути тынк ули вейсэньгалема Пазонь Оймеялтонть марто , бути тынь путтадо седеймарямо ды мелявкс вейкенк-вейкенк туртов ,
сестэ монь кенярксом пештинк пряс сеньсэ : улезэ ютксонк вейке мель . Вейкетьстэ вечкеде вейкенк-вейкенк эйсэ , вейсэндядо оймесэнк-седейсэнк , ды бажамонк-арсеманк улест вейкеть .
Мезеяк илядо тейне эсь меленк витеманзо кисэ ды прянк невтеманзо кисэ . Мекевланк , апак покшкавтне ловодо лиянть эстеденк вадрякс .
Кадык эрьвась эйстэнк мелявты аволь ансяк эсь прядонзо , истя жо лиятнедеяк .
Кадык тынк меленк-арсеманк вейкенк-вейкенк туртов кармить улеме Христос Иисусонь кондят :
Сонзэ свал ульнесь Пазонь чачозо , ансяк Сон вийсэ эзь кирде Пазонть марто Эсензэ вейкетьксчинть .
Мекевланк , Сон Эсь мелензэ коряс кадызе весементь , теевсь урень кондямокс ды чачсь ломанекс . Сон весемесэ ульнесь ломань ёнов молицякс .
Сон вишкиньгавтызе-алкиньгавтызе Эсь прянзо ды ульнесь кунсолыцякс куломазонзо – натой крёст лангсо куломазонзо .
Тень кисэ Пазось кепедизе Сонзэ весемеде сэрейстэ ды казсь Тензэ лем , конась весе лемтнеде ине .
Секс Иисусонь лементь инексчинзэ икелев весе прыть кумажа лангс менель лангсояк , масторлангсояк ды мода потсояк ,
ды эрьва келесь ёвты : Иисус Христос – Азоро . Те весе – Тетя Пазонть шнамос .
Истя , монь вечкевиксэнь , тынь свал ульниде монь кунсолыцят , зярдо ульнинь мартонк . А вана ней , зярдо мон мартонк арасян , уледе седеяк кунсолыцякс ! Пазонь мельде пелезь ды талнозь тееде весементь эсенк идеманк кисэ ,
секс мекс тынк эйсэ важоди Сонсь Пазось , кона Эсь паро арсеманзо коряс сыргозти тынк мельтнень ды тевтнень .
Весементь тееде эсь юткованк апак пелькста ды апак кавтолдо .
Сестэ тынь ультядо ачумондовицякс ды ваньксэкс , Пазонь асатыкстэме эйкакшокс , конат эрить неень пингень колазь ды пежетев ломантнень ютксо . Сияждодо сынст ютксо истя , кода менель лангсо тештетне !
Истямо ладсо , кандодо эрямонь максыця Кулянть ! Ды сестэ , Христосонь само чистэнть , мон шнаса прям тынк эйсэ : аволь стяко мон чиия монень онкстазь кинть , аволь стяко маштыя вием те важодемасонть !
А вана бути монень сави максомс мик эрямомгак , кода топавтома се аноксонтень ды важодемантень , конань Пазонтень теи тынк кемемась , сестэяк мон карман кенярдомо ды карман кенярдомо тынк марто вейсэ !
Кенярдкшнодо тыньгак , кенярдкшнодо монь марто вейсэ !
Монь ули седейнежедьксэм : бути тень мери Иисус Азорось , паряк , курок кучса тенк Тимофеень . Сестэ моньгак ойми-кенярды седеем , зярдо марян , кода молить тынк тевенк .
Эдь монь арась лия , Тимофеень кондямо , ве мельсэ арсиця ломанем , кона седейшкава мелявтоволь тынк кисэ .
Весе лиятне вешнить ансяк эсест туртов , ды аволь сень , кода важодемс Иисус Христоснэнь .
Тынь тынсь содатадо , кодамо кемевиксэкс невтизе прянзо те ломанесь : сон Кенярксов кулянть кисэ важодсь мартон , кода цёра тетянзо марто .
Истя , монь ули седейнежедьксэм : кучса сонзэ сеске жо , зярдо ансяк карман содамо , мезе лиси монь тевтнень марто .
Истямо ладсо , мон домкасто кеман : бути тень мери Азорось , курок монськак сан тенк .
Мон ловия эрявиксэкс кучомс тыненк мекев минек кемиця ялганть Эпафродитэнь . Сон монь марто важодицям ды вейсэнь тевенек кисэ аштиця ялгам , конань тынь кучокшнынк монень лездыцякс , зярдо те монень эрявкшнось .
А ней тынь мариде сонзэ сэредемадо . Секс сон пек ризны-тошнакали тынк кисэ , тарка-эзем эстензэ а мукшны .
Те виде , сон кармась сэредеме ды цють эзь куло . А вана Пазось путсь тензэ седеймарямо ды аволь ансяк сонензэ , нама , моненьгак . Эдь Сонзэ арасель мелезэ седеяк стакалгавтомс монь ризксэнть-мелявксонть .
Секскак мон кучса Эпафродитэнь тыненк мекев ды пек куроксто ! Тень кувалт тыненккак карми улеме кеняркс , зярдо таго сонзэ несынк , ды моньгак машты вейке ризксэм .
Истя , инеськеть , вастынк сонзэ кенярдозь , кода Азоронтень кемиця . Ловодо истят ломантнень .
Сон Христосонь тевенть кисэ ульнесь кулома лангсо . Сон эзь пеле путомс эсь эрямонзо монень лездамонть кисэ , кона тыненк эзь максово монень .
Меельце пелев , монь кемиця ялган , кенярдкшнодо , эдь тынь эрятадо Азоронть марто вейсэндязь ! Монень текень жо зярыяксть сёрмадомс тенк а стака , а вана тынк те идетядызь ламо зыянтнэде .
Ванстодо прянк апаро важодицятнеде , неть кискатнеде-пинетнеде , цёрань киськепень колсицятнеде-керсицятнеде !
Алкуксонь керявтозтне – те минь , секс мекс минь важодтяно-сюконятано Пазонтень оймеялтсо . Минь кенярдозь каштангалетяно Христос Иисус марто вейсэндямосонть ды допрок а нежедтяно неявикс койтнень-кирдатнень лангс .
Монь , нама , улевель тувталом нежедемс мик неявиксэнть лангскак . Бути кияк лия арси : сонзэ ули тувталозо нежедемс неявиксэнть лангс , сестэ монь седеяк ламо тувталон арсемс истя !
Мон керявтозян кавксоце чистэ , чачозян Израилень раськесэ , Вениаминэнь буесэ , верень коряс ванькс еврей . Евреень Коенть топавтомань коряс мон ульнинь фарисей ,
важодема бажамом коряс – Кемикуронть пансиця-калавтыця . Коень максовт чумовтомочим коряс мон ульнинь асатыкстэмекс .
Ансяк весе сень , мезенть мон икеле неинь эсень изнявксокс , мон ней лован ёмавксокс – Христосонь кисэ .
Алкукскак , мон лован ёмавксокс весементь , секс мекс мезеяк арась истямо , конась улевель Христос Иисусонь , монь Азоронть , чарькодемадонзо питней . Сонзэ кисэ мон ёмавтыя весементь ды весе тень мон ёртыя шукшпряс сень кисэ : саемс эстень алкуксонь сюпавчинть , лиякс , Христос марто вейсэндямонть .
Сестэ весе кармить содамо : мон Сонзэ ломанян . Истя монь карми улеме чумовтомочим , ансяк уш аволь се , конась саеви эсеть вийсэ , Коенть топавтома вельде . Аволь , монь ули чумовтомочим Христоснэнь кемеманть вельде , чумовтомочим , конань максы Пазось те кемеманть кисэ .
Монь мелем вейке : домкасто содамс-чарькодемс Иисус Христосонь ды се виенть , кона Сонзэ вельмевтизе кулозьстэ . Истя жо мелем явомс Сонзэ майсематнень-пиштематнень ды теевемс Сонзэ кондямокс мартонзо вейсэ куломасонть .
Сестэ карми улеме седейнежедьксэм : паряк монгак пачкодян кулозьстэ вельмемантень .
Истя мон кортан аволь секс , буто мон уш пачкодинь пентень эли теевинь асатыкстэмекс . Мон ялатеке икелев панян прям те казненть эстень изнямонзо-саеманзо кисэ , секс мекс Христос Иисус монь уш изнимим-саимим Эстензэ .
Нама , кемиця ялгат , мон а лован , келя мон уш изния-саия те казненть . Мелем ансяк вейке : стувтомс сень , мезесь кадови удалов , ды весе вийсэ бажамс сенень , мезесь ашти икеле .
Мон налтокс ливтязь ливтян казненть мельга . Те казнесь – од эрямось , конанень Пазось минек тердимизь Христос Иисус вельде .
Лисни : весень минек , конат виевть эсь кемемасост , арсематнеяк ды мельтнеяк улест истят ! А вана бути мейсэяк меленк аволь вейкеть минек марто , Пазось тыненк панжсы теньгак .
Эрьга , карматано седе товгак истя арсеме ды шаштомо те кияванть , конань ланга минь ютынек те шкаскак .
Кемиця ялгат ! Уледе весе монь ладсо теицякс ! Ванодо сетнень лангс , конат теить минек максовт невтевксэнть коряс .
Эдь ламотне , конатнеде мон уш ламоксть кортакшнынь ды нейгак натой сельведь марто таго кортан , эрить , кода Христосонь крёстонть душмант .
Сынст пест – кулома-ёмамо , сынст пазост – пекест , сынь пряст шныть сеньсэ , мезде эряволь визделгалемс , сынь арсить ансяк те масторлангонть тевтнеде .
А вана минек тиринь масторонок – менель лангсо , тосто минь пек учотано минек Иисус Христос Азоронть кода Идицянть .
Сон Эсь вийсэнзэ полавтсынзе-лиякстомтсынзе минек кулыця лавшо рунготнень ды тейсынзе сынст Эсензэ пингеде пингес а кулыця рунгонть кондямокс . Те виенть вельде Сонензэ кедь алов саеви весемесь .
Секскак , вечкевикс кемиця ялган , кеместэ аштеде Азоронть марто вейсэндязь ! Тынь монь кенярксом ды каштанчим , монь свал покш мелем неемс тынк , вечкевиксэнь !
Мон энялдан Эводиянень ды Синтикиянень : эрядо апак пелькста , Азоронть марто вейсэндязь !
Истя жо , тонетькак энялдан , мартон алкуксонь важодиця , инеськеть , лездак неть кавто аватненень . Сынь тюрсть-важодсть Кенярксов кулянть кисэ монь ды Клемент марто вейсэ ды лия важодиця ялган марто . Весень сынст лемест сёрмадозь эрямонь книгасонть .
Кенярдкшнодо свал , эдь тынь эрятадо Азоронть марто вейсэндязь . Ды таго кортан : кенярдкшнодо !
Кадык весе несызь тынк лембе седеенк . Азорось уш маласо !
Мезень кисэяк илядо мелявто ! Мекевланк , эрьва кодамо тевсэ панжинк эсенк вешеманк Пазонтень ознозь , энялдозь ды сюкпрянь ёвтазь .
Ды сестэ Пазонь максовт седейоймамось , кона ломанень превс саевицядонть пек седе сэрей , ванстсынзе тынк седеенк ды арсеманк Христос Иисус марто вейсэндязь .
Ды окойники , кемиця ялган , инеськеть , свал арседе седе , мезесь алкуксонь , мезесь паронь аштиця , мезесь виде , мезесь ванькс , мезесь вечкевикс , мельс туиця , – арседе весе вадрядонть ды шнавицядонть .
Тееде сень , мезенть тонавтнинк , мезенть саинк , мезенть маринк ды неинк монь пельде , ды сестэ Пазось , седейоймамонь лисьмапрясь , карми улеме мартонк .
Азоронть марто вейсэндязь эрямосонть мон седейшкава кенярдан вана мезень кисэ : окойники , тынк таго кармась улеме виенк мелявтомс монь кисэ . Нама , тынк свал ульнесь меленк мелявтомс мондень , ансяк икеле арасель истямо ён шканк тень ютавтомс тевс .
Тень эйстэ мон кортан аволь арасьчим коряс . Аволь , мон тонадынь сатстомо сень , мезем ули .
Мон содаса арасьчинтькак ды уличинтькак . Эрьва кода ды эрьва ладсо мон тонадынь эрямо , вачокс ды пешксекс , кажовчисэ ды уличисэ .
Те весемесь монень кирдеви Иисус Христос вельде , кона максы тень вий .
Ды ялатеке тынь парсте теиде , зярдо явинк мартон монь стакачитнень .
Тынсь , филиппансетне , содатадо : Македониясто монь туемадо мейле , зярдо ушодовсь Кенярксов кулянтень важодемам , ансяк тынк кемикурось кучнесь свал монень лезкс ярмаксо .
Тынь аволь весть кучниде Фессалоникавгак монень лезкс , кона монень пек эрявкшнось .
Тень мон кортан аволь сень кисэ , буто мон бажан вешемс пельденк казнеть . Мон бажан вана мезес : кадык тынк лездамось канды тенк седе покш касовкс-раштавкс .
Ней монень максозь весе , ды монь ули мик пек седе ламо сень коряс , мезе эряви . Эпафродит монень максызе весе , мезе тынь монень кучиде , ды ней монь ули весе эрявиксэсь . Тынк казнесь теке “ тантей чинесэ сувтамо ” , “ анокс , кона Пазонтень вечкевикс ды мельс туиця ” .
Ды кадык монь Пазось , Эсензэ ине сюпавчинзэ коряс , Христос Иисус вельде педе пес топавтсынзе весе тынк арасьчинк .
Шнамо Пазонтень , минек Тетянтень , пингеде пингес ! Аминь .
Ёвтадо шумбракстнемат Пазонь весе ломантненень , Христос Иисус марто вейсэндязтненень . Кучить тенк шумбракстнемат кемиця ялгатне , конат тесэ монь марто .
Пазонь весе ломантне кучить тенк шумбракстнемат , ды седе пек сетне , конат важодить Римень кесарень кудосонть .
Минек Иисус Христос Азоронть чанстесь улезэ весеменк тынк марто ! Аминь .
Павол , Пазонь мелень коряс Иисус Христосонь апостолось , ды Тимофей , кемиця ялганок , кучить шумбракстнемат
Пазонь ломантненень , Христос Иисус марто вейсэндязь кемевикс ялгатненень , конат эрить Колосса ошсо .
Улезэ тенк чансть ды седейоймамо Пазонть , минек Тетянть , пельде , ды Иисус Христос Азоронть пельде ! Тынк кисэ эсь озномасонок минь свал ёвтатано сюкпря минек Иисус Христос Азоронть Пазонстэнь ды Тетянстэнь .
Эдь минь маринек Христос Иисуснэнь тынк кемемадонк ды Пазонь весе ломантнень туртов вечкемадонк .
Те кемеманть ды вечкеманть чачты се седейнежедьксэсь , конань топавтомазо учи тынк менель лангсо . Те седейнежедьксэнть эйстэ тынь мариде уш сестэ , зярдо тыненк васенцеде пачкодсь видечинь валось – Кенярксов кулясь .
Те кулясь чачты-канды паро раштавкс ды срали весе масторлангонть келес . Тынк ютксояк сон срали се чистэнть саезь , зярдо тынь маринк сонзэ ды кармиде содамо Пазонь чанстенть истямокс , кодамокс сон алкукс улияк .
Тынь те кулянть маринк Эпафрасонь пельде . Сон – мартонок вейсэнь тевень теиця ды вечкевикс ялганок , кона кемевиксстэ важоди Христоснэнь , тыненк паронь кандомга .
Сон ёвтнесь тенек вечкемадонть , конань тыненк казизе Оймеялтось .
Вана мекс минь апак лотксе ознотано кисэнк се чистэнть саезь , зярдо маринек тынк эйстэ . Минь Пазонть пельде вештяно : максоволь Сон тенк Эсь Оймеялтсонзо сюпавсто-важовсто покш превейчи ды чарькодема , ды тень вельде кармавлиде домкасто содамо Пазонть мелензэ-арсеманзо .
Сестэ тынь эсь эрямосонк кармавлиде инелгавтомо Пазонть , весемесэ кандовлиде Сонензэ мельспаро , тейневлиде эрьва кодат паро тевть ды яла касовлиде Пазонть содамочисэнк .
Сонзэ инексчинь аонкставиця альмесь кадык кемекстатадызь тынк ды максы тенк вий печтямс стакачитнень ды цидярдомс . Кенярдозь
ёвтадо сюкпря Пазонтень ды Тетянтень , кона тердимизь минек саемс алтазь казненть : улезэ тарканок-таликанок Сонзэ ломантнень ютксо Валдонть Инязорксчисэнть .
Сон менстимизь минек чоподанть азорксчинзэ алдо ды ветимизь-совавтымизь Эсь вечкевикс Цёранзо Инязорксчинтень .
Христосонь кувалт миненек максозь идема-менстема Сонзэ верензэ вельде , лиякс меремс , пежетень нолдамо .
Христос – анеявикс Пазонть неявикс чачозо . Сон – Васень Цёра , кона весе теевксэнть лангсо сехте покш .
Эдь Сонзэ вийсэ Пазось теизе весементь менель лангсояк , мода лангсояк , неявиксэнтькак ды анеявиксэнтькак : вийтнень ды ветицятнень , прявтнэнь ды азорксчитнень . Весемесь теезель Сонзэ вельде ды Сонзэ туртов .
Сон ульнесь уш весемеденть икеле . Сон весементь кирди вейсэндязь-сюлмазь ды лувсо-ладсо .
Те Сон – Кемикуронть , лиякс , Эсензэ рунгонть , Прязо . Сон ушодкс , Васень Цёра , кона васенцекс вельмевтезь кулозьстэ , весемесэ васенцекс улемга .
Эдь Тетянть ульнесь мелезэ : эряволь-аштевель Цёранзо эйсэ Сонзэ обуцянь весе пешксечись .
Истя жо Тетянть ульнесь мелезэ Христос вельде ладямс Эсензэ марто весементь , ды Сонзэ крёст лангсо валозь веренть вельде Сон кемекстызе ладямонть весементь марто мода лангсояк ды менель лангсояк .
Тыньгак икелень шкасто эсь зыянов тевенк-арсеманк кувалт ульниде Пазонть эйстэ васоло ды молиде каршонзо .
Ней , мекевланк , Сон ладидизь тынк Эсензэ марто Христосонь мода лангонь рунгонзо куломанть вельде вана мекс : аравтомс тынк Эсь чачонзо икелев иневаньксэкс , асатыкстэмекс ды чумовтомокс .
Ансяк тыненк , нама , эряви седе товгак кеместэ ды апак кавтолдо аштемс кемемань юронть лангсо . Илядо чиреме-пурда седеень се нежедемастонть , конань казизе тенк Кенярксов кулясь , зярдо тынь сонзэ маринк . Те кулясь пачтязь масторлангонь весе ломантненень , ды мон , Павол , карминь важодеме сонзэ кандыцякс .
Ней мон кенярдкшнан тынк кисэ эсень майсематнесэ . Эсь рунгосон мон поладан-пештян педе пес сень , мезесь зярс а сатны Христосонь пиштематнесэ . Мон пиштян-майсян Сонзэ рунгонть , лиякс , Кемикуронть , кисэ .
Мон теевинь Кемикуронь важодицякс Пазонть се меленть-арсеманть коряс , конань топавтомась максозь монень . Сон кармавтсь монень пачтямс тыненк педе пес Пазонь валонть .
Пазонь те салавачись ламо пингень перть кекшезель весе ломантнеде . Ней жо Пазось сонзэ яволявтызе-панжизе Эсензэ кочкавтнэнень .
Пазось сайсь мель панжомс сыненст , кодамо ине ды сюпав весе раськетнень туртов анокстазь салавачись . Те салавачись вана мейсэ : Христос эри тынк эйсэ ды секс тынк учи менель лангонь инексчи .
Те Сондензэ минь пачтятано , эрьва ломаненть превс путтано ды тонавттано , весе эсь превейчинек тевс нолдазь , ды бажатано аравтомс эрьванть Пазонть икелев вийс совазекс , Христос Иисус марто вейсэндязекс .
Те бажамонть кисэ мон важодянгак прянь апак вансто ды ветян тюрема Христосонь пельде максовт покш вийсэнть , кона пек важоди монь эйсэ .
Монь мелем : содавлиде тынь , кодамо виев тюрема мон ветян тынк кисэ , ды Лаодикия ошонь кемицятнень кисэ , ды весе лиятнень кисэяк , кить монь сельмсэ эзимизь некшне .
Тень весе мон теян сень кисэ : кемекстамс седеенк , вейсэндямс тынк вечкемань сюлмосо . Сестэ тынь пачкодтядо сехте домка ды питнейдеяк питней чарькодемантень : тынь карматадо содамонзо Пазонь ды Тетянь ды Христосонь салавачинть .
Сонзэ эйсэ , Христоссо , кирдевить превейчинь ды содамочинь весе кекшезь сюпавчитне .
Тень мон кортан тыненк вана мекс : кадык кияк а саласынзе тынк превенк кенгелиця соланя кельсэнзэ-валсонзо .
Кадык мон монсь аволь тынк марто , оймем жо ялатеке мартонк . Ды мон кенярдкшнан , зярдо неян тынк кеме вейсэндямонк ды Христоснэнь покш кемеманк .
Секскак , бути тынь саинк эсь седеезэнк Христос Иисусонь кода Азоронть , сестэ эрядояк мартонзо вейсэндязь .
Нолдадо ундокст-корёнт Христос эйс , ды улезэ Сон тенк эрямонь юрокс . Кемекстадо прянк кемемасонть , конанень тынь тонавтозтядо . Бажадо касомс эйсэнзэ , сюкпрянь ёвтазь .
Ванодо , кияк аволидизь тапа кенгелиця философиянь чаво валтнэсэ , конатнень юрсо аштить ломанень путовт койтне-кирдатне ды мирэнть-масторонть ветиця вийтне , ансяк аволь Христос .
Христос эйсэ , Сонзэ рунгосо , эри-невтеви Пазонь весе пешксечись ,
ды Сонзэ марто вейсэндявоманть вельде тыненккак максозь эрямонь пешксечи . Христос – весе прявтнэнь ды азорксчитнень лангсояк Покш .
Сон тейсь тыненк керявтомаяк , ансяк аволь ломанень кедьсэ теезь киськепень керявтома . Христосонь теевть керявтоманть вельде тынк лангсто каявтозь-ёртозь колазь пежетев обуцянк .
Истя , нававтомасонть-лемдемасонть тынь ульниде теке калмазь Христос марто вейсэ ды вельмевтезьгак Сонзэ марто , секс мекс тынь кемиде Пазонтень , кона Эсь вийсэнзэ вельмевтизе кулозьстэ Христосонь .
Тынь икеле ульниде кулозекс эсенк пежетенк кувалт ды сень кувалт , мекс колазь обуцянк ульнесь теке апак керявто . Ансяк ней Пазось теидизь тынк эрицякс вейсэ Христос марто . Сон нолдынзе-простинзе минек весе пежетенек .
Сон нардынзе минек лангс сёрмадозь долктнень весе сынст вешемаст марто , конат аштесть минек каршо . Крёст лангс вачкодеманть вельде Сон ёртынзе сынст минек кинть лангсто .
Теньсэ Пазось саинзе оймеялтонь весе прявтнэнь ды азорксчитнень виест ды совавтынзе сынст визьксчамас весень икеле , зярдо Сон кецязь изнинзе сынст Эсензэ вельде .
Кадык кияк а суди эйсэнк сень кисэ , мезде тынь ярстадо ды симтядо , ловтадо эли а ловтадо тынь иень покшчитнень , ковонь чачоматнень ды оймсема читнень .
Весе те ансяк сень сулеезэ , мезентень эряви самс , алкуксчись жо – те Христос .
Кадык тынк а судить истят ломантне , конат вечкить невтеме пряст манчемань сэтьмечисэ ды сюконямо ангелтнэнень ды кирдевить-аштить сень лангсо , мезенть сынсь эзизь нее . Стяко сынь покшкавтнить пряст эсь превейчисэст , кона ялатеке ансяк ломанень .
Неть ломантне уш апак сюлма Прянть марто , Христос марто , кона анды-симди весе рунгонть ды вейсэнди сонзэ сантнэнь ды эзнетнень вельде . Истя весе рунгось касы-кемексты Пазонть мелензэ коряс .
Бути тынь кулыде Христос марто ды ней олякстомиде те масторлангонь ветиця вийтнеде , мекс эно тынь яла эрятадо кода сонзэ ломантне ? Мекс тынь топавттадо истят кармавтоматнень :
« Иля сае ! » , « Иля ярса ! » , « Иля токшеве ! » ?
Те весе ёми тевс нолдамодо мейле . Неть вешематне – ансяк ломанень теевть кармавтомат ды тонавтомат .
Истят кармавтоматне ансяк неявить превейкс . Сынь ялатеке ветить ломаненть эсензэ теевть сюконямос , манчемань сэтьмечис ды рунгонь муцявтомас . Секс сынь питневтеметь ды допрок а лездыть ломанентень кирдемс-онкстямс эсь колазь обуцянь мельтнень .
Истя , бути Пазось тынк вельмевтидизь Христос марто вейсэ , сестэ бажадо сенень , мезе менель лангсо , косо Христос озадо ашти Пазонть вить кедензэ ёно .
Арседе менеленседенть , аволь масторлангонседенть .
Эдь тынь кулыде , ды эрямонк Христос марто вейсэ кекшезь-ванстозь Пазонть кедьсэ .
Христос – тынк алкуксонь эрямонк . Зярдо Сон сы , сестэ Сонзэ марто тыньгак явсынк Сонзэ инексчинть .
Секскак тыненк эряви куловтомс весе сень , мезесь тынк эйсэ модалангонь обуцянть эйстэ : ускурямо , аваньксчи , визькс мельть , зыянов бажамот ды вардонь сельмечи , кона вейкеть аволь алкуксонь пазнэнь сюконямонть марто .
Весе тень кисэ Пазонть кежесь стардсынзе сетнень , конат а кунсолыть Сонзэ .
Зярдо-бути тыньгак эриде истя жо , зярдо ульниде неть пежетнень ало .
А вана ней тыненк эряви ёртомс весе тень : кеженть , ацирьгалеманть , зыяновчинть ! Сялдомат-покордамот ды амазы валт иляст лисне тынк кургсто !
Илядо кенгеле вейкенк-вейкенк туртов , эдь тынь уш каинк-ёртынк эсенк лангсто ташто ломаненть весе сонзэ лувонзо-коензэ марто .
Тынь оршавиде-вельтявиде од ломаньсэ , кона свал одкстоми , яла седе пек ды пек тееви эсь Теицянзо ёнов молицякс ды малавгады Пазонть алкуксонь чарькодемантень .
Ды тесэ уш весе вейкеть : арасть греккак , еврейгак , керявтозьгак , апак керявтояк , варваргак , скифкак , уреяк , олячисэяк . Ули ансяк Христос , Сон – весе ды весесэ !
Тынь Пазонь кочкавт , Сонзэ иневанькс ды вечкевикс ломанензэ . Секс уледе свал седеймарицякс , лиянень паронь теицякс , сэтьмекс , чевте седеекс , куватень кирдицякс-цидярдыцякс .
Маштодо вейкенк-вейкенк коронь кирдеме ды нолдамо-простямо вейкенк-вейкенк покордамонть . Кода Христос нолдынзе тынк чумонк , истя тыньгак тееде .
Весе неть паро ёнкстнэнь марто сехте пек оршаводо-вельтяводо вечкемасо , кона весементь сюлми вейс ды теи асатыкстэмекс .
Кадык путы тынк седеенк виде ки лангс Пазонь максовт седейоймамось , конанень Пазось тынк тердидизь кода вейке рунгонь пелькст . Ды свал ёвтадо Тензэ сюкпря !
Кадык Христосонь валось эри тынк эйсэ весе эсь сюпавчисэнзэ . Тонавтодо , путодо превс вейкенк-вейкенк эрьва кодамо превейчисэ . Седейстэ лисиця сюкпрянь ёвтазь , моравтодо Азоронтень псалмат , шнамо морот ды Оймеялтонь максовт морот .
Кадык весе , мезе тынь тейтядо , валсояк , тевсэяк , тееви Иисус Христос Азоронть лемсэ , Сонзэ вельде Пазонтень ды Тетянтень сюкпрянь ёвтазь .
Нить , максынк прянк мирденк кедь алов , кода лади теемс сетненень , кить кемить Азоронтень .
Мирдеть , вечкеде нинк , илядо уле сыненст казямокс-кежеекс .
Эйкакшт , весемесэ кунсолодо тетянк-аванк , эдь те Азоронтень мельспаро .
Тетят , илядо ацирьгавтне эйкакшонк , те теи сынст пелицякс-нусманякс .
Уреть , кунсолодо весемесэ масторлангонь эсенк азоронк ды тень тееде ванькс седейсэ ды Пазонть мельдензэ пелезь , аволь ансяк невтемань кисэ ды аволь ломаннень савтомга .
Весементь , мезенть тейтядо , тееде покш мелень путозь , кода Азоронть туртов , аволь кода ломаннень .
Кирдеде мельсэнк : тынь важодтядо Христос Азоронтень . Истя жо содадо : Сон макссы тенк алтазь казненть , конань анокстызе Эсь ломанензэ туртов .
А вана кие теи зыян , сенень пандовияк истямо жо зыянсо . Азоронть икеле весе вейкеть .
Азорт , тейнеде уренк марто парсте ды видестэ . Мельсэнк кирдеде : тынккак менель лангсо ули Азоронк .
Ознодо цидярдозь , ознома шкастонть уледе эрязат ды ёвтадо сюкпря Пазонтень !
Ознодо истя жо минек кисэяк : кадык Пазось панжсы миненек кенкшенть Сонзэ валонть пачтямонтень Христосонь салавачиденть , конань кисэ мон пекстазянгак .
Ознодо : кадык саты вием пачтямс те валонть истя чарькодевиксстэ , кода монень эрявияк теемс !
Ветядо прянк превейстэ акемицятнень марто , нолдадо тевс эрьва ён шканть .
Тынк валонк улезэ мельс туиця ды седейс токиця ; содадо , мезе ёвтамс эрьванть каршо .
Монь эйстэ весементь ёвтнесы тенк Тикик , монь вечкевикс кемиця ялгам , кемевикс важодицясь ды мартонок Азоронтень вейсэнь тевень теицясь .
Мон кучса сонзэ тыненк самай се тевенть марто : содамс тынк тевтнеде ды оймавтомс-кемекстамс седеенк .
Сонзэ марто мон кучса кемевикс ды вечкевикс кемиця ялганть Онесимень , кона тынксетнестэ вейкесь . Сынь ёвтнесызь тыненк весе , мезе тесэ юты .
Шумбракстнемат кучить тенк Аристарк , мартон пекстазь ялгам , ды Марк , Варнавань патянзо цёрась . Тыненк уш кучозель сонзэ коряс истямо вешема : бути сон сы тыненк , инеськеть , парсте вастынк сонзэ .
Истя жо кучи шумбракстнемат тенк Иисус , конанень весе мерить Юстус . Еврейтнень ютксто ансяк сынь важодить мартон вейсэ Пазонь Инязорксчинтень ды аштить монень алкуксонь нежекс .
Шумбракстнемат кучи тынсенк Эпафрас , Иисус Христосонь важо . Сон свал ашти-тюри тынк кисэ ознозь : аштевлиде тынь кеместэ , улевлиде вийс совазь ды улевель тынк эйсэ весе се , мезе тукшны Пазонть мельс .
Мон неян-кемекстан сень , кода сон , виень апак вансто , мелявтозь важоди тынк туртов ды Лаодикиянь ды Иераполень кемицятнень туртовгак .
Шумбракстнемат тыненк кучить Лука , минек вечкевикс ормаменстицясь , ды Демос .
Ёвтадо шумбракстнемат Лаодикиясо кемиця ялгатненень , истя жо Нимфаннэнь ды кемикуронтень , кона пурнавкшны сонзэ кудосо .
Зярдо те сёрмась ули ловнозь тынк кедьсэ , мейле ловновтынк сонзэ Лаодикиянь кемикуросояк . Тынсь истя жо ловнынк Лаодикияв кучозь монь сёрманть .
Ёвтадо Аркипнень : кадык сон , мезе лангскак апак вано , топавтсы се тевенть , кона тензэ максозь Азоронть пельде .
Сёрмадан ней эсень кедьсэ : шумбракстнемат Паволонь пельде . Илядо стувтне монь пекстамодонть . Пазонь чанстесь улезэ весеменк тынк марто ! Аминь .
Павол , Силуан ды Тимофей кучить шумбракстнемат Фессалоника ошонь кемикуронтень , кона эри вейсэндязь Тетя Пазонть марто ды Иисус Христос Азоронть марто . Улезэ тенк чансть ды седейоймамо Пазонть , минек Тетянть , пельде ды Иисус Христос Азоронть пельде !
Минь свал ёвтатано сюкпря Пазонтень весе тынк кисэ ды ледстнетяно эйсэнк минсенек озномасонок .
Пазонть ды минек Тетянть икеле минь апак лотксе кирдтяно мельсэнек , кода тынк кемеманк чачты тевень теема , кода вечкеманк чачты виевстэ важодема ды кода цидярдозь тынь нежедтядо минек Иисус Христос Азоронть лангс .
Пазонтень вечкевикс кемиця ялгат , минь содатано : Пазось кочкидизь тынк .
Эдь минь пачтинек тыненк Кенярксов кулянть аволь ансяк валсо , истя жо вийсэяк ды Иневанькс Оймеялтсояк ды домкасто кемезь сонзэ алкуксчинтень . Тынь жо содатадо , кода минь эринек тынк кедьсэ , тыненк паронь теемга .
Ды тынь теевиде минек ды Азоронть мельга молицякс , зярдо тынь саинк седеезэнк Кулянть стака лепштямотнень ютксо кеняркс марто , конань максызе Иневанькс Оймеялтось .
Истя тынь кармиде улеме невтемакс весе кемицятненень Македониясояк ды Акайясояк .
Тынк пельде Азоронть валось сравтневсь-кандтневсь аволь ансяк Македониява ды Акайява . Истя жо Пазонтень тынк кемемадонк кармасть содамо эрьва косо , секс миненек мезеяк уш а эряви кортамс теде .
Эдь сынь сынсь ёвтнить , кода тынь минек вастымизь , кода тынь велявтыде Пазонтень аволь алкуксонь пазтнэнь эйстэ ды кармиде важодеме эриця ды алкуксонь Пазонтень ,
ды кода кармиде учомо менельстэ Сонзэ Цёранть , конань Сон вельмевтизе кулозьстэ – Иисусонь , кона менстьсамизь минек сыця кеженть эйстэ .
Тынь тынсь содатадо , кемиця ялгат , минек самось тыненк эзь ульне стяконь тевекс .
Кода тынь содатадо , тыненк самодо икеле минь Филиппасо кандынек пиштемат ды покордамот . Пазось ялатеке макссь миненек смелчи пачтямс тенк Сонзэ Кенярксов кулянзо , виев каршо молеманть лангс апак вано .
Эдь минек тонавтома валось а кирди кодаткак манчемат , аванькс бажамот ды ёжовчи .
Мекевланк , Пазось минек варчавтнимизь-терявтнимизь ды , лангозонок кемезь , максызе тенек Эсь Кенярксов кулянзо . Секс минь сонзэ пачтятано истя : бажатано туемс ансяк вейкине Пазонть мельс , кона варчавтни-терявтни минек седеенек , аволь ломанень мельс .
Кода тынь содатадо , минь зярдояк эзинек савтне киненьгак нильтяня валсо ды минек арасельть салавань бажамонок эсенек лезэс . Пазось тень неиця-содыця .
Минь эзинек вешне шнамо ломантнень пельде , тынк кедьстэяк ды киньгак лиянь кедьстэяк .
Кода Христосонь апостолт , минек ульнесь виенек вешемс пельденк шнамо . Минь жо , мекевланк , ульнинек ютксонк чевтекс-сэтьмекс , кода потесэ андыця ава , кона покш мелень путозь яки эсь эйкакшонзо мельга .
Миньгак истя жо седей лембесэ вечкилидизь тынк ды , натой , ульнинек анокт путомс тенк эсь ойменеккак , аволь ансяк максомс Пазонь Евангелиянть . Вана кодамо вечкевиксэкс тынь миненек теевиде !
Кемиця ялгат , тынк мельсэ , нама , аштить , минек стакачитне ды пильге лангсто правтыця важодемась . Зярдо минь пачтинек тенк Пазонь Кенярксов кулянть , важодинек читькак , ветькак , а улемс киненьгак тынк эйстэ кирьгасо кевекс .
Тынь ды Пазось сень неицятне-содыцятне , кода ваньксстэ , видестэ ды пародо-парсте минь ветинек прянок тынк , кемицятнень , марто .
Теньгак тынь содатадо : минь тейнинек эрьванть тынк марто истя , кода тетясь тейни эсь эйкакшонзо марто .
Минь кемекстынек эйсэнк , энялдынек ды кеместэ вешинек пельденк : эрявлиде тынь Пазонть мелензэ коряс , кона терди тынк совамо Эсензэ Инязорксчинтень ды явомо инексчинзэ .
Минь апак лотксе ёвтатано сюкпря Пазонтень сень кисэяк : зярдо тынь саинк седеезэнк Пазонь валонть , конань маринк минек пельде , тынь саинк сонзэ аволь кода ломанень вал , а кода Пазонь вал , кона алкукс истямокс улияк ды теи эсь тевензэ тынк эйсэ , конат кемить .
Эдь тынк марто , кемиця ялгат , лиссь теке жо , мезе лиссь Христос Иисуснэнь кемицятнень марто Иудеянь кемикуротнесэ . Тыньгак кирдиде эсенк раськенть пельде секень , мезенть тонатне еврейтнень пельде .
Еврейтне маштызь Иисус Азоронтькак , кода маштнизь Сонзэ пазмарицятнень , ды минеккак пансесть . Сынь а тукшныть Пазонть мельс ды молить весе ломантнень каршо .
Сынь а нолдыть минек лия раськетненень идема кулянть пачтямо . Истя сынь пештить-ламолгавтыть эсь пежетест . Ней , окойники , Пазонь кежесь уш прась лангозост .
Кемиця ялгат , зярдо миненек савсь явомс мартонк нурькине шкас – ансяк рунгосо , аволь оймесэ , – минь яла седеяк покш мельсэ бажинек неемс тынк .
Секскак , минек ульнесь меленек самс тыненк , – монь , Паволонь , те мелесь ульнесь аволь весть эли кавксть , – ансяк Сатанась пиризе кинек .
Эдь кить улить минек седейнежедьксэкс , минек кенярксокс , минек изнямонь каштазокс , кода аволь тынь . Тынк эйсэ минь карматано шнамо прянок минек Иисус Христос Азоронок икеле , зярдо Сон сы !
Эдь алкукскак тынь – минек прянь шнамо тарканок ды кенярксонок !
Минек арасель виенек улемс седе тов явозь тынк эйстэ , секскак сынек мельс кадовомс Афинас ськамонок ,
а тыненк кучинек Тимофеень , минек кемиця ялганок ды Пазонь важонть , кона минек марто теи вейсэнь тев , пачти Христосто Кенярксов кулянть . Сон виевгавттадызь тынк ды кемекстасы кемеманк .
Кадык кияк а кавтолдозеви неть лепштямотнеде . Эдь тынь тынськак содатадо : те минек уцясканок .
Зярдо минь ульнинек тынк кедьсэ , сестэ икелев ёвтакшнынек тенк : минек учить лепштямот-пиштемат . Истя теевськак , кода тынь содатадо .
Секс , зярдо монь маштсь вием кирдемс седе тов , сестэ мон кучия Тимофеень содамс-теемс тынк кемемадонк . Мон пелинь : паряк Снартневтицясь правтыдизь-пурдавтыдизь тынк виде ки лангсто ды минек стака важодемась теевсь стякокс .
Ней вана Тимофей ансяк велявтсь тынк кедьстэ миненек ды кандсь тенек паро кулят тынк кемемадонк ды вечкемадонк . Сон ёвтась сендеяк , кода тынь свал вансттадо минденек паро ледстнемат ды палтадо покш мельсэ неемс минек , кода миньгак тынк .
Кемиця ялгат , секскак весе минек стакачитнень ды лепштямотнень ютксо тынк кемемась оймавтымизь-кемекстымизь минек .
Эдь ней минь таго эрятано , бути тынь кеместэ аштетядо Азоронть марто вейсэндязь .
Кода миненек пачтямс валсо седейёжонь сюкпря Пазонтень тынк кисэ ды весе се кенярксонть кисэ , конаньсэ минь кецнетяно кисэнк минек Пазонть икеле ?
Минь седейстэ лисиця мельсэ ознотано читькак , ветькак : максоволь тенек Пазось вастовомс мартонк ды топавтомс тынк кемеманть сеньсэ , мезесь а сатны эйсэнзэ .
Кадык Сонсь Пазось , минек Тетясь , ды минек Иисус Христос Азорось панжсызь тенек кинть тыненк .
Кадык Азорось яла покшолгавтсы-ламолгавтсы тынк вечкеманть вейкенк-вейкенк туртов ды весе лиятнененьгак ды тейсы истямо вечкемакс , конаньсэ миньгак вечктядызь тынк .
Ды кадык Азорось кемекстатадызь тынк : улемс тыненк ачумондовицякс ды иневаньксэкс Пазонть , минек Тетянть , икеле се чистэнть , зярдо минек Иисус Христос Азорось сы весе Эсь ломанензэ марто . Аминь .
Истя , кемиця ялгат , тынь тонадыде минек пельде , кода эрямс ды улемс Пазонтень мельспарокс . Христос Иисусонь лемсэ энялдтано тенк ды тердтяно эйсэнк : бажадо теньсэ касомс седе товгак .
Тынь жо содатадо , кодат кармавтомат минь максынек тенк Иисус Азоронть пельде .
Эдь Пазонь мелесь сеньсэ : алтавлинк тынь эсь прянк Сонензэ ды аволинк кая прянк усксевемас-ускурямос .
Эрьвась эйстэнк маштозо саеме эстензэ ни Пазонть мелензэ коряс ды паро койсэ .
Тень илядо тейне визькс мелень топавтомань кисэ , кода тейнить лия раськенсетне , конат а содасызь Пазонть .
Илядо арсеяк неть тевтнесэ покордамс кемиця ялганк-братонк эли саемс пельдензэ эстеть лезэ . Азорось пандсы чумонть весе тень кисэ , кода минь тыненк икеле уш ёвтакшнынек ды ламоксть кеместэ кортакшнынек .
Пазось тердимизь минек эрямс Сонензэ алтазь эрямосо , аволь аваньксчисэ .
Истямо ладсо , кие ёрты-кады неть превспутоматнень , се ёрты аволь ломаненть , а Пазонть , кона макссь миненек Иневанькс Оймеялтонзо .
Кемиця ялганк вечкемадо сёрмадомскак тыненк а эряви , эдь Сонсь Пазось тонавтыдизь тынк вейкенк-вейкенк вечкеме .
Тынь истя тейнетядояк весе кемиця ялганк марто , конат эрить Македониясо . Кемиця ялгат , энялдтано тенк , бажадо касомс теньсэ седе товгак .
Ловодо питнейкс сэтьме эрямонть . Кадык эрьвась теи эсь тевензэ ды анды прянзо эсензэ кедьсэ важодезь , кода минь тыненк кортнинек-кармавтнинек .
Сестэ акемицятнеяк кармить ловомо тынк ды мейсэяк а карматадо содамо арасьчи .
Кемиця ялгат , монь ули мелем ёвтамс тенк сень , мезе карми улеме кулозтнень марто . Аволиде ризнэ-мелявто , кода лиятне , конатнень арась седейнежедьксэст .
Бути минь кемтяно Иисусонь куломантень ды вельмемантень , сестэ истя жо кемтяно : Пазось эрямос ветясынзе Иисус марто сетнень , кить кулость Сонензэ кемезь .
Эдь тень минь кортатано тыненк Азоронть валсо : минь , Азоронть самс эрицякс тезэнь кадовицятне , ялатеке а икельдясынек кулозтнень .
Зярдо каяты кармавтыця-тердиця серьгедемась ды архангелэнь вайгелесь ды зярдо зэрьксты Пазонь торамось , сестэ Сонсь Азорось валги менельстэ . Ды сеть , конат кулость Христоснэнь кемезь , вельмить васняяк .
Седе мейле минь , эрицякс тезэнь кадовозтне , ультяно саезь-салазь пель лангсо мартост вейсэ менелев Азоронть вастомо . Ды истя минь свал карматано улеме Азоронть марто .
Вана истя , кемекстадо вейкенк-вейкенк эйсэ неть валтнэсэ .
Кемиця ялгат , шкатнень ды аравтозь читнень эйстэ а эряви тыненк сёрмадомскак .
Эдь тынь тынсь пек парсте содатадо : Азоронть чись сы апак учо , салыця ладсо веть .
Зярдо ломантне кармить кортамо : « Эрьва косо сэтьмечи ды лув-лад » , сестэ сынст апак учо стардсынзе ёмамось , кода пешксесэ аванть ушодовкшныть чачтомань майсематне , ды сынь кодаяк уш а оргодевить .
А тынь , кемиця ялгат , аволь чоподачисэ , ды се чись а стардтадызь тынк апак учо , салыця ладсо .
Эдь весе тынь валдонь ды чинь эйкакшт . Минь а ультяно вень ды чоподань эйкакшокс .
Секскак , эрде , а карматано удомо , кода лиятне ! Ультяно анокт ды валдо превсэть !
Эдь удыцятне удыть веть , ды винань вечкицятнеяк симить-лекить веть .
Минь , чивалдонь эйкакштнэ , мекевланк , ультяно валдо превсэ , оршасынек кшнинь панарокс кемеманть ды вечкеманть , путсынек прязонок шлёмокс седейнежедьксэнть идеманть лангс !
Эдь Пазось аравтсь миненек идема , кона максови тенек Иисус Христос Азоронок вельде , аволь чумонь пандома .
Христос кулось минек кисэ ды секс минь карматано эрямо Сонзэ марто вейсэ , сень лангс апак вано : эрицятано минь эли кулозтяно .
Секскак кемекстадо ды кастодо-кепедеде вейкенк-вейкенк эйсэ , кода тынь тейтядояк .
Кемиця ялгат , энялдтано тенк : ловодо сетнень , кить пек ламо важодить тынк ютксо , кить Азоронть марто эрямосонк аштить тынк прявтокс ды путыть эйсэнк превс .
Улезэ сыненст тынк ёндо покш мелень путома ды вечкема се тевенть кисэ , конань сынь теить . Эрядо вейкенк-вейкенк марто ладязь .
Кемиця ялгат , минь энялдтано тенк : путодо превс нузялдыцятнень , кемекстадо аволь кеме ойметнень , уледе нежекс лавшотненень , весе марто уледе коронь кирдицякс .
Ванодо : кияк киненьгак кеж илязо пандо кежсэ . Мекевланк , свал бажадо теемс паро вейкенк-вейкенк туртов ды весе лиятнень туртовгак .
Свал кенярдодо .
Апак лотксе ознодо .
Весементь кисэ ёвтадо сюкпря . Те Пазонть мелезэ тыненк , Христос Иисуснэнь кемицятненень .
Илядо мадсте Пазонь Оймеялтонь толонть ,
илядо лово стякокс пазмарицянь валтнэнь .
Ялатеке весементь ванкшнодо эрьва ёндо , саеде сень , мезесь паро .
Кирдеведе ве ёно эрьва кодамо зыяндонть .
Кадык Сонсь Пазось , седейоймамонь лисьмапрясь , тейтядызь тынк педе пес Эстензэ алтазекс . Ды кадык весе тынк эйсэ : оймеялтонккак , ойменккак ды рунгонккак – ванстови ачумондовиксэкс минек Иисус Христос Азоронть самочис .
Тынк Тердицясь кемевикс , ды Сон тейсы тень .
Кемиця ялгат , ознодо минек кисэяк .
Шумбракстнеде весе кемиця ялгатнень марто Пазонь ломанень паламосо .
Азоронть лемсэ вешан пельденк : ловнынк те сёрманть весе иневанькс кемиця ялгатненень .
Минек Иисус Христос Азоронть чанстесь улезэ тынк марто ! Аминь .
Павол , Силуан ды Тимофей кучить шумбракстнемат Фессалоника ошонь кемикуронтень , кона эри вейсэндязь минек Тетя Пазонть марто ды Иисус Христос Азоронть марто .
Улезэ тенк чансть ды седейоймамо минек Тетя Пазонть пельде ды Иисус Христос Азоронть пельде !
Кемиця ялгат , миненек свал эряви ёвтамс сюкпря Пазонтень тынк кисэ . Те виде , секс мекс тынк кемемась седе пек касы ды касы , ды тынк вечкемась вейкенк-вейкенк туртов яла покшолгады-ламолгады .
Секскак минь минськак Пазонь кемикуротнень икеле шнатано прянок тынк эйсэ , цидярдоманк ды кемеманк эйсэ весе пансематнень ды лепштямотнень ютксо , конатнень тыненк савкшны кирдемс .
Те весе невти Пазонь виде судонть ды аноксты тынк Сонзэ Инязорксчинзэ туртов , конань кисэ тынь майсетядояк .
Пазось виде : Сон пандсы пиштемасо сетненень , конат тыненк кандыть пиштема .
А вана тыненк , конатне течи кандыть пиштемат , Сон минек марто вейсэ максы оймамо се чистэнть , зярдо Иисус Азорось сы менельстэ Эсь виев ангелэнзэ марто
кирвиця тол потсо . Сестэ Сон пандсы чумонть сетненень , конатнень арась мелест содамс Пазонть ды конатне а кунсолыть-топавтыть Кенярксов кулянть минек Иисус Христос Азородонть .
Сыненст чумонь пандомакс карми улеме пингеде пингень ёмамо , лиякс , явома Азоронть эйстэ ды Сонзэ виензэ ды сияждыця инексчинзэ эйстэ .
Истя тееви се чистэнть , зярдо Сон сы ды ули шназь Эсензэ ломанензэ эйсэ ды инелгавтозь весе сетнень эйсэ , кить кемезевсть Тензэ . Сынст ютксо ультядо тыньгак , конат кемезевсть минек пачтявт кулянтень .
Секскак минь свал ознотано кисэнк : кадык Пазось тейтядызь тынк сатышкасто анокстазекс се эрямонтень , конанень тердидизь . Кадык топавтсынзе Эсь вийсэнзэ весе тынк бажамонк паронтень ды тевенк , конатне невтить кемеманк .
Истя тынь карматадо шнамо минек Иисус Христос Азоронть лемензэ , ды Сон карми шнамо тынк . Те тееви минек Пазонть ды Иисус Христос Азоронть чанстест коряс .
А вана ней кортатано минек Иисус Христос Азоронть самодонзо ды седе , кода минек пурнасамизь Сонензэ . Кемиця ялгат , энялдтано тенк :
иляст сеске чаракадо превенк ды илядо талакале-тандале кодамояк пазмарицянь валдонть , тонавтомадонть эли сёрмадонть , кона , келя , минек пельде . Сынст эйсэ буто ёвтазь : « Христосонь чись уш сы » .
Киненьгак мейсэяк илинк максо прянк ильведстемс-манямс . Эдь те чиденть икеле карми улеме покш потамо-велявтома Пазонть эйстэ ды невтьсы прянзо пежетень ломанесь , кона максозь-судязь ёмамос .
Те каршомолицясь путсы-ловсы прянзо сехте покшокс весеме лангсо , конанень мерить паз эли сюконямо тарка . Сон озы Пазонь кудос кода Паз ды яволявтсы эсь прянзо Пазокс .
Паряк тынь эзинк стувто ? Мон тыненк кортакшнынь тень эйстэ уш сестэ , зярдо ульнинь тынк кедьсэ .
Тынь истя жо содатадо , мезесь кирди койтемечинь ломаненть невтемс прянзо шкадонзо икеле .
Эдь койтемечинь виесь уш важоди салава . Ансяк эряви саемс кинзэ лангсто сень , кие кирди сонзэ .
Ды сестэ лиси лангс те койтемечинь ломанесь , конань Иисус Азорось куловтсы Эсензэ кургсто лисиця оймекоштсонзо ды маштсы-ёмавтсы Эсензэ сияждомасонзо се чистэнть , зярдо Сон сы .
Койтемечинь ломаненть самось – те тевесь Сатананть . Те самось карми невтевеме эрьва кодамо вийсэ ды кенгелиця-ильведстиця тамашасо ды дивань тевсэ
ды эрьва кодамо авидечинь манчемасо . Неть манчематнес понгить сеть , конат ютыть ёмамос , секс мекс сыненст эзь вечкеве Пазонть видечись , конань вийсэ сынь улевельтькак идезь .
Тень кисэ Пазось кучи лангозост манчевемань покш вий , ды секс сынь кармить кемеме кенгелемантень .
Истя кармить улеме судязь весе сетне , кить эзть кеме видечинтень ды кинень вечкевсь авидечись .
Азоронтень вечкевикст , кемиця ялгат , миненек свал эряви ёвтамс сюкпря Пазонтень тынк кисэ . Сон тынк ушодкссто саезь кочкидизь пачкодемс идемантень , секс мекс Оймеялтось теи эйсэнк Пазонтень алтазь ломанекс ды секс мекс тынь кемтядо видечинтень .
Тенень Сон тердидизь тынк Кенярксов кулясонть , конань минь пачтинек тыненк . Сестэ тынь явсынк минек Иисус Христос Азоронть инексчинзэ .
Истямо ладсо , кемиця ялгат , аштеде-кирдеведе кеместэ се тонавтомасонть , конанень минь тынк тонавтыдизь икеленк ёвтазь валсо эли кучозь сёрмасо !
Ды Сонсь Иисус Христос Азоронок ды Пазось , минек Тетянок , кона минек вечксамизь ды кона Эсь чанстензэ кувалт казимизь минек пингеде пингень важдамосо-оймамосо ды паро седейнежедькссэ , –
кадык важдасызь-оймавтсызь седеенк ды виевгавттадызь тынк эрьва кодамо паро тевс-валс .
Ды меельцекс , кемиця ялгат , ознодо минек кисэ . Кадык Азоронть валось куроксто пачкодевель эрьва ков ды улевель шназь лиятнень ютксояк , кода тынк ютксо .
Ознодо сень кисэяк , кадык Пазось ванстсамизь минек апаро ды зыянонь кандыця ломантнеде , эдь аволь весень ули кемемаст .
А вана Азорось кемевикс . Сон виевгавттадызь ды вансттадызь апародонть .
Азорось миненек максы кемема тынк лангс : тынь топавттадо ды карматадояк топавтомо сень , мезе минь тыненк кармавттано .
Ды кадык Азорось аравтсынзе-ветясынзе тынк седеенк Пазонь вечкемантень ды Христосонь цидярдомантень .
Кемиця ялгат , Иисус Христос Азоронок лемсэ кармавттано тенк : кирдеведе ве ёно эрьва кемиця ялганть эйстэ , конась эри нузякссто , тевтеме ды а моли минек максовт тонавтоманть мельга .
Тынь тынсь содатадо , кода тыненк эряви теемс минек ладсо . Тынк кедьсэ минь тевтеме эзинек аштекшне .
Кинь кедьсэяк кши сускомне стяко эзинек сэве , мекевланк , важодинек чинек-венек , виень апак жаля , а улемс киненьгак тыненк кирьгасо кевекс .
Куш минек ульнесь азорксчинек вешемс пельденк лезкс , ансяк минь истя ялатеке эзинек тее , эдь минек ульнесь меленек максомс тыненк невтевкс . Кадык эрьвась эйстэнк тейневель минек ладсо .
Зярдо минь ульнинек тынк кедьсэ , сестэ уш минь тыненк кармавтнинек : кинь арась мелезэ важодемс , се кадык а ярсыяк .
Минь теде кортатано вана мекс : минь марятано , тынк улить зярыя ломаненк , конат нузялдыть , важодемскак а важодить , а эсь пряст эцить эрьва тевс .
Неть ломантнень минь кармавттано ды тердтяно минек Иисус Христос Азоронть лемсэ сэтьместэ важодеме ды эсест вийсэ пряст трямо .
Тынь жо , кемиця ялгат , паронь теемстэ илядо сода сизема .
Бути кияк а кунсолы сень , мезде минь сёрмадтано те сёрмасонть , сестэ кундынк сонзэ эсенк мельс : илядо пшкале тензэ ды кадык сонензэ карми улеме визькс !
Ялатеке илядо лово сонзэ эсенк ятокс , мекевланк , путодо эйсэнзэ превс кода кемиця ялганк .
Кадык Сонсь Азорось , седейоймамонь лисьмапрясь , максы тенк седейоймамо , свал ды эрьва кода . Улезэ Азорось весеменк тынк марто !
Шумбракстнеманть мон , Павол , сёрмалян тезэнь эсень кедьсэ . Истя тешкстнян эрьва сёрмам .
Минек Иисус Христос Азоронть чанстесь улезэ весеменк тынк марто ! Аминь .
Павол , Иисус Христосонь апостолось , конань аравтызе Пазось , минек Идицясь , ды Христос Иисус Азорось , минек седейнежедьксэсь ,
кучи шумбракстнемат Тимофейнень , кемемань коряс сонзэ алкуксонь цёрантень . Улезэ теть чансть , седеймарямо ды седейоймамо минек Тетя Пазонть пельде ды минек Христос Иисус Азоронть пельде !
Македонияв туемстэ мон энялдынь теть кадовомс Эфессэ вана мекс : тонеть эрявсь кармавтомс кой-конатненень , иляст пачтне лия тонавтомат ,
ды иляст яво мель ёвкстнэнень ды кезэрень шкань покштятнень лемень певтеме кортавтоматненень . Сынь ветить аэрявикс пелькстамотнес-спорямотнес ды а кандыть кодамояк лезэ Пазонтень кемемань кастомантень .
Те кармавтоманть бажамозо – кирвазтемс вечкема , кона лиси ванькс седейстэ , паро-виде оймеёжосто ды алкуксонь кемемасто .
Кой-конат потасть-мурдасть весе тень эйстэ ды ваясть стяконь келень-валонь таргсемас .
Сынст мелест улемс Койс тонавтыцякс , ансяк сынь а чарькодить сень , мезде кортыть , ды сеньгак , мезенть виевстэ кемекстыть валсост .
Минь содатано : Коесь паро сестэ , бути сонзэ кода эряви нолдасак тевс .
Ды чарькодьсак : Коесь аравтозь-путозь аволь видечисэтненень , мекевланк , Коень колсицятненень , акунсолыцятненень , пазтомотненень ды пежетевтненень . Сон истя жо путозь визькстэметненень ды нарьгицятненень , ломанень ды мик тетянь-авань маштницятненень .
Коесь сёрмадозь ускурицятненень , цёра цёра марто удсицятненень , ломанень салыцятненень , кенгелицятненень ды авидестэ божицятненень-пежетькстыцятненень ды весе сетненень , кить молить шумбра тонавтоманть каршо .
Те тонавтомась кирдеви шназь-чанстязь ды ине Пазонть Кенярксов кулясонть . Те кулянть пачтямонзо Пазось максызе монень .
Ёвтан сюкпря минек Христос Иисус Азоронтень , кона макссь монень вий . Ёвтан Сонензэ сюкпря секс , мекс Сон ловимим монь кемевиксэкс ды аравтымим Эстензэ важодеме ,
монь , кона икеле ульнесь Сонзэ сюдыцякс , пансицякс ды нарьгицякс-покордыцякс . Пазось жо путызе монень седеймарямонзо секс , мекс мон эсень акемемам коряс а содылинь , мезе тейнинь .
Минек Азорось сюпавсто валызе монь лангс Эсь чанстензэ , истя жо макссь монень кемема ды вечкема Христос Иисус вельде .
Неть валтнэ видеть ды эрявить путомс седейс : Христос Иисус сась масторлангс идеме пежетевтнень , конатнень ютксо мон сехте пежетевесь .
Ансяк Пазось путызе монень седеймарямонзо вана мекс : Иисус Христос невтевлизе васенцекс монь лангсо Эсензэ куватень цидярдоманзо . Монь лангс ванозь , лиятнеяк теде мейле кармавольть кемеме Тензэ ды совавольть пингеде пингень эрямос .
Пингеде пингень Инязоронтень , акулыця , анеявиця , вейкине превейдеяк превей Пазонтень шнамо ды инексчи пингеде пингес ! Аминь .
Цёрынем , Тимофей , те кармавтоманть мон максан тонеть пазмарицянь валтнэнь коряс , конат икеле ульнесть ёвтазь тондеть : ветяк неть валтнэнь лангс нежедезь паро тюрема ,
ванстык кемемат ды ванькс оймеёжот . Конат-конат сонзэ ёмавтызь , ды кемемасткак ваясь , кода венч иневедьс .
Истятнэ Гименей Александр марто , конатнень мон максынь Сатананень . Кадык тонадыть ды а кармить Пазонть нарьгакшномо-покордакшномо !
Секскак васняяк энялдан теть вана мезень кувалт : вешематне , озноматне , энялдоматне , сюкпрянь ёвтамотне улест ютавтозь-ветязь весе ломантнень кисэ .
Инязортнэнь ды весе прявтнэнь кисэяк эряви озномс . Те максы миненек эрямс сэтьместэ ды ладямосо , Пазонть мелензэ ванозь ды парокойсэ .
Те паро ды вечкеви Пазонтень , минек Идицянтень ,
конань мелезэ идемс весе ломантнень ды ветямс-пачтямс сынст видечинь чарькодемантень .
Эдь Пазось вейке , ды Пазонть ды ломантнень ютксо тевень якавтыцяськак вейке – те ломанесь Христос Иисус ,
кона максызе Эсь прянзо весень идемань-рамамонь кисэ . Истя Сон кармась улеме Пазонть пельде аравтозь шкасто идемань невтиця тешксэкс .
Тень кисэ Пазось аравтымим монь Сонзэ кулянь кандыцякс ды апостолокс , лия раськетнень кемемантень ды видечинтень тонавтыцякс . Христос марто вейсэндязь , мон кортан видечи , а кенгелян .
Монь ули мелем : эрьва косо озновольть цёратне ды кепсевельть кедест ванькс мель марто , кежтеме ды кавтолдомавтомо .
Аватнень коряскак монь истямо мелем : сыненст эряви оршамс сельмес а каявиця оршамосо ды наряжамс-мазылгавтомс эсь пряст виздезь ды паро коень кирдезь , аволь черькодавкссо , сырнесэ , питней эрьгесэ ды сюпав оршамосо .
Кадык сынь мазылгалить паро тевсэ , кода лади аванень , конат апак кекше невтить эсь пряст Пазнэнь кемицякс .
Кадык авась кунсолы тонавтоманть чатьмонезь , алкуксонь сэтьме лувсо-ладсо .
Мон а мерян авантень тонавтомс ды кирдемс кедензэ ало цёранть . Кадык чатьмони .
Эдь васняяк ульнесь теезь Адам , мейле Ева .
Ды ильведстезь-манязь ульнесь аволь Адам , ильведстезь-манязь ульнесь авась , ды истя сон прась пежетьс .
Ялатеке сонгак идезь ули кода эйкакшонь чачтниця , бути карми эрямо кемемасо ды вечкемасо ды карми ветямо сэтьме , Пазонтень алтазь эрямо .
Неть валтнэ видеть : бути кие бажи улемс кемикуронь ветицякс-ваныцякс , се бажи паро тевс .
Кемикуронь ветицянтень-ваныцянтень эряви улемс чумовтомокс , вейке нинь мирдекс , валдо превекс , ванькс мельсэ эрицякс , парсте прянзо ветицякс , видеоймекс , инжень вечкицякс , ёроков тонавтыцякс .
Сон улезэ а симицякс , а тюрицякс , а маштнетицякс , аволь эстензэ лезэнь визькстэме вешницякс , мекевланк , чевте седеекс , лия марто ладицякс , ярмак мельга а правтыцякс .
Сонензэ эряви ветямс эсь кудораськензэ вадрясто ды трямс-кастомс эйкакшонзо кунсолыцякс ды весень ловицякс .
Эдь кие а машты эсь кудораськензэ ветямо , арази се карми улеме Пазонь кемикуронть кисэ мелявтыцякс ?
Илязо уле сон сетнень ютксто , конат аволь умок кемезевсть Пазонтень . Истямотне шождасто кармить пряст верьга кандомо ды понгить судс Идемевсенть ладсо .
Сонзэ коряс улест паро кулят эрьва косо , аволь ансяк кемикуросо , ды истямо ладсо сон илязо тееве ломанень кортавтомакс ды илязо понго Идемевсень кедьс-коморс .
Кемикуронь лездыцятнеяк улест шнавиця ломанть , аволь кавто чачосот , вина мельга а правтыцят , уличи мельга а пансицят ;
ды сыненст ванстома кемемань салавачинть ванькс оймеёжосо .
Васняяк сынст истя жо эряви варчавтнемс-терявтнемс ды , бути сынь ачумондовицят , сестэ кадык важодить .
Истя жо аватнененьгак улема шнавиця ломанекс , лиянь а кортавтыцякс , валдо превекс , весемесэ кемевиксэкс .
Кемикуронь лездыцятне улест вейке нинь мирдекс ды маштост эсь эйкакшост ды кудораськест парсте ветямо .
Кить парсте важодить , сеть теевить содавиксэкс-лововиксэкс кемикуросонть ды пештявить Христос Иисуснэнь кемемань покш вийсэнть .
Тень сёрмадан тонеть истямо кемема марто : курок теть сан .
Ды бути курок а пачкодян , сестэ тон те сёрмастонть содавлить , кода эряви ветямс прянть Пазонь кудосотнень ютксо , эриця Пазонь Кемикуросонть , кона ули видечинть нежедьксэкс ды юрокс .
Нама , минек кемеманть салавачись вельть ине – Пазось сась ломанень рунгосо , Оймеялтось невтизе Сонзэ видечинзэ , ангелтнэ неизь Сонзэ , раськетненень пачтясть Эйстэнзэ куля , Сонензэ кемезевсть масторлангсонть , ды Сон кепедезель менелень инексчис .
Оймеялтось чарькодевиксстэ корты : меельце шкатнестэ кой-кить потыть кемемадонть . Сынь кармить кунсоломо кенгелиця-манчиця оймеялтнэнь ды идемевстнень тонавтоматнень .
Неть тонавтоматне сыть-кемекставить кавто чачосо кенгелицятнень вельде , конатнень оймеёжост клеймазь-тешкстазь теке сыртезь кшнисэ .
Сынь а мерить урьвакстомс ды ярсамс кой-кона ярсамопельденть . Пазось жо теизе сонзэ сень кисэ : кадык сеть , кить кемить ды содасызь видечинть , ярсыть эйстэнзэ сюкпрянь ёвтазь .
Весе , мезенть теизе Пазось , паро , ды а эряви ёртомс мезеяк , зярдо сон саеви сюкпря марто ,
секс мекс сон тееви иневаньксэкс Пазонть валсо ды озномасо .
Зярдо тон максат истят превспутомат кемиця ялгатненень , сестэ улят Иисус Христосонь вадря важокс , кона трязь-кастозь кемемань валсо ды паро тонавтомасо , конань мельга тон , Тимофей , туить .
Кирдевть ве ёно пазтомо ды аэрявикс побаскатнеде , ды пек бажак эрямо Пазонть мелензэ коряс .
Бажамось рунго виень кемекстамонтень лезэв аламосо , а вана Пазонь мелень коряс эрямось лезэв эрьва мейсэ . Сонзэ эйсэ ули алтамо неень ды икелепелень эрямодонть .
Неть валтнэ видеть ды эрявить путомс седейс .
Секскак минь , сиземань апак сода , важодтяно ды кирдтяно покордамот , эдь минь кемтяно-нежедтяно эриця Пазонть лангс , конась весе ломантнень Идицяст , ды васняяк кемицятнень .
Вана тень кармавт ды истя тонавт .
Кадык кияк а ваны лангозот верде секс , мекс тон одат . Тон жо кемицятненень ульть невтевксэкс валсот , прянь ветямосот , вечкемасот , оймеялтсот , кемемасот ды ваньксчисэть .
Монь самс ютавт шкат кемицятненень Пазонь Сёрмадовксонть ловномасо , превс путомасо , тонавтомасо .
Иля стувтне Оймеялтонь казнеденть , конась максозель тонеть пазмарицянь валтнэнь коряс , зярдо кемикуронь прявтнэ путнизь кедест тонь лангс .
Тейть весементь тень седеень путозь ды покш мельсэ , ды сестэ весе несызь тонь теветь-изнявксот .
Вант эсеть эрямот мельга ды сень мельгаяк , мезес тонавтат . Седе товгак тейть истя , сестэ тон идесыть эсь пряткак ды эсеть кунсолыцятненьгак .
Сыре цёранть кежевстэ иля мурне , мекевланк , превс путт эйсэнзэ энялдозь-лацезь , теке эсеть тетять . Тондеть одтнэнь марто кортнек , теке эсеть ялаксот марто .
Сыре аватненень пшкалек теке аватень ; сетненень , конат тондеть одт , теке сазоротень , ванькс мельсэ .
Ловт доватнень , конат алкукс ськамост .
Бути жо дованть улить эйкакшонзо эли нуцьканзо , сестэ васняяк сыненст эряви невтемс эсест кемемаст тевсэ : кадык сынь тонадыть мелявтомо эсь кудораськест кисэ ды истя пандомо тетятнень-аватнень туртов эсь долгост , эдь те тукшны Пазонть мельс .
Алкуксонь , ськамонзо кадовозь довась кеми-нежеди ансяк Пазонть лангс , чинек-венек озны ды веши пельдензэ лезкс .
Истямо жо довась , кона эри эсь седеензэ-мелензэ витемань-петемань кисэ , уш кулозь ломанень кондямо .
Тень вана кармавт тенст : улезэ сынст эрямост ачумондовиця .
Кие а мелявты роднядонзо-раськедензэ , ды васняяк эсь кудосотнеде , се ёртызе-кадызе кемеманть ды теевсь акемицядонтькак берянекс .
Довакс сёрмадома ансяк сетнень , конат кодгемень иеде аволь седе одт ды ульнесть вейке мирдень никс ,
конатнень содасызь эсь паро тевест кувалт , эйкакшонь кастомга-трямга , инжень вастомга , кудозост совиця Пазонь ломантненень пильгень шлямга , стакачис понгозтненень лездамга ды эрьва кодамо паро тевс эсь прянь алтамга .
Од доватнень илить сёрмадо . Эдь зярдо сынь одонь ёжомарямотнень коряс сыть мельс лисемс мирденень , сестэ те васолгавты сынст Христосто .
Истя сынст лангс пры чумондома , секс мекс сынь колызь икелень максовт алтамост : улемс видекс ансяк Христоснэнь .
Теке марто сынь теевить важодемань авечкицякс ды тонадыть кудодо кудос якамо . Истя жо сынь теевить лиядо чаво валсо кортыцякс , эцить ломань тевс , ды ёвтнить седе , мезде а эряви кортамс .
Секскак монь мелем : кадык од доватне лисить мирденень , чачнить эйкакшт , ветить кудоютконь тевть ды а максыть минек каршо молицятненень тувтал берянь кортамотненень .
Эдь кой-конатне уш пурдасть виде ки лангсто ды тусть Сатананть мельга .
Бути кемиця братонть эли кемиця сазоронть улить довакс кадовозь раськензэ , сестэ кадык мелявтыть сынст эйстэ ды а путови те сталмось кемикуронть лангс , конанень лездама алкуксонь доватненень .
Сеть кемикуронь прявтнэнь , конат парсте ветить тевест , эряви шнамскак ды парсте тенст пандомскак , васняяк сетненень , конат важодить Кенярксов кулянь пачтямонть ды тонавтоманть коряс .
Эдь Сёрмадовксось корты : « Иляк пекста пивсыця буканть кургонзо » ды « Важодицянтень пандыть тевензэ кисэ » .
Иля кунсоло чумондоманть кемикуронь прявтонть лангс , бути сонзэ а кемекстасызь кавто эли колмо ломанть .
Пежетень теиницятнень жо таргак лангс весеме икеле , кадык лиятнеяк пелезевить .
Мон пек энялдан теть , Тимофей , Пазонть ды Иисус Христос Азоронть икеле ды Сонзэ кочкавт ангелтнэнь икеле нолдамс тевс неть кармавтоматнень . Ветяк прят вейкетьстэ весеме марто , эрьва кодамо тевсэ , кинь лангскак апак вано .
Иля капша баславамс киньгак кемикуронь прявтокс эли важодицякс сонзэ лангс кедеть путома вельде . Сестэ тон а кармат улеме лия ломанень пежетень теемасо . Ванстык эсь прят ваньксэкс .
Седе тов симть аволь ансяк ведь , симть аламонь-аламонь винаяк пекеть кисэ ды сеедьстэ берянь ёжомарямот кувалткак .
Кой-кинь пежетест неявить уш нейке , ды сынь понгить судс икеле , лиятнень жо – панжовить мейле .
Истя эрси паро тевтнень мартояк : веенстнэ сельме икеле уш нейке , лиятне , конат а неявитькак , ялатеке а кекшевить .
Сеть , конат кандыть урексчинь ашконть , кадык невтить эсест азорост туртов седейшкавань ловома . Истя теезь , Пазонть лемезэяк ды тонавтомазояк а улить сялдозь-покордазь .
Сеть , кинь азорост кемицят , кадык а ветить эсь пряст мартост мелень апак путо , секс мекс сынь кемиця ялгаст . Мекевланк , кадык важодить тенст седеяк покш мельсэ , эдь азорост – кемиця ломанть , вечкевикст ды паро тевень теицят . Тенень тонавт ды тердть ломантнень .
Бути кияк тонавты лия тонавтомас ды а моли минек Азоронть Иисус Христосонь шумбра валтнэнь мельга ды се тонавтоманть мельга , кона кирди-панжи Пазонтень алкуксонь кемеманть ,
се прянь верьга кандыця ды мезеньгак а чарькодиця . Сонензэ педясь валсо пелькстамонь ды тюремань орма . Те вети сельмень сявадомас , сёвномас , покордамос-сялдомас , лиядо апаро мельсэ арсемас ,
певтеме пелькстамос-сёвномас ломантнень ютксо , конатнень превест колазь ды конатне ёмавтызь видечинть . Сынь арсить : Пазонтень кемемась-важодемась – те ки , кона ветятанзат сюпавчис . Истятнэде кирдевть ве ёно .
Нама , Пазонтень кемемась-важодемась – те улияк покш сюпавчи сестэ , зярдо ломанентень саты се , мезезэ сонзэ ули .
Эдь минь мезеяк эзинек кандо те мирэнть-масторонть лангс , ды , нама , мезеяк тестэ мартонок а саевияк .
Бути ули ярсамопеленек ды оршамопеленек – сестэ текеяк кадык саты тенек .
Сеть жо , кить бажить сюпалгадомас , манявить пежетьс , понгонить кундамкас ды ламо превтеме ды зыянов мельтнес , конат таргить-ускить ломаненть кажос ды куломас-ёмамос .
Эдь весе кажотнень-зыянтнэнь юрось – те ярмаконь вечкемась . Улить истят ломанть , конатнень ярмак мельга правтомаст пурдавтынзе кемеманть эйстэ , ды сынсь таргасть лангозост алововикс майсемат-пиштемат .
А вана тон , Пазонь ломань , оргодть тень эйстэ ! Бажак видечис , Пазонть мелензэ коряс эрямос , кемемас , вечкемас , цидярдомас , сэтьмечис .
Ветяк кемеманть кисэ паро тюрема , изник эстеть пингеде пингень эрямонть , конанень тон тердезят ! Эдь ламотнень икеле тон апак кекше панжик эсеть кемемат .
Пазонть икеле , кона максы эрямо весементень , ды Христос Иисус икеле , кона Понтий Пилат икеле апак кекше панжизе эсь кемеманзо , мон кармавтан-энялдан теть :
ваньксстэ ды видестэ топавт весементь , мезе мон теть кармавтынь , минек Иисус Христос Азоронть самозонзо .
Аравтозь шкастонзо Сонзэ самонть панжсы-невтьсы тенек Пазось , шназь-чанстязь ды вейкине Виевесь , инязортнэнь Инязорось ды азортнэнь Азорось .
Сон ськамонзо , кие а кулыця . Сон эри истямо валдосо , козонь кияк малавгак а пачкодеви . Сонзэ вейкеяк ломань эзизе нее , ды Сонзэ а кода неемскак . Улезэ Сонензэ шнамо ды пингеде пингень азорксчи ! Аминь .
Кармавт сетненень , конат ней сюпавт те масторлангсонть : кадык пряст верьга а кандыть ды а нежедить аволь кемевикс сюпавчист лангс , мекевланк , кадык кемить-нежедить эриця Пазонть лангс , кона сюпавсто максы миненек весементь седеенек витемань кисэ .
Кармавт эйсэст паронь тееме , кадык сюпалгадыть вадря тевсэ . Кадык улить сюпав максыцякс ды анокт явомс лиятненень эсь уличидест .
Истямо ладсо сынь таштыть эстест сюпавчи – кеме юр сы шкантень , ды пачкодить пингеде пингень эрямос .
Тимофей , ванстык сень , мезесь , лангозот кемезь , тонеть максозь ! Кирдевть ве ёно пазтомо ды чаво кортамотнеде ды пелькстамотнеде , конатнеде авидестэ мерить “ содамочи ” ,
конань мельга молезь , кой-кить уш пурдасть кемеманть ки лангсто . Пазонь чанстесь улезэ мартот ! Аминь .
Павол , Пазонть мелензэ коряс , Иисус Христосонь апостолось , кона кучозь пачтямо алтамонть Христос Иисус марто вейсэндязь эрямодонть ,
кучи шумбракстнемат Тимофейнень , эсь вечкевикс цёранть туртов . Улезэ теть чансть , седеймарямо ды седейоймамо Тетя Пазонть пельде ды минек Христос Иисус Азоронть пельде !
Мон ёвтан сюкпря Пазонтень , конанень эсень покштятнень-бабатнень ладсо важодян ванькс оймеёжосо ды ледстнян тонь мельс эсень озноматнесэ свал , читькак , ветькак .
Зярдо мелезэнь ледить тонь сельведтне , мон пек бажан неемс тонь , секс мекс сестэ карман кенярдомо весе оймесэнь .
Мон ёвтан сюкпря Пазонтень , зярдо монь мельс сы тонь седейшкавань ванькс кемемат , конась васня ульнесь тонь Лоида бабать ды Эвнике авать седейсэ . Мон кеман : нама , сон эри тонь эйсэяк .
Секскак мон ледстнян мелезэть : кода вельмевтить-паловтыть толонть , истя тонгак вельмевть-паловт эсеть эйсэ Пазонь казнень толонть . Те казнесь ульнесь максозь тонеть сестэ , зярдо мон путынь кедень тонь лангс .
Эдь Пазось казсь миненек оймеялт , кона максы тенек вий , вечкема ды ванькс превть-мельть , аволь пелема .
Секскак , иля визде ёвтнемеде-яволявтнемеде кулянть минек Иисус Христос Азородонть ды иля визделгале монденьгак , кона пекстазь Сонзэ кисэ . Мекевланк , тонеть максозь Пазонь вийсэнть , пиштть-майсек монь марто Христосто Кенярксов кулянть кисэ .
Пазось идимизь минек ды тердимизь улемс Сонензэ алтазь ломанекс . Сон тень теизе Эсь мелензэ-арсеманзо ды чанстензэ коряс , аволь минек тевенек коряс . Те чанстесь максозь миненек Христос Иисусонь вельде пингетнень ушодомадо икеле .
Ды ней сон теевсь неявиксэкс минек Идицянть Иисус Христосонь самонзо вельде . Христос ёмавтызе-изнизе куломанть , ды Кенярксов кулянть вельде невтизе-панжизе миненек эрямонть ды акуломанть .
Те Кулянть пачтицякс , апостолокс ды тонавтыцякс лия раськетнень туртов Пазось аравтымим монь !
Вана те тувталось , конань кувалт мон кирдян истят майсемат . Ансяк мон а виздян . Эдь мон содан , кинень кемезевинь , ды кеместэ содан : Сонзэ ули виезэ меельце чинть видьс ванстомс сень , мезенть Сон , лангозон кемезь , максызе монень .
Кадык сеть шумбра валтнэ , конатнень тон марить монь пельде , кармить улеме тонеть тонавтомакс-невтемакс . Ды эряк кемемасо ды вечкемасо , Христос Иисус марто вейсэндязь .
Минек эйсэ эриця Иневанькс Оймеялтонть вельде ванстык весе се паронть , мезесь , лангозот кемезь , тонеть максозь .
Тон содат : Асиясо весе велявтсть-тусть монь эйстэ , сынст ютксо Фигел марто Гермогент .
Кадык Азорось невтьсы Эсь седеймарямонзо Онесифоронь кудораськенстэнь . Онесифор сеедьстэ шождалгавтнесь монь ойменть ды эзь визделгале тюрьмасо монь улемадонть .
Зярдо жо сон сакшнось Римев , сестэ пек вешнесь монь эйсэ ды муимим .
Кадык Азорось макссы тензэ Эсь седеймарямонзо меельце чистэнть . Ды кода ламо сон лездась монень Эфессэ , тень тон содат весемеде парсте !
Истя , цёрынем , кемекстык прят Пазонь чанстьсэнть , кона максозь тенек Христос Иисус марто вейсэндямонть вельде .
Ды сень , мезенть тон марик монь пельде ламо кунсолыцятнень пингестэ , ёвтник-максык кемевикс ломантненень , конатне маштыть лиятненьгак тонавтомо .
Пиштть-майсек мартонок тонгак , кода Иисус Христосонь кемевикс солдат-ушман .
Кодамояк ушман а сюлми эсь прянзо кудоютконь эрямо-аштема тевсэ , эдь сон бажи туемс мельс сенень , конась сиведизе сонзэ ушманокс .
Ды кодамояк чийниця спортсменнэнь а максови изницянь каштаз , бути сон а карми чийнеме путозь койтнень коряс .
Истя сокицянтень-видицянтень , кона важоди псилгадомазонзо , васенцекс эряви максомс таликанзо чачозенть-касозенть эйстэ .
Арсек седе , мезде мон кортан . Кадык Азорось лезды теть чарькодемс весементь .
Кирдть мельсэть Иисус Христос Азоронть , кона лиссь-чачсь Давидэнь юрсто ды ульнесь вельмевтезь кулозьстэ . Истя ёвтни Кенярксов кулясь , конань мон пачтян .
Те кулянть кисэ мон пиштянгак , мик пекстазян-тертязян , теке зыянонь теиця . Ансяк Пазонь валось мейсэяк а тертяви .
Секскак мон кирдян-кандан весементь Пазонь кочкавтнэнь кисэ . Кадык сыненсткак максови Христос Иисус марто вейсэндямонть эйсэ идема ды теке марто пингеде пингень инексчи .
Видеть неть валтнэ : Бути минь кулынек Христос марто , сестэ эрямояк карматано Сонзэ марто .
Бути кирдтяно майсемат , сестэ вейсэ мартонзо инязорокскак ультяно . Бути минь Сонзэ эйстэ каясынек прянок , сестэ Сонгак минек эйстэ каясы прянзо .
Бути минь а кемевикст , Сон ялатеке кадови кемевиксэкс , эдь Сон Эсензэ эйстэ зярдояк прянзо а каясы .
Ледстнек весенень тень ды Азоронть икеле вешть пельдест , кадык а пелькстыть-спорить стяконь валтнэнь коряс . Тень эйстэ кодамояк лезэ арась , ды кунсолыцятненень сон канды ансяк зыян .
Пек бажак улемс Пазонть икеле Сонензэ кемевиксэкс ды истямо важодицякс , конанень амезень кисэ визделгалемс ды конась видестэ тонавты Пазонь видечинь валонть .
Кирдевть ве ёно Пазонть мельс а туиця чаво валтнэде-кельтнеде . Эдь сынст сравтницяст яла седе васов ды васов туить Пазонть эйстэ .
Ды сынст валтнэ сралить рак орманть ладсо . Нетнень ютксо Гименейгак Филет марто ,
конат пурдасть видечинть ки лангсто ды кортыть : кулозьстэ вельмемась уш ульнесь-ютась . Истя сынь колыть-калавтыть конань-конань кемемаст .
А вана Пазонь путовт юрось ашти кеместэ , ды сонзэ лангсо сёрмадозь : « Азорось содасынзе Эсензэтнень » ды « Эрьвась , кие ёвтни Азоронть лемензэ , туезэ ве ёнов авидечинть эйстэ ! »
Нама , покш кудосо улить аволь ансяк сырнень ды сиянь кедьгеть , истя жо чувтонь ды сёвонень кедьгетькак . Веенстнэ , питнейтне , сайневить покш тевс , омбонстнэ , аволь питнейтне , эрьва чинь тевс .
Се , кие ванськавтсы прянзо беряненть-зыяновонть эйстэ , карми улеме кода питней кедьге . Сон алтазь Пазонтень , лезэв эсь Азоронстэнь ды анок эрьва кодамо паро тевс .
Од ломанень лакиця ёжомарямотнеде тук-оргодть ве ёнов ды бажак видечис , кемемас , вечкемас , седейоймамос вейсэ весе сетнень марто , конат ванькс седейсэ тердить лездыцякс Азоронть .
Кирдевть ве ёно превтеме ды чаво пелькстамотнеде-спорямотнеде . Тон жо содат , сынь чачтыть-кастыть сёвномат .
Пазонь важонтень а лади сёвномс . Мекевланк , сонензэ улема весень марто чевте седейкс , маштома тонавтомо ды весементь кирдеме-кандомо ,
сэтьместэ-чевтестэ путома превс каршо молицятнень . Сестэ Пазось , паряк , максы тенст янксема-велявтома ды видечинть чарькодема .
Ды истямо ладсо сынь сыть ёжос ды оргодить-менить Идемевсень кундамкастонть , ков сон саинзе сынст эсь мелензэ топавтомо .
Содак тень : меельце читнестэ сыть стака шкат .
Ломантне кармить вечкеме ансяк эсь пряст ды ярмакт , кармить каштангалеме ды прянь верьга кандомо , сынь валсо покордыцят , тетянь-авань акунсолыцят , вадрянь асодыцят , сынст оймесэст арась кодамояк Пазонь паро . Сынь авечкицят ,
аладицят , ломань лангс кортыцят-кенгелицят , ацирьгалицят , кежейть-казямот , паронь асодыцят ,
лиянь миицят , визькстэметь , пряст покшкавтницят . Сынь седе пек вечксызь тантей шожда эрямонть , аволь Пазонть .
Эсь пряст сынь невтить Пазнэнь кемицякс , ансяк эсь потмоваст кемемань виенть мезекскак а ловить . Истятнэде кирдевть ве ёно .
Неть ломантнень ютксо сетнеяк , конат эцить кудос ды манчить лавшо аватнень , конатнень лангсо уш аштить ламо пежетть ды конатнень эрьва ёнга ветнить-таргсить визькс мелень вешемаст .
Неть аватне свал бажить од тонавтомантень , ансяк кодаяк а пачкодить видечинь чарькодемантень .
Кода Яннес ды Ямбрес стясть Моисеень каршо , истя жо молить видечинть каршо неть кенгелиця тонавтыцятне , конатнень превест колазь ды кемемаст аволь алкуксонь .
Ансяк сынь аламо кенерить тееме : сынст превтемечись лиси лангс весень икеле , кода теевсь сеть кавтотнень мартояк .
Тон жо молить монь мельга тонавтомасо , эрямосо , бажамосо , кемемасо , куватень кирдемасо , вечкемасо , цидярдомасо ды
истят пансематнесэ ды пиштематнесэ , конатне пракшность монь лангс Антиокиясо , Икониясо ды Листрасо . Весе неть пансематнень мон кирдинь ды весеметнень эйстэ Азорось монь идимим !
Ды весень , кинь мелезэ эрямс видестэ Пазонть икеле Христос Иисус марто вейсэндязь , учить пансемат .
Ансяк апаро ломантне ды манчицятне яла кармить тееме седе покш ды покш зыян , кармить виде ки лангсто пурдавтомо лиятнень ды эсь прясткак .
Тон жо кирдевть сень эйсэ , мезес тонавтозят ды мезенть кеместэ содат . Тон , нама , содат , кить тонь тонавтыцятне .
Эйкакш пингестэ тон уш содат Пазонь Сёрмадовкстнэнь , конатнень ули виест максомс теть превейчи , конась ветятанзат тонь идемас Христос Иисуснэнь кемеманть вельде .
Весе Сёрмадовкстнэ чачтозь Пазонть Оймеялтонзо вельде ды лезэвть . Сынь тонавтыть минек , ливтить лангс пежетенек , аравтыть виде ки лангс ды путыть превс , кода эрямс Пазонь меленть коряс .
Истямо ладсо Пазонь ломанесь ули анокстазь эрьва ёндо ды карми улеме анок эрьва кодамо паро тевс .
Пазонть ды минек Иисус Христос Азоронть сельме икеле , кона карми судямо эрицятнень ды кулозтнень , кеместэ вешан пельдеть Сонзэ самонзо ды Инязорксчинзэ вельде :
пачтяк Кенярксов кулянть ! Ульть анок те тевентень ён ды аволь ён шкастояк . Ливть лангс , мурнек-кардак ды кемекстак . Весе тень тейть цидярдозь , кода паро тонавтыця .
Эдь сы шка , зярдо ломантне потыть шумбра тонавтомадонть , ды вешнить эсь мелест коряс истят тонавтыцят , конат кармить ёвтнеме тенст ансяк сень , мезенть сынь сынсь бажить марямс .
Сынь потомдсызь пилест видечинтень , велявтыть эйстэнзэ ды кармить кунсоломо ломанень ёвтнемат-побаскат .
Тон жо свал ульть валдо превсэ , кандт стакачитнень , тейть эсь теветь : пачтяк Кенярксов кулянть , пародояк парсте топавт эсь важодемат .
А вана монь эрямось – те уш кода алтарь лангсо путозь анокс , ды сась шкам туемс те эрямостонть .
Мон парсте ютавтыя тюреманть , мон чиия весе кинть , мон ванстыя кемеманть .
Ды ней монь учи изницянь казне , видечинь каштаз , конань макссы монень Азорось , виде Судиясь , меельце чистэнть . Ды Сон макссы сонзэ весенень , кие вечкема марто учи Сонзэ самонть , аволь ансяк монень .
Бажак самс монень седе курок !
Эдь Демас монь кадымим . Сонзэ седеентень вечкевсь неень пингень эрямось , ды сон тусь Фессалоникав . Креск тусь Галатияв , Тит – Далматияв . Монь марто кадовсь Лука ськамонзо .
Саик мартот Марконь , секс мекс сон монень паро лездыця важодема тевсэнь .
Тикикень мон кучия Эфесэв .
Зярдо сат , саик мартот плащом , мон сонзэ кадыя Карпань кедьс Троадасо , ды туить книгатнень , васняяк , пергаментэнсетнень .
Александр , кузнецесь , тейсь монень ламо зыян . Кадык Азорось максы тензэ тевензэ коряс !
Тонгак ванстт прят сонзэ эйстэ . Эдь сон пек виевстэ мольсь минек валтнэнь каршо .
Зярдо монень васенцеде савсь ёвтамс эсень кисэ идема вал , сестэ монень кияк лездамо эзь са , весе монь кадымизь . Илязо ловово те тенст чумокс !
Ансяк Азорось аштесь монь кисэ . Те Сон макссь монень вий сень кисэ : парсте топавтовлия мон Кенярксов кулянь пачтямонть ды марявлизь сонзэ весе лия раськетне . Истя мон идевинь левень кургсто .
Азорось седе товгак идесамам монь эрьва кодамо зыяндо ды совавтсамам шумбрасто-парсте Эсензэ менелень Инязорксчинтень . Шнамо Тензэ пингеде пингес ! Аминь .
Ёвтак шумбракстнемат Прискилланень ды Акиланень ды истя жо Онисифоронь кудораськенстэнь !
Эраст кадовсь Коринфс , Трофимень мон кадыя сэредеманзо кувалт Милетс .
Бажак пачкодемс телень самс . Тонеть кучить шумбракстнемат Эвбул , Пуд , Лин , Клавдия ды весе кемиця ялгатне .
Иисус Христос Азорось улезэ тонь марто ! Пазонь чанстесь улезэ мартонк ! Аминь .
Мон – Павол , Пазонь важо , Иисус Христосонь апостол . Мон кучозян лездамо Пазонь кочкавтнэнень седе домкасто кемемс Азоронтень ды чарькодемс видечинть . Те видечись вети сынст Пазонь мелень топавтомантень
ды максы сыненст седейнежедькс пингеде пингень эрямонть лангс . Те эрямонть алтызе миненек менелень-масторонь теемадо икеле Пазось , кона зярдояк а кенгели .
Путозь шкасто Сон яволявтызе Эсь валонзо те Кенярксов кулясонть , конань пачтямось максозель монень Пазонть , минек Идицянть , кармавтовксонзо коряс .
Мон сёрмасон шумбракстнян тонь , Тит , ды эйсэть лован вейсэнь кемеманок кувалт эсень алкуксонь цёракс . Чансть теть , седеймарямо ды седейоймамо Тетя Пазонть пельде ды Иисус Христос Азоронть , минек Идицянть , пельде !
Мон кадытинь тонь Крит лангс вана кодамо тувталонь кувалма : тонеть эряви прядомс сень , мезесь апак прядо , ды путомс эрьва ошс кемикуронь прявтт , кода мон кармавтынь тонеть .
Кемикуронь прявтокс путома истямо ломань , кона мейсэяк а чумондови , вансты видечи нинзэ икеле ды конань эйкакшонзо Пазнэнь кемицят ды а чумондовить визькстэме эрямосо ды а кунсоломасо .
Эдь эрьва кемикуронь ветицясь улезэ мейсэяк а чумондовицякс , кода се , конань аравтызе Пазось Эсензэ кудоветицякс . Сон илязо уле каштангалицякс ды сеске кежс совицякс , илязо уле симемас ды тюремас правтыцякс , ярмаконь апештевиця таштыцякс .
Мекевланк , сон улезэ инжень вастыцякс , паронь вечкицякс , ванькс мельсэ эрицякс ды виде тевень теицякс , Пазонь мелень ваныцякс ды эсь прянь кирдеме маштыцякс .
Сонензэ эряви улемс кеместэ сюлмавозь кемевикс кулянть марто , конанень сон ульнесь тонавтозь . Сестэ сонзэ ули виезэ виде тонавтомасо виевгавтомс лия кемицятнень ды лангс таргамс каршо молицятнень .
Эдь улить ламо ломанть , – сеедьстэ нававтозь еврейтнень ютксто , – конат киньгак а кунсолыть , лабордыть аэрявикс тевде ды теньсэ пурдавтыть виде кистэ лиятнень .
Сынст кургост эряви пекстамс . Эдь сынь талновтыть целанек кудораськеть , зярдо тонавтыть сенень , мезес а эряви . Те нулгодькс тевенть сынь теить ярмаконь таштамонть кисэ .
Критэнь эрицятнестэ вейкесь , конань сынь ловить превей тонавтыцякс , мерсь : « Критэнь эрицясь свал кенгелиця , кежей ракша , нузякс ды отьма пеке » .
Ды неть валтнэ видеть . Секскак сынст казямосто таргить лангс : кадык ули шумбра сынст кемемаст ,
кадык лоткить молеме еврейтнень ёвксост мельга ды видечистэ потазь ломантнень кармавтовксост мельга .
Ванькстнэнь туртов весемесь ванькс . Сетнень туртов , конат сынсь аванькст ды акемицят , мезеяк ванькс арась . Истятнэнь мелесткак ды оймеёжосткак теевсть аваньксэкс .
Сынь валсо кортыть , келя , Пазонть содасызь , ансяк эсест тевсэ явить Пазонть эйстэ . Сынь нулгодькст , Пазонть каршо молицят , кодамояк паро тевс амаштовикст .
Тон жо кортак седе , мезесь ве мельс пры виде тонавтоманть марто .
Тонавт сыре цёратнень улемс валдо превсэ арсицякс , эсь прянь питнень содыцякс , ванькс мельсэ эрицякс , шумбракс кемемасо , вечкемасо , цидярдомасо .
Сыре аватненьгак тонавт эрямо прок Пазонть сельмензэ икеле : сынь иляст уле лия ломанде апаро кулянь нолдыцякс , вина мельга правтыцякс . Мекевланк , кадык сынь тонавтыть лиятнень паронтень .
Кадык сынь од аватнень кармавтыть эсест мирдест ды эйкакшост вечкеме ,
ванькс мельсэ ды ваньксчисэ эрямо , эсь кудо юронь вадрясто ванстомо ды эсест мирдень кунсоломо . Ды сестэ Пазонь валось а ули покордазь .
Истя жо од цёратненьгак путыть превс ванькс мельсэ эрямо .
Весемесэ невть-ветяк эсь прят парсте , ды сестэ лия цёратнеяк кармить ветямо пряст тонь ладсо . Тонавт седейстэ лисиця валсо , эсь питнень содазь ды аёмиця-арыця тонавтомасо .
Тонь кортамось улезэ видекс , мейсэяк а чумондовицякс . Сестэ минек каршо молицятненень а ёвтави эйстэнек мезеяк берянь , ды сынь кармить улеме визделгавтозь .
Кадык уретне улить эсест азорост кунсолыцякс , весемесэ сынст мелест ваныцякс . Сынь иляст ёвта каршо вал эсест азорост туртов
ды иляст сёпо ярмакт сынст эйстэ . Мекевланк , уретне улест свал азорост туртов весемесэ допрок парокс ды кемевиксэкс . Истя сынь эсест эрьва кодамо тевсэ мазылгавтсызь Паздонть , минек Идицядонть , тонавтоманть .
Пазонь чанстесь , кона канды идема , панжовсь весе ломантненень .
Те чанстесь тонавты минек кадомс пазтомо эрямонть , пежетев мельтнень-бажамотнень ды тень таркас эрямс неень эрямосонть ванькс мельсэ , видечисэ ды Пазонь мелень ванозь .
Истя минь седейнежедькс марто учотано те уцяскав чинть , зярдо минек ине Пазось , Иисус Христос , минек Идицясь , панжсы Эсензэ сияждыця инексчинзэ .
Сон максызе Эсь прянзо минек кисэ : идемс-менстемс минек эрьва кодамо зыяндо , ванськавтомс пежетнеде ды теемс минек ансяк Эсензэ раськекс , конась оймень путозь бажи паронь тееме .
Вана истя тонавт , кемекстак ды лангс таргак кемицятнень весе тонь азорксчинть вийсэ , ды киненьгак иля мере ваномс лангозот верде алов .
Свал ледстнек Критэнь кемицятненень : кадык сынь кунсолыть масторонь прявтнэнь ды ветицятнень , топавтыть сынст мелест ды улить анококс эрьва кодамо паро тевень тееме .
Истя жо кадык сынь киньгак а сёвныть-пазить , киньгак марто а пелькстыть . Мекевланк , улест сынь сэтьме лувсо эрицякс ды свал чевте седеекс весе ломантнень икеле .
Эдь минськак зярдо-бути ульнинек а чарькодицякс , а кунсолыцякс ды манязекс , эрьва кодамо пежетев мельтнень-бажамотнень урекс . Минь ютавтнинек эсь эрямонок зыянсо ды сельмень сявадомасо , ульнинек нулгодьксэкс ды кирдинек кеж вейкенек-вейкенек лангс .
Ансяк зярдо Пазось , минек Идицясь , панжизе Эсензэ седеень парочинзэ ды ломантнень вечкеманзо ,
Сон идимизь минек . Пазось тень теизе аволь минек паро тевтнень коряс , – ансяк Эсензэ седеймарямонть коряс . Пазось идимизь оймень шлямосо , конасонть минь одс чачинек , ды Иневанькс Оймеялтонть одкстомтомасо .
Те Оймеялтонть Сон сюпавсто валызе минек лангс Иисус Христосонь , минек Идицянть , вельде .
Теньсэ Пазось Эсензэ чанстензэ кувалт ловимизь минек чумовтомокс . Секс ули ней седейнежедьксэнек : миненек максови пингеде пингень эрямось .
Неть валтнэ видеть . Монь ули мелем : кеместэ тешкстак неть тонавтоматнень кунсолыцятнень превс-мельс . Кадык сеть , конат совасть кемемас Пазонтень , оймень путозь кармить бажамо паронь тееме . Те вадря ды канды весе ломантненень лезэ .
Иля совсе превтеме пелькстамос , раськеде-буеде кортавтомас ды Моисеень Койде сёвномас-тюремас , эдь сынь киненьгак а кандыть лезэ ды овсе а эрявить .
Кемикуронь калавтыцянть кардык весть , кавксть , мейле иля тее мартонзо кодаткак вейсэнь тевть .
Эдь тон содат : истямо ломанесь пурдась виде ки лангсто ды арась пежетень ки лангс . Теньсэ сон сонсь эсь прянзо судизе .
Зярдо мон кучса тонеть Артемань эли Тикикень , нейке капшак самс монень Никополев , эдь мон саинь мель печтямс теленть тосо .
Эрьва кода лездак коень тонавтыця Зенаснэнь ды Аполлоснэнь пурнамс-сэрнямс ки лангов . Кадык сынст а ули мезеньгак арасьчист мастор ланга якамстост .
Минек Критэнь ломантнеяк тонадост паронь тееме , лия ломантнень арасьчидест мелявтозь , ды сестэ сынст эрямост а ули лезэвтеме .
Весе , кить тесэ монь марто , кучить теть шумбракстнемат . Шумбракстнить весе минек вечкевикс оятнень вейсэнь кемеманок кувалт . Пазонь чанстесь улезэ весеменк тынк марто ! Аминь .
Мон , Павол , кона ашти пекстазь Иисус Христосонь кисэ , ды Тимофей , кемиця ялгась , кучтано шумбракстнемат минек марто вейсэнь тевсэ важодицянтень , вечкевикс Филемоннэнь ,
ды кемицянь куронтень , кона пурнавкшны тонь кудосо , истя жо Апфиянень , вечкевикс кемиця сазоронтень , ды вейсэнь тевень теиця минек Аркип ялгантень .
Улезэ тенк чансть ды седейоймамо Пазонть , минек Тетянть , пельде ды Иисус Христос Азоронть пельде !
Мон ёвтан сюкпря эсень Пазонтень свал , зярдо эсь озномасон ледстнян мельс тонь ,
секс мекс мон маринь тонь кемемадот Иисус Азоронтень ды вечкемадот Пазонь весе ломантненень .
Ды мон ознан : кадык минек вейсэнь кемеманок лезды тонеть седе домкасто содамс-чарькодемс весе се паронть , конась тыненк максозь Христос Иисус марто вейсэндямонть вельде .
Тонь вечкемась , кемиця ялгам , монь пек кенярдовтымим ды ладсимим-кемекстымим , секс мекс тонь вельде Пазонь ломантнень седеест оймасть-виензасть .
Христос марто вейсэндямонть кувалт монь ули вием кармавтомс тонь тееме сень , мезе эряви .
Ансяк мон ялатеке лован седе парокс пшкадемс теть энялдома марто , секс мекс вечктян тонь . Те мон , Павол , уш сыре ломанян ды ней Иисус Христосонь кисэ пекстазян ,
энялдан тонеть Онесимень кисэ , кона теевсь Пазнэнь кемицякс монь вельде ды истя жо монень цёракс тесэ , пекстамо кудосо .
Зярдо-бути сон ульнесь тонеть лезэвтемекс , а вана ней сон кармась улеме лезэвекс тонетькак ды моненьгак . Мон кучса сонзэ мекев .
Тон жо вастык сонзэ кода монь седейбельксэм .
Монь ульнесь пек покш мелем кадомс сонзэ эсень марто : тонь таркас сон лездаволь монень тесэ , косо мон пекстазян Кенярксов кулянть пачтямонзо кисэ .
Ансяк монь арасель мелем теемс мезеяк тонь апак кевкстне . Кадык тонь паро тевесь ули теезь эсеть мелеть коряс , аволь вийсэ кармавтомань коряс .
Паряк , Онесим секскак ульнесь явозь тонь эйстэ зярыя шкас : улемс тензэ тонь марто теде мейле пингеде пингес .
Ней сон уш ули аволь кода уре , а уренть коряс ламодо седе питней , кода вечкевикс кемиця ялга . Сон монень пек вечкевикс , кодамо жо сестэ вечкевиксэкс сон карми улеме тонеть , кода ломань ды кода Азоронтень кемиця ялгат !
Истямо ладсо , бути тон ловат монь вейсэнь тевень теиця ялгакс , сестэ вастык Онесимень истя , кода вастовлимик монь .
Ды бути сон тонь икеле тейсь кодамояк чумо эли ули теть кодамояк долкозо , сестэ тень ловик монь лангс .
Вана мон , Павол , сёрмадан эсь кедьсэнь : мон тень пандса тонеть . Мон уш а кортан седе : тонгак монь икеле долксат мик эсь прясот .
Истя , кемиця ялгам , ней максык монень те лезксэнть Азоронть кисэ . Кенярдовтык-оймавтык монь седеем кода Азоронтень кемиця ялга !
Мон сёрмадан теть , секс мекс кеман : тон монь кунсолосамак . Содан , тон теят , натой , седеяк пек ламо монь вешеманть коряс .
Теде башка , анокстак монень лоткамо тарка . Мон кеман : Пазось тынк озноманк кисэ макссамам-казьсамам монь тыненк .
Тонеть кучить шумбракстнемат Эпафрас , ялгам , кона монь марто пекстазь Христос Иисусонь кисэ ,
истя жо Марк , Аристарк , Демас ды Лука , монь марто вейсэнь тевсэ важодиця ялгатне .
Минек Иисус Христос Азоронть чанстесь улезэ мартонк ! Аминь .
Пазось кезэрень пингене ламоксть ды эрьва кодамо ладсо кортнесь минек покштятненень пазмарицятнень вельде .
Неть меельце шкатнестэ Сон кортась миненек Эсь Цёранзо вельде , конань кедьс Сон макссы весементь ды конань вельде теинзеяк менельтнень-мастортнэнь .
Цёрась невти Пазонь иневалдонть сияждоманзо , Сонзэ алкуксонь чачонзо ды кирди-вети весементь Эсензэ виев валсонзо . Ломантнень пежетест Эсензэ вельде ванськавтомадо мейле Сон озась лововикс таркас сехте верце менельсэнть Инепазонть вить кедензэ пелев .
Истя Сон кармась улеме ангелтнэде седе сэрейкс , кода Сонензэ Пазонь максовт лемеськак седе ине сынст лемтнеде .
Эдь киненьгак ангелтнэнь эйстэ Пазось зярдояк истя эзь ёвта : « Тон Монь Цёрам , течи Мон чачтытинь Тонь » ды истяяк : « Мон улян Сонензэ Тетякс , ды Сон ули Монень Цёракс » .
Ды таго Эсь Васень Цёранзо масторонть лангс кучомсто Пазось ёвтась : « Кадык Пазонь весе ангелтнэ сюконить Тензэ » .
Ангелтнэде Пазось ёвтась : « Сон тейсынзе Эсь ангелэнзэ вармань кондямокс , ды Эсь важонзо толгелень кондямокс » .
А вана Цёранстэнь Сон корты истя : « Паз ! Тонь инязоронь таркась ули пингеде пингень , ды Тон ветят Эсь ломанеть видечинь коряс .
Тон свал вечкилить видестэ теема ды а вечкилить койтемечи . Ды секс Пазось , Тонь Пазось , кочкинзеть-ваднинзеть Тонь кецямонь елейсэ мартот улицятнеде седе пек » .
Ды таго Пазось мерсь : « Тон , Азорось , васняяк путыть юр модантень , теить Эсь кедьсэть менельтнень .
Нетне весе ёмить , ансяк Тон кадоват ; весе сынь таштомгадыть оршамопель ладсо .
Тон сынст тапардасыть ланга оршамо ладсо , ды сынь полавтовить . Ансяк Тон вана зярдояк а полавтоват , ды Тонь иетненень а ули пе » .
Киненьгак ангелтнэнь эйстэ Пазось зярдояк эзь мере : « Озак Монь вить кедь ёнов , зярс Мон а тейсынь Тонь душманот пильгеть путома таркакс » .
Кить эно истят неть ангелтнэ ? Сынь – оймеялтт , конат важодить Пазонтень , ды конатнень Пазось кучи лездамо сетненень , кинень максови идема .
Вана мекс миненек эряви седеяк кеместэ кирдевемс сень эйсэ , мезенть маринек : аволинек туеве ве ёнов виде кинть лангсто .
Уш ангелтнэньгак вельде ёвтазь кулясь ульнесь кемевиксэкс , ды эрьвась , кие потась эйстэнзэ эли эзь кунсоло сонзэ , таргась эсь лангозонзо чумонь виде пандома .
Кода эно минь оргодтяно чумонь пандомадонть , бути минь допрок мельс а сайтяно те ине идеманть , конадо васенцекс ёвтась сонсь Азорось ? Ды сеть , конат маризь те кулянть , кемекстызь сонзэ алкуксчинзэ ды пачтизь миненек .
Сонсь Пазоськак кемекстызе сынст кулянть дивань тешкссэ , тамашасо ды эрьва кодамо виев тевсэ , ды истя жо Иневанькс Оймеялтонь казнесэ , конатнень Сон Эсь мелензэ коряс явшинзе ломантненень .
Сыця шкань од мирэнть-масторонть , конадо минь тесэ кортатано , Пазось максызе аволь ангелтнэнь азорксчист алов .
Мекевланк , кода кие-бути косо-бути ёвтась : « Пазом , кие истямо ломанесь ! Ялатеке Тон кирдят сонзэ мельсэть . Кие истямо ломанень эйдесь ! Ялатеке Тон сонзэ кисэ мелявтат .
Нурькине шкас Тон теик сонзэ ангелтнэде вишкинекс , а вана мейле путык прязонзо инексчинь ды шнамонь каштазонть ды путык сонзэ прявтокс Эсеть теевть тевтнень лангсо ,
Тон весементь максык-путык сонзэ пильге алов ! » Пазось максызе весементь сонзэ кедь алов , ды мезеяк эзь кадо сонзэ азорксчивтеме . Ялатеке зярс миненек а неяви , буто весемесь сонзэ кедь ало .
Ансяк ней минек икеле Иисус , кона нурькине шкас ульнесь теезь ангелтнэде вишкинекс . Ней жо минь Сонзэ несынек инексчинь ды шнамонь каштазсо ламо пиштеманзо ды майсезь куломанзо кисэ . Эдь Пазонть чанстев арсеманзо-мелензэ коряс Иисуснэнь савсь куломс эрьва ломаненть кисэ .
Истя эрявсь улемскак : Пазонть , весемень теицянть ды кирдицянть , ульнесь мелезэ теемс ламотнень Эсензэ эйкакшокс ды ветямс-пачтямс Эсь инексчизэнзэ . Тень кисэ Сонензэ эрявсь пиштема вельде теемс педе пес вийс совазекс-анокстазекс Сень , кие вети сынст идемас .
Эдь Се , кона теи ломантнень иневаньксэкс , ды сеть , конат теевить иневаньксэкс , – сынь весе вейке Тетянь эйкакшт . Секскак Иисус а визди ловомс сынст Эсензэ ялаксокс-сазорокс . Сон корты Пазонтень :
« Мон карман ёвтнеме Тонь эйстэ Монь ялакстнэнень-сазортнэнень ды моразь шнамот сынст промкссо » .
Ды таго Сон корты : « Мон карман кемеме-нежедеме Пазонть лангс » . Ды таго : « Тесэ аштетяно Мон ды эйкакштнэ , конатнень Монень максынзе Пазось » .
Неть эйкакштнэ , кода Сон тенст мери , аштить сывельстэ ды верьстэ , секс Иисускак истя жо теевсь сынст кондямокс , ломанекс . Истямо ладсо Сон Эсензэ куломанть вельде изнизе сень , конань ули куломанть лангсо азорксчизэ , лиякс меремс , Идемевсенть .
Теньсэ Сон олякстомтынзе весе сетнень , кить ульнесть куломадо пелемань урексчисэ эрямост перть .
Нама , Сон сайсь Эсензэ лангс мелявкс Авраамонь пельде чачозтнеде-касозтнеде , аволь ангелтнэде .
Секскак Иисуснэнь эрявсь теевемс весеме ёндо Эсензэ ялакстнэнь-сазортнэнь кондямокс . Ансяк истя Сон кармась улеме седеймарицякс ды Пазонть икеле кемевикс Попонь прявтокс ды максызе прянзо ломантнень пежетест нолдамост кисэ .
Эдь Сон Сонсь кирдсь пиштемат ды ульнесь снартневтезь-варчавтнезь , секс Сонзэ ули виезэ лездамс сетнененьгак , конат понгонить варчавтнемас .
Секскак , кемиця ялгат , Пазонь ломанть , конатненень минек марто вейсэ максозь менельстэ Пазонть пельде тердема , кирдеде превсэнк-седейсэнк Иисус Христосонь , конань минь весень икеле ловтано Пазонь кучовтокс ды Попонь прявтокс .
Сон кемевикс Пазонтень , кие Сонзэ аравтызе те важодемантень , кода Моисейгак « ульнесь кемевикс важодицякс Пазонь кудонь весе тевтнесэ » .
Ансяк Иисус ловови Моисеень коряс седе инекс истя жо , кода кудонь теицяськак ули седе лововиксэкс сонзэ теевть кудонть коряс .
Нама , эрьва кудонть ули эсензэ теицязо , Пазось жо весементь теиця .
Моисей ульнесь кемевикс важодицякс Пазонь кудонь весе тевтнесэ , ялатеке ансяк кода важо . Сон ульнесь ломантненень сень невтицякс , мезе Пазось ёвтыль икелепелев .
А вана Христос ули кемевиксэкс кода Пазонть Цёразо , Сонзэ весе кудонзо тевтнень ветиця . Сонзэ кудось – те минь , бути , нама , кеместэ педе пес ванстсынек смелчинть ды кенярдозь шнатано прянок эсь седейнежедькссэнек .
Секскак , кода корты Иневанькс Оймеялтось Сёрмадовкссо : « Бути течи тынь марясынк Пазонть вайгелензэ ,
сестэ илинк калгодкстомто седеенк , кода тынк покштянк кепедевкшнесть Пазонть каршо снартнема-варчавтнема читнестэ чаво модасо .
Тосо сынь налкставтнесть ды варчавтнесть Монь , ды несть сень , мезе Мон тенст теинь ниленьгемень иень перть .
Секскак Мон пек кежиявтынь неть ломантнень лангс ды меринь : “ Сынст седеест свал саезь Монь эйстэ , ды арась мелест ютамс Монь кияванть . ”
Секскак Мон кежень пачк божинь-пежетькстынь : “ Сынь зярдояк а совавить Монь оймамо таркас ! ” »
Ванодо , кемиця ялгат , киньгак эйстэнк илязо уле апаро ды акемиця седеезэ , кона тынк потавтовлидизь эриця Пазонть эйстэ .
Мекевланк , вейкенк-вейкенк путодо превс эрьва чистэ , зярс мереви ёвтнемс Сёрмадовксонь “ течи ” валонть , кадык киньгак эйстэнк а калгодкстоми седеезэ , пежетьсэ манявозь .
Эдь минь вейсэндязтяно Христос марто , бути ансяк педе пес кеместэ ванстсынек се кемемачинть , кона минек ульнесь ушодома шкастонть .
Сёрмадовкссо ёвтазь истя : « Бути течи тынь марясынк Пазонть вайгелензэ , сестэ илинк калгодкстомто седеенк , кода тынк покштянк кепедевкшнесть Пазонть каршо » .
Эдь кой-конат Пазонь вайгелень марицятнестэ кепедевсть Сонзэ каршо , ялатеке аволь весе , конатнень Моисей ливтинзе Египетстэ .
Кинь лангс эно кежиявтнесь Пазось ниленьгемень иень перть ? Нама , сетнень лангс , конат тейсть пежетть ды конатнень ловажаст кадовсть чаво модас .
Кинень эно Пазось божась-пежетькстась : сынь зярдояк а совавить Сонзэ оймамо таркас ? Нама , сетненень , кить ульнесть а кунсолыцят .
Истя , минь нетяно , мекс сынь эзть соваво Сонзэ оймамо таркас – те акемемаст кувалма .
Пазонь алтамонть , Сонзэ оймамо таркас совамодонть , зярс нейгак ули виезэ . Секс миненек эряви пштистэ ваномс : илязо лисе истя , кияк эйстэнк кадови ве ёнов те оймамо таркадонть .
Эдь минеккак , кода сеть кезэрень ломантненень , ульнесь ёвтнезь те Кенярксов кулясь . Ялатеке марязь валось сыненст лезэ эзь кандо , секс мекс сынь кемезь эзизь сае сонзэ эсь седеезэст .
Минь вана , конат кемезевинек , соватано те оймамо таркантень , конадо Пазось ёвтась : « Истя Мон кежень пачк божинь-пежетькстынь : “ Сынь зярдояк а совавить Монь оймамо таркас ” » . Сон ёвтызе тень , куш менельтнень-мастортнэнь теемасто саезь Сонзэ тевензэ ульнесть прядозь .
Сёрмадовксонь вейке таркасо сисемеце чинть коряс ёвтазь истя : « Ды сисемеце чистэнть Пазось оймсесь весе Эсь тевензэ прядомадо мейле » .
Ды теке самай Сёрмадовкссонть Сон таго корты : « Сынь зярдояк а совавить Монь оймамо таркас » .
Лисни , сетне , конатненень Кенярксов кулясь ульнесь пачтязь васенцекс , эзть соваво тов эсест акунсоломаст кисэ . Ансяк кой-кить совавить Сонзэ оймамо таркантень .
Секс Пазось аравтсь лия чи , конанень Сон мери “ течи ” . Ламо шкань ютазь Пазось кортась теде Давид вельде , кода тесэ ёвтазель уш икеле : « Бути течи тынь марясынк Пазонть вайгелензэ , сестэ илинк калгодкстомто седеенк » .
Бути Иисус Навин ветявлинзе эсь ломанензэ Пазонь оймамо таркантень , сестэ теде мейле Пазось аволь карма кортамо лия чиде .
Лисни истя : кода Пазоськак оймсесь сисемеце чистэнть , истя жо Пазонь ломантненьгак зярс учи оймсема .
Эдь кие сови Сонзэ оймамо таркантень , се эсь прядозь тевдензэ мейле оймси истя жо , кода Пазоськак оймсесь весе тевензэ прядомадо мейле .
Секскак карматано весе вийсэнек бажамо совамс те оймамо таркантень . Илязо кадово ве ёнов кияк секс , мекс сон тусь кезэренсетнень мельга акунсоломань киява .
Пазонь валось эриця ды пек виев , ды сон кавто ёндо човазь тородо седе пшти : сон сови минек эйс домкасто , натой яви ойменть ды оймеялтонть , эзнетнень ды ловажань удементь ды суди седеень арсематнень ды мельтнень .
Мезеяк а кекшеви Пазонть эйстэ , весе Сонзэ теевксэсь штадо ды панжадо Сонзэ сельмензэ икеле . Те Сонзэ икеле миненек сави кирдемс вал .
Истя , карматано кеместэ кирдевеме эсенек кемемасонть , конадо минь апак кекше кортатано , секс мекс минек ули ине Попонь прявтонок , кона кепететсь менелень пачк сехте верев : те Иисус , Пазонь Цёрась .
Эдь минек Попонь прявтонок аволь истямо , кона а машты путомо седейёжо минек лавшочинтень . Арась , Сон снартневтезель-варчавтнезель минек ладсо весемесэ , ансяк ялатеке кадовсь пежеттеме .
Секскак апак пеле карматано сакшномо чанстень максыця Пазонть икелев . Тосо минь мутано седеймарямо ды чансть , конат лездыть тенек сестэ , зярдо те эряви .
Попонь эрьва прявтось кочкави ломантнень ютксто ды аравтови ломантнень кисэ Пазонтень важодеме : кандтнеме казнеть ды анокст пежетест нолдамонь кисэ .
Сон машты чевте седейсэ чарькодеме виде кистэ кадовозтнень ды асодыцятнень , секс мекс сон сонськак , кода весе , лавшо ломань .
Лавшочинзэ кувалма сонензэ эряви кандтнемс анокст кода лиятнень пежетест кисэ , истя жо эсь пежетензэ кисэяк .
Киненьгак эсензэ мелензэ коряс а саеви истямо сэрей важодемась . Попонь прявтокс ломанесь ары ансяк Пазонть тердеманзо коряс , кода ульнесь тердезь Аронгак .
Истя Христоскак аволь Сонсь Эстензэ саизе инексчинть улемс Попонь прявтокс , мекевланк , Сонзэ те таркантень кепедизе Се , кие мерсь : « Тон Монь Цёрам , течи Мон чачтытинь Тонь » .
Ды таго Сёрмадовксонть лия таркасо Пазось корты : « Тон улят попокс пингеде пингес Мелькиседекень попокс аравтоманть ладсо » .
Мода лангсо эрямстонзо Иисус рангозь ды сельведь марто энялдозь ознось Сенень , кинь ули виезэ идемс Сонзэ куломадо . Ды Сон ульнесь марязь Пазонь меленть домка ловоманзо кисэ .
Куш Сон ульнесь Пазонь Цёракс , ялатеке Сон тонадсь кунсоломо Эсь пиштеманзо вельде .
Зярдо Сонсь кармась улеме педе пес вийс совазекс-анокстазекс , сестэ Сон теевсь пингеде пингень идемань лисьмапрякс весе сетненень , кить кунсолыть Сонзэ .
Ды Пазось яволявтызе Сонзэ улемс Попонь прявтокс Мелькиседек ладсо .
Минек ули ламо мезде кортамс мартонк тень коряс , ансяк стака тень тыненк ёвтамс , секс мекс тынь теевиде мельтеме кунсолыцякс .
Эдь тыненк уш умок сась шка улемс лиянь тонавтыцякс , а вана тыненк эстенк таго эряви тонавтыця , кие тынк тонавтовлидизь Пазонь валонть васенце чарькодематненень . Тыненк одс эряви ловсо , аволь калгодо ярсамопель .
Эрьвась , кинь андыть ловсодо , сон теке пиже эйкакш , ды секс а чарькодьсы , мезесь виде , мезесь аволь .
Мекевланк , калгодо ярсамопелесь максови вийс совазтненень , конатне , эрямонть содазь , ёжомарямост вельде тонадсть явомо паронть зыянонть эйстэ .
Секс а карматано аштеме Христосто тонавтомань ушодкстнэнь лангсо , ютатано седе тов , домка чарькодемантень ! Миненек а эряви одс путнемс тонавтомань юр неть тевтнеде : куломас ветиця тевтнень кадома , Пазонтень кемема
ды тонавтома эрьва кодамо нававтомадо , кемиця лангс кедень путомадо , кулозьстэ вельмемадо ды пингеде пингень судто .
Эрьга , сыргатано седе тов , ды истя минь арсетяно теемеяк , бути тенень карми улеме Пазонть мелезэ .
Эдь кодаяк а путовить мекев янксема-видькстамо ки лангс сетне , кить тусть-потасть кемеманть эйстэ . Сынь уш весть ульнесть валдочисэ , варчнизь менелень казнень танстенть , ды минек марто вейсэ максозель сыненсткак Иневанькс Оймеялт .
Сынь варчнизь Пазонь паро валонть танстензэ ды Пазонть икелепелень инязорксчинть виензэ .
А вана мейле сынь тусть-потасть ве ёнов кемеманть эйстэ ! Ней уш сынь кодаяк мекев а велявтовить янксема-видькстамо ки лангс , секс мекс сынь эсест оймесэст одс вачкодить крёст лангс Пазонь Цёранть ды весень сельме икеле сёвныть-позорить Эйсэнзэ .
Паксясь , кона ламоксть валнови ды симдеви пиземень ведьсэ , максы ламо сюро сенень , кие сонзэ мельга яки , ды чанстяви Пазонть пельде .
Мекевланк , паксясь , кона касты пупиця тикше ды кирмалавт , мезекскак амаштовикс . Сон маласо Пазонь сюдомантень , ды , окойники , сонзэ пултасы тол .
Вечкевикс ялган , куш минь истя кортатанояк , ялатеке виевстэ кемтяно : тынк тевенк ютыть седе парсте , ды тынк икелепелев учи идема .
Эдь Пазось авиде а эрси . Сон а стувтсы тынк важодеманк ды вечкемань тевенк , конань тынь невтинк Сонензэ , зярдо лездыде ды лездатадо Сонзэ ломантненень .
Минек меленек : невтевлиде тынь истямо покш важодемань мель пензэ самс , зярс а топавтови тынк седейнежедьксэнк .
Минек бажамонок : илядо уле нузяксокс , мекевланк , тееде сетнень ладсо , конатненень эсь кемемаст ды цидярдомаст кисэ максови се , мезенть алтызе Пазось .
Зярдо Пазось макссь алтамо Авраамнень , Сон кемекстызе алтамонть Эсь прясонзо божазь-пежетькстазь , секс мекс арасель кияк Сондензэ ине , конань лемсэ Сон пежетькставоль .
Сон мерсь : « Алкукс-алкукс , Мон сюпавсто тонь чанстятан , ды пек ламолгавтсынь тонь эйкакшот-нуцькат » .
Ды истя Авраамнень кувать цидярдоманзо кисэ максозель Пазонь алтавксось .
Ломантне свал пежетькстыть эстедест покшонть лемсэ , ды те пежетькстамось кемексты ёвтазенть ды путы пе весе спорямотненень-пелькстамотненень .
Вана мекс Пазоськак Эсь алтамонзо кемекстызе пежетькстамосо . Теньсэ Сонзэ ульнесь мелезэ седеяк чарькодевиксстэ невтемс сетненень , кинень максозь алтамось : Сонзэ мелезэ зярдояк а полавтневи .
Ды ней минек улить неть кавто аполавтневиця тевтне , Пазонь пежетькстамось ды алтамось , конатнесэ Пазось кодаяк зярдояк а кенгели . Сынь аштить миненек , конат састь идема мельга Сонзэ кедь алов , ине кемексчинь лисьмапрякс . Истя жо сынь лездыть тенек виевстэ кирдевемс се седейнежедькссэнть , кона минек икеле .
Те седейнежедьксэсь минек ойментень теке якорь , виев ды кемевикс сюлмамонок , кона сови менельсэ Пазонь кудонть потс , коцтонь пирявксонть удалов .
Миненек лездамга , тов , минденек икеле , совась Иисус , кинь невтицянок , зярдо Сон кармась улеме Попонь прявтокс пингеде пингес , Мелькиседек ладсо .
Мелькиседек ульнесь Салим ошонь инязор ды Верепазонь поп . Сон вастызе Авраамонь , зярдо се велявтыль ниле инязортнэнь изнямодо мейле , ды чанстизе-баславизе сонзэ .
Авраам максызе тензэ тюремстэ весе саезенть кеменце пельксэнть . Васенцекс Мелькиседек ульнесь “ видечинь инязор ” . Те сонзэ лементь смустезэ . Теде башка сон ульнесь Салимень инязорокс , лиякс , “ сэтьмечинь инязорокс ” .
Мезеяк апак сёрмадо сонзэ тетядонзо , авадонзо , раськень лувдонзо , кияк а соды сонзэ чачомадонзо , куломадонзо . Сон невтезь Пазонь Цёранть кондямокс : кадови попокс пингеде пингес .
Арседея , кодамо сон ине ! Сонензэ мик Авраам , минек ине покштясь , максызе тюремстэ саезенть сехте паро кеменце пельксэнть .
Левинсетнень , конатненень максови попоксчи , ули кармавтовксост : Моисеень Коень коряс мереви сыненст пурнамс кеменце пелькс израилень ломантнень пельде , лиякс эсест братост пельде , куш сетне истят жо Авраамонь буень поладыцят .
Мелькиседек жо , куш эзь лисеяк Левинь раськестэ , саизе Авраамонь кедьстэ кеменце пельксэнть ды чанстизе-баславизе сонзэ , конанень уш максозельть Пазонь алтамотне .
Нама , весе минь содатано : чанстицясь седе ине чанстявицянть коряс .
Поптнэ пурныть кеменце пельксэнть , куш сынь ансяк кулыця ломанть , а вана Мелькиседек , кона саизе Авраамонь кедьстэ кеменце пельксэнть , эри свал , те кемекстазь Сёрмадовкссо .
Лиякс ёвтамс истя : сонсь Левияк , конань раськень поладыцянзо пурныть кеменце пельксэнть , пандызе кеменце пельксэнть Авраам вельде .
Эдь Леви сестэ эзь чачокшнояк ды ансяк ульнесь ине покштянзо эйсэ , зярдо Мелькиседек вастызе Авраамонь .
Бути левинсетнень попоксчись ветяволь асатыкстэмечис – эдь Коесь ульнесь максозь израилень ломантненень те попоксчинть вельде – сестэ мекс жо эрявсь лия поп , кона аравтозь Мелькиседек ладсо , аволь Арон ладсо ?
Эдь попоксчинь полавтомась веши , нама , коенть полавтомаяк .
Ды минек Азорось , киде тесэ кортави , лиссь лия раськестэ , аволь левинсестэнть , ды кияк Сонзэ раськестэнть алтарь икеле попокс эзь важодекшне .
Весе содыть , минек Азорось лиссь Иудань раськестэ , а вана Моисей мезеяк эзь ёвта те раськенть попоксчидензэ .
Весе те тееви седеяк неявиксэкс , зярдо яволявтсы прянзо лия поп , кона Мелькиседекень кондямо .
Сон путозь попокс акулыця-аёмиця эрямонть вийсэ , аволь се коенть кармавтовкстнэнь кувалт , конась максы попоксчинть ломанень раськень коряс .
Вана кода те кемекстазь Сёрмадовкссонть : « Тон улят попокс пингеде пингес Мелькиседек ладсо » .
Истямо ладсо , ташто кармавтовксось полавтови , секс мекс сон лавшоль ды лезэвтемель .
Эдь Моисеень Коентень мезеяк эзь теевкшне асатыкстэмекс . Сонзэ таркас ней миненек максови седе паро седейнежедькс , конань вельде минь малавгадтано Пазонтень .
Теде башка , те од попоксчись кемекстазель Пазонь пежетькстамосо !
Эдь икелень поптнэ аравтовильть апак пежетькста , а вана Иисус пежетькстамо марто , секс мекс Сонензэ Пазось ёвтась : « Азорось пежетькстась ды а янксезеви : “ Тон улят попокс пингеде пингес Мелькиседек ладсо ” » .
Истямо ладсо , пежетькстамось невти , зяродо седе паро се вейсэньлувось , конань кемекстыцякс кармась улеме Иисус .
Икелень поптнэде ульнесть ламо , секс мекс куломась сезнесь сынст важодеманть ды тарказост сыльть яла лият ды лият .
Иисус жо карми эрямо пингеде пингес , ды Сонзэ попоксчиськак лиянень киненьгак а максови .
Секскак Сонзэ ули виезэ педе пес ды пингеде пингес идемс сетнень , конат сыть Пазонтень Сонзэ вельде . Эдь Сон эри свал ды озны-энялды сынст кисэ .
Алкукс истямо Попонь прявтось миненек эрявськак : иневанькс , чумовтомо , асатыкстэме , пежетевтнень эйстэ явозь ды менельде сэрейстэ кепедезь .
Сонензэ а эряви , кода се лия попонь прявтнэнень , кандтнемс Пазонтень эрьва чистэ анокст васня Эсь пежетензэ кисэ , мейле ломантнень пежетест кисэ . Иисус максызе Эсь прянзо аноксокс весть ды свалшкас .
Моисеень Коесь аравты попонь прявтокс асатыкс марто ломанть . Валось жо , конань пежетькстамо марто ёвтызе Пазось Койденть мейле , аравтызе Сонзэ Цёранзо асатыкстэме Попонь прявтокс пингеде пингес .
Ней минь пачкодинек те кортамосонть сехте эрявиксэнтень : минек ули истямо Попонь прявтонок , кона озадо ашти менельсэ Инепазонть инязоронь тарканть вить кедь ёно .
Сон важоди Попонь прявтокс ознома кудосо , Пазонь алкуксонь коцткудосо , конань стявтызе Сонсь Азорось , аволь ломань .
Эрьва попонь прявтось путови Пазонтень казнень ды аноксонь кандтнеме . Секскак минек Попонь прявтонтеньгак истя жо эрявсь мезе-бути кандомс аноксокс .
Бути Иисус улевель мода лангсо , сестэ Сон аволь уле кодамояк попокс , секс мекс тесэ уш улить истят попт , конатне кандтнить казнеть Моисеень Коень вешематнень коряс .
Ялатеке сынст важодемась – те ансяк менеленсенть ёнов молиця , сонзэ сулеезэ . Истя жо Моисейненьгак , зярдо сон пурнась тееме Пазонь коцткудонть , Пазось мерсь : « Вант , теик весементь сень ладсо , кона невтезель теть пандо прясо » .
А вана ней Иисуснэнь максозь попокс важодема , кона пек седе покш мода лангонь поптнэнь важодемадост . Истя жо Сонзэ кемекставт вейсэньлувоськак икеленседенть седе паро , секс мекс сонзэ юрс путозь Пазонь максовт седе паро алтамот .
Бути васенце вейсэньлувось улевель асатыкстэмекс , сестэ уш лиясь аволь эряво .
Секс Пазось Сёрмадовкссо Эсь ломанензэ кори истя : « Вана сыть чить , – корты Азорось , – зярдо Мон ладян-теян од вейсэньлув Израилень ломантнень ды Иудань ломантнень марто .
Те вейсэньлувось карми улеме аволь истямо , конань Мон теекшния покштяст марто се чистэнть , зярдо Мон саинь сынст кедте ды ливтинь Египетэнь масторсто . Ансяк сынь эзть топавто Монь вейсэньлувонть ды секс Монгак велявтынь сынст эйстэ , – корты Азорось .
Вана кодамо вейсэньлув Мон теян Израилень ломантнень марто неть читнеде мейле , – корты Азорось , – Мон путсынь Эсень койтнень сынст пря потмозост ды сёрмадсынь сынст седеезэст . Мон карман улеме сыненст Пазокс , а вана сынь – Монь раськекс .
Сестэ уш кияк а карми тонавтомо эсь малавиксэнзэ эли лелянзо-ялаксонзо истямо валсо : “ Содык-чарькодик Азоронть ” . Эдь сынь весе кармить Монь содамо , вишкинестэ саезь сехте покшос-инес .
Мон нолдасынь сынст авидечист , уш зярдояк а ледстясынь мелезэнь сынст пежетест ды койтемечист » .
Зярдо Пазось кортась “ од вейсэньлувдонть ” , сестэ Сон невтсь васенце вейсэньлувонть ташточинзэ . Ансяк весе , мезесь таштоми ды сыреди , пек куроксто ёми .
Васенце вейсэньлувонть , нама , ульнесть эсензэ аравтовксонзо Пазнэнь озноманть коряс , ды ульнесь мода лангонь ознома кудозояк .
Ульнесь стявтозь ознома коцткудо , конань васенце пелькссэнть ульнесть лампа ды столь ды сонзэ лангсо Пазонть икелев путозь кшить , ды мерильть те пельксэнтень “ иневанькс ” .
Коцткудонть лия пельксэсь явозель васенценть эйстэ коцтонь омбоце пирявкссо ды лемезэль “ сехте иневанькс ” .
Тосо ульнесть ладанонь сувтамо сырнень алтарь ды вейсэньлувонь горобия , кона весеме ёндо оложазель сырнесэ . Горобиянть эйсэ кирдевсть манна марто сырнень кедьге , истя жо Арононь мандозо-палказо , кона нолдакшнось пургондавкст , ды кевень кавто лазнэть , конатнень лангсо сёрмадозельть Пазонь кармавтовкстнэ .
Горобиянть лангсольть херувимть-ангелт , конатне ульнесть Пазонть инексчинзэ невтицякс . Сынст сёлмост келейгавтозь пежетень нолдамо тарканть велькссэ . Весе тень эйстэ миненек ней а эряви кортамс эрьва ёндо .
Вана истя весемесь ульнесь теезь ознома коцткудосонть . Поптнэ эрьва чистэ совсить васенце пельксэнтень ютавтомо эсь важодема-ознома тевест .
А вана омбоце пельксэнтень ансяк весть иезэнзэ совси ськамонзо попонь прявтось ды свал верь марто . Те веренть сон кандсы эсензэ кисэ ды ломантнень пежетест кисэ , конатнень теизь чоподачист кувалт .
Истямо ладсо Иневанькс Оймеялтось теньсэ невти : зярс ашти стайсэнзэ ташто масторлангонь ознома коцткудось , сестэ а ули панжозь кись алкуксонь менелень ознома кудонтень .
Те весе кода тешкс , кона невти неень шканть лангс . Лисни : казнеть ды анокст кандтнить Пазонтень , ансяк сынст вельде а тееви ваньксэкс-асатыкстэмекс сень оймеёжозо , кие озны-сюкони Пазонтень .
Эдь сынст юрсо аштить аравтовкст ярсамодо , симемадо ды эрьва кодамо ладсо шлякшномадо . Весе неть ансяк ушо ёнксонь койть-кирдат , конатнень виест ансяк од лувонь-ладонь теема шкас .
Ней вана сась Христос , Попонь прявтось , конань вельде карми улеме максозь миненек Пазонь весе парось . Сон ютась седе ине ды седе асатыкстэме ознома коцткудованть , кона теезь аволь ломанень кедьсэ , лиякс , аволь те масторлангонть теевкс .
Сон совась сехте иневанькс пельксэнтень аволь сеянь эли букань верь вельде . Мекевланк , Сон совась тозонь Эсензэ верензэ вельде , весть ды свалшкас ды кандсь ломантненень пингеде пингень идема-менстема !
Бути уш сеянь ды букань вересь эли ведрекшень куловось пургсемстэ ванськавтыть аванькстнэнь ды максыть ансяк ушо ёнксонь ваньксчи коень-кирдань топавтомас ,
сестэ зяроксть седе пек виев Христосонь вересь ! Иневанькс Оймеялтонть вельде Сон максызе Эсь ванькстэяк ванькс прянзо Пазонтень аноксокс . Сонзэ верезэ ванськавтсы минек оймеёжонть куломань кандыця тевтнеде ды тейсамизь маштовиксэкс эриця ды алкуксонь Пазонтень важодемас .
Истя Христос ули од вейсэньлувонть кемекстыцякс . Сонзэ куломась ульсь идема-рамамо питнекс , кона олякстомты ташто вейсэньлувонть шкасто теезь пежетнеде . Секс Пазонь тердевтненень максови Сонзэ алтавт пингеде пингес чанстязь парочи .
Вейсэньлувось – кода уличинь коряс кармавтома , кона свал веши кармавтыцянть куломанзо кемекстамо .
Эдь уличинь коряс кармавтомась сови вийс ансяк кармавтыцянть куломадо мейле . Сонзэ зярдояк арась виезэ , бути кармавтыцясь эриця .
Секс васенце вейсэньлувоськак кемекстазель ансяк верь вельде .
Истя , васенцекс Моисей яволявтынзе весе ломантненень Коень весе кармавтовкстнэнь . Мейле сон сайсь букань ды сеянь верь , човоринзе ведь марто ды якстере понасо сюлмазь иссопонь тарадсо пурксизе кода Коень книганть сонсензэ , истя жо весе ломантненьгак .
Сон мерсь : « Те вересь кемексты вейсэньлувонть , конань Пазось мерсь тенк топавтомс » .
Моисей истя жо пурксизе верьсэнть Пазнэнь ознома коцткудонть ды весе сень , мезесь ютавтневиль тевс Пазонтень озномсто .
Истямо ладсо , Коень коряс малав весемесь ванськавтови верь вельде , ды верень апак вало а эрси чумонь нолдамо .
Вана истя эрявсь ванськавтовомс менеленсенть ёнов молицятненень . Сынсь жо , менеленсетне , вешить сехте паро анокссо ванськавтома .
Христоскак эзь сова ломанень кедьсэ теезь ознома кудонтень , кона ансяк моли алкуксонсенть ёнов . Сон совась менеленть сонсензэ эйс , косо ней стясь Пазонть чаманзо икелев озномо минек кисэ .
Сон истя жо а кандтни Эсь прянзо аноксокс ламоксть , кода эрьва попонь прявтось совси иезэнзэ весть сехте иневанькс пельксэнтень , ды свал ракшань верь марто .
Бути Христос теевель сынст ладсо , сестэ Сонензэ ламоксть саволь пиштемс-куломс менельтнень-мастортнэнь теевема шкастонть саезь . Мекевланк , ней , пингетнень прядовома малав , Сон сась весть ды максызе аноксокс Эсь прянзо пежетенть ёмавтоманзо кисэ .
Эрьва ломанентень сави куломс весть , ды мейле стямс Пазонь судонть икелев .
Истя жо Христоскак весть максызе прянзо аноксокс , весе ломантнень пежетест нардамонь-саемань кисэ . Сон , нама , сы омбоцеде – идеме сетнень , кить учить Сонзэ самонть , Сон сы аволь уш пежетте ванськавтомань кисэ .
Моисеень Коесь ульнесь Пазонь ансяк весе се паронть сулеекс , кона учось ломантнень икелепелев , аволь алкуксонь те паронть чачокс . Секскак Коентень зярдояк а теевить асатыкстэмекс сеть , кить сакшныть Пазонтень ды иеде иес свал кандтнить некеть жо анокстнэнь .
Бути улевельть теезь асатыкстэмекс , сестэ аноксонь кандтнемась прядоволь . Пазнэнь сюконицятне сестэ улевельть ванськавтозь весть ды свалшкас ды уш авольть маря чумо эсест пежетест кисэ .
Ней , мекевланк , анокстнэ иеде иес ледстнить пежетнеде .
Эдь букань ды сеянь верентень кодаяк а шлявить-нардавить ломанень пежетне .
Секскак Христос масторонть лангс самсто корты Пазонтень : « Тонь арасель мелеть саемс казнеть ды анокст , а вана рунго Тон Монень анокстыть .
Тонь мельс а тукшныльть ракшань пултамотнеяк , пежетень кисэ анокстнэяк .
Сестэ Мон меринь : “ Вана Мон , Мон сынь – кода Монь эйстэ книгань тапаркссонть сёрмадозьгак – Тонь мелеть , Пазом , топавтомо ” » .
Васенцекс Христос ёвтакшнось : « аноксткак , казнетькак , ракшань пултамоткак , пежетень кисэ аноксткак Тонеть а эрявить ды а вечкевить » . Сон истя ёвтась , куш весе неть анокстнэ кандтневитькак Коенть коряс .
Мейле Сон поладсь : « Вана Мон , Мон сынь Тонь мелеть , Пазом , топавтомо » . Истя Христос полавтызе аноксонь кандтнема ташто лувонть од лувсонть .
Истямо ладсо Сон топавтызе Пазонь меленть . Теньсэ минь допрок ванськавтозтяно ды алтазтяно Пазонтень Иисус Христосонь рунгонть вельде , конань Сон максызе аноксокс весть ды свалшкас .
Эрьва попось чистэ чис ютавты эсь важодеманзо ды ламоксть кандтни некеть жо анокстнэнь , конатнень арась виест нардамс-саемс ломаненть пежетензэ .
А вана Христос кандсь вейкине анокс пежетнень кисэ ды пингеде пингес озась Пазонть вить кедензэ ёнов .
Ней Сон учи сень , зярс Пазось а тейсынзе Сонзэ душманонзо пильгензэ путома таркакс .
Вейке аноксонть вельде Сон теинзе пингеде пингес асатыкстэмекс сетнень , конатне ванськавтовить ды алтавить Пазонтень .
Тень кемексты миненек Иневанькс Оймеялтоськак . Васняяк Сон ёвтась :
« Вана кодамо вейсэньлув Мон теян мартост неть читнеде мейле , – корты Азорось , – Мон путсынь Эсень койтнень сынст седеезэст ды сёрмадсынь сынст пря потмозост » .
Ды мейле Сон полады : « Мон уш зярдояк а ледстясынь мелезэнь сынст пежетест ды койтемечист » .
Зярдо пежетне нолдазь , сестэ уш а эряви сынст кисэ кандтнемс анокст .
Истя вана , кемиця ялган , Иисус Христосонь веренть вельде миненек келейстэ панжозь кенкшесь апак пеле совамс сехте иневаньксэнтень , од ды эрямонь максыця киява .
Сон панжизе миненек те кинть , кона юты коцтонь пирявксонть пачк , лиякс меремс – Сонзэ рунгонть пачк .
Минек ули ине Попонок , кона ашти Пазонть весе кудонзо тевтнень ветицякс .
Секскак , эрде , сатано Пазонтень панжадо седейсэ , пештязь покш кемемасо , ванськавтозь седейсэ , чумовтомо оймеёжосо , ды ванькс ведьсэ шлязь рунгосо .
Карматано апак кавтолдо кирдевеме се седейнежедькссэнть , конадо апак кекше ёвтнетяно . Эдь Пазось , кона максызе алтамонть , кемевикс .
Карматано мелявтомо вейкенек-вейкенек кисэ , кирвазтеме эрьванть эйсэ вечкема , кона невтеви паро тевень теемасо .
А карматано кадномо эсенек кемикуронь промксонок , кода кой-кить тейнить . Мекевланк , карматано кемекстамо вейкенек-вейкенек эйсэ седеяк пек , секс мекс тынсь нетядо : Азоронть само чись яла малавгады .
Бути жо минь , конат кармасть содамо видечинть , чарькодезьгак яла тейнетяно пежетть , сестэ минек пежетне а нардавить-саевить уш кодамояк анокссо .
Сестэ миненек кадови ансяк пелезь учомс Пазонь судонть ды гайниця толонть , кона нильсынзе каршонзо молицятнень .
Бути кияк коласы Моисеень Коенть , се куловтови апак жаля , зярдо кавто эли колмо ломанть кемекстасызь сонзэ чумонзо .
Арседея , зяроксть седе стакасто сестэ чумондови се , кие чалгси Пазонь Цёранть пильгензэ алов , кие а лови иневаньксэкс се вейсэньлувонь веренть , конаньсэ сонсь ванськавтозь-алтазь Пазонтень , ды кие покорды чанстень Оймеялтонть !
Минь жо содасынек Сень , кие мерсь : « Кежень пандомась Монь кедьсэ . Мон пандсаяк , корты Азорось » . Ды таго : « Азорось карми судямо Эсь раськензэ » .
Кодамо покштояк покш тандавкс понгомс эриця Пазонть кедьс !
Ледстинк мелезэнк сеть икелень читнень , зярдо Пазонь валдось тынк валдомтыдизь , сестэ тынь кирдиде ламо пиштемат ды цидярдыде стака тюремасо .
Лиясто тынсенккак весеме икеле покордасть-корясть ды муцясть , ды лиясто тынь вейсэндявилиде сетнень марто , кинь истямоль жо уцяскаст .
Тынь пиштиде вейсэ монь , тюрьмас пекстазенть , марто . Тынь кецязь вастынк мик сеньгак , зярдо нельгенесть-сайнесть тынк ули-паронк . Тынь содылиде : тынк ули менель лангсо вельть седе вадря ули-паронк , кона пингеде пингень .
Истя , илинк кадно-ёрто эсенк смелчинк , эдь тень кисэ тынь ультядо сюпавсто-важовсто казезь .
Тыненк эряви кирдема ды цидярдома , Пазонть мелензэ топавтоманть кисэ . Сестэ уш тыненк максови се , мезенть Сон алтызе .
Эдь Сёрмадовкссояк кортави истя : « Шкась кадовсь аламо , пек аламо , ды Се , кинень эряви самс , сы , шканть а таргасы .
Ломанесь , кона кемемань кисэ ловозь чумовтомокс , карми эрямо , а бути сон велявты кемемасто , сестэ Монь седеем саеви эйстэнзэ » .
Минь жо аволь сетнень ютксто , кить велявтыть кемемастост ды ёмить , мекевланк , минь вансттано кемеманок ды ультяно идезь .
Кемемась – те кеместэ нежедема сень лангс , мезенть седейсэнек учотано , сень неемазо , мезесь ней а неяви .
Кемеманть вельде кезэрень ломантне савтыльть Пазонтень .
Кемеманть вельде миненек чарькодеви : менельтне-мастортнэ ульнесть теезь Пазонть валонзо вельде , ды истямо ладсо весе неявиксэсь теезь анеявиксэнть эйстэ .
Эсь кемеманзо коряс Авель кандсь Пазонтень Каинэнь аноксто седе паро анокс . Сон те кемеманть вельде савтызе Пазонтень кода видечисэ ломань . Пазось саинзе казнензэ ды теньсэ кемекстызе сонзэ видечинзэ . Те кемеманть вельде Авель нейгак корты , куш сонсь умок кулось .
Эсь кемеманзо коряс Енок ульнесь саезь те масторлангстонть куломань апак сода . « Сон костояк эзь муеве , секс мекс сонзэ саизе Эстензэ Пазось » . Те масторлангстонть саемадонзо икеле , – кода кортави-кемекстави эйстэнзэ – , сон савтыль Пазонтень .
Кемемавтомо киненьгак кодаяк а савтови Пазонтень . Эдь эрьвантень , кие сы Тензэ , эряви кемемс : Пазось эри ды казьсынзе сетнень , кить Сонзэ вешнить .
Кемеманзо коряс Ной кунсолызе Пазонть икелев ёвтамонзо-панжоманзо седе , мезесь ульнесь зярс анеявиксэкс . Пазонть мелензэ ванозь , сон тейсь иневенч ды идизе эсь кудораськензэ . Эсь кемемасонзо сон невтизе-судизе те мирэнть-масторонть пежетевчинзэ ды максозель тензэ чумовтомочи кемеманть коряс .
Кемеманзо коряс Авраам кунсолызе Пазонь тердеманть туемс се модантень , конань тензэ алтызе максомс Пазось . Сон тусь , куш сонськак эзь сода , ков моли .
Эсь кемеманзо коряс сон озась эрямо алтазь моданть лангс кода лия масторонь ломань . Тосо сон эрясь коцткудосо Исак ды Яков марто , конатненень мейле истя жо максозель се , мезенть алтызе Пазось .
Авраам учось истямо ош , кона ули путозь кеме юр лангс , ды конань архитекторокс ды теицякс ули Сонсь Пазось .
Кемеманзо коряс Сарраненьгак , кона ульнесь ачачтниця , максозель чачтома вий , куш сон уш сырельгак . Эдь Сарра ловсь : Пазось , алтамонь максыцясь , топавтсы Эсь валонзо .
Ды секс вейке сыре , кулома лангсо аштиця ломаньстэ чачтсть истя ламо эйкакшт-нуцькат , кода менелень тештне ды иневедь чирень алововикс чуварось .
Те кемеманть марто весе неть ломантне кулостькак . Сыненст эзь ульне максозь се , мезенть алтызе Пазось , ансяк неизь сонзэ васолдо ды кенярдкшность тензэ . Эсест эйстэ сынь кортасть : сынь ансяк таркадо таркас якицят-пакицят ды ве ёндонь ломанть моданть лангсо .
Эдь сеть , конат истя кортыть , теньсэ невтить : сынь эсь тиринь масторонь вешницят .
Бути сынст пряст потсо улевель се масторось , конань кадызь , сестэ сынст , нама , сатоволь виест велявтомс мекев .
Арась , сынь бажасть седе паро масторонтень , лиякс меремс , менеленсентень . Секс Пазось а визделгали эйстэст ды мери тенст ловомс Сонзэ эсест Пазокс . Сон сыненст ошкак уш анокстась .
Кемеманзо коряс Авраам максызе Исак цёранзо аноксокс , зярдо Пазось варчавтнесь сонзэ . Сон ульнесь анок кандомс аноксокс эсензэ вейкине цёранзо , конадонть Пазось уш максызе тензэ Эсь алтамонзо
ды икелев ёвтакшнось : « Тонь раськесь туи-рашты Исаконь пельде » .
Эдь Авраам арсизе-ловизе : Пазонть ули виезэ , натой , кулозьстэяк вельмевтемс . Ды Исак велявтозельгак тензэ мекев теке кулозьстэ .
Кемеманзо коряс Исак чанстинзе-баславинзе Яковонь ды Исавонь , икелепелень эрямодост арсезь .
Кемеманзо коряс Яков куломстонзо чанстинзе-баславинзе Иосифень кавонест цёратнень , ды , эсь палканзо лангс нежедезь , сюконясь Пазонтень .
Кемеманзо коряс Иосиф , кулома лангсо улезь , ёвтась Израилень ломантнень Египетстэ лисемадост ды кармавтсь , мезе эряви теемс сонзэ ловажатнень марто .
Эсь кемемаст коряс Моисеень тетянзо-аванзо кекшнесть эйсэнзэ колмо ковт чачомадонзо мейле . Сынь несть : эйдесь вельть мазый , ды эзть пеле инязоронь кармавтовксонть коламодо .
Эсь кемеманзо коряс Моисеень , зярдо сон кайсь-кепететсь , арасель уш мелезэ кандтнемс фараононь тейтеренть цёранзо лементь .
Сон кочкизе эсь мельсэнзэ Пазонь раськенть марто вейсэнь пиштеманть , аволь нурька шкас пежетьсэ седей витеманть-петеманть .
Сон сельмензэ кайсесь казненть лангс , кона учось сонзэ икелепелев , ды секскак ловсь покордамонть Пазонь кучовт Идицянть кисэ Египетэнь сюпавчитнеде седе питнейкс .
Кемеманзо коряс Моисей кадызе Египетэнть , инязоронть кежтнеде апак пеле . Сон теке эсь икелензэ несь анеявиця Пазонть ды секс цидярдызе весементь .
Кемеманзо коряс сон аравтызе-ютавтызе евреень Инечинть . Сон кармавтсь ваднемс верьсэ кенкштнень палмантнень ды пайметнень сень кисэ : куловтниця ангелэсь аволинзе маштне израиленсетнень васень цёра эйкакштнэнь .
Кемемаст коряс израиленсетне печтизь Якстере иневеденть теке коське таркава . Зярдо текень жо теиксэлизь египетэнсетне , сеть весе ваясть .
Кемеманть вельде прась-каладсь Ерихононь ош пирявксось сисем чить перьканзо якамодо мейле .
Кемеманзо коряс Рахав , усксевиця авась , эзь ульне маштозь Пазонть каршо молицятнень марто вейсэ , эдь сон израилень салава кевкстницятнень-киведицятнень вастынзе кода эсь ялганзо .
Мезе жо монень ёвтнемс седе тов ? Шкам арась ёвтнемс Гедеондо , Варакто , Самсондо ды Евтайде , Давидтэ , Самуилдэ ды пазмарицятнеде .
Кемемаст вельде сынь изнясть раськеть-масторт , кемекстасть видечисэ эрямонть , сайсть сень , мезе алтась Пазось . Сынь пекстнесть-сёлгонесть левтнень кургост ,
мадстнесть виев толт , идевкшнесть пшти тородо . Сынь ульнесть лавшот , – теевсть виевекс , кемельть тюремасо , тапсильть ятонь ушмот .
Ульнесть ават , конатненень кулозь родняст-раськест максозельть мекев вельмевтезь . Лиятне жо эзизь сае олячинть , муцязь кулость , эдь сынст ульнесь мелест пачкодемс седе паро вельмемантень .
Лиятненень савсь кирдемс нарьгамот ды локшосо керямот , натой кшнинь терть ды пекстамо кудот .
Сынст чавность кевсэ , пилясть эйсэст чачков , муцясть , кулсесть тородо . Сынь яксесть-азгондсть ревень ды сеянь кедень оршамосо , кирдсть покш арасьчи , пансемат , муцямот .
Неть ломантне ульнесть вельть парт те масторлангонтень , яксесть-азгондсть чаво модава ды пандо ланга , эрясть кевботмарга ды мода лазовкска .
Весе сынь кемемаст вельде савтыльть Пазонтень , ды ялатеке сынь эзть пачкоде алтазентень ,
секс мекс Пазось арсесь минек туртов мезе-бути вельть седе паро . Сонзэ бажамозо ульнесь истямо : пачкодевельть неть ломантне асатыкстэмечис ансяк минек марто вейсэ .
Ванодоя , минек перька аштить вельть ламо ломанть , конат невтизь уш эсь кемемаст . Секс , эрде , ёртсынек миньгак весе сень , мезесь пири кинек , шождасто педиця пежетентькак , ды карматано цидярдозь чиеме-пелькстамо минек икелев аравтозь кинть ланга .
Сельмень апак сае карматано свал ваномо Иисус лангс . Сон минек кемеманть лисьмапрясь ды топавтыцясь . Сон сыця кенярксонть кисэ цидярдызе-пиштизе крёст лангсо куломанть , покордамонть лангс апак вано , ды ней озась Пазонть вить кедензэ ёнов .
Эдь арседея , зяро Эсь лангсонзо нарьгамот-кежть Сон кирдсь пежетев ломантнень пельде ! Те лезды тыненк а прамс пильге лангсто ды а лавшомгадомс оймесэнк .
Тыненк зярс эзь савкшно валомс веренк пежетенть каршо тюремстэнк .
Арази тынь стувтынк неть оймавтыця-кемекстыця валтнэнь , конат ёвтазь Сёрмадовкссо тыненк , кода эйкакшонзо туртов : « Цёрам , иля вано шождасто Азоронь тонавтоманзо-мурнеманзо лангс ды иля лавшомгале , зярдо Сон тарги лангс тонь теветь .
Эдь Пазось тонавты-мурни сень , кинь Сон вечки ; Сон чави эрьва эйкакшонть , конань саи Эсензэкс » .
Бути тыненк эряви кандомс-цидярдомс варчавтнемань тонавтомат-мурнемат , сестэ Пазось тейни мартонк , кода Эсь эйкакшонзо марто . Арази эрси истямо эйкакш , конань тетязо аволизе тонавто-мурне ?
Бути тынк а тонавтыть-мурнить , кода тейнить весе эйкакштнэнь марто , сестэ тынь муевкстадо , аволь алкуксонь эйкакштадо .
Зярдо минек масторлангонь тетянок тонавтсть-мурнесть эйсэнек – минь сынст кунсолынек . Сестэ зяроксть седе пек миненек эряви максомс прянок менель лангонь Тетянок кедензэ алов , конань кунсоломась канды эрямо !
Минек масторлангонь тетянок тонавтсть-мурнесть эйсэнек нурька шкас ды эсест чарькодемаст коряс . Ансяк Пазось тень теи минек лезэс : Сонзэ мелезэ максомс миненеккак талика Эсензэ иневаньксчиденть .
Эрьва тонавтомась-мурнемась ней маряви ризксэкс , аволь кенярксокс . Ансяк мейле сон чачты-канды видечинь ды седейоймамонь сюпав нуевкс сетнень эрямосо , конат путозь виде ки лангс те тонавтоманть-мурнеманть вельде .
Секскак , кемекстынк-витинк новолезь кеденк ды сорныця кумажанк !
Якадо валаня виде киява вана мекс : чамордыцянть пильгезэ илязо лисе эзнестэ , мекевланк , таго теевезэ шумбракс .
Бажадо эрямс весе марто ладязь ды истя жо Пазонтень алтазь эрямосо , конавтомо кияк а несы Азоронть .
Ванодо , кияк аволизе кадо-ёрто Пазонь чанстенть . Аволь касо-келейгадо тынк ютксо кодамояк сэпей ундокс-корён , кона кандоволь зыян , ды конаньсэ ламотне теевельть аваньксэкс .
Истя жо илязо уле ютксонк , Исавонь кондямо , ускуриця эли Пазонть эйстэ васоло аштиця ломань . Сон весть ярсамонь кисэ миизе-максызе эсь тарканзо улемс тетянзо васенце цёракс .
Эдь тынь содатадо , кода теде мейле сонзэ ульнесь покш мелезэ саемс чанстямо-баславамо тетянзо пельде , ды сон ульнесь панезь ! Мекев велявтомань ки арасель , куш Исав вешсь тень сельведь марто .
Тынь пачкодиде аволь се пандонтень , конась токави кедьсэ ды палы гувныця толсо , аволь чоподантень , аволь сумборя пелентень ды даволонтень .
Тынь сыде аволь торамонь зэрькстамонтень ды аволь зэрниця вайгелентень . Те вайгеленть марицятне энялдсть : лоткаволь сон кортамодо сынст марто .
Эдь сыненст марявсь акирдевиксэкс се , мезесь ульнесь кармавтозь : « Бути , натой , ракшаяк токави те пандонтень , сестэ сонзэ эряви чавомс кевсэ эли ледемс налсо » .
Те неявиксэсь-марявиксэсь ульнесь истямо покш тандавксокс , мик Моисейгак ёвтась : « Мон сорнан пелемадонть » .
Мекевланк , тынь пачкодиде Сион пандонтень ды менелень Ерусалиментень , эриця Пазонь ошонтень , ды тёжат-тёжат ангелтнэнень ,
конат пурнавсть кенярдкшномо . Тынь сыде Пазонь васень чачовтнэнь , Сонзэ кочкавтонь вейсэндявксонтень , конатнень лемест сёрмадозь менельсэ . Тынь пачкодиде Пазонтень , весень судиянтень , ды асатыкстэмекс теевезь видечисэ ломанень ойметненень .
Тынь сыде Иисуснэнь , од вейсэньлувонь кемекстыцянтень , ды Сонзэ пурксемань верентень , конась алты-ёвты Авелень верденть седе паронть .
Истямо ладсо , ванодо , илядо велявто тыненк Кортыцядонть . Сетькак , конат эзизь кунсоло мода лангсо Пазонь мелень пачтицянть , эзть кадово чумонь апак пандо . Седеяк покш чумонь пандома учи минек , бути велявттано Сень эйстэ , кона корты менельстэ .
Сестэ Сонзэ вайгелезэ сорновтызе моданть . Ней Сон Сёрмадовкссо макссь истямо алтамо : « Мон таго весть сорновтса моданть , ды аволь ансяк моданть , мик менелентькак » .
Валтнэ “ таго весть ” невтить : весе теезесь ули сорновтозь ды полавтозь , ды кадови ансяк се , мезесь а чатавтови-а сорновтови .
А вана миненек максови асорновтовиця-ачатавтовиця инязорксчинь мастор . Секскак ёвтатано сюкпря Пазонтень ды карматано важодеме-сюконямо Тензэ домка ловома марто ды мелензэ ванозь , кода Сонензэ вечкеви .
Эдь минек Пазось – те весемень пултыця тол .
Свал вечкеде вейкенк-вейкенк лелянь-сазоронь вечкемасо .
Уледе инжень вастыцякс . Истя теемстэ зярыя ломанть апак сода вастнесть натой ангелт эсест кедьсэ .
Илядо стувтне пекстазтнень эйсэ , буто тынськак мартост аштетядо пекстазь . Кирдеде мельсэнк пиштицятнень , буто тыньгак майсетядо сынст ладсо .
Урьвакстомань сюлмавксось улезэ лововиксэкс весеме ютксо . Мирдентень ды нинтень эряви улемс видечисэ вейкест-вейкест икеле . Пазось чумондсынзе сетнень , кить усксевить ды ускурить .
Илядо бажа ярмак мельга . Кадык саты тенк се , мезенк ули . Эдь Сонсь Пазось мерсь : « Мон зярдояк а кадтан , зярдояк эйстэть а туян » .
Секскак минь апак пеле кортатано : « Азорось свал сы монень лездамо , секс мон мездеяк а пелян . Мезе теи монень ломанесь ? »
Ледстнеде мелезэнк эсенк ветицянк , конат пачтясть тенк Пазонь валонть . Мельсэнк кирдеде сень , кода сынь эрясть ды прядызь эсь эрямо кист , ды тееде сынст кемемаст коряс .
Иисус Христос свал теке жо : исяккак , течияк ды пингеде пингескак .
Кадык тынк а пурдавтыть виде ки лангсто эрьва кодамо каршо молиця тонавтомат . Паро , зярдо тынк седеенк кемекставить Пазонь чанстьсэ , аволь кодаткак койтнесэ-кирдатнесэ ярсамопелень коряс . Неть койтнень топавтомаст эйстэ киненьгак лезэ арасель .
Минек ули эсенек алтаренек . Сонзэ лангсо аштиця анокстонть а мереви ярснемс ташто ознома коцткудосонть сюконицятненень-важодицятненень .
Тынь содатадо : ракшатнень верест попонь прявтось совавтнилинзе аноксокс пежетень нолдамонь кисэ ознома кудонь сехте иневанькс пельксэнтень , а вана рунгост пултнилинзе эрямо таркаст эйстэ ве ёно .
Иисускак пиштсь-майсесь оштонть ве ёно сень кисэ : Эсензэ верьсэнть ванськавтомс ломантнень ды алтамс сынст Пазонтень .
Эрьга , листяно Тензэ ошонть ушов ды явсынек вейсэ Сонзэ покордамонть .
Эдь минек арась тесэ свалшкань ошонок , мекевланк , минь вешнетяно се ошонть , конанень эряви улемс .
Истя , карматано Иисус вельде апак лотксе шнамо Пазонть . Те Сонензэ минек аноксонок : минек ёвтавт валтнэ , конат инекс теить Сонзэ лементь .
Истя жо илядо стувтне теемс паро ды максомс лиянень сень эйстэ , мезенк ули , эдь истят анокстнэ вечкевить Пазонтень .
Кунсолодо ветицянк , моледе превспутомаст мельга . Эдь сынь апак лотксе мелявтыть тынк ойменк кисэ , секс мекс сыненст Пазонть икеле эряви кирдемс вал эсь важодемаст кисэ . Кадык сынь теить эсь тевест кеняркс марто , апак укстне-вайкстне , лиякс те а ули тыненк лезэкс .
Свал ознодо минек кисэ . Минь кемтяно : минек оймеёжонок ванькст , эдь минь весемесэ бажатано ветямс эсь прянок парсте .
Мон энялдан тенк седе пек озномс вана мезень кисэ : велявтомс монень седе курок тыненк .
Пазось , седейоймамонь лисьмапрясь , вельмевтизе кулозьстэ минек Иисус Азоронть , Эсь ревензэ ине Ваныцянть , кона Сонсензэ веренть вельде кемекстызе пингеде пингень вейсэньлувонть .
Мон ознан : кадык Пазось анокстатадызь тынк эрьва паро тевентень Сонзэ мелензэ топавтоманть кисэ . Ды кадык Сон теи Иисус Христос вельде тынк эйсэ сень , мезесь тукшны мелезэнзэ . Улезэ Христоснэнь инексчи пингеде пингес ! Аминь .
Энялдан тенк , кемиця ялгат , кунсолынк цидярдозь весе неть кемекстыця валтнэнь , конатнень мон максынь тенк те нурькине сёрмасонть .
Пачтян тенк куля : минек кемиця ялганок Тимофеень нолдызь пекстамо кудосто . Бути сон курок сы монень , сестэ мон сонзэ марто сан тынк содавтомо .
Ёвтадо монь пельде сюкпря весе тынк ветицятненень ды Пазонь весе ломантненень . Сюкпрят кучить тенк Италиянь кемиця ломантне .
Пазонь чанстесь улезэ весеменк марто ! Аминь .
Яков , Пазонть ды Иисус Христос Азоронть важозо , кучи шумбракстнемат срадозь эриця кемгавтово буетненень .
Кемиця ялган , ловодо ине кенярксокс эрьва кодамо снартнематнень-варчавтнематнень , конатнес тынь понгонетядо .
Эдь тынь содатадо , зярдо тынк кемемась юты варчавтнематнень пачк , те чачты-касты эйсэнк цидярдома .
Ды те цидярдомась кадык прядсы эсь тевензэ : сестэ тынь карматадо улеме весеме ёндо вийс совазекс , апак кола ды кодамояк асатыкстэмекс .
А бути киньгак тынк эйстэ а сатны превейчизэ , кадык веши сонзэ Пазонть пельде . Ды максозь ули тензэ , эдь Пазось весенень максы паро мельсэ , апак коря .
Ансяк кадык веши кемезь ды допрок апак кавтолдо . Се , кие кавтолды , моли иневедень ведьвелявкс ёнов , конань вармась панси ды вырновтни эрьва ёнга .
Истямо ломанесь кадык а арсияк мезеяк саемс Азоронть пельде ,
секс мекс сон кавтов явозь ойме ды аволь кеме весе эсь тевсэнзэ-валсонзо .
Кадык кажов кемиця ялгась шны прянзо , секс мекс Пазось сонзэ кепеди-касты .
А вана сюпавось кадык шны прянзо сестэ , зярдо Пазось сонзэ алкиньгавты , секс мекс сон юты-ёми паксянь цеця ладсо .
Лиси чизэ , пултасы псисэнть – ды пужи тикше недьксэсь , певерить сонзэ цецятне , ды кулы-ёми цецянть мазычизэ . Истя жо пужи-ёми сюпавоськак эсь эрямонь тевензэ лакамо шкастонть .
Кодамо уцяскав ломанесь , кона цидярдозь канды снартнематнень-варчавтнематнень . Сенень , конанень сынь кирдевить , максови изницянь каштазокс эрямо , конань Пазось алтызе Сонзэ вечкицятненень .
Кадык кияк сетнеде , кинь лангс прасть варчавтнематне , а корты : « Пазось монь снартни-варчавтни » . Эдь зыянонть арась виезэ варчавтнемс Пазонть ды Пазось Сонськак киньгак а снартни-варчавтни .
Эрьванть снартни-варчавтни эсензэ зыянов мелень бажамось , кона уски-тарги ды мани сонзэ эсь мельганзо .
Зярдо зыянов мелень бажамось пекии , сестэ сон чачты пежеть , а зярдо пежетесь касы-кемексты , сон канды кулома .
Илядо ильведе-манчеве , монь вечкевикс кемиця ялгат .
Эрьва кодамо паро максовксось ды эрьва кодамо асатыкстэме казнесь максовить верде , весе валдо тевень Тетянть пельде , кона зярдояк а полавтневи , ды Сонзэ валдось зярдояк а тееви чоподакс .
Те Сон Эсь олянзо коряс чачтымизь минек видечинь валсонзо : улевлинек минь васенце таркасо Сонзэ теевкстнэнь ютксо .
Истя , вечкевикс кемиця ялган : кадык эрьва ломанесь капши кунсоломо , ансяк кадык а капши кортамо ды а капши кежиявтнеме .
Эдь кежень пачк ломанентень а тееви видестэ , Пазонть мелензэ коряс .
Секскак , кадынк ве ёнов эрьва кодамо аваньксэнть ды весе зыянонть . Сэтьместэ саинк валонть , кона путозь-видезь седеезэнк ды конань ули виезэ идемс тынк ойменк .
Уледе валонь топавтыцякс , аволь ансяк кунсолыцякс – истят ломантне манчить эсь пряст .
Эдь кие кунсолы валонть ды а топавты сонзэ , се моли истямо ломань ёнов , кона ванкшны эсь чаманзо зеркалань пачк .
Сон варшты эсь лангозонзо , туи ве ёнов ды сеске стувтсы , кодамо сон .
Ансяк се , кие пштистэ ваны асатыкстэме коенть лангс , кона олякстомты ломаненть , ды седе товгак карми истя ваномо , ды кие аволь стувтыця кунсолыця , мекевланк , коенть коряс теиця , сон карми улеме уцяскавкс эсь тевензэ теемасо .
Бути кияк эйстэнк арси : сон видестэ важоди Пазонтень , ансяк а машты кирдеме эсь келензэ , сестэ сон манчи эсь прянзо ды Пазонтень сонзэ важодемазо чаво чалгамонь кондямо .
Вана кодамо Пазонть , Тетянть , сельме икеле ванькс ды асатыкстэме Тензэ важодемась : бути лездат урозтнэнень ды доватненень сынст стакачисэнть ды бути ванстат эсь прят те масторлангонть аваньксчинзэ эйстэ .
Кемиця ялган , тынь , кие кеми Иисус Христоснэнь , инексчинь минек Азоронтень , ванодо весе ломантнень лангс вейкетьстэ , киньгак башка апак яво .
Невтевксэкс : тынк промксос сови ломань цивтёрдыця оршамосо , сурсонзо сырнень суркс , истя жо сы кажов ломань , таштомозь оршамосо .
Тынь , нама , сеске несынк сень , кие цивтёрдыця оршамосо , ды мертядо : « Озак тезэнь , тесэ паро таркась » , мекевланк , кажовонтень , мертядо : « Тон жо арак тозонь » эли « Озак масторов , монь пильгень ваксс » .
Арази теньсэ тынь уш эзиде тее авейкетьксчи эсенк ютксо ? Арази эзиде карма улеме судиякс , конат судить аволь видестэ ?
Кунсолодоя , вечкевикс кемиця ялган ! Арази Пазось эзинзе кочка масторлангонь кажовтнень ? Сон сынст тейсынзе кемемасо сюпавокс ды совавтсынзе Эсь Инязорксчизэнзэ , конань Сон алтызе вечкицянзо туртов .
Ансяк тынь кажовонть покордынк . Арази аволь сюпавтне лепштить тынк эйсэ ? Арази аволь сынь усксить-таргсить эйсэнк судга ?
Арази аволь сынь покордыть-чалгсить се ине лементь , кона ёвтазель тынк велькссэ .
Бути тынь топавттадо Пазонь Инязорксчинь коенть , кона кирдеви Пазонь пельде Сёрмадовкссонть : « Вечкть малавиксэть кода эсь прят » , – сестэ тынь тейтядо парсте .
А бути тынь вантадо ломань лангс авейкетьстэ , сестэ тынь тейтядо пежеть ды Коесь невттядызь тынк сонзэ колсицякс .
Эдь се , кие топавты весе Коенть , ды ансяк мейсэ-бути вейкесэ теи пежеть , сон чумо весе Коенть коламосо .
Пазось , кие мерсь : « Иля ускуря » , истя жо мерськак : « Иля маштне » . Лисни истя : бути тон а ускурят , тонсь жо маштнят , сестэ ялатеке тон колсят Коенть .
Кортадо ды тееде истят ломантнень ладсо , конатнень кармить судямо олячинь максыця коенть коряс .
Эдь судось аволь седеймариця сетненень , кить а путыть лиянень седеймарямо , а вана седеймарямось изни судонть лангсо !
Кемиця ялган , кодамо лезэ тень эйстэ , бути ломанесь корты : сонзэ ули кемемазо , ансяк арасть тевензэ ? Идеви а идеви сон те кемемантень ?
Бути кемиця братонтень эли сазоронтень а мейсэ оршамс ды а мезде ярсамс ,
кияк жо тынк эйстэ мери тенст : « Азёдо седейоймамо марто , эжнеде ды ярсадо ! » – ансяк тынсь мезеяк а макстадо сынст рунгост туртов , сестэ кодамо лезэ ули тень эйстэ ?
Истя кемемаськак , бути сон ськамонзо , тевтеме , сестэ сон кулозь .
Мекевланк , невтевксэкс , кияк мери : « Тонь ули кемемат , а вана монь тевень » . Невтик монень тон эсь кемемат тевтеме , ды монгак тонеть невтьса кемемам эсь тевсэнь !
Тон кемат : Пазось – вейкине . Видестэ теят ! Идемевстнеяк истя жо кемить ды сорныть-талныть .
Истя содат а содат , тон , чавола ломань : тевтеме кемемась – кулозь .
Арази минек ине покштянок Авраам ловозель чумовтомокс Пазонть икеле аволь тевензэ кисэ , зярдо путызе Исаконь , эсь цёранзо , аноксонь максома алтаренть лангс ?
Тон неят : кемемась важодсь вейсэ тевензэ марто ды тевтнень вельде кемемась теевсь алкуксокс .
Истямо ладсо топавтовсть Пазонть пельде Сёрмадовксонь валтнэ : « Авраам кемезевсь Пазонтень , ды тень кисэ Пазось ловизе сонзэ чумовтомокс » , ды сонензэ кармасть мереме “ Пазонь ялга ” .
Нетядо , Пазось лови ломаненть чумовтомокс тевензэ кисэ , аволь ансяк кемеманзо кисэ .
Истя ульнесь Рахав усксевиця аванть мартояк . Сон ульнесь ловозь чумовтомокс тевензэ кисэ , зярдо сон нолдынзе эсензэ кудос салава кевкстницятнень-киведицятнень ды мейле сынст ливтинзе лия киява .
Эдь кода рунгось оймевтеме кулозь , истя кемемаськак тевтеме кулозь .
Кемиця ялган , кадык аволь ламот эйстэнк бажить улемс тонавтыцякс ! Кода тынь содатадо : минек , тонавтыцятнень , учи седеяк покш судямо .
Эдь минь весе ламосо пупордькшнетяно . Кие а пупордькшни кортамсто , се ломанесь уш теевсь асатыкстэмекс , ды сонзэ саты виезэ онкстямс весе эсензэ рунгонзояк .
Бути минь онкстятано лишменть ды теньсэ сонзэ кармавттано минек кунсоломо , сестэ весе сонзэ рунгось миненек ветяви тов , ков эряви .
Эли жо покш венчтне : кадык сынь истят покшт ды канднить-пансить эйсэст виев вармат , ялатеке сынь велявтовить пек вишине рульсэнть тов , ков ветицянть мелезэ .
Истя келенть мартояк : сон рунгонь вишкине пелькс , а прянзо шны покш тевсэ . Вантая , кодамо вишкине сяткинесь ды кодамо покш вирь сон кирвазти !
Ды келеськак истямо сяткине , прок зыянсо пештязь масторланго . Сон ашти минек рунгонь пелькстнэнь ютксо истямокс , кона теи аваньксэкс весе рунгонть ды кирвазти толсо минек весе эрямонь кинть ды сонсь кирвазтеви тоначинь толонть эйстэ .
Ломанентень кармавтовить ды сон кармавтынзе кунсоломо эрьва кодат идем ракшатнень , нармунтнень , ёзмолдыцятнень ды иневедень ракшатнень .
А келесь жо кодамояк ломаннень а тееви кунсолыцякс ! Сон а кирдевиця зыян , пештязь куловтыця ядсо !
Кельсэнть минь шнатано-чанстятано Пазонть ды Тетянть , ды теке жо кельсэнть сюдотано ломантнень , конат теезь Пазонть чачонзо кондямокс .
Теке жо кургстонть лисить шнамо ды сюдома . Кемиця ялган , истя илязо ульне !
Чавкшны а чавкшны вейке лисьмапрясто ламбамо ды чапамо ведь ?
Кемиця ялган , кандокшны а кандокшны инжир чувтось ойумарть эли винаумарькс – инжирт ? Истя жо вейке лисьмапрясто а чудекшни салов ды ламбамо ведь .
Кие тынк ютксо превей ды чарькодиця ломань ? Кадык сон тень невтьсы паро эрямосонзо ды тевсэнзэ , конатне теевить сэтьместэ превейчи марто .
А бути тынк седейсэнк ули сельмень раужо сявадома ды бажамо ансяк эсь мелень топавтомас , сестэ илядо шна прянк , илядо кенгеле видечинть лангс !
Те аволь се превейчись , кона валги верде . Сон масторлангсто , идемевстнень пельде , аволь Пазонь Оймеялтонть пельде !
Эдь косо ули сельмень сявадома ды бажамо ансяк эсь мелень топавтомас , тосо минень-сюнонь лув ды эрьва кодамо амазы тевть .
А вана се превейчись , кона верде , васенцекс , ванькс , мейле ладямонь теиця , чевте седей , мелень ваныця , пештязь седеймарямосо ды паро тевсэ , ломанень вейкетькс ловиця ды сельмс кортыця .
Ладямонь видьмесь , конань видить ладямонь теицятне , чачты-рашты видечи .
Косто саевить тынк ютксо эртневематне ды сёвноматне ? Арази аволь тынк визькс мелень вешематнестэ , конат азаргалезь лакить рунгосонк ?
Тынь покш мельсэ мезе-бути мельга правтадо , ансяк тынк те арась . Тынь маштнетядо ды , сельменк сявадстозь , мезес-бути пек бажатадо , ялатеке тыненк те а саеви . Тынь сёвнотадояк , тюртядояк , ансяк тынк ялатеке мезенккак арась , секс мекс тынь а вештядо .
Бути мик вештядояк , сестэяк тенк мезеяк а максови . Эдь тынь вештядо аволь паронь теемань кисэ , мекевланк , эсенк визьксэнь меленк витемань-петемань кисэ .
Авидечисэ ломанть ! Арази тынь а содатадо : бути тынь ялгат те масторлангонть марто , сестэ тынь мольтядо Пазонть каршо ! Истямо ладсо : кинь мелезэ улемс ялгакс те масторлангонтень , се тееви ятокс Пазонтень .
Эли тынь , паряк , арсетядо , Пазонть пельде Сёрмадовксось стяко корты : « Сон седеень покш паломасо вечки-вешни ойменть , конань совавтызе эйзэнек » .
А вана чанстесь , конань Сон максы миненек , седеяк покш . Секскак Сёрмадовкссо кортави : « Пазось моли прянь верьга кандыцятнень каршо , сэтьметненень жо Сон максы чансть » .
Истя , максынк прянк Пазонть кедь алов ! Стядо Сатананть каршо , ды сестэ сон оргоди тынк эйстэ .
Малавгадодо Пазонтень , ды Сонгак малавгады тыненк ! Шлинк кеденк , пежетень тейницят , ванськавтынк седеенк , кавтов явозь ойметь !
Чаводо прянк , рангодо ды авардеде ! Тынк пейдеманк теевезэ рангомакс ды кенярксонккак – ризксэкс .
Вишкиньгавтынк-сэтьмелгавтынк прянк Азоронть икеле , ды Сон тынк кепедтядызь .
Кемиця ялгат , илядо беряньстэ кортавто вейкенк-вейкенк . Кие кортавты малавиксэнзэ эли суди сонзэ , се кортавты Коенть ды суди Коенть . А бути тон судят Коенть , сестэ тон уш Коень судиця , аволь сонзэ топавтыця .
Ули ансяк Коень вейкине максыця ды вейкине Судия , конань ули виезэ идемскак ды ёмавтомскак . Тон эно кият истямось , лиянь судицясь ?
Ней кунсолодо тынь , конат кортыть : « Течи эли ванды сыргатано истямо-истямо ошов , ды эрятано тосо вейке ие , ды карматано микшнеме-рамсеме , ды покшолгавтомо-ламолгавтомо уличинек » .
Ансяк тынь тунь а содатадо , мезе карми улеме ванды ! Мезе истямо тынк эрямось ? Тынь теке шожда качамне , конась сась вейке липкес ды сеске жо ёмась .
Тень таркас тыненк эряволь кортамс : « Бути карми улеме Азоронть мелезэ ды ультяно эрицят , сестэ минь тейсынек тень ды тонань » .
Ней жо тынь шнатадо ды верьга кандтадо прянк . Эрьва кодамо истямо прянь шнамось ули зыянокс .
Лисни , кие соды , мезе истямо паронь теемась , ансяк тень а теи , се сови пежетьс .
Ней , вана , кунсолодо тынь , сюпавтне ! Авардеде , лайшеде кажотнеде , конат кармить прамо лангозонк .
Тынк сюпавчинк наксадсь , ды оршамопеленккак сэвинзе ки сукс .
Тынк сырненк ды сиянк чемениясть . Те чеменесь ашти тынк каршо чумондыцякс ды сэвсы-нильсы тынк сывеленккак теке тол . Тынь таштыде-пурныде эстенк сюпавчи неть меельце читнестэ !
Тынь жо эзинк пандо важодема питненть паксясонк нуицятненень , ды сынь пижнить-рангить . Сюронк пурныцятнень пеняцямост пачкодсть Весеменькирди Азоронть пилес !
Тынь эриде сюпавчисэ , витниде-петниде седеенк моданть лангсо . Тынь андынк-куялгавтынк эсь прянк теке печкема чинень .
Тынь судинк ды маштынк чумовтомонть , сон тынк каршо эзь моле .
Истя , кемиця ялгат , уледе кувать цидярдыцякс Азоронть самонзо учомсто . Ванодоя , кодамо кирдема марто сокицясь-видицясь учи , зярс модась а максы питнейдеяк-питней сюро ды а туить сёксень ды тундонь пиземетне .
Тыньгак истя жо уледе кувать цидярдыцякс , кемекстынк эсь седеенк , эдь Азоронть самось маласо .
Кемиця ялгат , илядо пеняця-музгорде вейкенк-вейкенк лангс – судязь тенк а улемга . Ванодо , судиясь уш ашти кенкш лангсо .
Кемиця ялгат ! Майсематнень кирдемань ды цидярдомань невтевксэкс саинк пазмарицятнень , конат кортыльть Азоронть лемензэ пельде .
Истя , уцяскавкс минь ловтано сетнень , конат печтизь-кирдизь весементь . Тынь мариде Иовонь цидярдомадонть ды содатадо седе , кодамо эрямонь пе Азорось макссь сонензэ . Эдь Азорось седеймариця ды чевте седей .
Васняяк , кемиця ялган , илядо божа-пежетькста менеленть эйсэяк , моданть эйсэяк , эли кодамояк лия пежетькстамосояк . Улезэ тынк валонк ансяк « эно » , бути алкукс меленк ёвтамс « эно » , эли ансяк « арась » , бути алкукс меленк ёвтамс « арась » – сестэ тынь а понгтадо судямос .
Бути кияк тынк ютксто майси , кадык сестэ сон озны . Бути кие мельспаросо , се кадык моравты Пазонь шнамо морот .
Бути кияк юткстонк сэреди , сестэ кадык тердьсызь кемикуронь прявтнэнь ды кадык сынь озныть кисэнзэ ды Азоронть лемсэ ваднесызь сонзэ елейсэ .
Кемема марто озномась идесы сэредицянть , ды Азорось стявтсы сонзэ пильге лангс . Бути сон тейсь пежеть , сестэ нетнеяк нолдавить-простявить тензэ .
Секс ёвтадо-видькстадо вейкенк-вейкенк туртов эсь пежетенк эйстэ ды ознодо вейкенк-вейкенк кисэ . Сестэ тынь ультядо шумбралгавтозь . Ламо теи видечисэ ломанень виев озномась !
Илия ульнесь истямо жо минек кондямо ломань . Сон пек ознось : илязо уле пиземе . Ды пиземесь моданть лангс эзь пракшно колмо иеть ды кото ковт .
Сон таго ознось , ды менелесь макссь пиземе , ды модась чачтась-кастась урожай .
Кемиця ялган ! Бути кияк тынк эйстэ туи видечинь кистэнть ве ёнов , ды кияк велявтсы сонзэ мекев ,
сестэ содадо : се ломанесь , кона велявтсы пежетевенть авиде ки лангстонть , идесы сонзэ оймензэ куломадо ды вельтясынзе ламо пежетензэ .
Петра , Иисус Христосонь апостолось , кучи шумбракстнемат Пазонь кочкавтнэнень , конат те мирэнть-масторонть лангсо теке ве ёндонь ломанть ды сравтнезь эрить Понтонь , Галатиянь , Каппадокиянь , Асиянь ды Битиниянь ёнкстнэва .
Тынк уш икелевгак Тетя Пазось Эсь арсеманзо-мелензэ коряс кочкидизь ды теидизь Оймеялтонть вельде Эсензэ иневанькс ломанекс . Истя тынь ней теевтядо Иисус Христосонь кунсолыцякс ды ванськавтозекс Сонзэ верьсэнть . Кадык яла седе ламолгадыть тынк туртов Пазонь чанстесь ды седейоймамось !
Улезэ шназь-чанстязь Пазось , минек Иисус Христос Азоронть Тетязо ! Сон вельмевтизе кулозьстэ Иисус Христосонь ды теньсэ , Эсь ине седеймарямонзо коряс , чачтымизь од эрямос ды макссь миненек свал эриця седейнежедькс .
Секс минь учотано Пазонть пельде аёмиця , аколавиця , апужиця парочи . Те парочись кирдеви-ванстови менель лангсо тынк туртов .
Тынк жо , кемеманк кисэ , вансттадызь Пазонь виесь ды пачтятадызь идемас , кона анокстазь ды панжови шканть прядовома пестэ .
Весе тенень тынь кенярдодо , куш ней тыненк акувать , паряк , сави кирдемс эрьва кодат ризксэнь кандыця стакачить .
Мик сырнеськак снартневи-варчавтневи толсо . Истя жо неть стакачитне снартнить-варчавтнить тынк кемеманть алкуксчинзэ . Иисус Христосонь самсто тынк кемемась , кона ёмиця сырнеде питней , карми улеме тыненк шнамокс , инексчикс ды ловомакс .
Кадык тынь Сонзэ эзинк неекшнеяк , ялатеке Сонзэ вечксынк . Нейгак Сон тыненк а неяви , ды ялатеке кемтядо Тензэ ды кенярдкшнотадо аёвтавомашка кецнемасо :
тынь пачкодтядо кемеманк топавтомантень , ойменк идемантень .
Те идеманть пек вешнесть ды домкасто тонавтнесть пазмарицятне , конат икелев ёвтакшность тыненк максовиця чанстенть эйстэ .
Сынь бажасть чарькодемс , кодамо шкадо ды тевде-тувталдо кортась Христосонь Оймеялтось сынст вельде , зярдо икелев яволявтнесь Христосонь пиштематнеде-майсематнеде ды сынст мельга молиця Сонзэ инексчиденть .
Ды сыненст ульнесь панжозь : сынь важодсть тынк лангс , аволь эстест , зярдо кортасть неть тевтнеде . Текень жо ней тыненк ёвтнить сетне , кить пачтизь тенк Кенярксов кулянть менельстэ кучозь Иневанькс Оймеялтонть вийсэ . Неть тевтнень лангс ангелтнэяк паро мельсэ бажить ваномс .
Секскак , аравтынк-сыргозтинк меленк важодемас ды свал уледе валдо превсэ . Нежедеде ансяк Пазонь се парочинть лангс , конась максови тенк Иисус Христосонь самсто .
Уледе Пазонь кунсолыця эйкакшокс , илинк максо прянк визькс мелень вешематненень , конатнень ало эриде-аштиде икеле асодамочинк кувалт .
Мекевланк , кодамо иневанькс тынк Тердицясь , тыньгак уледе истямо иневаньксэкс эсенк прянь ветямосо .
Пазонь пельде Сёрмадовкссонть ёвтазь : « Мон иневаньксан , секс тыньгак иневанькст уледе » .
Ды бути тынь эсь озномасонк мертядо “ Тетяй ” Пазонтень , кона , киньгак лангс апак вано , суди эрьванть сонзэ тевензэ коряс , сестэ тесэ , масторланга якамстонк-пакамстонк , свал эрядо Сонзэ ловозь ды мельдензэ пелезь .
Тынь содатадо : стяконь чаво эрямостонть , конань кадызь тенк покштянк-тетянк , тынь идезь-рамазь олячис аволь питнень ёмавтыця сиядо эли сырнеде .
Тынь идезь-рамазь Христосонь , асатыкстэме ды ванькс Вирезэнть , питнейдеяк питней верьсэнть .
Сон кочказель мирэнть-масторонть теемадо икеле , ды ансяк ней , меельце шкастонть , тынк кисэ яволявтозель .
Христос вельде тынь кемезевиде Пазонтень , кона Сонзэ вельмевтизе кулозьстэ ды макссь Тензэ инексчи . Секскак тынь ней кемтядо ды седейсэнк нежетядо Пазонть лангс .
Ней тынь кунсолыцят Пазонь видечинтень ды теньсэ ванськавтынк ойменк Оймеялтонть вельде ды кармиде кемиця ялганк седейшкава вечкеме . Истя тейнеде седе товгак : свал вечкеде вейкенк-вейкенк ванькс седейсэ .
Тынь жо чачиде одс аволь ёмиця видьместэ , а вана Пазонь аёмиця валстонть , кона эри ды карми эрямо-аштеме пингеде пингес .
Сёрмадовкссо ёвтазь : « Весе ломантне тикшень кондят , ды сынст ине мазычист паксясо цецянь кондямо . Тикшесь коськи ды цецяськак пужи .
Ансяк Азоронть валось эри-ашти пингеде пингес » . Те валось – Кенярксов кулясь , кона тыненк пачтязь .
Секскак кадынк ве ёнов эрьва кодамо зыянонть ды эрьва кодамо кенгелеманть-манчеманть , кавто чачосо улеманть , сельмень сявадоманть ды эрьва кодамо беряньстэ кортавтоманть .
Пиже эйкакш ладсо бажадо ярсамс Пазонь валонь ванькс ловсодонть , конань вийсэ тынь кастадо ды пачкодтядо идемас .
Сёрмадовкссо ёвтазь : « Тынь Азоронть паронзо уш неинк-варчинк » .
Садоя Сонензэ , эриця Кевентень , конань ёртызь ломантне , а вана Пазось кочкизе ды ловизе питнейкс .
Тынськак , кода эриця кевть , тееведе оймеялтонь кудокс . Сестэ тынь ультядо Пазонтень важодиця попокс ды карматадо кандтнеме Тензэ оймеялтонь казнеть-анокст , конат тукшныть Сонзэ мельс Иисус Христосонь кисэ .
Пазонь пельде Сёрмадовкссонть кортави : « Вант , Мон путса Сионс кочказь питней кевенть , ужонь-уголонь кирдиця юр кевенть . Ды Сонензэ кемицясь зярдояк а ули совавтозь визьксчамас » .
Питней Сон тыненк , кемицятненень , а вана сетненень , конат а кемить , « кевесь , конань ёртызь кудонь теицятне , теевсь ужонь-уголонь кирдиця юр кевекс » ды « пупордямо кевекс , кевпандокс , конань эйс сынь эшкевить » .
Сынь а кунсолыть Пазонь валонть , ды секскак пупордькшнить сонзэ эйс . Истямо уцяска Сон сыненст аравтськак .
А вана тынь – Пазонь кочкавт буе , Инязоронтень важодиця попт , Пазонтень алтазь раське , ансяк Сонензэ явозь ломанть . Тынь аравтозтядо яволявтомс Сонзэ пародояк паро ине тевтнеде . Сон тынк тердидизь-ливтидизь чоподачистэ Эсензэ дивань-тамашань валдочинтень .
Икеле тынь ульниде аволь Сонзэ ломанть , – ней жо Пазонь ломантядо . Икеле Сон тыненк эзь путне седеймарямо , – ней жо Сон тыненк максызе Эсь седеймарямонзо .
Вечкевикс ялгат , энялдан тенк , кода масторланга якицятненень-пакицятненень ды лия ёнксонь ломантненень : илинк максо прянк пежетев обуцянк мельтнень алов , конат тюрить тынк ойметнень каршо .
Ветядо прянк пародояк парсте виде Пазонь асодыцятнень ютксо , куш сынь чумондыть эйсэнк кода зыянонь тейницянь . Сестэ сынь , тынк паро тевенк лангс ванозь , кармить шнамо Пазонть се чистэнть , зярдо Сон сынст содавтсынзе .
Истя , Азоронть кисэ максынк прянк масторлангонь весе прявтнэнь кедь алов : инязоронтень , весемеде покш прявтонтень ,
ды истя жо ветицятнененьгак , конатнень Сон кучинзе чумонь пандомо зыянонь теицятненень ды шнамо паронь теицятнень .
Пазонть мелезэ : паронь теезь тынь лоткавтсынк ачарькодиця ломантнень превтеме лабордомаст-лавгамост .
Эрядо олячисэ , ансяк илязо уле те олячись берянь тевень кекшемакс , мекевланк , эрядо Пазонь важо ладсо .
Весень ловодо , эсенк кемиця ялганк вечкеде , Пазонть мельдензэ пеледе , инязоронть-кесаренть ловодо .
Важот , максынк прянк эсь азоронк кедь алов , весемесэ ванодо мелест , аволь ансяк партнэнь ды чевте седейтнень , истя жо казямотненьгак .
Се тукшны мельс Пазонтень , зярдо кияк чумовтомо пиштезь кирди ризкст-мелявкст Пазонть мелензэ кунсоломанть кисэ .
Зярдо тынь кирдтядо чавома берянь тевень кисэ , сестэ мекс тынк шнамс ? А вана бути тынь карматадо кирдеме майсемат паро тевенк кисэ , те тукшны мельс Пазонтень .
Тенень тынь тердезьгак . Сонсь Христоскак пиштсь минек кисэ , ды теньсэ макссь тенек невтевкс : миньгак молевлинек Сонзэ мельга .
« Сон кодамояк пежеть эзь тее , ды Сонзэ кургсто кияк кенгелема вал эзь марсе » .
Зярдо Сонзэ покордасть , Сон покордамо вал каршост эзь ёвта ; зярдо пиштсь-майсесь , Сон сынст эзь тандавтне , а вана кемезь максызе прянзо Пазонтень , виде Судицянтень .
Сон Сонсь кандынзе-кепединзе минек пежетенек Эсь рунгосонзо крёст лангс вана мекс : куловлинек минь пежетенть туртов ды эрявлинек видечинть туртов . Сонзэ рантнень-аржотнень вельде тынь шумбралгадовлиде .
Зярдо-бути тынь ульниде теке кадовозь реветь , а вана ней велявтыде мекев эсенк Ваныцянтень , ойменк Ванстыцянтень .
Истя жо тыньгак , нить , максынк прянк эсенк мирденк кедь алов . Ды сестэ сеть мирдетнеяк , конат , паряк , а кунсолыть Пазонь валонть , теевельть кемицякс прянь ветямонк кувалт . Валт уш тесэ а эрявить ,
зярдо сынь кармить нееме тынк ванькс эрямонк ды Пазонь мельде пелеманк .
Тынк мазылгавтыцякс илязо уле ушо ёндо неявиксэсь : аволь прянь питней черькодавкстнэ , аволь сырнень понгавтнемкатне , аволь сельмс каятыця оршамотне .
Тынк мазычись улезэ ануваргадыцякс-аёмицякс : те – алкуксонь седейёжонь ломанесь , чевте ды сэтьме обуцянзо марто . Истямо мазычись пек питней Пазонть сельме икеле .
Истямо ладсо мазылгавтнесть-наряжасть эсь пряст кезэрень шкане Пазонтень озныця нитнеяк , конат нежедсть Сонзэ лангс . Неть аватне ульнесть мирдест кунсолыцят .
Истя тейнесь Сарраяк : сон ульнесь Авраамонь кунсолыця ды мериль тензэ “ монь азором ” . Бути тыньгак тейнетядо паро ды мездеяк а пельтядо ды а тандалетядо , – тыньгак карматадо улеме Саррань кондямокс .
Истя жо тыньгак , мирдеть , ветядо эсь прянк нинк марто , кода эсенк коряс седе лавшо марто . Невтеде тензэ вечкема-ловома , эдь сонензэяк , кода тыненк , максови казнекс Пазонть пельде пингеде пингень эрямо . Сестэ а ули кодамояк пирявкс тынк озноманк туртов .
Меельце пелев , уледе весе ве мельсэ , лиянь домкасто чарькодицят , вейкенк-вейкенк вечкицят , седеймарицят , ялгаксчинь ванстыцят , сэтьметь .
Илядо пандо кежсэ кеж эли покордамосо – покордамо . Мекевланк , чанстядо-баславадо , содазь : Пазось тердидизьгак тынк истя тееме . Сестэ Сон тынккак чанстятадызь-баславатадызь .
Сёрмадовкссояк ёвтазь : « Кинь мелезэ вечкемс эрямонть ды неемс мельспаронь чить , се кирдезэ эсь келензэ апаро валдо ды кургонзо кенгелемадо .
Сон туезэ ве ёнов зыяндо ды теезэ паро , вешнезэ ладямо-оймамо ды бажазо тенень .
Эдь Азоронь сельметне неить видечисэтнень ды пилензэ марить сынст озномаст . А вана зыянонь теицятнень эйстэ Азорось велявты Эсь чачонзо-чаманзо [ – нардамс сынст моданть лангсто ] » .
Бути тынь покш мельсэ тейтядо паро , сестэ киньгак а саты виезэ теемс тыненк зыян .
Куш , паряк , савияк пиштемс тенк видечинть кисэ – ялатеке тынь уцяскавтадо . « Илядо пеле седе , мезде сынь пелить , ды мезеяк тынк илязо тандавтне » .
Седейсэнк свал Пазонть ловодо Азорокс , ды уледе свал анокт максомс каршо вал сенень , кие веши пельденк панжомс тынк кемеманть ды седейнежедьксэнть смустензэ . Ансяк тень тееде чевтестэ-сэтьместэ ды лиянть мелензэ ванозь .
Кирдеде ваньксэкс эсь оймеёжонк . Кадык совить визьксчамас эсь кенгелемаст кисэ тынк покордыцятне . Сынь стяко чумондыть эйсэнк , куш тынь , кода Христос мельга молицят , прянк ветятадо парсте .
Седе паро пиштемс-майсемс , бути тенень ули Пазонть мелезэ , паро тевень кисэ , аволь беряненть кисэ .
Эдь Христос Сонськак – весть ды весе шкатнень кисэ – пиштсь минек пежетенек кисэ : Видечисэсь – авидечисэтнень кисэ , минек Пазонтень ветямга . Ульнесь куловтозь Сонзэ рунгозо ды вельмевтезь эрямос оймеялтозо ,
конань вельде Христос тусь ды пачтясь куля оймеялтнэнень , конат пекстазельть чоподас .
Сынь кезэрень пингене эзизь кунсолокшно Пазонть , куш Сон цидярдозь учось Эстензэ велявтомаст весе се шканть перть , зярс Ной тейсь иневенченть . Ансяк аламотне , весемезэ кавксо ломанть , идевсть иневенчсэнть веденть вельде .
Те ведесь невти лемдеманть-нававтоманть , конась ней иди тынккак . Нававтомась – Пазонть кедьстэ ванькс оймеёжонь вешема , аволь рунгонь карготьксчинь шлямо . Нававтомась идетядызь тынк Иисус Христосонь кулозьстэ вельмеманть вельде .
Христос ней кепететсь менельс ды ашти Пазонть вить кедензэ ёно . Ды Сонзэ икеле сюконить ангелтнэ , азорксчитне ды вийтне .
Истя вана : кода Христос пиштсь-майсесь минек кисэ рунгосонзо , тыньгак кемекставодо теке арсемасонть . Кие майси рунгосонзо , се лотки пежетень тейнемадо .
Секскак ней уш эринк мода лангсо кадовозь тенк шканть Пазонть мелензэ коряс , аволь ломанень визькс мельтнень мельга молезь .
Уш сатышка шка тынь эриде Пазонь асодыця ломантнень ладсо . Тынь макснинк прянк эрьва кодамо аваньксчис , визьксэнь мельтнес , [ цёра цёра марто удсемас , ракша марто эрямос , апаро тевс , ] винадо иредемазонк симемас , промкссо идемгалезь визьксэв велямос-чарамос ды минень-сюнонь тандавкснэнь седеень кельмевтиця сюконямос .
Секс сынь ней дивсить сень лангс , мекс тынь сынст марто вейсэ а чийтядо теке жо визьксчис прамо-ёмамо чадынтень , ды амазы валсо сёвныть-пазить эйсэнк .
Ансяк сыненст ялатеке сави кирдемс каршо вал Азоронть икеле , кие курок карми судямо эрицятненьгак , кулозтненьгак .
Кенярксов кулясь пачтязель кулозтнененьгак тень кисэ : эрявольть сынь Пазонть ладсо пингеде пингес эсь оймесэст , куш сыньгак судязельть рунгонь куломас лия ломантнень ладсо .
Курок весементень сы пе . Секскак уледе ванькс мельсэ ды валдо превсэ , ды истя ультядо анокт озномантень .
Васняяк , седейшкава вечкеде вейкенк-вейкенк , эдь вечкемась вельти-нарды пек ламо пежетть .
Апак музгорде , седейшкава келейстэ панжинк кенкшенк вейкенк-вейкенк туртов .
Кадык эрьвась эйстэнк важоди вейкенк-вейкенк туртов се казненть коряс , конань максызе тензэ Пазось . Сестэ тынь ультядо Пазонь эрьва ладсо невтевиця чанстенть тевс нолдыця паро важокс .
Кие корты , се кадык корты , кода кортыть Пазонь валтнэ . Кие лезды-важоди , се кадык лезды-важоди се вийсэнть , конань максы тензэ Пазось . Истямо ладсо весе тень эйсэ шнави Пазось Иисус Христос вельде , конанень улезэ инексчи ды азорксчи пингеде пингес ! Аминь .
Вечкевикс ялгат , илядо дивсе теке пси толсо тынк варчавтнемантень ; теньсэ мезеяк истямо а эрсиця арась .
Мекевланк , кенярдкшнодо , зярдо тынь явтадо Христос марто вейсэ Сонзэ пиштематнень . Кода панжови Сонзэ инексчизэ , сестэ седеяк пек карматадо кенярдозь кенярдомо .
Бути тынк сёвныть-пазить Христосонь кисэ , сестэ тынь уцяскавт , секс мекс Иневалдонь Оймеялтось , лиякс , Пазонь Оймеялтось , эри-ашти тынк эйсэ . Сетне Сонзэ сёвныть-пазить , а вана тынь Сонзэ шнатадо-инелгавтадо .
Ансяк кияк эйстэнк илязо пиште ды чумондово кода чавныця-маштниця , салыця эли зыянонь теиця , эли лия ломанень тевс эциця .
Вана кияк майсиндеряй христианокс улеманть кисэ , сестэ кадык тень кисэ а визделгали , ды кадык шнасы Пазонть истямо уцясканть кисэ , конань сон кандтни .
Сась судонь шкась , ды васенцекс судявить Пазонь ломантне . Ды бути судось ушодови минек эйстэ , сестэ кодамо уцяска учи сетнень , конат а кемить Пазонь пельде Кенярксов кулянтень !
« Бути стака идевемс видечисэ ломанентень , сестэ мезе карми улеме Пазнэнь акемиця пежетевенть марто ? »
Вана мекс сеть , кить пиштить-майсить Пазонть мелензэ коряс , кадык макссызь эсь оймест кемевикс Теицянтень- Кирдицянтень ды кадык седе товгак тейнить паро тевть .
Мон монськак ветицян-ваныцян ды Христосонь майсематнень-пиштематнень неицян-содыцян ды курок панжовиця инексчинзэ явицян . Секс мон ней кемикуронь ветицятнень-ваныцятнень икеле энялдан :
ванодо Пазонь стаданть , конань Сон кадызе тынк лангс . Мельганзо ванодо паро мельсэ , кода вечкеви Пазонтень , аволь секс , мекс истя тыненк кармавтозь . Тееде те тевенть седейшкава , мелень путозь , аволь ярмакс правтомань кисэ .
Илядо уле кежей азорокс Пазонть кедь ало улицянть лангсо . Мекевланк , уледе паро невтемакс стадантень .
Зярдо сы весемеде Покш Ваныцясь , сестэ Сон тыненк максы инексчинь апужиця каштаз .
Тынь жо , одтнэ , максынк прянк кемикуронь прявтнэнь кедь алов . Ды весе тынь сэтьместэ максынк прянк вейкенк-вейкенк кедь алов , кинь икелеяк апак покшкавтне . Сёрмадовкссояк истя ёвтазь : « Пазось моли прянь верьга кандыцятнень каршо , сэтьметненень жо Сон максы чансть » .
Истя вана , сэтьместэ максынк прянк Пазонть виевдеяк виев кедензэ алов , ды аравтозь шкасто Сон тынк кепедтядызь .
Весе эсь ризксэнк ды мелявксонк путынк-каинк Сонзэ лангс , эдь Сон мелявты тынк кисэ .
Уледе валдо превсэ , свал ванодо : тынк душманось , Идемевсесь , яки-азгонди пертьпельга ирныця лев ладсо ды вешни , кинь тензэ нилемс .
Аштеде каршонзо а синдевикс кемемасонк . Нама , тынь содатадо : истят жо майсемат савкшныть печтямс-кирдемс тынк кемиця ялгатнененьгак весе масторонть лангсо .
Ялатеке тыненк майсемс-пиштемс сави аволь кувать . Пазось , эрьва кодамо чанстень лисьмапрясь , тердимизь минек явомс Христос Иисус марто вейсэндямонк вельде Эсензэ пингеде пингень инексчинть . Сон Сонсь тынк кадык пурнатадызь-сэрнятадызь ды кемекстатадызь , кадык виевгавттадызь ды тейтядызь цидярдыцякс .
Сонензэ улезэ инексчи ды азорксчи пингеде пингес ! Аминь .
Силуанонь кедьстэ , конань мон лован кемевикс кемиця ялгакс , мон нурькинестэ сёрмадстыя тенк те сёрманть . Арсян кепедемс меленк ды кемевтемс тынк : мезде ёвтазь те сёрмасонть , – те Пазонь алкуксонь чансть . Кеместэ тынь аштеде-кирдеведе эйсэнзэ !
Шумбрат-парт кучить тенк Пазонь кочкавт тынк кондямо кемикурось Вавилонсо ды Марк , кона монень теевсь цёрань кондямокс .
Шумбракстнеде вейкенк-вейкенк марто вечкемань паламосо . Седейоймамо весенень тыненк , кить вейсэндявсть Христос Иисус марто ! Аминь .
Симон- Петра , Иисус Христосонь важось ды апостолось , кучи шумбракстнемат сетненень , конатненень , кода миненеккак , максозь питнейде питней кемемась – минек Пазонть ды Идицянть Иисус Христосонь весенень паро мелензэ коряс .
Кадык яла ламолгадыть тынк чанстесь ды седейоймамось Пазонть ды минек Иисус Азоронть содамост-чарькодемаст вельде .
Иисус эйсэ Пазонь виесь казизе миненек весе сень , мезе эряви Пазонть мелензэ коряс эрямонтень . Эдь минь чарькодинек Сонзэ , кие минек тердимизь Эсь инексчисэнзэ ды вадрячисэнзэ .
Истя Сон казсь миненек ине ды питнейдеяк питней алтамот . Сынст вельде тынь олякстомтсынк прянк се прамонть-ёмамонть эйстэ ды апаро мельтнень эйстэ , конат азорксчисэ масторлангсонть , ды вейсэндявтадо Пазонь обуцянтень .
Секскак весе вийсэнк бажадо невтемс эсенк кемемасонк паронь теема , паронь теемасонть жо невтеде содамочи .
Содамочисэнть невтеде парсте прянь кирдема , прянь кирдемасонть – цидярдома , цидярдомасонть – Пазонтень максозь эрямо .
Пазонтень максозь эрямосонть невтеде кемиця ялгатненень вечкема , кемиця ялгань вечкемасонть – седейшкавань вечкема .
Бути те весе тынк эйсэ ули ды ламолгали , сестэ тынь аволь стяко содасынк минек Иисус Христос Азоронть , ды эрямонк а ули лезэвтемекс .
Кинь эйсэ весе те арась , се сокор , васов а неиця . Сон стувтызе : зярдо-бути ванськавтозель икелень пежетензэ эйстэ .
Секс , кемиця ялган , яла седе пек бажадо теемс кемекс Пазонь пельде тердеманк ды кочкамонк . Бути тынь карматадо тееме истя , сестэ зярдояк а пупордятадо .
Истя тынк туртов келейстэ панжови совамо кенкшесь минек Азоронть ды Иисус Христос Идицянть пингеде пингень Инязорксчинтень .
Тень кисэ монь мелем зярдояк а лоткамс ледстнемеде мелезэнк неть тевтнень , куш тынь содасынккак сынст ды кеместэ аштетядо те виде тонавтомасонть , кона тыненк пачтязь .
Мон лован видекс-эрявиксэкс сыргозтнемс тынк истямо мельс ледстнематнесэ , зярс эрян масторлангсо эсень рунгонь кудынесэнть .
Содан : курок сави кадомс эсень те кудыненть , кода теде монень ёвтась минек Иисус Христос Азорось .
Секс мон бажан тееме весементь , мезе монь вийсэ : кадык тынь монь туемадо мейлеяк кирдьсынк весе тень мельсэнк .
Эдь минь эзинек моле ёжовсто поназь-кодазь ёвкстнэнь мельга , зярдо пачтинек тенк куля минек Иисус Христос Азоронть вийдензэ ды самодонзо . Мекевланк , минь эсь сельмсэнек неинек Сонзэ инексчинзэ .
Эдь шнамось ды инексчись Сонензэ максозельть Тетя Пазонть пельде , зярдо сехте покш Инексчинть пельде каятотсь Тензэ вайгелесь : « Те Монь вечкевикс Цёрам , Сон Монь седейкенярксом » .
Те вайгеленть , кона каятотсь менельстэ , минь минсь маринек , зярдо ульнинек мартонзо Пазонь пандонть лангсо .
Те весе теи минек туртов седеяк кемевиксэкс пазмарицятнень ёвтавт кулянть . Ды тынь видестэ тейтядо , зярдо кирдтядо те кулянть кода валдо , кона сияжды чоподасо , зярс а сы те валдо Чись ды Валскень зоря тештесь а карми сияждомо тынк седейсэ .
Васняяк , мельсэнк кирдеде сень : пазмарицянь вейкеяк вал Пазонь пельде Сёрмадовкссонть а панжови ломанентень эсь превсэнзэ .
Эдь зярдояк пазмарицянь валтнэ эзть ульне ёвтазь ломанень мелень коряс . Сынст ёвтнесть Пазонь иневанькс ломанть , конатнень ветясь Иневанькс Оймеялтось .
Кода Израилень ломантнень ютксо ульнесть кенгелиця пазмарицят , истя тынк ютксояк кармить улеме кенгелиця тонавтыцят . Сынь салава совавтыть кемикурос ёмавтыця-манчиця тонавтомат ды мик ёртыть-кадыть эсест Христос Кирдицянть , кона идинзе-раминзе олячис . Теньсэ сынсь таргить эсест лангс куроконь ёмамо .
Ды ламот кармить молеме сынст визьксэнь эрямост мельга , ды лиятнеяк сынст кувалт кармить сялдомо-покордамо видечинь кинть .
Неть апештевикс ломантне кармить тынк лангсо пряст сюпалгавтомо эсест понавт-кодавт манчемань ёвтнемасост . Ансяк Пазонь судось сынст туртов умок анокстазь , сон шканть а таргасы , ды сынст ёмамоськак уш а кирдеви .
Эдь Пазось эзинзе жаля пежетьс празь ангелтнэньгак , конатнень Сон ёртынзе тоначинь чопода отьмас , косо сынь тертязь учить судонь чинть .
Сон эзизе жаля мик кезэрень масторлангонтькак . Сонзэ нулгодьксэв ломанензэ лангс Сон кучсь инечады . Теке марто Сон ванстызе ансяк Ноень , видечинь пачтицянть , ды сисем лиятнень .
Пазось судинзе ёмамос Содом ды Гоморра оштнэнь , толсо пултынзе сынст куловокс . Истя Сон невтизе сыця шкань нулгодькс тевень теицятненень : сынст мартояк карми улеме истя жо .
А вана Сон идизе видечинь коряс эриця Лотонь , кона вельть сизесь койтеме ломантнень визькс мелень топавтомадост .
Неть ломантнень ютксо эрямсто те паро ломанесь несь ды марясь эрьва чистэ сынст апаро тевдест . Секс сонзэ виде оймесь пиштсь ды сэредсь .
Истямо ладсо , Азорось соды , кода идемс видечинь коряс эрицятнень варчавтнематнень эйстэ , ды кода судонь чинть самс апаро ломантнень кирдемс чумост пандоманзо туртов .
Азорось пек кежей сетнень лангс , конатне топавтыть эсест рунгонь визькс мелест ды мезекскак а ловить Пазонть азорксчинзэ . Неть кенгели тонавтыцятне визькстэметь-акирдевицят , эсь мелест топавтыцят ды а виздить-а пелить сялдомс-амбамс мик менелень вийтненьгак ,
куш натой ангелтнэяк , конат сындест кеметь ды виевть , а сялдыть-амбить эйсэст Азоронть икеле .
Неть ломантне сёвныть-покордыть сень , мезенть а чарькодить . Сынь молить превтеме ракша ёнов , конат эрить эсь чачома обуцяст коряс ды чачозь тень кисэ : улемс кундазь ды чавозь . Идем ракшатнень ладсо сыньгак улить маштнезь-чавнозь .
Весе чумонть кисэ , конань сынь тейсть лиятненень , максови тенст чумонь пандома . Сынь витнить-петнить седеест , зярдо чинь куншкане тейнить минень-сюнонь ярсамкат-симнемкат ды пряст лангсо стякшномкат . Сынь нулгодькст ды визьксчамат , ды сыненст мельспаро , зярдо мартонк вейсэ ярсамсто-симемстэ манчить эйсэнк .
Авань неемстэ сынст сельмест палыть визьксэнь мельсэ , ды зярдояк сынь а пештевить пежеттенть . Сынь манчить-кундсить аволь кеме ойметнень . Сынст седеест тонадсть эрьва мезе мельга правтомас . Сынь сюдозь ломанть !
Сынь пурдасть виде кинть лангсто ды кадовсть-тапавсть . Сынь тусть Валаамонь , Босоронь цёранзо , киява : сонензэ вечкевсь манчемань кисэ питнень саемась .
Пазось жо пежетензэ кисэ сонзэ ливтизе лангс . Осёлозо , кортамо а маштыця ракшась , кортазевсь ломанень вайгельсэ ды лоткавтызе пазмарицянть превтеме тевензэ .
Неть ломантне теке ведтеме лисьмапрят , сумборя сувонь пельть , конатне пансевить виев вармасо . Сыненст анокстазь пингеде пингень тунь чопода отьма .
Эдь сынь каштангалить стяко прянь шнамосо , сынь таргить-кундсить рунгонь визькс ды аванькс мелест топавтомас сетнень , кить ансяк кармасть явомо манчемасо эрицятнень эйстэ .
Неть кенгели тонавтыцятне алтыть тенст олячи , куш сынсь – прамос-ёмамос ветиця эрямокоень уреть . Эдь ломанесь сенень уре , мезесь сонзэ изнизе .
Минек Иисус Христос Азоронть ды Идицянть содамонзо-чарькодеманзо кувалт неть ломантне туевкшнесть олячис те масторлангонть аваньксчинзэ эйстэ . Бути сынь мейле таго тапавсть теке аваньксчинтень ды ваясть эйзэнзэ , сестэ сынст эрямост кармась улеме седеяк берянь икеленсенть коряс .
Сыненст седе паро улевель допрок а чарькодемс видечинь кинть . Ней сыненст седеяк берянь чарькодемс сонзэ ды ялатеке велявтомс иневанькс кармавтовксонть эйстэ , кона сыненст максозель .
Сынст марто алкукс теевсь се , мезе ёвтазь неть валмеревкстнэсэ : « Кискась сы мекев эсь уксновксонзо лангс » ды « Шлязь тувось таго моли экшелямо рудазс » .
Вечкевикс ялган , те уш омбоце сёрма сёрмадан тенк . Мон бажинь неть ледстямотнесэ сыргозтемс тынк превс ванькс мельть-арсемат :
Кирдинк мельсэнк Пазонь кучовт пазмарицятнень икелев ёвтавт валтнэнь ды минек Азоронть ды Идицянть кармавтовксонть , кона тенк максозь тынк апостолтнэнь вельде .
Васняяк содадо : меельце читнестэ сыть мусколиця сёвныцят-нарьгицят , конат кармить пряст ветямо эсь визьксэнь мелест коряс .
Сынь згилязь кармить кортамо : « Косо эно Христосонь самось , кона алтазель ? Минек покштятне-тетятне уш кулсесть , ды ялатеке мезеяк эзь полавтово . Весе юты истя жо , кода мольсь масторлангонть теема шкастонть саезь ! »
Сынь содазь стувтнить вана мезде : кезэрень пингене Пазонь валонть коряс теезельть менелесь ды масторось веденть эйстэ ды веденть вельде .
Истя жо неть вийтнесэ калавтозель кезэрень масторлангось , кона ульнесь ваявтозь чады ведьсэ .
А вана неень менелесь ды масторось ванстовить теке жо валонть коряс – толсо ёмавтоманть туртов . Те тееви судонь чистэнть , зярдо улить судязь-ёмавтозь весе , кить а кемить Пазонтень .
Ансяк тынь , вечкевикс ялган , илинк стувтне вейкенть : Азоронть туртов вейке чись , кода тёжа иеть ды тёжа иетне , кода вейке чи .
Азорось а таргси Эсь алтамонзо топавтома шканть , кода ловить конат-конат . Мекевланк , Сон теньсэ невти миненек Эсь куватень кирдеманзо , секс мекс Сонзэ арась мелезэ ёмавтомс киньгак . Сон покш мельсэ учи-эрьви , зярдо весе велявтыть пежетнеде .
Ансяк ялатеке Азоронть чись сы апак учо , салыця ладсо веть . Те чистэнть менелесь зэрнезь-увнозь ёми , менелень валдомтыцятнеяк псиденть солыть ды каладыть , масторлангоськак ды весемесь , мезе сонзэ лангсо , палы .
Бути те весемесь истямо ладсо калавтови , сестэ арседе , кодамокс тыненк эряви улемс . Тыненк эряви эрямс иневанькс эрямосо ды весемесэ теемс Пазонть мелензэ коряс ,
зярдо пек покш мельсэ учотадо ды малавгавтадо Пазонь чинть самонзо . Те чинть кисэ палы-калады менелесь , менелень валдомтыцятнеяк солыть толонь псиденть .
А вана Пазонь алтамонзо коряс минь учотано од менель ды од мода , конатнень лангсо эри видечи .
Секс , вечкевикс ялган , тень учозь тееде весе , мезе тынк вийсэ : стявлиде Пазонть сельмензэ икелев асатыкстэмекс-ваньксэкс , челькевтемекс , Сонзэ марто ладязекс .
Ды ловодо минек Азоронть куватень кирдеманть эсенк идемакс . Истя жо , Пазонь максовт превейчинть вельде , тыненк сёрмадсь минек вечкевикс кемиця ялгась Паволгак .
Текень эйстэ сон корты весе эсь сёрматнесэ , конатнесэ ёвтни неть тевтнеде . Неть сёрматнесэ , нама , улить истяткак таркат , конатнень стака чарькодемс ды конатнень чоподасотне ды аволь кеме ойметне колыть-тапить . Истямо ладсо сынь колсить лия Сёрмадовкстнэньгак , ды теньсэ таргить эсест лангс кулома-ёмамо .
А вана тынь , вечкевикс ялгат , тень эйстэ содатадо уш икелев . Секскак ванстодо прянк : аволидизь пурдавто тынк ки лангсто койтеметнень ильведевксэст , ды аволиде пра эсь кеме юронк лангсто .
Касодо-кемекстадо минек Иисус Христос Азоронть ды Идицянть чанстензэ ды содамонзо-чарькодеманзо эйсэ . Сонензэ улезэ инексчи ней ды пингеде пингес ! Аминь .
Седе , мезе ульнесь ушодксстонть саезь , мезе минь маринек ды неинек эсенек сельмесэ , мезе мельга минь ванкшнынек ды мезес токшесть кедьёжонок – Эрямонь раштыця Валонть эйстэ минь ёвтнетяно .
Те эрямось панжовсь , ды минь сонзэ неинек . Ды секскак кортатано кода неицят-содыцят ды пачтятано тыненк те пингеде пингень эрямодонть , кона ульнесь Тетянть марто ды панжовсь минек туртов .
Сень , мезе минь неинек ды маринек , пачтятано ней тыненк . Ды истя тыньгак ультядо вейсэндязь минек марто . Минь вейсэндязь Тетянть ды Сонзэ Иисус Христос Цёранзо марто .
Ды секскак теде сёрмадтано тыненк : эсенк кенярксонть пештямонь-топавтомань кисэ .
Ды вана кодамо те кулясь , конань минь маринек Сонзэ пельде ды пачтятано тыненк : Пазось – те валдо , ды Сонзэ эйсэ арась кодамояк чопода .
Бути мертяно : « Минь вейсэндязь Пазонть марто » , – ансяк теке шкане яла эрятано чоподасонть , сестэ минь кенгелетяно ды а эрятано видечинть коряс .
Ансяк бути минь эрятано валдосонть , кода Сонсь Пазось – валдосо , сестэ минь вейсэндязь вейкенек-вейкенек марто , ды Иисус Христосонь , Пазонь Цёранть , вересь ванськавты минек эрьва кодамо пежетте .
Бути мертяно : « Миньсэнек арась пежетень видьме » , – сестэ манчетяно эсь прянок , ды видечи миньсэнек арась .
Ансяк бути видькстатано Пазонть икеле эсенек пежетнеде , сестэ Пазось нолдасынзе минек пежетнень ды ванськавтсамизь эрьва кодамо авиде тевде , эдь Сон свал кемевикс ды теи видечинть коряс .
Бути мертяно : « Минь эзинек совсе пежетьс » , – сестэ минь тейтяно кенгелицякс Пазонть , ды Сонзэ валозо минек эйсэ арась .
Тиринь тякинеть ! Мон тень сёрмадан тыненк пежетьс а совамонк кисэ . Бути кие ялатеке сови пежетьс , минек Тетянть икеле ули кисэнек валонь каиця – Иисус Христос , кона теи видечинть коряс .
Сон минек пежетнень нолдыцясь ды аволь ансяк минектнень – весе масторлангонь пежетнень нолдыцясь .
Бути минь эрятано Пазонь кармавтовкстнэнь коряс , те алкукскак невти миненек : минь парсте содасынек Пазонть .
Кие корты : « Мон парсте содаса Пазонть » , – ансяк сонсь ялатеке а эри Сонзэ кармавтовкстнэнь коряс , се кенгелиця , ды видечи эйсэнзэ арась .
Кие эри Сонзэ валонть коряс , сень эйсэ Пазонь вечкемась алкуксокс топавтовсь . Тень кувалт алкуксокс содави миненек : минь Пазонть эйсэ .
Кие корты : « Мон эрян-аштян Пазонть эйсэ » , – эрязо истя , кода эрясь Христос .
Вечкевикс ялган ! Сёрмадан тенк аволь од кармавтовкс , мекевланк , ташто кармавтовкс , конань тынь содасынк ушодксстонь саезь . Те ташто кармавтовксось – куля , конань тынь маринк ушодксстонть саезь .
Ды ялатеке сёрмадан тенк од кармавтовкс , ды сонзэ алкуксчись неяви ней Христоссо ды тынк эйсэяк : эдь чоподачись поты , ды алкуксонь валдочись уш валдомты .
Кие корты : « Мон эрян валдосо » , – ансяк сонсь ялатеке кеж кирди эсензэ кемиця ялганзо лангс , се течинь чис чоподасо .
Се , кие вечксы эсензэ кемиця ялганзо , эри-ашти валдосо , ды сонзэ эйсэ арась мезеяк истямо , конась кармавтоволь пупордямо .
Се , кие кеж кирди кемиця ялганзо лангс , – се чоподасо аштияк , чоподасо якияк ды а соды , ков сон моли , эдь чоподась сельмензэ сокоргавтынзе .
Сёрмадан тенк , тиринь тякинеть : тынк пежетенк нолдазь Сонзэ лементь кувалт .
Сёрмадан тыненк , сыретне : тынь содасынк Сонзэ , кона ульнесь ушодкссто саезь . Сёрмадан тыненк , одтнэ : тынь изнинк Апаронть . Сёрмадан тенк , эйдинеть : тынь содасынк Тетянть .
Мон сёрмадынь тыненк , сыретне : тынь кармиде содамо Сонзэ , кона ульнесь ушодкссто саезь . Мон сёрмадынь тыненк , одтнэ : тынь виевтядо ды тыньсэнк эри-ашти Пазонь валось , ды тынь изнинк Апаронть .
Илядо вечке те пежетев масторлангонть ды сеньгак , мезе те масторлангсонть . Кие вечксы истямо масторлангонть , сеньсэ арась таркине Тетянтень вечкеманть туртов .
Эдь весе , мезе те масторлангсонть , – ломанень колазь бажамотне , сельмень визькс мельтне ды эрямонь каштанчись – те весемесь моли пежетев масторлангстонть , аволь Тетянть пельде .
Ды те масторлангось весе эсензэ визькс мельтнень марто прядови , ансяк Пазонь мелень топавтыцясь эри пингеде пингес .
Эйдинеть ! Ды вана сась прядовома шкась . Тынь мариде : сы Антихристэсь . Ды вана ней лиссть лангс уш ламо антихристт , ды теньсэ чарькодтяно : сась прядовома шкась .
Сынь лиссть минек ютксто , ансяк минекекс сынь зярдояк арасельть . Бути сынь улевельть минекекс , сестэ сынь ковгак а тукшновольть юткстонок . Минек эйстэ сынст туемась невти : весе сынь аволь минекть .
Тыненк максозь Иневаньксэнть пельде Оймеялтонь вийсэ вадема , ды тынь содасынк весементь .
Мон сёрмадан тыненк аволь секс , буто тынь а содасынк видечинть . Мекевланк , сёрмадан секс , мекс тынь содасынк сонзэ ды содасынк сеньгак : кодамояк кенгелямо а рашты видечистэ .
Кенгелицясь – кие истямось ? Кенгелицясь – се , кона а лови Иисусонь Христосокс . Ломанесь , кона а кеми Тетянтеньгак , Цёрантеньгак , – те антихрист .
Кона а кеми Цёрантень , сень арась Тетязояк ; кона апак сёпо кеми Цёрантень , сень ули Тетязояк .
Истя , эрязо-аштезэ эйсэнк се , мезе тынь мариде ушодксстонть саезь . Бути тынк эйсэ свал эри-ашти се , мезе тынь мариде ушодксстонть саезь , сестэ тыньгак свал эрятадо-аштетядо Цёранть ды Тетянть марто сюлмавозь .
Ды те улияк Христосонь алтавт казнесь миненек – те пингеде пингень эрямось .
Вана тень мон сёрмадынь тыненк сетнень кувалт , конат снартыть пурдавтомс тынк виде кистэнть .
Тынк эйсэ , ялатеке , свал эри-ашти те Оймеялтонь вийсэ вадемась , конань тыненк максызе Иневаньксэсь , ды секскак тыненк а эряви лия тонавтыця . Те самай вадемась тонавты тынк весементень . Сон пачти тыненк видечинть ды зярдояк а кенгели . Секскак тееде истя , кода Сон тынк тонавты : эрядо-аштеде свал Христосонь марто сюлмавозь .
Ды ней , тиринь тякинеть , эрядо-аштеде свал Христосонь марто сюлмавозь . Ды сестэ , зярдо Сон сы , минь карматано аштеме Сонзэ икеле апак пеле , ды сестэ миненек а сави визькс марто туемс сельмензэ икельде Сонзэ самсто .
Тынь содасынк Сонзэ кода видечинь коряс теиця , – истя тынь чарькодьсынк сеньгак : эрьвась , кона эри видечинь коряс , чачозь Пазонть эйстэ .
Ванодо , кодамо ине вечкема казезь миненек Тетянть пельде : миненек максозь кандтнемс Пазонть эйкакшонь лементь , ды минь алкукскак Сонзэ эйкакшонзо ! Секскак те масторлангось а содасамизь минек , эдь сон зярдояк эзизе содакшно минек Тетянтькак .
Вечкевикс ялган ! Минь ней Пазонь эйкакштано , ды кодамокс ультяно икелепелев – те нейке а неяви . Ансяк содасынек сень : зярдо Христос сы , минь теевтяно Сонзэ кондямокс – секс , мекс несынек Сонзэ истямокс , кодамо Сон алкукс .
Ды эрьвась , конань ули Пазонть лангс истямо седейнежедьксэзэ , теи эсь прянзо истямо ваньксэкс , кодамо ванькс Христос .
Эрьвась , кие совси пежетьс , теи Пазонь Коень колыцянть ладсо , эдь пежетесь улияк Пазонь Коень коламо .
А вана Христос , кода тынь содатадо , сась пежетнень минек эйстэ саеме , ды Сонзэ эйсэ арась кодамояк пежеть .
Истя , эрьвась , кона эри-ашти Христос марто сюлмавозь , а совси пежетьс . Кона совси пежетьс , се эзизе некшне Сонзэ ды а содасыяк Сонзэ .
Тиринь тякинеть ! Киненьгак илядо пурдаво виде кистэнть . Се , кие эри видечинь коряс , сонськак Христосонь кондямо видечисэ эриця .
Кие совси пежетьс , се Идемевсенть эйстэ , эдь Идемевсесь совась пежетьс ушодксстонть саезь . Пазонь Цёрась саськак масторлангов самай те тувталонь коряс : Идемевсенть тевензэ педе пес яжамо .
Кияк Пазонть эйстэ чачозесь пежетьс а сови , эдь сонзэ эйсэ эри-ашти Пазонь видьмесь . Сон а совави пежетьс , секс мекс сон чачозь Пазонть эйстэ .
Пазонь эйкакштнэ ды Идемевсень эйкакштнэ вана кода содавить : кие а теи видечинь коряс , се аволь Пазонть эйстэ , кода сеяк , кие а вечксы эсензэ кемиця ялганзо .
Кулясь , конань тынь маринк ушодксстонть саезь , вана кодамо : миненек эряви вечкемс вейкенек-вейкенек .
Илязтано уле истямокс , кодамо Каин , Апаронть левксэсь , кона чавозь куловтызе эсензэ ялаксонзо . Мекс куловтызе ? Секс , мекс Каинэнь тевтне ульнесть зыяновт , ялаксонзо тевтне – видекоень .
Секскак илядо дивсе , кемиця ялгат , мекс те масторлангось кирди кеж тынк лангс .
Минь жо ютынек куломасто эрямос . Тень минь содасынек секс , мекс минь вечксынек кемиця ялганок . Се , кона а вечки кемиця ялганзо , каднови куломанть кедь ало .
Эрьвась , конась кирди кеж кемиця ялганзо лангс – се ломанень маштниця . А ломанень маштницянть , кода тынь содатадо , арась пингеде пингень эрямозо , конась эряволь-аштевель эйсэнзэ .
Вечкеманть минь карминек содамо вана кода : Иисус максызе Эсь эрямонзо минек кисэ . Секс миненеккак эряви максомс эсь эрямонок минек кемиця ялгатнень кисэ .
Бути парсте эриця ломанесь несы эсензэ кемиця ялганзо арасьчисэ ды ялатеке пекстасы седеензэ сонзэ эйстэ , сестэ сонзэ эйсэ кодаяк а эри-ашти Пазонтень вечкемась !
Тиринь тякинеть ! Миненек эряви вечкемс паро тевсэ ды видечисэ , аволь ансяк кельсэ-валсо .
Тень коряс минь содасынек : минь видечинть эйстэ . Теньсэ минь оймавтсынек седеенек Пазонть икеле
свал , зярдо минек седеесь чумонды эйсэнек . Эдь Пазось минек седейденек седе покш , ды Сон содасы весементь .
Вечкевикс ялган ! Бути минек седеесь а чумонды эйсэнек , сестэ минь апак пеле мольтяно Пазонтень .
Ды сестэ , мезе а вештяно Пазонть пельде , – сень Сон макссы , эдь минь эрятано Сонзэ кармавтовкстнэнь коряс ды тейтяно сень , мезесь тукшны Сонзэ мельс .
Ды Сонзэ кармавтовксось вана кодамо : миненек эряви кемемс Иисус Христоснэнь , Сонзэ Цёрантень , ды вечкемс вейкенек-вейкенек , кода Сон кармавтсь миненек .
Эрьвась , кие топавты Пазонь кармавтовкстнэнь , эри-ашти Пазонть эйсэ , ды сонзэ эйсэ эри-ашти Пазось . Ды Сонзэ эрямодонть-аштемадонть минек эйсэ минь содатано Оймеялтонть коряс , конань Сон максызе миненек .
Вечкевикс ялган ! Илядо кеме эрьва кодамо оймеялтонтень , терявтнеде-снартнеде сонзэ : Пазонть пельде сон эли аволь . Эдь масторланга ней якить ламо кенгелиця пазмарицят .
Пазонь Оймеялтонть содасынк истя : эрьва оймеялтось , кона видьксты ломанень рунгосо Иисус Христосонь самодонть , – те оймеялтось Пазонть пельде .
Мекевланк , эрьва оймеялтось , кона а видьксты Иисус Христосонь ломанень рунгосо самодонть , – аволь Пазонть пельде . Те оймеялтось – Антихристэнь пельде , конань самодонть тынь марсиде , ды сон уш нейгак тесэ , масторлангсонть .
Тиринь тякинеть ! Тынь Пазонть пельде , ды тыненк изнявсть кенгелиця пазмарицятне , эдь Се , конась тыньсэнк , седе покш Идемевстенть , кона те пежетев масторлангонь ломантнесэ .
Сынь – те масторлангстонть . Ды секскак кортыть истя , кода кортыть те масторлангсонть , ды те масторлангось кунсолы сынст .
А вана минь Пазонть пельде , ды се , кие содасы Пазонть , кунсолы минек . Кие аволь Пазонть пельде , се а кунсолы минек . Истя минь содасынек видечинь Оймеялтонть ды манчемань оймеялтонть .
Вечкевикс ялган ! Карматано вечкеме вейкенек-вейкенек , эдь вечкемась максозь миненек Пазонть пельде . Ды эрьвась , кона вечки , чачозь Пазонть эйстэ ды содасы Пазонть .
Кие а вечки , се зярдояк эзизе содакшно Пазонть , эдь Пазось – вечкема .
Пазось невтизе миненек Эсь вечкеманзо вана мейсэ : Сон кучизе масторлангонтень Эсензэ вейкине Цёранзо миненек эрямонь максомга .
Вечкемась ашти аволь сеньсэ , кода минь вечкинек Пазонть , а вана мейсэ : Пазось Сонсь вечксамизь минек ды кучизе Эсензэ Цёранзо минек пежетнень нолдамонть кисэ .
Вечкевикс ялган ! Бути Пазось минек истя пек вечксамизь , сестэ миненеккак эряви вечкемс вейкенек-вейкенек .
Пазонть зярдояк кияк эзизе некшне . Ансяк бути минь вечктяно вейкенек-вейкенек , сестэ минек эйсэ эри-ашти Сонсь Пазось , ды Сонзэ вечкемась алкуксокс топавтовсь минек эйсэ .
Минь эрятано-аштетяно Пазонть эйсэ , ды Сонгак эри-ашти минек эйсэ . Теде минь содатано Сонзэ Оймеялтонть коряс , конань Сон максызе миненек .
Минь минсь неинек ды яволявттано : Тетясь кучизе Эсензэ Цёранзо масторлангонть Идицякс .
Кие видьксты : Иисус – Пазонть Цёра , сень эйсэ эри-ашти Пазось , ды сонсь те ломанесь эри-ашти Пазонть эйсэ .
Вана истя минь карминек содамо , кода Пазось вечксамизь , ды минь кемтяно те вечкемантень . Пазось – вечкема , ды се , кие эри-ашти вечкемасо , эри-ашти Пазонть эйсэ , ды Пазось эри-ашти те ломаньсэнть .
Пазонь вечкемась алкуксокс топавтовсь минек эйсэ , ды те масторлангсонть минь эрятано истя , кода эри Христос . Секскак минь апак пеле вастсынек Судямо чинть .
Вечкемасонть арась пелема . Ине вечкемась пани весе пелеманть . Пелемась свал сюлмазь чумонь пандоманть марто , ды кие эри пелезь , се эзь пачкоде ине вечкемантень .
Минь вечктяно Сонзэ секс , мекс Пазось васенцекс вечкимизь минек .
Кие корты : « Мон вечкса Пазонть » , – ансяк сонсь кирди кеж эсензэ кемиця ялганзо лангс , се кенгелиця . Кие а вечксы эсензэ кемиця ялганзо , конань сон некшнизе , сенень а вечкеви Пазоськак , конань сон эзизе некшне .
Ды вана те кармавтовксось , конань Пазось миненек кадызе : « Кие вечксы Пазонть , сенень вечкема эсензэ кемиця ялганзояк » .
Эрьвась , кие кеми сенень : Иисус – те Христос , се чачозь Пазонть эйстэ . Ды кие вечксы Тетянть , се вечксынзе Сонзэ эйкакшонзояк .
Бути минь вечксынек Пазонть ды топавттано Сонзэ кармавтовкстнэнь , сестэ содатано : миненек эряви вечкемс Сонзэ эйкакшонзояк .
Пазонтень вечкемась невтеви Пазонь кармавтовкстнэнь коряс эрямосонок . Ды Пазонь кармавтовкстнэ аволь стакат топавтомс ,
эдь эрьвась , кие чачозь Пазонть эйстэ , изни те пежетев масторлангонть . Ды те изнямось , кона изнизе масторлангонть , – минек кемеманок .
Кие эно изнясы масторлангонть ? Ансяк се , кие кеми : Иисус – те Пазонь Цёра .
Вана Се , кона сась миненек ведь ды верь вельде ды Оймеялтсо , те – Иисус Христос . Сон сась аволь ансяк ведь вельде , Сон сась ведь ды верь вельде . Ды тень кемексты Оймеялтось , эдь Оймеялтось – видечи .
Улить колмо кемекстыцят менель лангсо : Тетя , Вал ды Иневанькс Оймеялт , ды колмонест Сынь – вейке .
Ды улить колмо кемекстыцят мода лангсо : Оймеялтось , ведесь ды вересь . Ды сынь колмонест кемекстыть текень жо .
Минь кемтяно ломанень кемекстамо валонтень , ансяк Пазонь кемекстамо валось седеяк виев . Ды вана кодамо Пазонь кемекстамо валось : Сон макссь кемекстамо вал Эсензэ Цёрадонть .
Эрьванть , кие кеми Пазонь Цёрантень , те кемекстамо валось ули седейсэнзэ . Кие а кеми Пазонтень , се теи Пазонть кенгелицякс , эдь сон а кеми Пазонь кемекстамо валонтень , конань Пазось Сонсь ёвтызе Эсензэ Цёрадонть .
Вана мезде корты те кемекстамо валось : Пазось макссь миненек пингеде пингень эрямо , ды те эрямось Сонзэ Цёрасонть .
Кинь ули Цёразо , сень ули эрямозо , ды кинь арась Пазонь Цёразо , сонзэ арась эрямозояк .
Весе тень мон сёрмадыя тыненк , Пазонь Цёрань лементень кемицятненень , вана мекс : содадо : тынк , Пазонь Цёрантень кемезь , ули пингеде пингень эрямонк .
Бути минь , сюлмавозь Сонзэ меленть марто , вештяно Пазонть пельде мезе-бути , Сон минек марясамизь . Секскак минь мольтяно Пазонтень апак пеле ды кемезь .
Ды бути минь содатано : Сон марясамизь минек , зярдо минь вештяно мезе-бути , сестэ минь содатано сеньгак : се , мезе минь вешинек Сонзэ пельде , миненек уш максозь .
Бути кие неи эсензэ кемиця ялганть пежетьс совамонзо , ансяк те пежетесь а вети куломас , кадык сон озны ялганзо кисэ , ды Пазось максы тонанень эрямо . Те кортамось моли сетнень ланга , конатнень пежетесь а вети куломас . Ули истямояк пежеть , кона вети куломас , ды истямо пежетьс совицянть кисэ мон а тердян озномо .
Эрьва берянь тевесь – пежеть , ансяк ули истямояк пежеть , кона а вети куломас .
Минь содатано : кияк Пазонть эйстэ чачозесь а сови пежетьс . Эдь Пазонть эйстэ чачозесь вансты эсь прянзо , ды Апарось истямо ломаненть маласкак а молеви .
Содатано : минь – Пазонть эйстэ , ансяк весе те масторлангось Апаронть кедензэ ало .
Минь содатано тедеяк : Пазонь Цёрась сась ды макссь тенек чарькодема , кода содамс алкуксонь Пазонть . Минь эрятано те алкуксонь Пазонть эйсэ , эдь минь эрятано Сонзэ Цёранть эйсэ , Иисус Христоссо . Сон – алкуксонь Паз ды пингеде пингень эрямо !
Тиринь тякинеть ! Ванстодо эсь прянк аволь алкуксонь пазтнэде ! Аминь .
Содавикс Атя кучи шумбракстнемат тонеть , Пазонь кочкавт Азорава , ды тонь эйкакштнэнень . Мон видечисэ вечктядызь тынк , ды аволь ансяк мон . Истя жо вечктядызь тынк весе лиятнеяк , кить кармасть содамо видечинть .
Эдь те видечись эри-ашти минек эйсэ ды карми улеме мартонок пингеде пингес .
Кадык Тетя Пазось ды Иисус Христос Азорось , Тетянть Цёразо , максыть тыненк видечи ды вечкема марто чансть , седеймарямо ды седейоймамо .
Мон пек кенярдынь , зярдо неинь тонь кона-кона эйкакшот видечисэ эрицякс , кода кармавтозельгак минек Тетянок пельде .
Ды ней энялдан икелеть , азорава : карматано вечкеме вейкенек-вейкенек . Мон сёрмадан теть аволь од кармавтовкс , мекевланк , сень , кона максозель миненек ушодксстонть саезь .
Ды те вечкемась вана мейсэ : миненек эряви эрямс Пазонь кармавтовкстнэнь коряс . Те Сонзэ кармавтовксонть тынь маринк ушодксстонть саезь ды сонзэ коряс тыненк эряви эрямс .
Эдь масторланга кармасть якамо ламо манчицят , конат а видькстыть ломанень рунгосо Иисус Христосонь самодонть . Истятнэ – манчицят ды антихристт .
Секс ванодо эсь мельганк , а ёмавтомс миненек сень , мезенть таштынек эсь важодемасонок , мекевланк , кадык максови тенек казнесь-пандомась целанек .
Кие а эри-ашти Христосонь тонавтомасо ды моли сонзэ каршо , сень арась Пазозо ; кие эри-ашти Христосонь тонавтомасо , сень ули Тетязояк ды Цёразояк .
Бути кияк сы тыненк ды а пачти те тонавтоманть , истямо ломаненть илинк совавто эсенк кудос ды илядо шумбракстнеяк мартонзо .
Кие шумбраксты истямо ломаненть марто , се сонзэ марто вейсэ теи зыянов тевть .
Ламодо ёвтыксэлинь мон тыненк , ансяк арась мелем теемс тень черниласо конёв лангс . Мон кеман : паряк , сан ды вастован мартонк , ды сестэ кортатано сельмеде сельмс кенярдоманк пештямос .
Пазонь кочкавт Патять эйкакштнэ кучить теть шумбракстнемат . Аминь .
Содавикс Атя кучи шумбракстнемат тонеть , вечкевикс Гай оям . Тонь мон вечктян видечисэ .
Вечкевикс оям ! Мон ознан-арсян тонеть весемесэ вадрясто эрямо . Улезэ рунгонь шумбрачитькак , эдь тонь оймень шумбрачиденть мон содан .
Мон пек кенярдынь , зярдо сакшность кемиця ялгатне ды ёвтнесть , кода кемевиксстэ тон эрят видечисэ . Алкукскак тон эрят видечинть коряс .
Монь туртов арась седе покш кенярдома истямо кулянть коряс : монь эйкакштнэ молить видечинь кияванть .
Вечкевикс оям ! Тонь кемевиксчиденть кортыть весе тевтне , конатнень тон теят кемиця ялгатнень туртов , ды натой сетнень туртовгак , конат сакшныть лия таркасто .
Сынь ёвтасть весе тесэнь кемикуронтень тонь вечкемадонть . Инеськеть , тейть паро тев ды лездак седе товгак сынст якамост туртов истя , кода туевель Пазонть мельс .
Эдь сынь тусть якамо Христосонь лементь кисэ ды мезеяк а саить акемицятнень пельде .
Секскак миненек эряви лездамс истят ломантненень ды истямо ладсо сынст марто вейсэ теевемс видечинтень важодицякс .
Мон сёрмадынь сёрма кемикуронтень , ансяк Диотреф , кона вети эсь прянзо прок тосонь азоро , а саи мельс сень , мезде минь кортатано .
Секскак , зярдо мон сан тов , сестэ лангс ливтьсынь сеть тевтнень , конатнень сон тейни . Сон сравтни минек кувалма кежей кенгелемат , ансяк сонзэ туртов теяк аламо . Сон сонсь а васты лия таркань кемиця ялгатнень , тейни пирявкст сетнень каршо , кинь ули мелезэ вастомс сынст . Сон мик панси кемикуросто сетнень , кить вастыть лия таркань кемиця ялгатнень !
Вечкевикс оям ! Иля моле зыянов невтевкс мельга , мольть паро невтевкс мельга . Кие теи паро тевть , се ломанесь Пазонть эйстэ . Кие теи зыянов тевть , се зярдояк эзизе некшне Пазонть !
Деметрейде весе кортнить ансяк паро ёндо , кода корты сонсь видечиськак . Миньгак макстано паро вал кисэнзэ , ды тынь содатадо : минек валось алкуксонь .
Ламодо ёвтыксэлинь тонеть , ансяк арась мелем теемс тень черниласо ды толгасо .
Кеман : курок нетян тонь ды кортнетяно мартот сельмеде сельмс .
Седейоймамо теть . Весе оятне кучить теть шумбракстнемат . Тонгак ёвтак минек пельде шумбракстнемат эрьва оянть туртов . Аминь .
Иуда , Иисус Христосонь важозо ды Яковонь братозо , кучи шумбракстнемат тердезтненень , конатнень алтынзе Эстензэ Тетя Пазось ды конатнень вансты Иисус Христос .
Кадык яла ламолгалить тынк ютксо седеймарямось , сэдейоймамось ды вечкемась .
Вечкевикс ялган , монь ульнесь покш мелем сёрмадомс тенк минек вейсэнь идемадонть , ды ней мон ловия пек эрявиксэкс сёрмадомс тенк сёрма ды тердемс тынк тюреме кемеманть кисэ , кона весть ды свал шкас максозь Пазонь ломантненень .
Тевесь сеньсэ : тынк юткс салава совасть кодат-бути пазтомо ломанть , конатненень уш умок аравтозь-анокстазь Пазонь судось . Сынь минек Пазонь чанстенть теить эсь визькс мелест топавтома тевекс , ды велявтыть-пурдыть минек вейкине Кирдиця Пазонть ды Иисус Христос Азоронть эйстэ .
Монь мелем ледстямс тенк , куш тынь весе тень уш содасынк : Азорось , кона идизе-ливтизе Эсь раськензэ Египетэнь масторсто , мейле маштнинзе-чавнынзе юткстост сетнень , кить Тензэ эзть кеме .
Ды ангелтнэнь , конатне эзизь кирде тенст максозь азорксчинть ды кадызь эсест эрямо таркаст , Сон вансты чопода отьмасо , пингеде пингень тертьсэ , покш чинь судонтень .
Истя жо Содом , Гоморра ды перькаст аштиця оштнэяк сынст ладсо пряст каякшнызь усксевемас-ускурямос ды рунгонь визьксэнь мелест эрьва ладсо топавтомас . Сынь улить весенень невтевксэкс : чумонь пандомакс максозь тенст пингеде пингень тол .
Истя жо неть пазтомотне , ононь-чартень неицятне теить эсь рунгост нулгодьксэкс-аваньксэкс , мезекскак а ловить прявтнэнь ды сёвныть-покордыть менелень вийтнень .
Мик Михаил архангелэсь , зярдо сон пелькстась-спорясь Идемевсенть марто Моисеень уловдонть , эзь сае смелчи сёвнозь-покордазь судямс Идемевсенть . Сон ансяк мерсь : « Кадык чумот пандсы Азорось ! »
Неть ломантне жо сёвныть-покордыть сень , мезенть а чарькодьсызьгак . Ансяк мезенть сынь чарькодить , кода превтеме ракшат , эсь чачома обуцяст коряс , теньсэ сынь ёмавтыть эсь пряст .
Вай , кодамо зыян сы тенст , секс мекс сынь тусть Каинэнь киява . Сынь питнень саемань кисэ Валаам ладсо ваясть манчевемас , ды каршо молемаст кисэ Корей ладсо кулыть-ёмить .
Неть ломантне визькстэме ветить эсь пряст тынк вечкемань каванямо промкстнэсэ , косо сынь мартонк симить-ярсыть ды допрок апак визде пештить эсь пекест . Сынь мелявтыть ансяк эсь прядост . Сынь пиземевтеме пельть , конатнень пансить-кандтнить варматне . Сынь сёксень чувтт , умартеме , кавксть кулозь , юрнэк-корённэк таргазь .
Сынь иневедень кежей ведьвелявкст , конат човиякшныть эсест визьксчисэст ; азгондыця-кадовиця тештть , конатненень анокстазь-ванстозь пингеде пингес тунь чопода отьма .
Те сынст эйстэяк икелев ёвтась Енок , Адамсто саезь сисемеце ине покштясь : « Вана сы Азорось Эсь тёжа тёжат иневанькс ангелэнзэ марто
весеме лангсо судонь тееме . Сон ливтьсынзе лангс Пазнэнь весе акемицятнень весе пазтомо тевсэст , конатнень сынь теизь Пазонть каршо , ды визькстэме весе валсост , конатнень ёвтызь Сонзэ каршо неть Пазнэнь акемиця пежетевтне » .
Сынь свал музгордить ды пеняцить уцяскаст лангс , топавтыть эсест визькс мелест пазтомо ды койтеме , каштангалить стяконь шнамо валсост ды соланясто савтыть ломантненень эстест лезэнь кисэ .
А вана тынь , вечкевикс ялгат , кирдеде мельсэнк сень , мезе икелев ёвтасть минек Иисус Христос Азоронть апостолтнэ .
Сынь кортасть тенк : « Меельце шкастонть сыть нарьгицят-мусколицят , конат кармить пряст ветямо пазтомо эсь визьксэнь мелест коряс » .
Неть ломантне явить эсь пряст кемемань вейсэньксчинть эйстэ , сынь эрить ансяк эсь мода лангонь арсемаст коряс , арась эйсэст Пазонь Оймеялт .
Тынь жо , вечкевикс ялгат , касодо-кемекстадо Пазонь максовт питней кемемасонк ды ознодо Иневанькс Оймеялтонть ветямонзо коряс .
Ванстодо прянк Пазонть вечкемасо ды учодо : минек Иисус Христос Азорось Эсь седеймарямосонзо ветясамизь минек пингеде пингень эрямос .
Веенстнэнень уледе седеймарицякс ванозь .
Омбонстнэнь идеде-ливтеде тандавтнезь , теке толсто таргазь . Лиятнень жо лангс таргадо ванозь-пелезь , нулгодеде мик сынст оршамопельдест , кона теевсь аваньксэкс сынст рунгосост .
Ансяк Пазонть ули виезэ ванстомс тынк прамодо ды аравтомс тынк асатыкстэмекс-ваньксэкс ды кецязь Эсь сияждыця инексчинзэ икелев .
Улезэ Сонензэ , вейкине превейдеяк превей Пазонтень , минек Идицянтень , шнамо , инексчи , вий ды азорксчи , минек Иисус Христос Азоронок вельде , весе пингетнеде икеле , ней ды пингеде пингес ! Аминь .
Те книгась – Иисус Христоснэнь панжозь неявкс , конань максызе Тензэ Пазось : невтемс Эсензэ важотненень , мезе куроксто топавтови . Тень Христос ангелэнзэ вельде пачтизе Эсензэ Иоанн важонтень .
Иоанн ёвтнизе весементь , мезе несь . Те – Пазонь максовт куля ды видечи , конань панжизе сонензэ Иисус Христос .
Уцяскав се , кона ловны те книганть , уцяскавт сетнеяк , конат кунсолыть неть валтнэнь ды эрить те книгань валтнэнь коряс , конат ёвтнить неень шкадонть ды сыця шкадонть . Эдь сынст топавтома шкась эль сы .
Иоанн сёрмады сисем кемикуротненень , конат эрить Римень Асиясо . Улезэ тенк чансть ды седейоймамо Пазонть пельде , кона свал ули , ульнесь ды карми улеме , ды сисем оймеялтнэнь пельде , конат аштить Пазонть инязоронь озамо тарканть икеле ,
ды Иисус Христосонь , кемевикс яволявтыцянзо пельде . Сон васенце , кие вельмесь кулозьстэ , ды Сон ашти Азорокс мода лангонь инязортнэнь лангсо ! Сон вечксамизь минек ды Эсь верьсэнзэ ванськавтымизь эсенек пежетнестэ .
Сон теимизь минек инязорокс ды Пазонтень , Эсензэ Тетянстэнь , важодиця попокс . Шнамо ды вий Тензэ пингеде пингес ! Аминь , истя улияк !
Ванодо : Сон сы менелень пельсэ копачазь , ды весе ломантне несызь Сонзэ , несызь сетнеяк , конат Сонзэ лазызь . Ды весе масторлангонь раськетне кармить лайшеме-авардеме кисэнзэ . Истя улияк ! Аминь .
« Мон – Альфа ды Омега , Ушодкс ды Прядовкс » , – корты Азорось , Весеменькирдицясь , кона свал ули , ульнесь ды карми улеме .
Мон , Иоанн , кемемасо тынк ялганк , яван мартонк Иисус Христосонь пиштеманть , инязорксчинть ды цидярдоманть . Мон ульнинь Патмос усия лангсо , козо панекшнимизь сень кис , мекс мон пачтинь Пазонь валонть ды ёвтнинь Иисус Христосто .
Недлячистэ , Азоронть чистэ , Пазонь Оймеялтось саимим Эсь виензэ алов , ды мон маринь , кода монь удало гайгезевсь прок покш торамонь вайгель , кона кортась : « Мон Альфа ды Омега , Васенцесь ды Меельцесь » .
« Сёрмадык книгас весе , мезе неят , ды кучик Асиясо эриця кемикуротненень сисем оштнэва : Эфесэв , Смирнав , Пергамов , Тиатирав , Сардисэв , Филадельфияв ды Лаодикияв » .
Сестэ мон велявтынь ды варштынь удалов , кинь вайгелесь корты монь марто , ды неинь сисем сырнень лампат .
Сисем лампатнень ютксто мон неия Ломантнень Цёранть кондямонть . Сон оршазель кувака оршамосо , мештезэ карксазель сырнень карксамосо .
Сонзэ прячерензэ ульнесть ашот , кода ашо пона , прок лов . Сельмензэ цивтёрдсть прок палыця толт .
Пильгензэ ульнесть прок каштомсо ванськавтозь сияждыця бронза , вайгелезэ ведьпрамонь увномань кондямоль .
Вить кедьсэнзэ Сон кирдсь сисем тештть , кургстонзо лисиль кавто пельга пшти торо , ды Сонзэ чамазо сияждсь чи куншкань чипай ладсо .
Сонзэ неезь , мон прынь , прок кулозь , пильгезэнзэ . Сон путызе вить кедензэ прям лангс ды мерсь : « Иля пеле . Мон – Васенцесь ды Меельцесь .
Мон – Эрямонь лисьмапря . Мон ульнинь кулозь , ней жо , вант , Мон эрян ды карман эрямо пингеде пингес , аминь . Монь кедьсэ куломань ды тоначинь панжоматне .
Секс сёрмадык , мезе тон неят , мезе ней ули ды мезе карми улеме теде мейле .
Ней Мон панжса тонеть салавачинть : кодамо смусть невтить сисем тештне , конатнень тон неят Монь вить кедьсэ , ды сисем сырнень лампатне . Неть сисем тештне – те сисем кемикуротнень ангелэст , а сисем лампатне , конатнень тон неить , – сисем кемикуротне » .
Мейле Сон поладсь : « Сёрмадт Эфесэнь кемикуронь ангелэнтень истя : “ Вана мезть корты Се , кона кирди вить кедьсэнзэ сисем тештть ды яки сисем сырнень лампатнень юткова :
Мон содасынь весе тынк тевенк , тынк стака важодеманк ды цидярдоманк . Содаса сеньгак , кода тынь нулгодтядо апаро ойме ломанде . Тынь снартниде-варчавтниде сетнень , конат ансяк невтить эсь пряст апостолокс , ды чарькодиде : сынь кенгелицят .
Мон содан : тынк ули цидярдоманк , тынь ламо пиштиде-майсиде Монь лемем кисэ ды ялатеке эзиде сизе .
Ансяк вана мезе а тукшны Монь мельс тынк эйсэ : тынь ней Монь вечксамизь аволь уш истя , кода васняяк .
Ледстинк , кодат ульниде прамодонк икеле . Кадынк пежетенк ды тейнеде таго истят тевть , конатнень тейниде васняяк . Бути жо а кадсынк пежетенк , сестэ Мон курок сан тыненк ды шаштса таркастонзо тынк лампанк .
Ансяк вейкесэ тынь тейтядо видестэ : а вечксынк николаитнэнь тевест , конатнень Монгак а вечксынь .
Кинь улить пилензэ , кунсолозо , мезде корты Пазонь Оймеялтось кемикуротненень ! Кие изни , сенень Мон мерян ярсамс умарде эрямо чувтостонть , кона касы Пазонь пиресэнть ” » .
« Сёрмадт Смирнань кемикуронь ангелэнтень истя : “ Вана мезть корты Васенцесь ды Меельцесь , конась кулось ды таго велявтсь эрямонтень .
Мон содан тевденк , тынк пиштемадонк-майсемадонк ды тынк арасьчиденк – алкуксокс тынь сюпавтадо ! Содан седеяк , кода тынк сялдыть-покордыть сеть , конат эсь пряст ловить Пазонь ломанекс , ансяк сынь а истят . Алкуксокс сынь – Сатанань промксстонть .
Илядо пеле неть пиштематнеде , конат савить тыненк кирдемс . Кунсолодо ! Идемевсесь зярыятнень тынк эйстэ озавтсынзе пекстамо кудос , ды кемень чис тынь понгтадо снартнемас-варчавтнемас . Ансяк илинк кадо кемеманк , бути сави тенк мик куломс , ды кода изницянень , казян тенк эрямонь каштаз .
Кинь улить пилензэ , кунсолозо , мезде корты Пазонь Оймеялтось кемикуротненень ! Кие изни , сенень омбоце куломась зыян а теи ” » .
« Сёрмадт Пергамонь кемикуронь ангелэнтень истя : “ Вана мезть корты Се , конань торозо кавто пельга пшти :
Мон содан тевденк : тынь эрятадо тосо , косо Сатананть инязоронь озамо тарказо . Ды тедеяк содан : тынь а стувттадо Монь лементь ды эзинк кадо Монень кемеманть сестэяк , зярдо Антипа , Монь кемевикс яволявтыцясь , куловтозель тынк ошсо , косо эри Сатанась .
Ансяк кой-кодат тынк тевенк а тукшныть Монь мельс : ютксонк улить истят , конат эрить Валаамонь тонавтоманзо коряс . Валаам жо тонавтызе Валаконь , кода Израилень эрицятнень совавтомс пежетьс : ярсамс сывельденть , кона алтазь аволь алкуксонь пазтнэнень , ды эрямс ускурязь .
Истя жо тынк ютксояк улить истят ломанть , конат эрить николаитнэнь тонавтомаст коряс , конадонть Мон нулгодян .
Кадынк пежетенк ! Бути тынь а кадсынк пежетенк , Мон куроксто сан тенк , ушодан тюрема ды чавносынь сынст кургстон лисиця торосонть .
Кинь улить пилензэ , кунсолозо , мезде корты Пазонь Оймеялтось кемикуротненень ! Кие изни , сенень Мон казян ярсамс кекшезь манна ды максан ашо кев , конань лангсо сёрмадозь од лем . Те лементь кияк а содасы сенде башка , конанень максозь кевесь ” » .
« Сёрмадт Тиатирань кемикуронь ангелэнтень истя : “ Вана мезть корты Пазонь Цёрась , конань сельмензэ палыця толонь кондят ды конань пильгензэ прок сияждыця бронза :
Мон содасынь весе тынк тевенк , вечкеманк ды кемеманк , важодеманк ды цидярдоманк . Ды содан : тынь ней тейтядо икелень коряс седе ламо тевть .
Ансяк вана аламошка Монь мельс а тукшны тынк эйсэ : тынь кирдтядо Иезавель аванть коронзо . Сон невти эсь прянзо пазмарицякс ды эсензэ тонавтомасонть манчи Монь важотнень . Секскак сынь эрить ускурязь ды ярсыть сывельде , кона алтазь аволь алкуксонь пазтнэнень .
Мон максынь тензэ шка кадомс пежетензэ , ансяк сонзэ арась мелезэ кадомс ускурямосо эрямонть .
Кунсолодо ! Мон каяса те аванть ормань тарка лангс . Сеть ломантнень , конат мартонзо сюлмавозь ускурямонь тевсэ , кармавтсынь пек пиштеме , бути а кадсызь пежетев киява молемаст .
Мон маштнесынь куломань ормасо сонзэ мельга молицятнень . Сестэ весе кемикуротне кармить содамо : Мон – се , кие содасынзе ломантнень кекшезь арсемаст-мелест . Мон эрьвантень эйстэнк максан тевензэ коряс .
Лиятне жо тынк эйстэ , конат эрить Тиатирасо , эзть туе те зыянов тонавтоманть мельга . Тынь эзинк совавто превс-седейс , кода кортыть , Сатананть домка салавачинзэ . Тыненк ули мелем пачтямс : тынк лангс Мон а карман путомо лия кармавтомат .
Ансяк сень , мезенк ули , кеместэ кирдинк Монь самс .
Кие изни , кие пингень прядовомас топавты Монь мелем , сенень максан азорксчи лия раськень ломантнень лангсо .
Сон карми кирдеме-ветямо сынст кшнинь мандосо ды поркснесынзе сынст пельксэнь пелькс прок сёвонень чакшт . Истямо азорксчись Монень максозь Тетянь пельде .
Теде башка , Мон максан сонензэ валскень зоря теште .
Кинь улить пилензэ , кунсолозо , мезде корты Пазонь Оймеялтось кемикуротненень ! ” »
« Сёрмадт Сардисэнь кемикуронь ангелэнтень истя : “ Вана мезть корты тенк Се , конась кедьсэнзэ кирди Пазонь сисем оймеялтт ды сисем тештть . Мон содасынь весе тынк тевенк , содан : тынк ловить эрицякс , алкукс жо – тынь кулозтядо .
Сыргозеде ды кемекстадо сень , мезесь зярс эйсэнк овсе эзь куло . Ансяк вана мезенть Мон редия : Монь Пазонть икеле тынк тевенк аволь весеме ёндо вадрят .
Кирдеде мельсэнк тонавтоманть , кона максозель тенк ды конадонть тынь марсиде . Эрядо те тонавтоманть коряс ды кадынк пежетенк ! Бути тынь а сыргозтядо , Мон сан тыненк апак учо , прок салыця , ды тынь содамояк а карматадо , зярдо Мон сан тыненк .
Ялатеке Сардиссэ тынк улить таго-зяро ломаненк , конат эзизь рудазкавто эсест оршамопелест . Сынь кармить якамо Монь марто вейсэ , оршазь ашосо . Те сыненст максозь видечисэ эрямост кисэ .
Кие изни , се карми оршазь ашо оршамопельсэ . Ды Мон а нардаса сонзэ лементь эрямо книгастонть ды апак сёпо ёвтаса сонзэ Эсень ломанекс Монь Тетянть ды Сонзэ ангелтнэнь икеле .
Кинь улить пилензэ , кунсолозо , мезде корты Пазонь Оймеялтось кемикуротненень ! ” »
« Сёрмадт Филадельфиянь кемикуронь ангелэнтень истя : “ Вана мезть корты Иневаньксэсь ды Видесь , кинь кедьсэ Давидэнь панжомась . Зярдо Сон панжи – киненьгак а пекстави , зярдо Сон пексты – киненьгак а панжови .
Мон содасынь весе тынк тевенк . Ванодо , Мон панжинь икеленк кенкш , конань пекстамс киньгак а саты виезэ . Кадык виенк аламо , тынь ялатеке эриде Монь валом коряс ды эзинк кадо Монсь кемеманть .
Кунсолодо ! Мон максан тенк Сатананть промксстонть сетнень , конат кортыть ды невтить эсь пряст евреекс , ансяк алкуксокс сынь а истят , сынь – кенгелицят . Вансынк , Мон кармавтсынь сынст самс ды сюконямс пильгезэнк . Ды сынь чарькодьсызь , кода Мон тынк вечктядызь .
Тынь кеместэ ванстынк Монь валонть ды цидярдыде . Секс Монгак карман тынк ванстомо пиштемань шкастонть , конась шашты весе масторонть лангс ды карми пиштевтеме мода лангонь весе эрицятнень .
Мон сан курок . Кеместэ кирдинк сень , мезенк ули . Кияк илязо нельге тынк кедьстэ изницянь каштазонк .
Кие изни , сень мон тейса Монь Пазонь кудосо мазы кевень палманекс , ды сон кадовияк тозо пингеде пингес . Мон сёрмадса сонзэ лангс Монь Пазонь лементь ды Монь Пазонь ошонь лементь , од Ерусалименть , кона карми валгомо менельстэ Монь Пазонть пельде , ды Монсень од лемем .
Кинь улить пилензэ , кунсолозо , мезде корты Пазонь Оймеялтось кемикуротненень ” » .
« Сёрмадт Лаодикиянь кемикуронь ангелэнтень истя : “ Вана мезть корты Аминь , кемевикс ды виде яволявтыцясь , конань вельде Пазось теизе весементь .
Мон содасынь весе тынк тевенк : тынь а кельметь , а псить . Мон неиксэлидизь тынк эли псикс эли кельмекс !
Тынь жо ансяк лембинеть , а пситькак , а кельметькак , ды секс Мон прок уксновкст ёрттадызь тынк Эсень кургсто .
Тынь кортатадо : “ Минь сюпавтано , сюпалгадынек , ды мезеяк миненек а эряви ” . Нать тынь а чарькодтядо , кодат тынь пайстомот : тынь пиштякат , кажовт , сокорт ды штапот .
Секскак Мон путтадызь тынк превс : рамадо Монь кедьстэ толсо ванськавтозь сырне сюпалгадоманк кисэ . Рамадо ашо оршамопельтькак эсенк лангс оршамс ды кекшемс визькстэме штапочинк . Рамадо сельмень ваднемапельгак ды ваднинк сельменк сокорчинк ютавтоманть кисэ .
Мон таргаса лангс ды илейсэ тонавтса эрьванть , конань вечкса . Секскак уледе эрязакс ды кадынк пежетенк !
Кунсолодо ! Мон аштян кенкш лангсо ды вачкоян . Бути кие марясы Монь вайгеленть ды панжсы кенкшенть , сестэ Мон сован кудозонзо ды озан мартонзо ярсамо , ды сонгак ярсы Монь марто вейсэ .
Кие изни , сенень Мон мерян озамс мартон Монь инязоронь озамо таркантень , кода Монгак изнинь ды теде мейле озынь Тетянь марто Сонзэ инязоронь озамо таркантень .
Кинь улить пилензэ , кунсолозо , мезде корты Пазонь Оймеялтось кемикуротненень ” » .
Теде мейле мон варштынь ды неинь эсень икельде менельс панжозь кенкш ! Ды маринь вайгель , кона икелеяк кортась монь марто ды гайгсь теке торамо . Сон мерсь : « Кепедевть тей ! Мон невтьса теть , мезе топавтови теде мейле » .
Пазонь Оймеялтось нейке саимим монь Эсензэ виенть алов . Ды мон неинь менельсэ инязоронь озамо тарка , косо озадоль Та-кие .
Озадо аштицясь сияждсь яшмань ды сардоликень питней кевтнень ладсо . Инязоронь озамо тарканть перька ульнесь пиземе чирьке ды цивтёрдсь изумруд ладсо .
Озамо тарканть перька ульнесть лия комснилее инязоронь озамо таркат , ды эрьвасонть озадоль сыре атя . Оршамопелест ульнесть ашот , пряваст – инязоронь сырнень каштазт .
Инязоронь озамо тарканть эйстэ неявсть ёндолонь кивчкаемат , марявсть сееремат ды пурьгинень зэртть . Озамо тарканть икеле палсть толонь сисем пусмот – Пазонь сисем оймеялтт .
Озамо тарканть каршо ульнесь таго-мезе иневедень кондямо , кона цивтёрдсь пачк неиця сулика ды крусталь ладсо . Инязоронь озамо тарканть перька , сонзэ ёжова , стядо аштесть ниле таго-мезть ракшань-ломанень кондят : сынст рунгост икельгаяк ды удалгаяк вельтязельть ламо сельмесэ .
Васенцесь ульнесь левень кондямо , омбоцесь – од букань кондямо , колмоценть чачозо мольсь ломанень чама ёнов , нилецесь мольсь ливтни куцькан ёнов .
Нилетнестэ эрьванть рунгозо вельтязель сельмесэ мик сёлмо алгаяк . Сёлмост жо ульнесть котонь-котонь . Чинек-венек сынь апак лотксе яла моравтыть : « Иневанькс , иневанькс , иневанькс Азоро Пазось , Весеменькирдицясь , кона свал ульнесь , ули ды карми улеме ! »
Ды эрьваксть , зярдо неть ракшань-ломанень кондятнэ ёвтнить инексчинь , шнамонь ды сюкпрянь валт инязоронь озамо таркасо Озадонтень , пингеде пингес Эрицянтень ,
комснилее сыре атятне прыть инязоронь озамо таркасо Озадонть икелев ды сюконякшныть пингеде пингес Эрицянтень . Сынь путыть эсест инязоронь каштазост озамо тарканть икелев ды сеерить :
« Азоро ! Сэрейчить-покшчить коряс Тонеть максови весе инексчись , шнамось ды кирдемавиесь ! Эдь Тон теик весементь , ды Тонь мелеть коряс эри весемесь ды теезельгак весемесь Тонь мелеть коряс » .
Сестэ мон неинь инязоронь таркасо Озадонть вить кедьстэ тапарксонь кондямо книга . Сон сёрмадозель кавто пельга ды пекстазель сисем пекстамо тешкссэ .
Ды мон неинь пек виев ангел , кона кевкстнесь верьга вайгельть : « Кинень сэрейчинзэ-покшчинзэ коряс яжавить пекстамо тешкстнэ ды панжови книгась ? »
Ансяк арасель вейкеяк истямо , менель лангсояк , мода лангсояк , мода потсояк , кие панжовлизе книганть ды варштаволь эйзэнзэ .
Сестэ мон ниреждезь карминь авардеме , мекс эзь муеве кияк , кона сэрейчинзэ-покшчинзэ коряс панжовлизе книганть ды варштаволь эйзэнзэ .
Сестэ сыре атятнестэ вейкесь пшкадсь монень : « Иля аварде . Кунсолок , изнясь Иудань буестэ-раськестэ Левесь , Давидэнь юрсто-корёнсто Лисевксэсь ! Сонензэ яжавить сисем пекстамо тешкстнэ ды панжови книгась » .
Ды инязоронь озамо тарканть икельде , ниле ракшань-ломанень кондямотнень куншкасто , сыре атятнень ютксто , мон неия стядо аштиця Вирезэнть , конань рунгонзо лангсо неявсть печкемань аржот . Сонзэ ульнесть сисем сюронзо ды сисем сельмензэ . Неть сельметне – Пазонь сисем оймеялтт , конат кучозь весе масторланганть .
Вирезэсь шаштсь инязоронь таркасо Озадо аштицянтень ды саизе Сонзэ вить кедьстэнзэ конёв тапарксонть .
Зярдо Сон саизе книганть , ниле ракшань-ломанень кондятнэ ды комснилее сыре атятне прасть кумажа лангс Вирезэнть икелев . Эрьванть кедьсэ ульнесь кайга ды сырнень ваканнэ , конась пештязель ладансо – Пазонь ломантнень озномасо .
Ды сынь серьгедсть од шнамо моро : « Тонеть сэрейчить-покшчить коряс саеви книгась ды панжовить пекстамо тешкстнэ . Эдь Тон печкезелить ды Эсеть верьсэнть рамить-идить Пазонть туртов ломантнень эрьва буестэ , раськестэ , масторсто ды кельстэ .
Тон теимизь минек инязорокс ды минек Пазонтень важодиця попокс , ды минь карматано улеме масторлангсо прявтокс » .
Сестэ мон варштынь ды маринь ангелэнь вайгельть . Ангелтнэде ульнесть ламодояк-ламо , тёжат ды тёжань тёжат ! Сынь пурнавсть инязоронь озамо тарканть перька , ниле ракшань-ломанень кондямотнень ды сыре атятнень перька .
Сынь морасть виев вайгельсэ : « Вирезэнтень , конань печкизь , сэрейчинзэ-покшчинзэ коряс максови вий , сюпавчи , ине превть ды нарде ! Шнамо , инексчи ды чанстямо-баславамо Тензэ ! »
Сестэ мон таго маринь , кода весе Пазонь кедьсэ теезесь менель лангсо ды мода лангсо , мода потсо ды иневедьсэ , весемесь , мезесь эйсэст , морась : « Инязоронь таркасо Озадонтень ды Вирезэнтень улезэ чанстямо-баславамо , шнамо ды азорксчи пингеде пингес ! »
Ниле ракшань-ломанень кондямотне мерсть : « Аминь , улезэ истя ! » Ды комснилее сыре атятне прасть кумажа лангс ды кармасть сюконякшномо пингеде пингес Эрицянтень .
Мон неия , кода Вирезэсь панжизе сисемтнень эйстэ васенце пекстамо тешксэнть , ды мария , кода вейке ракшань-ломанень кондямось прок пурьгинень вайгельсэ рангстась : « Сак ды вант ! »
Мон варштынь ды неинь эсень икельде ашо лишме . Лишменть лангсо ульнесь та-кие ласте , кедьсэнзэ налчирьке . Сонензэ макссть инязоронь каштаз , ды сон , кода изниця , сыргась од изнямотнес .
Вирезэсь панжизе омбоце пекстамо тешксэнть , ды мон мария , кода омбоце ракшань-ломанень кондямось мерсь : « Сак ! »
Ды сестэ лиссь толонь кондямо якстере лишме . Сонзэ лангсо ластентень Пазось макссь вий нельгемс мода лангонь сэтьмелувонть ды кармавтомс ломантнень маштнеме вейкест-вейкест . Сонензэ макссть покш торо .
Зярдо Вирезэсь панжизе колмоце пекстамо тешксэнть , мон мария , кода колмоце ракшань-ломанень кондямось мерсь : « Сак ! » Мон варштынь ды неинь эсень икельде раужо лишме , конань лангсо ластесь кирдсь кедьсэнзэ онкст .
Ды мон маринь таго-мезе ломанень вайгель ёнов молиця , кона каятотсь ниле ракшань-ломанень кондямотнень ютксто . Вайгелесь мерсь : « Товзюронь вейке онксонть питнезэ ули вейке динар , шужонь колмо онкстнэнь кисэ – истя жо вейке динар . Ансяк ойумарькстнэнь ды винаумарькстнэнь илить колсе ! »
Зярдо Вирезэсь панжизе нилеце пекстамо тешксэнть , мон мария , кода нилеце ракшань-ломанень кондямось мерсь : « Сак ! »
Мон варштынь ды неинь эсень икельде ловтаня лишме . Сонзэ лангсо ластенть лемезэ ульнесь Кулома , мельганзо мольсь Тоначись . Сонензэ Пазось макссь азорксчи моданть нилеце пельксэнзэ лангсо маштнемс ломантнень торосо , вачочисэ , куломань ормасо ды идем ракшань вийсэ .
Зярдо Вирезэсь панжизе ветеце пекстамо тешксэнть , алтаренть алдо мон неинь сетнень оймест , конат маштозельть Пазонь валонть пачтямонть ды кемемадост ёвтамонть кисэ .
Сынь рангсть верьга вайгельть : « Иневанькс ды Виде ! Весемень Азоро ! Мекс Тон те шкас а судят мода лангонь эрицятнень ды а пандат тенст кеж минек валозь веренть кисэ ? »
Сестэ кулозтнень эйстэ эрьвантень Пазонть пельде макссть ашо оршамопель ды мерсть оймамс аволь куватьс . Сыненст эрявсь учомс се шкас , зярс а пурнави эрявикс ламочи сынст марто Пазонтень важодиця кемиця ялгатнеде , конат истя жо улить маштозь .
Вирезэсь панжизе котоце пекстамо тешксэнть . Ды мон неия , кода виевстэ соракадсь модась , чипаесь раужкадсь прок ризнэмань оршамопель , ковось теевсь верень кондямокс .
Менелень тештнеяк прасть мода лангс , кода пракшныть чувто прясто пиже инжир умартне виев даволонь шкасто .
Менелесь ёматотсь , прок тапардавсь килей керень тапарксокс ; весе пандотне ды усиятне сыргстасть таркастост .
Те шкане мода лангонь инязортнэ , чинязтнэ ды ушмонь ветицятне , сюпавтне ды виевтне , – весе лия ломантнеяк : уретнеяк ды олячисэтнеяк кекшнесть кевботмарга ды пандтнэнь лазкстнэва .
Сынь энялдсть пандотненень ды пандокарязтнэнень : « Пракшнодо минек лангс ды кекшимизь инязоронь таркасо Озадо аштицянть вановтонзо эйстэ ды Вирезэнть кежень пандоманзо эйстэ !
Эдь сась Сонзэ кежень пандомань тандавтыця чись , ды арази кияк сонзэ каршо аштеви ! »
Теде мейле мон неинь ниле ангелт , конат стядо аштесть модань ниле ёнкстнэва . Сынь кирдсть модань ниле варматнень ды эзть максо тенст пувамс моданть лангс , иневеденть лангс ды кодамояк чувто лангскак .
Ды мон неинь лия ангел , кона кепедевсь чилисема пельде ды конань кедьсэ ульнесь эриця Пазонть тешкстамопель . Ангелэсь виев вайгельсэ серьгедсь ниле ангелтнэнень , конатненень мерезель теемс зыян модантень ды иневедентень :
« Илядо тее зыян модантень , иневедентень ды чувтнэненьгак , зярс минь а тешкстасынек минек Пазонть весе важотнень коняст тешкстамосо ! »
Ды мон маринь , зярот ульнесть тешкстазь Пазонь тешкстамосо . Тешкстазтнеде ульнесть сядо ниленьгемень ниле тёжат Израилень весе буетнестэ-раськетнестэ .
Тешкстазтнеде ульнесть кемгавтово тёжат эрьва буенть ютксто : Иудань , Рувинэнь , Гадонь ,
Асирэнь , Нафталинь , Манассень ,
Симеононь , Левинь , Исаскаронь ,
Завулононь , Иосифень ды Вениаминэнь буенть ютксто .
Мейле мон неинь покштояк покш промкс . Тосо ульнесть ламодояк ламо ломанть – сынь киненьгак эзть ловново . Сынст ютксо ульнесть эрьва кодамо буень , раськень , масторонь ды эрьва кодамо келень ломанть . Сынь аштесть инязоронь озамо тарканть ды Вирезэнть икеле , оршазельть ашо оршамосо , ды кедьсэст кирдсть пальмань тарадт .
Сынь покш вайгельсэ сеересть : « Минек Пазонть кедьсэ , кона озадо ашти инязоронь озамо таркасо , ды Вирезэнть кедьсэ минек идеманок ! »
Ды весе ангелтнэ , конат стядо аштесть инязоронь озамо тарканть перька , сыре атятнень ды ниле ракшань-ломанень кондятнэнь перька , прасть инязоронь озамо тарканть икелев ды шнасть Пазонть инексчинзэ .
« Аминь , улезэ истя ! – кортасть сынь . – Чанстямо-баславамо ды инексчи , ине превть ды сюкпря , шнамо , вий ды нарде улезэ минек Пазонтень пингеде пингес ! Аминь » .
Сыре атятнестэ вейкесь кевкстимим монь : « Кить неть ашо оршамосо оршазь ломантне ды косто сынь састь ? »
Тень каршо мон меринь : « Мон а содан . Теде тон содат , покштяй » . Сон кортась монень : « Нетне сеть , конат печтясть ине пиштемань шка . Сынь муськизь-ванськавтызь эсест оршамопелест ды ашолгавтызь Вирезэнь верьсэнть .
Секскак сынь Пазонь инязоронь озамо тарканть икеле ды чинек-венек важодить Тензэ Сонзэ кудосо . Инязоронь таркасо Озадось карми эрямо ютксост ды карми ванстомо сынст .
Ды ней сынст зярдояк а стардсынзе вачочись ды симемань самось . Сынст а пултасынзе чипаесь , а чентясынзе псись .
Эдь Вирезэсь инязоронь озамо тарканть куншкасто карми ваномо сынст мельга ды ветясынзе лисьмапрятнес , конатнестэ чуди эрямо ведь . Ды Пазось нардасы сынст сельместэст эрьва сельведьэрьгиненть » .
Зярдо Вирезэсь панжизе сисемеце пекстамо тешксэнть , менельсэнть весемесь каштмольсь . Истямо каштмолемась таргавсь пельчасошкань перть .
Теде мейле мон неинь Пазонть икеле стядо аштиця сисем ине ангелт . Эрьвантень макссть торамо .
Сась лия ангел , кона кедьсэнзэ кирдсь сырнень сувтамо кедьге , ды стясь алтаренть ваксс . Ангелэнтень макссть ламо сувтамопель путомс Пазонь весе ломантнень озномаст марто сырнень алтаренть лангс , кона инязоронь озамо тарканть икелель .
Истя Пазонь ломантнень озномаст марто ангелэнть кедьстэ кепедевсь Пазонть икелев тантейстэ качадыця ладанонь качамо .
Ангелэсь саизе сувтамо кедьгенть , пештизе сонзэ алтаренть лангсто саезь толсо ды ёртызе мода лангс . Сестэ марявсть пурьгинень зэрть , сееремат , неявсть ёндолонь кивчкаемат ды кепедевсь модань сорнома .
Сисем ангелтнэ , конат кирдсть сисем торамотнень , анокстасть эйсэст зэрнеме .
Зэрнезевсь васенце ангелэнть торамось . Верде ёртозельть цярахман ды тол , верь марто човор , конат прасть моданть лангс . Ды палсь моданть колмотькс пельксэзэ , палсть чувтнэнь колмотькс пельксэст , ды палсь те таркастонть весе пиже тикшесь .
Зэрнезевсь омбоце ангелэнть торамось , ды теке покштояк покш пандошка тол ёртозель иневедьс . Иневеденть колмотькс пельксэзэ теевсь верекс ,
кулось иневедень эрицятнень колмотькс пельксэст ды каладсть иневедень венчтнень колмотькс пельксэст .
Зэрнезевсь колмоце ангелэнть торамось . Менельстэ прась толонь пусмокс палыця покштояк покш теште . Сон прась весе лейтнень ды лисьмапрятнень колмотькс пельксэст лангс .
Те тештенть лемезэ Нартемкс . Ды весе ведтнень колмотькс пельксэст теевсть сэпейкс , прок нартемкс , ды ламо ломанть кулость те ведтенть , эдь те сэпей ведесь теевсь куловтыцякс .
Зэрнезевсь нилеце ангелэнть торамось , ды колазель чипаенть колмотькс пельксэзэ , ковонть колмотькс пельксэзэ , тештнень колмотькс пельксэст . Сынст колмотькс пельксэст чополгадсть , чинть ды венть колмотькс пельксэст теевсть валдовтомокс .
Мон неия ды мария , кода менель ёжова ливтиця лия ангелэсь сеересь виев вайгельсэ : « Зыян ! Зыян ! Зыян мода лангонь эрицятненень кадовикс торамотнень эйстэ , конатнесэ курок зэрнезевить колмо кадовикс ангелтнэ ! »
Зэрнезевсь ветеце ангелэнть торамось , ды мон неия менельстэ мода лангс празь тештенть . Сонензэ макссть тоначинь потмакстомо отьманть эйстэ панжома .
Тештесь панжизе потмакстомо отьманть , ды тосто кармась лисеме тусто качамо , прок покштояк покш каштомосто . Те качамодонть чипаесь ды коштоськак чополгадсть .
Ды качамостонть моданть лангс лиссть пек ламо тастат . Сыненст макссть истямо жо пупамовий , кодамо ули мода лангсо сялгопуло шанжавтнэнь .
Тастатненень кармавтозель а тееме зыян модалангонь тикшетнененьгак , кодаткак пиже лисевкстнэненьгак ды чувтнэненьгак , ансяк сеть ломантненень , конатнень конясо арасель Пазонть тешксэзэ .
Тастатненень эзть мере маштнеме неть ломантнень , кармавтозель ансяк пиштевтемест сынст вете ковонь перть . Те пиштемась ульнесь истямо , кода сялгопуло шанжавдо пиштемась , зярдо сон пупасы ломаненть .
Се шкастонть ломантне кармить вешнеме куломанть , ансяк а мусызь сонзэ . Сынь тердить куломанть , ансяк куломась оргоди эйстэст .
Тастатне неявсть прок тюремас анокстазь лишметь , пряваст – прок сырнень каштазт , сынст чачост – ломанень кондямот ,
черест кувакат , кода аватнень , пеест прок левень .
Лангсост ульнесть прок кшнистэ теезь панарт . Сынст сёлмонь либордомань увтост ульнесь истямо зэртекс , теке кильдезь ушмокрандазтнэс , ламо лишметь ардыть тюремас .
Сынст пулост ды сялгост , кода сялгопуло шанжавтнэнь , ды пулозост путозель вий тейнемс зыян ломантненень вете ковонь перть .
Сынст лангсо инязорокс ульнесь потмакстомо отьмань ангелэсь , конань лемезэ евреень кельсэ Абаддон , грекень кельсэ – Аполлион .
Васенце зыянось ютась . Ды вана сонзэ мельга ютыть таго кавто лия зыянт .
Зэрнезевсь котоце ангелэнть торамось . Мон маринь вайгель , кона лиссь ниле сюротнестэ , конат теезельть Пазонть икеле аштиця сырнень алтаренть ниле ужотнева .
Вайгелесь кармавтсь ангелэнтень , кона зэрнесь торамосо : « Юкснить сеть ниле ангелтнэнь , конат сюлмсезь ине Эвфрат леенть чиресэ ! »
Ды неть ниле ангелтнэнь юкснизь . Сынст кирдекшнизь анококс те часонтень , чинтень , ковонтень ды иентень , – куловтомс весе масторлангонь ломантнень колмотькс пельксэст .
Тосо ульнесть кавто сядт миллионт ласте тюриця ушмант . Мон монсь маринь сынст ламочидест .
Вана кодамокс мон неинь эсень неявкссо лишметнень ды сынст лангсо ластетнень . Сынст кшнинь панарост ульнесть толонь якстереть , чопода сэнть ды палыкандалонь ожот . Лишметнень пряст мольсть левень пря ёнов ; кургстост лисиль тол , качамо ды лакиця палыкандал .
Ды неть колмо маштнема вийтнесэ : толсонть , качамосонть ды палыкандалсонть , конат лиссть лишметнень кургсто , куловтозель весе ломаньлувонть колмотькс пельксэзэ .
Эдь лишметнень виест ульнесь кургсост ды пулосост : сынст пулотне ульнесть пря марто , прок гуйть , ды неть прятнесэ сынь пупсильть ломантнень .
Кадовикс ломантне , конатнень эзизь куловто неть маштнема вийтне , эзть янксезеве эсест кедьсэ теезь пазост кисэ . Сынь эзть лотка сюконякшномадо идемевстненень ды сырнестэ , сиясто , бронзасто , кевстэ ды чувтосто теезь чопачатненень , конат а маштыть неемеяк , марямояк , якамояк .
Неть ломантне эзизь кадо ломанень куловтомань , мунямонь , ускурямонь-усксевемань ды саламонь тевтнень .
Ды таго мон неинь виевдеяк виев ангел , кона валгиль менельстэ . Сон оршазель пельсэ , прянзо велькссэ ульнесь пиземе чирьке , чамазо цивтёрдсь прок чипай , пильгензэ ульнесть теке толонь палманть .
Сон кирдсь кедьсэнзэ тапарксонь кондямо тетькезь книга . Сон вить пильгсэнзэ чалгась иневеденть лангс , кершсэнть – моданть лангс
ды виев вайгельсэ серьгедсь истя , кода урны левесь ! Зярдо сон серьгедсь , сестэ зэрнезь кортазевсть сисем пурьгинень вайгельть .
Зярдо сисем пурьгинетне прядызь эсест вайгельсэ кортамост , мон сёрмадыксэлия кортамост , ансяк маринь менельстэ гайгиця вайгель , кона кортась : « Кекшик сень , мезде кортасть сисем пурьгинетне . Тень иляк сёрмадо ! »
Ды сестэ ангелэсь , конань мон неия иневедь лангсо ды мода лангсо аштемстэ , кепедизе кедензэ менелентень
ды божась-пежетькстась пингеде пингень Эрицянть эйсэ , кие теизе менеленть , моданть , иневеденть ды весементь , мезесь сынст эйсэ . Ангелэсь яволявтсь : « Шкась прядовсь !
Секскак , сеть читнестэ , зярдо зэрнезеви сисемеце ангелэнть торамозо , топавтови Пазонь салавань арсемась , кода Сон алтаськак Эсензэ важонзо , пазмарицянзо туртов » .
Ды таго кортазевсь монь марто вайгелесь , конань мон мария менельстэ : « Азё , саик тетькезь тапаркскенть иневедь ды мода лангсо стядо аштиця ангелэнть кедьстэ » .
Мон молинь ангелэнть малас ды энялгадынь максомс монень те тапаркскенть . Сон тень каршо мерсь : « Саик ды сэвик сонзэ . Пекесэть карми улеме сонзэ эйстэ сэпе , кургсот – медень ламбамо » .
Мон саия ангелэнть кедьстэ те тапаркскенть ды сэвия сонзэ . Кургсон сон марявсь медень ламбамокс , а зярдо нилия сонзэ , пекем кармась пурдамо сэпеденть .
Монень ёвтазель : « Тонеть таго эряви пачтямс Пазонть арсеманзо-мелензэ ламо раськеде , буеде , кельтнеде ды инязортнэде » .
Ды вана Пазонть пельде монень макссть мандонь кондямо онкстнемапель ды мерсть : « Азё онкстник Пазонь кудонть ды алтаренть , ловныть тосонь озныцятнень .
Ансяк онкстнемстэ Пазонь кудонть ушо пирявкс потмонть кадык , иляк лово , эдь сон максозь Пазонь а содыця раськетненень . Сынь кармить кирдеме Пазонь иневанькс ошонть эсест пильгест ало ниленьгемень кавто ковт .
Мон кучан ризнэмань оршамопельсэ оршазь кавто неицят-яволявтыцят , ды сынь кармить пачтямо Монь валонть неть тёжа кавтосядт кодгемень читнень перть » .
Неть неицятне-яволявтыцятне – прок кавто ойумарькст , кавто лампадкат , конат аштить весе мода лангонь Пазонть икеле .
Бути кие снарты теемс сыненст зыян , кургстост лиси тол ды пултасынзе зыянонь теицятнень . Истя кулы эрьвась , кие снарты теемс сыненст зыян .
Сынст ули виест пекстамс менеленть : пиземе а туи моданть лангс се шканть перть , зярс сынь кармить пачтямо Пазонь валонть . Теде башка , сынст ули виест теемс веденть верекс ды кучомс моданть лангс эрьва кодамо зыян , зяроксть ули мелест .
Ды зярдо неть кавто неицятне-яволявтыцятне прядсызь Пазонь валонь пачтямо тевенть , тоначинь потмакстомо отьмастонть лисиця идем ракшась каяви лангозост , изнясынзе ды маштнесынзе сынст .
Сон кадсынзе сынст рунгост усксевеме се ине ошонть кужова , косо ульнесь крёст лангс вачкодезь минек Азорось . Те ошонтень оймеялтонь смустень коряс мерить Содом эли Египет .
Колмо пель марто чить весе масторлангонь ломантне , раськетне , эрьва кодамо кельсэ кортыця буетне кармить ваномо сынст кулозь рунгост лангс ды а мерить сынст калмамост .
Мода лангонь эрицятне кецить неть кавтотнень куломаст кувалт , тейнить эстест кенярдома чить , казнить вейкест-вейкест туртов казнеть , эдь неть Пазонь валонть кавто пачтицятне вельть пиштевтсть мода лангонь эрицятнень .
Колмо пель марто чинь ютазь , совась неицятнес-яволявтыцятнес Пазонь кучовт эрямонь оймеялт , ды сынь стясть пильге лангс . Кить тень неизь , пек тандадсть .
Кавто неицятне-яволявтыцятне марясть менельстэ виев вайгель , конась сеересь тенст : « Кепедеведе тей ! » Ды ятост сельме икеле сынь пель лангсо кепедевсть менелев .
Се шкастонть сыргась модань виев сорнома , ды каладсь ошонть кеменце пельксэзэ . Сисем тёжат ломанть маштовсть те модань сорномадонть . Кадовикстнэ жо тандадсть ды шнасть менелень Пазонть инексчинзэ .
Ютась омбоце зыянось . Ды вана капши колмоце зыянось !
Зэрнезевсь сисемеце ангелэнть торамось , ды менельстэнть каятотсть ламо виев вайгельть , конат сеересть : « Ней минек Азоронок ды Сонзэ кучовт Идицясь саизь весе масторлангонть Эсест Инязорксчист алов ! Пазось карми ветямо те Инязорксчинть пингеде пингес ! »
Пазонть икеле инязоронь озамо таркатнесэ аштиця комснилее сыре атятне прасть Пазонть икелев , кармасть сюконякшномо
ды сеересть : « Сюкпря Теть , Азоро Пазось , Весеменькирдиця , Се , кие ули , ульнесь ды карми улеме ! Эдь Тон нолдык тевс Эсеть ине виеть ды саик Эсеть кедьс Инязорксчинть !
Азаргадсть виде Пазонь а содыцятне , ды секскак сась Тонь кеженть шкась . Сась шкась судямс кулозтнень ды пандомс питне Тонь важот , пазмарицят туртов ды весе Тонь ломанеть туртов , Тонь мелень ваныцятнень туртов : кода вишкинетненень , истя инетнененьгак ! Сась шкась куловтомс-ёмавтомс сетнень , конат куловтыть-ёмавтыть мода лангонь эрицятнень » .
Менельсэ панжовсь Пазонь кудось , ды тосто кармась неявомо Пазонть вейсэньлувонь горобиясь . Ды неявсть ёндолонь кивчкаемат , марявсть сееремат , пурьгинень зэрть , кепедевсь модань сорнома ды сыргась виев цярахман .
Ды неявсь менель лангсо ине дивань тешкс : чипайсэ оршазь тейтерьава . Сонзэ пильгензэ ало ульнесь ковось , прясонзо кемгавтово тештестэ каштаз .
Тейтерьавась пешксесэль , ды сась уш чачтома шказо : сон пек майсесь ды пижнесь чачтомань сэредькстэнть .
Ды вана лиссь менель лангс лия тешкс : покштояк покш якстере инегуй , сисем пря ды кемень сюро марто . Эрьва прянть лангсо ульнесь инязоронь каштазке .
Инегуесь пулосонзо тенсезь тенсинзе весе менелень тештнень колмотькс пельксэст ды ёртынзе сынст мода лангс . Сон стясь чачтыцянть икелев ды учось эйденть чачоманзо : эдь ульнесь покш мелезэ сеске сэвемс эйденть .
Авась чачтась эйде , цёрыне , конась карми весе раськетнень кирдеме-ветямо кшнинь мандосо . Эйкакшось нейке каподезель Пазонтень , ды Сонзэ инязоронь озамо таркантень .
Сонсь авась оргодсь чаво мода лангов , козо Пазось анокстакшнось тензэ эрямо тарка . Тосо кармить мельганзо якамо тёжа кавтосядт кодгемень чинь перть .
Те шкастонть менельсэ ушодовсь тюрема : Михаил ды сонзэ ангелтнэ тюрсть инегуенть каршо , кона эсь ангелэнзэ марто тюрсь сынст каршо .
Ды инегуесь ульнесь изнязь , ды сон ангелэнзэ марто ёмавтызе эсь тарканзо менель лангсо .
Те покштояк покш инегуесь , кезэрень гуесь , конанень мерить Идемевсь эли Сатана , весе ломаньлувонь манчицясь , ульнесь ёртозь мода лангс весе ангелэнзэ марто .
Ды мон маринь менельстэ виев вайгель , кона кортась : « Окойники сась Пазонь пельде идемась ! Ней Сон нолдызе тевс Эсь Инязорксчинь виензэ ! Ды Сонзэ кучовт Идицянть ули азорксчизэ ! Эдь минек кемиця ялгатнень чумондыцясь , кона чинек-венек сынст чумондсь Пазонок икеле , ней ёртозь менельстэ .
Вирезэнь верьсэнть ды Пазонь валонь пачтямосонть минек кемиця ялгатне изнизь инегуенть . Сынь эзть пеле куломадо , ды ульнесть анокт максомс эсь эрямосткак .
Секскак кенярдт , менель ды весе тонь эрицятне ! А мода масторонь ды иневедень эрицятненень – зыян ! Эдь тыненк валгсь Идемевсесь , пештязь ине кежсэ , эдь сон соды : сонзэ шказо эль прядови ! »
Зярдо инегуесь неизе эсь прянзо мода лангс ёртозекс , сон напустясь аванть мельга , кона чачтызе цёрыненть .
Авантень макссть ине куцьканонь кавто сёлмот ливтямс чаво модасо анокстазь таркантень , ков а пачкодеви гуесь ды косо кармить аванть мельга якамо колмо пель марто иеть .
Гуесь киргакстсь кургстонзо аванть мельга чадыведень лей сонзэ саламга-ёмавтомга .
Ансяк модась лездась авантень : сон панжинзе турванзо ды симизе леенть , конань киргакстызе кургстонзо инегуесь .
Инегуесь азаргадсь аванть лангс ды тусь тюреме сонзэ лия эйкакштнэнь каршо , конат топавтыть Пазонь кармавтовкстнэнь ды Иисус Христосонь виде тонавтоманть .
Ды мон арынь иневедь чирес ды неия , кода иневедьстэнть лиссь идем ракша . Сон ульнесь кемень сюро марто ды сисем пря марто . Сонзэ эрьва сюронть лангсо ульнесь инязоронь каштазке , ды эрьва прясонзо сёрмадозель Пазонь покордыця лем .
Идем ракшась , конань мон неия , мольсь леопард ёнов , пильгензэ ульнесть теке овтонь , кургозо – теке левень . Инегуесь максызе сонензэ эсь виензэ , инязоронь озамо тарканзо ды ине азорксчинзэ .
Идем ракшанть вейке прясонзо неявсь куломас пачтиця томбавкс , ансяк куломань те томбавксось пичкакшнось . Модань весе эрицятне абунгадозь тусть те идем ракшанть мельга . Весе ломантне сюконясть инегуентень секс , мекс сон максызе идем ракшантень эсь азорксчинзэ .
Сынь сюконясть идем ракшантеньгак ды кортасть : « Кияк а арави сэрцек те идем ракшанть марто ! Кияк а тюрьгадови сонзэ марто ! »
Идем ракшантень максозель кортамс каштансто ды Пазонь покордыця валсо . Теде башка , Пазонть пельде максозель тензэ улемс азорокс ниленьгемень кавто ковонь перть .
Ды идем ракшанть кургсто кармасть лисеме сялдома-покордамо валт Пазонть кувалма . Сон ёвтнесь нулгодькс валт Пазонь лемденть , Сонзэ эрямо таркадонть ды менельсэ весе эрицятнеде .
Истя жо сонензэ максозель вий тюрьгадомс Пазонь ломантнень марто ды изнямс сынст . Ды максозель сонензэ азорксчи весе буетнень , раськетнень , мастортнэнь ды кельтнень лангсо .
Сонензэ кармить сюконямо мода лангонь весе сеть эрицятне , конатнень лемест апак сёрмадо эрямо книгантень . Те книгась Вирезэнть кедьсэ , кона печкезель менелень-масторонь теевемадо икеле .
« Кинь улить пилензэ – кунсолозо !
Кие саи полонс , се сонськак понги полонс . Кие торосо чавны-маштни , се сонськак ули маштозь торосо . Неть валтнэсэ Пазонь ломантне тердевить цидярдомас ды кемевиксчис » .
Мейле мон неинь омбоце идем ракша , кона лиссь мода потсто . Сонзэ ульнесть кавто сюронзо , прок реве левксэнь , ансяк кортась сон инегуй ладсо .
Васенце идем ракшанть икеле сон нолды тевс васенце идем ракшанть весе азорксчинзэ . Сон кармавты мода лангсо эрицятнень сюконямо васенце идем ракшантень , конань куломань аржось пичкакшнось .
Омбоце идем ракшась тейни ине тамашат : ломантнень сельмест икеле натой правты мода лангс менельстэ тол .
Неть дивань тешкстнэнь вельде , конатнень максозель тейнемс те сюромартонтень , васенце идем ракшанть кармавтоманзо коряс , сон вети мода лангонь весе эрицятнень манчемас . Сон кармавты сынст теемс васенце идем ракшанть , торонь томбавкс мартонть ды таго вельмезенть , чопачанзо .
Сюромартонтень максозель азорксчи оймиявтомс васенце идем ракшань чопачанть : чопачась натой кортазевсь ды ульнесь виезэ маштнемс эрьванть , кона эзь сюконякшно тензэ .
Те омбоце идем ракшась вийсэ кармавты весень : инетнень ды вишкинетнень , сюпавтнэнь ды кажовтнень , уретнень ды олячисэтнень , – путомс тешкс вить кедезэст эли конязост .
Ды киненьгак ломантнень эйстэ а мереви рамсемедеяк , микшнемедеяк , бути арась лангсонзо тешкс , кона невти идем ракшанть лемензэ эли сонзэ лементь невтиця цисланзо .
Тень чарькодемс эряви превень домкачи . Превей ломанесь кадык ловсы идем ракшанть цисланзо . Те цислась кодамо-бути ломанень , ды се цислась – котосядт кодгемень кото .
Ды мон неия : вана Вирезэсь стядо ашти Сион пандо прясо ды Сонзэ марто сеть сядо ниленьгемень ниле тёжат ломантне , конатнень конясост сёрмадозь Сонзэ Тетянзо лемесь .
Ды мон маринь менельстэ вайгель , кона ведьпрамонь увноманть кондямоль , пурьгинень ине зэртенть кондямоль . Те вайгелесь марявсь прок кайгасо седицянь седямокс .
Сядо ниленьгемень ниле тёжатне морасть од шнамо моро инязоронь озамо тарканть икеле , ниле ракшань-ломанень кондятнэнь ды сыре атятнень икеле . Те шнамо моронть кияк эзь машто морамонзо , неть ломантнеде башка , конат рамазь-идезь мода лангсто .
Неть сеть , конат эзть удсе ава марто ды ванстызь эсест ваньксчист . Неть сеть , конат свал молить Вирезэнть мельга , ков Сон илязо моле . Сынст рамизь-идизь весе ломантнень ютксто ды васенце казнекс алтызь Пазонтень ды Вирезэнтень .
Сынст кургсто зярдояк эзть лисне кенгелемат , ды сынь свал ульнесть асатыкстэметь , колавкстомот Пазонь инязоронь озамо тарканть икеле .
Мон таго неинь менель ёжова ливтиця ангел . Сон кандсь пингеде пингень Кенярксов куля , конань сон яволявтызе мода лангонь эрицятненень , эрьва буентень , раськентень , масторонтень ды эрьва кодамо кельсэ кортыця ломантненень .
Сон виев вайгельсэ сеересь : « Пеледе Пазонь мельденть ды шнадо Сонзэ инексчинзэ ! Эдь сась те шкась , зярдо Пазось суди масторлангонь эрицятнень ! Сюконядо менелень , модань , иневедень ды лисьмапрянь Теицянтень ! »
Те ангелэнть мельга ливтясь омбоце ангел ды яволявтсь : « Лондадсь , лондадсь ине Вавилон ошось ! Эсь ускурямосонзо сон симдинзе весе раськетнень Пазонь инекежень винадонть » .
Мельгаст ливтясь колмоце ангел ды виев вайгельсэ сеересь : « Бути кить сюконить идем ракшантень ды сонзэ чопачантень ды путнить эсест коняс эли кедьс идем ракшанть тешксэнть ,
сетнеяк кармить симеме Пазонь ацирьгадомань виев , ведь марто апак човоря винадо . Те винанть Пазось Сонсь каизе Эсензэ инекежень вина кечентень . Сетнень пиштевтьсызь толсо ды лакиця палыкандалсо Пазонь ангелтнэнь ды Вирезэнть икеле .
Сынст пиштевтиця толонь качамось карми кепетеме верев пингеде пингес . Кить сюконить идем ракшантень ды сонзэ чопачантень , ды кить кандтнить идем ракшанть лемензэ тешксэнть , сынст а ули оймамост читькак , ветькак .
Теньсэ Пазонь ломантне , конат топавтыть Пазонь кармавтовкстнэнь ды кемемасо молить Иисус мельга , тердевить цидярдомас » .
Мейле мон маринь менельстэ вайгель , кона мерсь монень : « Сёрмадт : Кодат уцяскавт те чистэнть саезь сеть , конат кулыть Азоронтень кемезь ! » « Алкукскак уцяскавт ! – корты Пазонь Оймеялтось , – кадык сынь оймить эсест стака важодемадост , эдь паро тевест молить мельгаст » .
Теде мейле мон варштынь ды неинь ашо пель , конань лангсо ашти озадо кие-бути Ломантнень Цёранть кондямо . Сонзэ прясо ульнесь сырнестэ теезь инязоронь каштаз , ды кедьсэнзэ пшти тарваз .
Таго вейке ангел лиссь Пазонь кудосто ды виев вайгельсэ сеересь пель лангсо Озадонтень : « Саик эсеть тарвазот ды нуйть ! Нуема шкась сась – масторлангонь сюрось кенерсь ! »
Сестэ пель лангсо Озадо аштицясь ёртызе тарвазонзо моданть лангс , ды кенерезь сюрось нуевсь .
Вана лия ангел лиссь менелень Пазонь кудостонть , сонзэ кедьсэяк ульнесь пшти тарваз .
Ды лия ангел , кона ульнесь прявтокс толонть лангсо , лиссь алтаренть вакссто . Сон виев вайгельсэ серьгедсь пшти тарваз марто ангелэнтень : « Кучить эсеть пшти тарвазот ды пурныть винаумарень цюцькатнень винаумарькстнэстэ , эдь цюцькатне кенерсть » .
Ангелэсь ёртызе тарвазонзо моданть лангс , керсинзе винаумарькстнэстэ цюцькатнень ды ёртынзе сынст Пазонь инекежень винань теема покш таркантень .
Ды винаумарень цюцькатне ульнесть тапсезь винань теема таркасонть ош ушосо . Ды вересь чадсь винань теема таркань чиренть велькска ды кепедевсь натой кильдезь лишмень панстнэнень , ды валовсь малав колмосядт вайгельбень келес .
Мейле мон неинь менельстэ таго вейке ине ды абунгавтыця тешкс : сисем ангелт , конат кандсть сисем зыянт . Неть зыянтнэ – меельцеть , эдь сынст эйстэ топавтови Пазонь инекежесь .
Ды мон неинь прок тол марто човорязь суликань кондямо иневедь . Те иневеденть чиресэ аштесть идем ракшань изницятне , конат эзть сюконякшно сонзэ чопачантень ды эзть сова те тешксэнть алов , кона невтсь сонзэ лемень цисланть . Сынь кирдсть кедьсэст Пазонь максовт кайгат ды
морасть Моисеень , Пазнэнь важодицянь ды Вирезэнь шнамо морост : « Инеть ды абунгавтыцят Тонь теветь , Азоро Паз , Весеменькирдиця ! Видеть ды алкукст Тонь кить-янот , Пазонь ломантнень Инязоро !
Кие а пелезеви Тонь эйстэ , Азоро ? ! Кие а шнасы Тонь лементь инексчинзэ ? ! Эдь ансяк Тон ськамот иневаньксат ! Весе масторлангонь раськетне сыть ды прыть Тонь икелев кумажа лангс ! Эдь Тонь виде тевтне ней кармасть неявомо ! »
Теде мейле мон неинь , кода панжовсь менельсэ иневанькстэяк иневанькс таркась Пазонь кудосо ,
ды тосто лиссть сисем зыянонь кандыця ангелт . Ангелтнэ оршазельть ванькс ды цитниця лияназонь оршамосо ды карксазельть мештева сырнень каркссо .
Мейле ниле ракшань-ломанень кондятнэстэ вейкесь венстясь эрьва ангелэнтень сырнень вакан , пештязь пингеде пингес эриця Пазонть инекежсэ .
Ды Пазонь кудосо иневанькстэяк иневанькс таркась пешкедсь качамосо Пазонь инексчиденть ды вийденть . Секскак кияк эзь соваво Пазонь кудонтень се шкас , зярс эзть топавтово сисем ангелэнь кандовт сисем зыянтнэ .
Мон маринь Пазонь кудосто гайгиця виев вайгель , кона кортась сисем ангелтнэнень : « Азёдо ды валынк мода лангс Пазонь инекежень сисем вакантнэнь ! »
Лиссь васенце ангелэсь ды валызе эсь ваканонзо мода лангс . Нулгодькс ды пиштевтиця сыявкст лиссть сеть ломантнень лангс , конат тешкстазельть идем ракшанть тешкссэ ды сюконякшность сонзэ чопачантень .
Омбоце ангелэсь валызе эсь ваканонзо иневедь лангс . Ведесь теевсь прок кулозень верекс , ды иневедень эрицятне весе кулость .
Колмоце ангелэсь валызе эсь ваканонзо лейтнес ды лисьмапрятнес , ды сыньгак теевсть верекс .
Ды мон маринь , кода ведень ангелэсь кортась Пазонтень : « Неть Тонь кежень пандоматне , конатнень Тон кучить , видеть ! Виде Тон , Азоро , кона свал ули ды ульнесь , ды иневаньксат секс , мекс истя судят !
Сынь валсть Тонь ломантнень ды пазмарицятнень верест . Секскак Тон сынст симдить верде . Тевест коряс тенст истя эрявияк ! »
Ды мон маринь алтарьстэ лисиця лия вайгель : « Алкукс истя , Азоро Пазось , Весеменькирдиця ! Алкукст ды видеть Тонь кежень пандоматне ! »
Нилеце ангелэсь валызе эсь ваканонзо чинть лангс , ды чинтень максозель вий эсензэ толонь псисэнть пултамс ломантнень .
Ломантне пицевсть те виев псиденть ды сюдость-покордасть Пазонть , конань ульнесь кирдемавиезэ неть зыянтнэнь лангсо . Ялатеке сынь эзизь кадо пежетест ды эзть шна Пазонть инексчинзэ .
Ветеце ангелэсь валызе эсь ваканонзо идем ракшань инязоронь озамо тарканть лангс , ды сонзэ инязорксчинь масторозо копачавсь чоподачисэ . Неть пиштематнеде ломантне порсть эсь келест
ды ялатеке сюдость-покордасть менелень Пазонть эсест сыявксост ды майсемаст кис . Ансяк сынь ялатеке эзизь кадо пежетев киява молемаст .
Вана котоце ангелэсь валызе эсь ваканонзо ине Эвфрат леентень , ды коськсь леенть ведесь . Истя панжовсь кись чилисема ёндонь инязортнэнень .
Ды мон неинь ватракш ёнов молиця колмо аванькс оймеялтт , конат лиссть инегуенть , идем ракшанть ды кенгелиця пазмарицянть кургосто .
Неть ульнесть идемевсень оймеялтт , тамашань тейницят . Сынь сыргасть пурнамо весе масторлангонь инязортнэнь тюремас . Те тюремась ули Весеменькирдиця Пазонть ине судямо чистэнть .
Иисус Христос корты : « Кунсолодо ! Мон сан апак учо , прок салыця . Уцяскав се , кона а уды ды аноксты эсензэ оршамонзо . Сон а карми якамо штапо , ды сонензэ а сави визделгалемс весень сельме икеле ! »
Ды сон пурнынзе инязортнэнь се таркантень , конанень евреень кельсэ мерить Армагеддон .
Сисемеце ангелэсь валызе эсь ваканонзо коштс . Менелень Пазонь кудостонть , инязоронь озамо тарканть лангсто , каятотсь виев вайгель : « Топавтовсь ! »
Ды неявсть ёндолонь кивчкаемат , марявсть сееремат , пурьгинень зэрть ды кепететсь модань покш сорнома . Истямо покштояк покш модань сорнома арасель се шкастонть саезь , зярдо ломанесь кармась эрямо мода лангсо !
Модань сорномадонть ине ошось лазовсь колмо пельксэв . Ды весе масторлангонь раськетненьгак ошост лондадсть . Пазонть мельс ледсь Вавилон ине ошось , ды Вавилоннэнь савсь симемс Пазонь ацирьгадомань ды инекежень винадо пештязь кеченть потмаксос .
Ды иневедень весе усиятне ёмасть , ды пандтнэяк а мукшновить .
Менельстэ прась ломантнень лангс виев цярахман , ды эрьва цярахман эрьгенть сталмозо – ниле пондт . Ломантне сюдость-покордасть Пазонть зыянонть кисэ , конань теизе цярахманось , эдь те зыянось ульнесь покштояк покш !
Вана сась монь малас вейкесь сисем ангелтнэстэ , конатнень ульнесть сисем ваканост , ды кортазевсь монь марто : « Сак малав , мон невтьса тонеть , кодамо чумонь пандома учи содавикс усксевиця аванть , кона эри-ашти ламо лейтнень чирева .
Сонзэ марто ускурясть масторлангонь инязортнэ , ды сонзэ ускурямонь винадонть симсть иредемезэст мода лангонь эрицятне » .
Мейле Пазонь Оймеялтось саимим Эсь виензэ алов , ды ангелэсь пачтимим чаво модас . Тосо мон неинь ава , кона ласте аштесь валдо якстере идем ракша лангсо . Идем ракшанть весе рунгозо сёрмалезель Пазонь покордыця лемтнесэ . Ракшанть ульнесть сисем прянзо ды кемень сюронзо .
Авась оршазель чопода якстере ды валдо якстере оршамосо , сонзэ лангсо цивтёрдсть сырнеть , питней кевнеть ды ведьэрьгинеть . Кедьсэнзэ сон кирдсь сырнень кече , кона пештязель сонзэ ускурямонь нулгодькссэ ды аванькссэ .
Конясонзо сёрмадозель лемезэ , конасонть кекшезь смустесь : “ Ине Вавилон , весе масторлангонь ускурицятнень ды нулгодькстнэнь аваст ” .
Ды мон неия : авась иредезель Пазонь ломантнень , Иисуснэнь кемемаст кисэ маштнезтнень , вердест . Сонзэ неезь , мон абунгадынь дивамодонть .
Ангелэсь кевкстимим : « Мекс тон абунгадыть ? Мон панжса тонеть аванть ды сисем прясо ды кемень сюросо идем ракшанть , конань лангсо авась , салавачист .
Идем ракшась , конань тон неик , зярдо-бути ульнесь , ней жо сон арась . Сон таго лиси тоначинь потмакстомо отьмастонть , ды куроксто стардсы сонзэ куломась-ёмамось . Мода лангонь эрицятне , конатнень лемест менелень-масторонь теевемадо икеле апак сёрмадо эрямо книгантень , абунгадыть , зярдо несызь те идем ракшанть , кона ульнесь , ней арась ды таго карми улеме .
Тень чарькодемс эряви превень домкачи . Сисем прятне – те сисем шушмот , конатнень лангсо озадо ашти те авась .
Теде башка , неть прятне – сисем инязорт : сисемтнестэ вететне умок кулость , котоцесь нейгак инязор . Сисемецесь те шкас эзь са , ды зярдо сы , тензэ пек а куватьс улемс инязорокс .
Идем ракшась жо , конась зярдо-бути ульнесь ды ней арась , те сонсь кавксоце инязорось ды теке марто сеть сисемтнень ютксто вейкесь , ды куроксто стардсы сонзэ куломась-ёмамось .
Кемень сюротне , конатнень тон неить , – те лия кемень инязорт , конат те шкас эзть оза инязоронь таркас . Сыненст максови инязорксчись идем ракшанть марто вейсэ вейке часос .
Весе кементнень вейке бажамост , ды эсест виест ды азорксчист сынь макссызь идем ракшантень .
Сынь ды идем ракшась сыргавтыть тюрема Вирезэнть каршо . Ансяк Вирезэсь изнясынзе сынст , эдь Сон азортнэнь Азорось ды инязортнэнь Инязорось . Ды Сонзэ марто молить Сонзэ тердевть , кочкавт ды кемевикс ломанензэ » .
Ангелэсь поладсь седе тов : « Лейтне , конатнень тон несыть ды конатнень чирева эри-ашти ускуриця авась , те ломанть ды раськеть , буеть ды кельть .
Неть кемень сюротне , конатнень тон неить , ды идем ракшась кежейгадыть те ускуриця аванть лангс ды сезнесызь оршамонзо , кадсызь сонзэ кепе-штапо . Сынь азарьстэ порьсызь сонзэ рунгонзо ды пултасызь толсо .
Эдь Пазось путсь инязортнэнь седейтнес бажамо топавтомс Сонзэ арсеманзо . Секскак сынь , эсь ютковаст ве мельс празь , макссызь эсест инязорксчист идем ракшантень се шкас , зярс а топавтовить Пазонь валтнэ .
Те авась , конань тон неик , ине ош , кона ашти инязоравакс весе масторлангонь инязортнэнь лангсо » .
Мейле мон неия , кода менельстэ валги лия ангел . Сонзэ ульнесь покш азорксчизэ , ды модась валдомгадсь сонзэ иневалдонь сияждомасонть .
Сон серьгедсь виев вайгельсэ : « Лондадсь , лондадсь Вавилонось , оштнэнь ютксто ине ошось ! Сон теевсь эрямо таркакс идемевстненень ды эрьва кодамо аванькс оймеялтнэнень , пизэкс эрьва кодамо аванькс ды нулгодькс нармунтненень .
Эсензэ ускурямосонзо сон симдинзе Пазонь инекежень винадонть весе раськетнень . Масторлангонь инязортнэ ускурясть сонзэ марто , ды мода лангонь микшницятне-рамсицятне ламолгавтсть эсест сюпавчист сонзэ апештявиця бажамотнень кувалт » .
Ды мон маринь менельстэ лия вайгель . Сон кортась : « Монь раськем , кадык Вавилононть ! Иля вадневе сонзэ пежетнесэ . Сестэ сонзэ лангс кучозь чумонь пандоматне а прыть тонь лангс .
Эдь сонзэ пежетнень пандось эль токи менельс , ды Пазонть мельс ледсть весе сонзэ зыянов тевензэ .
Тейнеде те авантень истямо зыян , кодамо сон тейнесь лиятненень , ды пандодо тензэ кавксть седе ламо весе сонзэ тевтнень кисэ . Секе кечентень , конасонть сон анокстакшнось симемапель лиятнень туртов , каядо эстензэ кавксть седе виев вина !
Зяро сон каштангалесь ды эрясь певтеме сюпав эрямосо , зняро жо максодо тензэ пиштемат ды ризнэмат ! Эдь сон эсь пачканзо корты : “ Мон аштян инязоронь озамо таркасо теке инязорава ! Мон аволь дова , ды ризксэсь зярдояк а пры монь лангс ! ”
Вана мекс апак учо ве чистэ прыть лангозонзо весе апаротне : куломань ормась , малавиксэнь куломась ды вачочись . Ды сонзэ пултасызь толсо , эдь Азоро Пазось , кона сонзэ судизе , виевдеяк виев » .
Ды весе масторлангонь инязортнэ , конат певтеме сюпав эрямосо эрясть сонзэ марто ускурязь , кармить авардеме ды лайшеме сонзэ кисэ , зярдо несызь качамонть толбандястонть , косо сонзэ пултыть .
Ве пеле аштезь ды тандадозь сонзэ пиштематнеде , сынь кармить кортамо : « Вай ! Вай ! кодамо покш зыянось тонеть , Вавилон , ине ды виев ош ! Апак учо , сельгень прамс , стардынзеть чумонь пандомась ! »
Ды масторлангонь микшницятнеяк-рамсицятнеяк авардить ды лайшить сонзэ кисэ , эдь ней кияк а рамси сынст микшнемапелест , конатнень ютксо
сырне , сия , питней кевнеть , ведьэрьгинеть , човине лияназонь ды парсеень коцт , чопода якстере ды валдо якстере коцт , тантейстэ качадыця чувтт ; слононь ловажасто , питней чувтосто , бронзасто , кшнистэ ды мраморсто теезь эрьва кодат теевкст ;
корица , лият тантей чинень нолдыцят , ладан ды мира ды фимиам , вина , ойумарень ой , почт ды товзюро ; скалт , реветь , лишметь , крандазт , уреть ды ломанень ойметь .
Микшницятне-рамсицятне лажныть : « Вай ! ёмась весе ули-парось , конанень пек бажась тонь оймесь ! Весе тонь сюпавчись ды сияждомась кадыдизь тонь , ды сынст зярдояк а велявтсыть ! »
Микшницятне-рамсицятне , конат микшнесть те весементь ды сюпалгадсть Вавилон ошонть кувалт , кармить аштеме ве пеле , сонзэ пиштематнеде тандадозь , ды авардемань ды лайшемань пачк кармить кортамо :
« Вай ! кодамо покш зыянось тонеть , ине ош ! Тон ульнить оршазь човине лияназонь , чопода якстере ды валдо якстере коцтсо , мазылгавтозь цивтёрдыця сырнесэ , питней кевнесэ ды ведьэрьгинесэ !
Ды весе те тонь сюпавчись апак учо , сельгень прамс , ёмась-арась ! » Иневенчень весе ветицятне ды иневедьга уицятне , иневенчсэ весе важодицятне ды иневедьлангонь микшницятне аштесть ве пеле .
Зярдо неизь сонзэ палома качамонть , сынь мезе вий сеересть : « Зярдояк арасель истямо ош , кона араволь сэрцек те ине ошонть ваксс ! »
Ризксэнь невтемга сынь почолесть пряст пульсэ , авардемань ды лайшемань пачк сеересть : « Вай ! Вай ! кодамо покш зыянось тонеть , ине ош ! Весе , кинь улить иневедьсэ иневенчест , сюпалгадсть сонзэ сюпавчинть кувалт . Ды вана апак учо , сельгень прамс , сон теевсь чаво таркакс ! »
« А вана тон , менель , кенярдт сонзэ лондадоманть кувалт ! Кенярдодо , Пазонь весе ломантне , апостолтнэ ды пазмарицятне ! Эдь весе те беряненть кисэ , конань тейнизе тынк туртов те ошось , истя жо судизе Пазось ! »
Мейле пек виев ангелэсь кепедсь ведьгевень покш яжамо кевень покшолмасо кев , ёртызе сонзэ иневедьс ды мерсь : « Истямо вийсэ Пазось вырновттанзат , Вавилон , ине ош ! Ды тон зярдояк уш а кармат улеме !
А кармить уш гайгеме тонь эйсэ седямонь ды морамонь вайгельть , кияк уш а марясынзе арфань , нудеень ды торамонь вайгельтнень . А кармить улеме эйсэть пенчень-ваканонь , чакшонь-пачалгонь теицяткак . Ведьгевень яжамо кевень увтонтькак кияк уш а марясы .
Лампа валдонтькак тоньсэть кияк уш а несы ; урьвакстыця ды венчиця од ломантнень вайгелест кияк уш а марясынзе . Тонь микшницятне-рамсицятне ульнесть масторлангонь чирязокс , ды эсеть мунямот-орожиямот вельде тон манчить весе масторлангонь раськетнень ! »
Истя Пазось пандызе Вавилононтень чумонзо : сонзэ кедензэ ваднезь куловтозь пазмарицятнень ды Пазонь ломантнень верьсэ . Сон чумо масторлангонь весе куломатнесэ !
Теде мейле мон маринь менельстэ ламо ломанень вайгелень кондямо покш увт . Вайгельтне морасть : « Аллилуя ! Идемась , шнамось ды виесь – минек Пазонть кедьсэ !
Сонзэ кежень пандоматне алкукст ды видеть . Сон судизе ине ускуриця аванть , кона наксавтызе весе моданть эсензэ ускурямосонть . Эсензэ важотнень верест валоманть кисэ Пазось пандызе те аванть чумонзо » .
Ды таго марязевсть вайгельть : « Аллилуя ! Палыця ошонть качамось кепедеви пингеде пингес ! »
Комснилее сыре атятне ды ниле ракшань-ломанень кондямотне прасть инязоронь озамо таркасо аштиця Пазонть икелев , шнасть Сонзэ инексчинзэ ды кортасть : « Аминь , истя улезэ ! Аллилуя ! »
Мейле инязоронь озамо тарканть ёндо марятотсь кортыця вайгель : « Пазонь весе важотне , Пазонь мелень ваныцятне , инетнеяк , вишкинетнеяк , шнадо минек Пазонть ! »
Мейле мон маринь теке ламо ломанень вайгельть , теке ведьпрамонь кондямо увт , теке виев пурьгинень кондямо зэрть : « Аллилуя ! Минек Азоро Пазось , Весеменькирдицясь , саизе Эсензэ кедьс инязорксчинть !
Кенярдтано , кецятано ды шнатано Сонзэ инексчинзэ , эдь течи сась Вирезэнть урьвакстома шкась ! Ды одирьвазояк анокстызе прянзо :
сон оршазь ванькс ды сияждыця оршамопельсэ , кона теезь човине лияназонь коцтсто » . Те човине лияназонь коцтось – Пазонь ломантнень виде тевест .
Мейле ангелэсь кармавтсь монень : « Сёрмадт : уцяскавт сеть , конат тердезь Вирезэнь урьвакстома чинь каванямонтень ! » Ды седе тов сон поладсь : « Неть вана Пазонь виде валтнэ » .
Мон пульзинь ангелэнть пильгезэнзэ ды сюкониксэлинь тензэ , ансяк сон мерсь монень : « Вант , истя иля тейне ! Мон Пазнэнь истямо жо важодицян , кодамат тонгак ды кемиця тонь ялгатне , конат ёвтнить Иисусто ! Пазонтень сюконяк ! Содак : Иисусто ёвтницятнесэ важоди теке жо Оймеялтось , кона максы вий пазмарицятнененьгак » .
Теде мейле мон неия панжозь менеленть ды вана тосо ашо лишме ды лангсонзо ласте аштиця . Ласте аштицянтень мерить Кемевикс ды Виде . Сон видекойсэ суди ломантнень ды тюрияк душманонзо каршо .
Сонзэ сельмензэ палыця толонь кондят , ды прясонзо инязоронь ламо каштазт , лангсонзо сёрмадозь лемезэ , конань кияк а содасы Эстедензэ башка .
Ланга оршамозо артозь верьсэ , ды Ластентень мерить Пазонь Вал .
Сонзэ мельга мольсть ласте ашо лишме лангсо менелень ушмотне . Сынь оршазельть ашо , ванькс , човине лияназонь оршамосо .
Кургстонзо лисиль пшти торо , конаньсэ Сон пандсы кеженть весе раськетненень , ды карми кирдеме-ветямо сынст кшнинь мандосо . Винаумарень матрамо таркасонть пильгесэ лепшти Сон винаумартнестэ Весеменькирдиця Пазонь ацирьгадомань ды кежень пандомань вина .
Оршамопельганзо , пукшо видьганзо , сёрмадозь лемезэ : “ Инязортнэнь Инязорось ды азортнэнь Азорось ” .
Мейле мон неинь чинть лангсо стядо аштиця ангел , кона виев вайгельсэ сеересь менель ёжова ливтниця весе нармунтненень : « Садо , пурнаводо вейс Пазонь анокставт покш каванямонтень !
Садо ярсамо кулозь инязортнэнь , ушмантнэнь ды сынст прявтнэнь , лишметнень ды ластетнень сывельдест ; весе ломантнень : олячисэтнень ды уретнень , вишкинетнень ды инетнень сывельдест » .
Ды мон неинь : идем ракшась , весе масторлангонь инязортнэ ды сынст ушмост пурнавсть вейс . Сынь сыргиксэльть тюреме ашо лишме лангсо Ластенть ды Сонзэ ушмонть каршо .
Ансяк идем ракшась кундазель , мартонзо кенгелиця пазмарицяськак , кона тейнесь сонзэ икеле тамашат , ды сынст вельде ветясь манчемас сетнень , конат путсть эстест идем ракшань тешксэнть ды сюконякшность сонзэ чопачантень . Сынь кавонест живстэ ёртозельть кирвитолсо ды палыкандалсо палыця эрькентень .
Ятонь ушмотнестэ кадовикстнэ маштнезельть Ластенть кургсто лисиця торосонть , ды весе нармунтне пештизь пекест сынст сывельдест .
Сестэ мон неинь менельстэ валгиця ангел , конань кедьсэ ульнесь тоначинь потмакстомо отьманть эйстэ панжома ды кшнинь покш терть .
Сон кундызе инегуенть ды сюлмсизе-тертизе сонзэ тёжа иес . Те инегуесь – кезэрень гуй , лиякс меремс , Идемевсесь эли Сатанась .
Мейле ангелэсь ёртызе инегуенть потмакстомо отьмантень , панжомасо пекстызе отьмань кенкшенть ды путсь лангозонзо пекстамо тешкс : илязо ветне инегуесь манчемас весе раськетнень , зярс а ютыть тёжа иетне . Те шканть ютазь , сонзэ эряви нолдамс олячис , ансяк а куватьс .
Вана мон неинь инязоронь озамо таркат , конатнес озасть сеть , кинень максозель судямонь-ветямонь кирдемавий . Истя жо мон неинь сетнень оймест , конатнень керсизь пряст Иисусто ёвтнеманть кисэ ды Пазонь валонть пачтямонзо кисэ . Сынь эзть сюконя идем ракшантень эли сонзэ чопачантень ды эзть путо конязост , кедезэст идем ракшанть тешксэнзэ . Ней сынь велявтсть эрямос ды ульнесть инязорокс Христос марто тёжа иеть .
Те васенце вельмема . Кадовикс кулозтне жо эзть велявто эрямос , зярс эзть юта тёжа иетне .
Уцяскавт сетне , кинень максови эрямось васенце вельмема шкане ! Сынь , алкукскак , Пазонь ломанть ! Сынст лангсо омбоце куломанть виезэ арась . Сынь кармить важодеме Пазонь ды Христосонь попокс ды кармить улеме инязорокс Христос марто вейсэ тёжа иень перть .
Зярдо прядовить тёжа иетне , Сатананть нолдасызь пекстамо кудостонзо . Сон таго туи манчеме масторлангонь ниле ёнкстнэва эриця раськетнень , конатненень мерить Гог ды Магог . Сон сынст весень пурнасынзе тюремас . Неть ломантнень ламочист прок иневедь чиресэ чувар .
Ды сынь срадыть весе моданть ланга ды эрьва ёндо пирясызь Пазонь ломантнень эрямо-аштема таркаст , лиякс меремс , Пазонь вечкевикс ошонть .
Апак учо менельстэ Пазонть пельде пры тол ды пултасынзе ятонь ушмотнень .
Сестэ Идемевсесь , кона манчесь масторлангонь раськетнень , ули ёртозь кирвитолсо ды палыкандалсо палыця эрькентень , косо идем ракшаськак ды кенгелиця пазмарицяськак . Тосо сынст кармить пиштевтеме чинек-венек ды пингеде пингес .
Вана мон неия инязоронь пек покш ашо озамо тарканть ды сонзэ лангсо Озадо аштицянть . Сонзэ вановтонть эйстэ оргодсть ды допрок ёмасть модась ды менелесь .
Мон неинь кулозтнень – инетнень ды вишкинетнень – Пазонть икеле стядо аштицякс . Панжозельть книгат , мейле панжозель эрямо книгаськак . Ды кулозтнень судясть тевест коряс , кода сёрмадозель неть книгатнесэ .
Сестэ иневедесь максынзе эсензэ кулозтнень ; Куломась ды Тоначись максызь эсест кулозтнень ; ды сынст эйстэ эрьванть судясть тевензэ коряс .
Мейле Куломанть ды Тоначинть ёртызь кирвитолонь эрькентень . Те улияк омбоце куломась .
Кие апак сёрмадоль эрямо книгантень , сень ёртызь кирвитолонь эрькентень .
Вана мон неия од менеленть ды од моданть . Эдь васень менелесь ды васень модась допрок ёмасть , ды иневедеськак ёмась-арась .
Ды мон , Иоанн , неия Пазонь иневанькс ошонть , од Ерусалименть . Сон валгиль менельстэ Пазонть пельде , оршазь теке одирьва , кона учни эсь мирдензэ .
Ды мон маринь виев вайгель менельстэ : « Ванодо , Пазонть эрямо тарказо ней ломантнень ютксо ! Пазось ней свал карми эрямо сынст марто , ды неть ломантне теевить Сонзэ раськекс . Сонсь Пазось карми улеме мартост , сынст Пазокс .
Сон нардасы сынст сельместэст эрьва сельведненть . Куломась а ули , ды а кармить улеме ризнэмаяк , авардемаяк , пиштемаяк , эдь весе таштось ёмась-арась пингеде пингес » .
Инязоронь озамо таркасо Аштицясь мерсь : « Вана , мон тейса весементь одокс » . Ды поладсь : « Сёрмадык , эдь неть валтнэ видеть ды кемевикст » .
Сон таго мерсь монень : « Весемесь топавтовсь ! Мон – Альфа ды Омега , Ушодксось ды Прядовксось . Сенень , кинь сы симемазо , Мон стякодо максан симемс эрямо ведень лисьмапрястонть .
Кие изни , сенень Мон максса казнекс весе тень . Мон улян тензэ Пазокс , сон Монень – эйкакшокс .
Вана мезе ули лиятнень марто : пелицятнень ды кемемань кадыцятнень , нулгодькс тевень тейницятнень ды ломанень маштницятнень , ускурицятнень , муницятнень-орожиицятнень ды аволь алкуксонь пазнэнь сюконицятнень , ды весе кенгелицятнень ёртсызь чумост кис кирвитолсо ды палыкандалсо палыця эрькентень , кона улияк омбоце куломакс » .
Мейле вейкесь неть сисем ангелтнэстэ , конат кандсть сисем вакант , пештязь меельце сисем зыянтнэсэ , сась монень ды кортазевсь : « Сак малав , мон невтьса теть Вирезэнь одирьванть-нинть » .
Ды Пазонь Оймеялтось саимим Эсь виензэ алов ды ангелэсь пачтимим монь покштояк покш ды сэрей пандо пряс . Тосто сон невтизе монень ине ошонть , Пазонь иневанькс Ерусалименть , кона валгиль менельстэ Пазонть пельде .
Сон сияждсь Пазонь иневалдосонть , ды сонзэ сияждомась мольсь питнейдеяк питней кевень цивтёрдома ёнов , пачкнеиця крусталень кондямо яшма ёнов .
Ошось пирязель кемгавтово орта марто сэрей ошпирявкссо . Ортатнень вакссо аштесть кемгавтово ванстыця ангелт . Ортатнень лангсо сёрмадозельть Израилень кемгавтово буетнень лемест , эрьва ортасонть – вейке лем .
Колмо ортатне вансть чилисемав , колмотне – пелеве ёнов , колмотне – обед ёнов , колмотне – чивалгома ёнов .
Ошпирявксось аштесь кемгавтово кевень юрт лангсо . Эрьва кевенть лангсо сёрмадозель Вирезэнть кемгавтово апостолтнэнь лемтнестэ вейкесь .
Ангелэсь , кона кортась монь марто , кирдсь кедьсэнзэ сырнень онкстнемапель , конасонть сон пурнась онкстнеме ошонть , ортатнень ды ошпирявксонть .
Ошось ульнесь квадратонь кондямо : кувалмозо истямо жо , кодамо келезэ . Ангелэсь онкстнизе ошонть онкстнемапельсэнзэ . Ошонть кувалмозо кемгавтово тёжат стадият , келезэ ды сэрезэ кувалмонть марто вейкеть .
Сон онкстнизе ошпирявксонтькак : эйсэнзэ ульнесть сядо ниленьгемень ниле кенереть ломанень онкстнемапелень коряс ; те онкстнемапельсэнть онкстнесь ангелэськак .
Ошпирявксось теезель яшмань питней кевстэ , сонсь ошось теезель ванькс сырнестэ , теке пачкнеиця суликасто .
Ошпирявксонь юртнэ мазылгавтнезельть эрьва кодамо питней кевсэ . Васенце юрт кевесь ульнесь яшма , омбоцесь – сапфир , колмоцесь – калцедон , нилецесь – изумруд ,
ветецесь – сардоникс , котоцесь – сердолик , сисемецесь – кризолит , кавксоцесь – берил , вейксэцесь – топаз , кеменцесь – кризопраз , кевейкеецесь – бирюза , кемгавтовоцесь – аметист .
Кемгавтово ортатне теезельть кемгавтово ведьэрьгестэ : эрьва ортась ульнесь вейке ведьэрьгестэ . Ошонь прявтульцясь теезель ванькс сырнестэ , теке пачкнеиця суликасто .
А вана Пазонь кудо Мон эзинь нее ошстонть . Пазонь кудось тосо – те Сонсь Весеменькирдиця Азоро Пазось ды Вирезэсь .
Ошонть валдомтсь Пазонь сияждыця иневалдось , ды сонзэ лампазо – Вирезэсь . Секскак лия валдовтомапель , кода чись ды ковось , ошонть туртов эзь эряво .
Ошонь сияждыця валдосонть кармить эрямо весе масторлангонь идезь раськетне , мода лангонь весе инязортнэ кандсызь тозонь эсест сюпавчист ды инексчист .
Чинь чоп ошонь ортатне кармить улеме панжозь . Сынь а кармить пекстневеме зярдояк , эдь ве тосо а эрси ды а улияк .
Ды раськетне кандсызь сонзэ эйс весе эсест сюпавчист ды инексчист .
Зярдояк а совави те ошонтень кодамояк аванькс , а совави кияк , кие теи нулгодькс тевть ды кенгели . Совавить ансяк сетне , конатнень лемест сёрмадозь Вирезэнть эрямо книгантень .
Мейле ангелэсь невтизе монень эрямо ведень ванькс леенть , кона цивтёрдсь прок пачкнеиця крусталь ды чудсь Пазонть ды Вирезэнть инязоронь озамо тарканть алдо .
Ошульцянть куншкава , ды леенть кавто чирева кассь эрямо чувтось . Сон максы умарть кемгавтовоксть иезэнзэ , эрьва ковсто , ды сонзэ лопатнеде шумбралгавтовить весе масторлангонь раськетне .
Кодамояк сюдозь тев тесэ уш а ули . Те ошсонть карми аштеме Пазонть ды Вирезэнть инязоронь озамо таркась , ды весе Пазонь важотне кармить важодеме Тензэ .
Сынь несызь Пазонть чаманзо , ды Пазонь лемесь карми улеме сёрмадозь сынст коняваст .
Тосо а карми улеме ве , ды сыненст а карми эрявомо лампань валдояк , чивалдояк , эдь сыненст валдокс карми улеме Азоро Пазось . Ды сынь кармить улеме инязорокс пингеде пингес .
Ней ангелэсь мерсь монень : « Неть весе валтнэ видеть ды кемевикст . Ды Азоро Пазось , кона максы Эсензэ Оймеялтонзо пазмарицятненень , кучизе ангелэнзэ невтемс Эсензэ важотненень сень , мезесь куроксто топавтови » .
« Кунсолодо , Мон курок сан ! » – корты Иисус . « Уцяскав се , кие эри те книгань валтнэнь коряс , конат ёвтнить неень шкадонть ды сыця шкадонть » .
Мон , Иоанн , весементь тень мария ды неия . Тень марямодо ды неемадо мейле мон пульзинь ангелэнть пильгс , кона невтизе монень весементь , ды сюкониксэлинь тензэ .
Ансяк ангелэсь мерсь монень : « Вант , истя иля тейне ! Мон Пазнэнь истямо жо важодицян , кодамат тонгак , ды пазмарицятнеяк , тонь кемиця ялгатне , ды весе лиятнеяк , конат эрить те книгань валтнэнь коряс . Пазонтень сюконяк ! »
Ды сон таго корты монень : « Илить сёпо те книганть валонзо , конат ёвтнить неень шкадонть ды сыця шкадонть . Эдь сынст топавтома шкаст эль сы !
Те шканть самс берянь ломанесь седе товгак тейнезэ зыян , нулгодьксэсь тейнезэ седеяк нулгодькс тевть ; паро ломанесь седе товгак тейнезэ паро тевть , ды се , кона иневанькс , седеяк теевезэ иневаньксэкс » .
« Мон курок сан ! – , корты Иисус , – ды весе берянень ды паронь пандомась карми улеме Монь марто . Самсто эрьвантень Мон пандса тевензэ коряс .
Мон – Альфа ды Омега , Васенцесь ды Меельцесь , Ушодксось ды Прядовксось » .
Уцяскавт сетне , кить топавтыть Сонзэ кармавтовкстнэнь ! Сыненст мереви совсемс ортатнева ошонтень ды ярсамс эрямо чувтонть умардензэ .
Ош ушос кадовить кискатне , муницятне-орожиицятне , ускурицятне , ломанень маштницятне , аволь алкуксонь пазнэнь сюконицятне ды весе сетне , кить вечкить кенгелемат ды сынсь кенгелить .
« Мон , Иисус , кучия кемикуротнева Эсень ангелэм яволявтомс тынк туртов те видечинть . Мон – Давид инязоронь буень поладыксэзэ , Давидэнь юрсто-корёнсто Лисевкс ды валдо теште , валскень зоря теште » .
Пазонь Оймеялтось ды одирьваськак кортыть Иисуснэнь : « Сак ! » Ды сеяк , кие мари , мерезэ : « Сак ! » Ды кинь сась симемазо , сазо ! Ды кинь ули мелезэ , саезэ эрямо веденть стякодо !
Мон , Иоанн , кеместэ кармавтан эрьвантень , кие мари те книганть валонзо , конат ёвтнить неень шкадонть ды сыця шкадонть : бути кияк путы эсензэ валт неть валтнэс , сенень Пазось путы неть зыянтнэнь , конатнеде сёрмадозь те книгасонть .
Ды бути кияк ёрты кодаткак валт те книгастонть , кона ёвтни неень шкадонть ды сыця шкадонть , се ломаненть Пазось ёртсы эрямо книгастонть , а совавтсы Эсензэ иневанькс ошонтень ды мезеяк а максы тензэ сень эйстэ , мезде сёрмадозь те книгасонть .
Се , кие ёвты-яволявты весе теде , корты : « Содадо , Мон курок сан ! » Аминь , улезэ истя ! Сак , Иисус Азоро !
Минек Иисус Христос Азоронть чанстесь улезэ весеменк тынк марто ! Аминь .

