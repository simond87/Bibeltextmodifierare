Yanj nihánj me taj xna'anj che'é nij xi̱i Jesucristó a . Veé xi̱i Jesucristó me síí cu'na̱j David síí cane ga̱a naá , ne̱ xi̱i David me síí cu'na̱j Abraham síí cane ga̱a naá ado̱nj .
Dan me se síí cu'na̱j Abraham me rej síí cu'na̱j Isaac , ne̱ Isaac me rej síí cu'na̱j Jacob , ne̱ Jacob me rej nij tinu̱j síí cu'na̱j Judá ,
ne̱ Judá me rej síí cu'na̱j Fares ga̱ síí cu'na̱j Zara , ne̱ chana̱ cu'na̱j Tamar me nii ro̱j so' a . Ne̱ Fares me rej síí cu'na̱j Esrom , ne̱ Esrom me rej síí cu'na̱j Aram ,
ne̱ Aram me rej síí cu'na̱j Aminadab , ne̱ Aminadab me rej síí cu'na̱j Naasón , ne̱ Naasón me rej síí cu'na̱j Salmón ,
ne̱ Salmón me rej síí cu'na̱j Booz , ne̱ nii Booz me chana̱ cu'na̱j Rahab a . Ne̱ Booz me rej síí cu'na̱j Obed , ne̱ nii Obed me chana̱ cu'na̱j Rut a . Ne̱ Obed me rej síí cu'na̱j Isaí ,
ne̱ Isaí me rej síí cu'na̱j David , ne̱ síí cu'na̱j David ro' , me síí nica̱j suun rey uun chij rihaan nij yuvii̱ israelitá ga̱a cane so' ado̱nj . Ne̱ David me rej síí cu'na̱j Salomón , ne̱ nii Salomón me nica̱ síí cu'na̱j Urías a .
Ne̱ Salomón me rej síí cu'na̱j Roboam , ne̱ Roboam me rej síí cu'na̱j Abías , ne̱ Abías me rej síí cu'na̱j Asa a .
Ne̱ Asa me rej síí cu'na̱j Josafat , ne̱ Josafat me rej síí cu'na̱j Joram , ne̱ Joram me rej síí cu'na̱j Uzías a .
Ne̱ Uzías me rej síí cu'na̱j Jotam , ne̱ Jotam me rej síí cu'na̱j Acaz , ne̱ Acaz me rej síí cu'na̱j Ezequías a .
Ne̱ Ezequías me rej síí cu'na̱j Manasés , ne̱ Manasés me rej síí cu'na̱j Amón , ne̱ Amón me rej síí cu'na̱j Josías a .
Ne̱ Josías me rej nij tinu̱j síí cu'na̱j Jeconías , ne̱ cayáán nij so' yo' qui'yaj canaán nij síí ma̱n Babilonia rihaan nij yuvii̱ israelitá , ne̱ ca'anj nica̱j nij so' man nij yuvii̱ israelitá chiháán nij so' gu̱un nij yuvii̱ israelitá mozó rihaan nij so' ado̱nj .
Guun naá do̱j , ne̱ guun Jeconías rej síí cu'na̱j Salatiel , ne̱ Salatiel me rej síí cu'na̱j Zorobabel ,
ne̱ Zorobabel me rej síí cu'na̱j Abiud , ne̱ Abiud me rej síí cu'na̱j Eliaquim , ne̱ Eliaquim me rej síí cu'na̱j Azor ,
ne̱ Azor me rej síí cu'na̱j Sadoc , ne̱ Sadoc me rej síí cu'na̱j Aquim , ne̱ Aquim me rej síí cu'na̱j Eliud ,
ne̱ Eliud me rej síí cu'na̱j Eleazar , ne̱ Eleazar me rej síí cu'na̱j Matán , ne̱ Matán me rej síí cu'na̱j Jacob ,
ne̱ Jacob me rej síí cu'na̱j José , ne̱ José me síí xcaj man chana̱ cu'na̱j Mariá , ne̱ no' me nii síí cu'na̱j Jesús , ne̱ síí ca'néé Diose̱ ti̱nanii man yuvii̱ ma̱n rihaan chumii̱ nihánj rihaan sayuun me Jesús ado̱nj .
Dan me se asi̱j síí cu'na̱j Abraham nda̱a síí cu'na̱j David síj xca'a̱nj xi̱i síí cu'na̱j Jesucristó a . Ne̱ asi̱j síí cu'na̱j David nda̱a ca'anj nica̱j nij síí ma̱n Babilonia man nij yuvii̱ israelitá chiháán nij so' síj yo'ó xca'a̱nj xi̱i síí cu'na̱j Jesucristó a . Ne̱ asi̱j ca'anj nica̱j nij síí ma̱n Babilonia man nij yuvii̱ israelitá chiháán nij so' nda̱a ca'ngaa síí cu'na̱j Jesucristó , ne̱ síj yo'ó xca'a̱nj nij xi̱i Jesucristó uún ado̱nj .
Ne̱ nihánj me se vaa guun asi̱j rque̱ ga̱a ataa ca'nga̱a̱ Jesucristó a . Dan me se nii Jesucristó me chana̱ cu'na̱j Mariá a . Ga̱a asino ya̱a̱n guun ya̱ rá no' ga̱ síí cu'na̱j José se vaa xca̱j tuvi' ro̱j so' a . Tza̱j ne̱ ataa cunu̱u rcua'a̱a̱n ro̱j so' a . Tza̱j ne̱ xcaj no' cuentá se vaa a̱j nari' no' ne'ej qui'yaj Nimán Diose̱ a .
Dan me se síí cu'na̱j José me síí xca̱j man chana̱ cu'na̱j Mariá , ne̱ xcaj so' cuentá se vaa a̱j nuû rque no' ne'ej a . Che'é dan nuchruj ra̱a̱ so' , ne̱ guun rá so' se vaa ta̱náj yuve̱ so' man no' ado̱nj . Dan me se si̱j vaa nica̱ nimán me so' , ne̱ guun rá so' cata̱j xna'anj so' rihaan nij síí nica̱j suun , tza̱j ne̱ guun vi̱j rá so' , ne̱ ne ca've̱j rá so' cuta̱' so' cacun' xráá chana̱ cu'na̱j Mariá rihaan nij síí nica̱j suun a .
Dan me se nuchruj ra̱a̱ so' da̱j qui'ya̱j so' , ga̱a ne̱ rej nii̱ ca'mii nej rihaan so' a . Dan me se cotoj so' , ne̱ naqui'yaa rihaan so' se vaa ca'na' yo'o̱ se‑mo̱zó síí 'ni̱j ra'a man ní' , ne̱ cataj se‑mo̱zó síí 'ni̱j ra'a man ní' rihaan so' a : ― Cu̱nó so̱' ca'mi̱i̱ 'u̱nj , José . 'O̱ se ta'nij si'no̱ síí cu'na̱j David síí cane ga̱a naá mé so̱' ado̱nj . Se̱ cuchu'ví' so̱' xca̱j so̱' man chana̱ cu'na̱j Mariá ma' . Ne tumé no' cacun' ma' . Ma̱a̱n se nayón ne'ej rque no' qui'yaj Nimán Diose̱ ado̱nj .
Dan me se cuchru̱j no' ne'ej sno̱'o cunii , ne̱ asa̱' cuchruj no' ne'ej , ne̱ Jesús tu̱cu'náj so̱' man ne'ej yo' á . Da̱nj tu̱cu'náj soj man so' , che'é se gu̱un so' síí ti̱nanii man nij tuvi' so' rihaan chrej chi'i̱i̱ uun chij nimán nij so' ado̱nj . ― Da̱nj ca'mii se‑mo̱zó síí 'ni̱j ra'a man ní' rihaan síí cu'na̱j José a .
Nu̱' nihánj me se vaa qui'yaj síí 'ni̱j ra'a man ní' a . Qui'yaj gue̱e̱ so' nu̱' nana̱ cataj xna'anj so' ga̱a naá rihaan 'o̱ síí nata' se‑na̱na̱ Diose̱ rihaan yuvii̱ , ne̱ nihánj me nana̱ ca'mii so' rihaan síí nata' se‑na̱na̱ Diose̱ yo' a :
“ Quene'e̱n soj se vaa quinari̱' 'o̱ chana̱ ya̱a̱n ne'ej , ne̱ cuchru̱j no' ne'ej sno̱'o cunii , ne̱ Emanuel cu'na̱j ne'ej ado̱nj ” . Da̱nj ca'mii síí 'ni̱j ra'a man ní' ga̱a naá rihaan síí nata' se‑na̱na̱ Diose̱ , ne̱ nana̱ “ Emanuel ” taj se vaa cane̱ ma'a̱n Diose̱ ga̱ ní' ado̱nj .
Veé dan , ne̱ quinanuû rá síí cu'na̱j José , ne̱ qui'yaj so' nu̱' nda̱a vaa cataj xna'anj se‑mo̱zó síí 'ni̱j ra'a man ní' rihaan so' , ne̱ xcaj so' man chana̱ cu'na̱j Mariá a .
Tza̱j ne̱ ne coto̱j so' ga̱ no' nda̱a se quisíj cuchruj no' ne'ej sno̱'o cunii a . Ne̱ tucu'náj José Jesús man ne'ej ado̱nj .
Dan me se ca'ngaa Jesucristó chuman' Belén chuman' na̱j estadó Judea , ne̱ síí cu'na̱j Herodes me síí nica̱j suun rey uun chij rihaan chuman' rej ca'ngaa Jesucristó a . Quisíj ca'ngaa Jesucristó , ga̱a ne̱ ca'na' nij síí tucu'yón ndo'o che'é yati' chuman' cu'na̱j Jerusalén , ne̱ nij síí cavii rej síj güii me nij so' a .
Ne̱ xná'anj nij so' man nij síí ma̱n Jerusalén , cataj nij so' : ― Ne'ej gu̱un síí nica̱j suun rey gu̱un chij rihaan nij yuvii̱ israelitá ro' , me rej ca'ngaa so' ga̱ . Quene'en núj yati' taj xna'anj yo' se vaa ca'ngaa so' na̱nj á . Cavii yati' yo' xta̱' rej síj güii , ne̱ che'é dan ca'na' núj quina'vi̱j núj rihaan so' ado̱nj ― taj nij síí tucu'yón ndo'o che'é yati' a .
Ga̱a ne̱ cuchi' nana̱ rihaan síí nica̱j suun rey cu'na̱j Herodes se vaa xná'anj ndo'o nij síí tucu'yón ndo'o che'é yati' me rej ca'ngaa ne'ej yo' , ga̱a ne̱ cuchu'vi' ndo'o so' se vaa cachi̱j ne'ej yo' , ne̱ ca'ne̱e̱ ne'ej yo' se‑su̱u̱n so' ra'a so' vaa güii , rá so' a . Ne̱ cuchu'vi' ndo'o nij síí ma̱n chuman' Jerusalén se vaa caxri̱i̱ yuva̱a̱ Herodes man ma'a̱n nij so' a .
Veé dan , ne̱ cunuu chre̱' taran' nij xrej ata̱ suun noco̱o doj cunuu chre̱' nij síí naqui'yaj cu̱u se‑tucua̱nj Moisés rihaan nij yuvii̱ cunuu chre̱' rihaan so' , qui'yaj so' , ne̱ xná'anj Herodes man nij so' me rej ca'nga̱a̱ síí ca'ne̱j Diose̱ ti̱nanii man yuvii̱ ma̱n rihaan chumii̱ rihaan sayuun a .
Ga̱a ne̱ cataj nij so' rihaan Herodes a : ― Ca'nga̱a̱ so' chuman' Belén chuman' na̱j estadó Judea a ― taj nij so' rihaan síí nica̱j suun rey cu'na̱j Herodes a . Da̱nj ca'mii nij so' che'é nana̱ nihánj nana̱ cachrón síí nata' se‑na̱na̱ Diose̱ rihaan yanj a :
“ Ne̱ ma̱'án so̱' , chuma̱n' Belén chuma̱n' na̱j estadó Judea ro' , chuman' sa̱' ndo'o 'ni̱j ra'a man tuvi' chuman' na̱j estadó Judea mé so̱' á . Dan me se vaa síí gu̱un chiha̱nj mán so̱' , ne̱ gu̱un chij uxrá so' , ne̱ uxrá cu̱tumé so' man nij yuvii̱ israelitá yuvii̱ cuné' 'u̱nj canoco̱' manj a ” . Nihánj me nana̱ cachrón síí nata' se‑na̱na̱ Diose̱ rihaan yanj ga̱a naá a .
Cuno síí nica̱j suun Herodes nana̱ ca'mii nij so' , ga̱a ne̱ ca'néé yuve̱ so' nana̱ rihaan nij síí tucu'yón ndo'o che'é yati' se vaa ca'na̱' nij so' rihaan Herodes a . Ga̱a ne̱ xná'anj Herodes man nij so' me yavii curuvi' naca̱ yati' taj xna'anj che'é ne'ej yo' , taj Herodes a . Ga̱a ne̱ cataj xna'anj nij so' rihaan Herodes a .
Ga̱a ne̱ ca'néé Herodes man nij so' ca'a̱nj nij so' chuman' Belén , ne̱ ca'ne' Herodes suun rihaan nij so' , ne̱ cataj Herodes : ― Nano̱' uxrá soj man ne'ej yo' , ne̱ asa̱' nari' soj man ne'ej , ne̱ cata̱j xna'anj soj rihanj me rej ne ne'ej yo' , ga̱a ne̱ ca'a̱nj ma̱'anj quina'vi̱j ma̱'anj rihaan ne'ej yo' ado̱nj ― taj Herodes rihaan nij síí tucu'yón ndo'o che'é yati' , ca'mii ne̱ so' rihaan nij síí tucu'yón ndo'o che'é yati' a .
Quisíj cuno nij so' nana̱ cataj xna'anj síí nica̱j suun rey rihaan nij so' , ga̱a ne̱ curiha̱nj nij so' , ca'anj nij so' , ga̱a ne̱ quene'en uún nij so' man yati' yo' a . Yati' a̱j quene'en nij so' rej síj güii me yati' yo' , ne̱ dan me se va̱j yati' yo' , ne̱ yo'o̱ canoco' nij so' man yati' yo' , nda̱a se canicun' yati' yo' rej xta̱' rej ya̱nj ne'ej yo' a .
Ga̱a quene'en nij so' man yati' yo' , ga̱a ne̱ uxrá guun niha̱' rá nij so' ,
ga̱a ne̱ catúj nij so' rá ve' rej canicun' yati' xta̱' , ga̱a ne̱ nari' nij so' man ne'ej ga̱ nii ne'ej chana̱ cu'na̱j Mariá , ga̱a ne̱ canicun' ru̱j nij so' , ne̱ quina'víj nij so' rihaan ne'ej yo' a . Veé dan , ga̱a ne̱ nuxra' nij so' se‑chru̱nj nij so' , ga̱a ne̱ rqué ndo'o nij so' rasu̱u̱n sa̱' rihaan ne'ej yo' a . Dan me se aga' oró míí do̱' , squíí cu'na̱j incienso do̱' , squíí cu'na̱j mirra do̱' , rqué u̱u̱n nij so' rihaan ne'ej yo' a .
Ne̱ rej nii̱ ca'mii nej rihaan nij so' , ne̱ cataj xna'anj Diose̱ rihaan nij so' se vaa se̱ canica̱j uún nij so' ca'a̱nj nij so' rihaan síí nica̱j suun rey cu'na̱j Herodes , taj nej rihaan nij so' a . Che'é dan yo'ó chrej canica̱j nij so' quinan' nij so' chiháán nij so' a .
Quisíj quinan' nij síí tucu'yón ndo'o che'é yati' , ga̱a ne̱ rej nii̱ ca'mii nej rihaan síí cu'na̱j José a . Dan me se naqui'yaa yo'o̱ se‑mo̱zó síí 'ni̱j ra'a man ní' rihaan so' , ne̱ cataj se‑mo̱zó síí 'ni̱j ra'a man ní' rihaan so' a : ― Na̱xagaa so̱' , ne̱ ni̱caj so̱' man ro̱j ni̱i ne'ej , ne̱ cuna̱nj so̱' ca'a̱nj so̱' rej cu'na̱j Egiptó , ne̱ ca̱yáán so̱' Egiptó nda̱a güii ca'mi̱i̱ uún 'u̱nj rihaan so̱' á . 'O̱ se nano̱' ndo'o síí nica̱j suun rey cu'na̱j Herodes man ne'ej , ne̱ ticavi̱' so' man ne'ej yo' vaa taj so' ado̱nj ― taj se‑mo̱zó síí 'ni̱j ra'a man ní' rihaan síí cu'na̱j José a .
Ga̱a ne̱ naxaga̱a̱ síí cu'na̱j José , ne̱ nica̱j so' man ro̱j ni̱i ne'ej , ne̱ rej nii̱ cavii nij so' ca'anj nij re̱j so' Egiptó ,
ne̱ cane nij so' Egiptó yo' nda̱a se cavi' síí nica̱j suun rey cu'na̱j Herodes a . Dan me se quisíj ya̱ nu̱' nana̱ nda̱a vaa cataj xna'anj síí 'ni̱j ra'a man ní' rihaan 'o̱ síí nata' se‑na̱na̱ Diose̱ ga̱a naá , se vaa cataj so' : “ Canacúún 'u̱nj man ta'níj se vaa cavi̱i̱ so' Egiptó ca'na̱' so' ado̱nj ” . Da̱nj taj Diose̱ ga̱a naá che'é ta'níí so' Jesucristó ado̱nj .
Quisíj ca'anj nij re̱j Jesucristó rej cu'na̱j Egiptó , ga̱a ne̱ xcaj síí nica̱j suun rey cu'na̱j Herodes cuentá se vaa a̱j tiha' yu'unj nij síí tucu'yón che'é yati' man so' , ga̱a ne̱ ca'maan ndo'o rá so' , ne̱ che'é dan ca'ne' so' suun rihaan tanuu se vaa ticavi̱' tanuu man nu̱' ne'ej sno̱'o cunii ya̱nj nu̱' anica̱j chuman' Belén a . Ne'ej va̱j vi̱j yo' rej rque̱ ro' , cavi̱' , taj so' a . Da̱nj qui'yaj so' , ga̱a ne̱ cavi̱' ne'ej ca'mii yati' che'é taj nij síí tucu'yón che'é yati' rihaan so' , rá so' a .
Da̱nj qui'yaj so' , ne̱ quisíj ya̱ nu̱' nana̱ cataj xna'anj síí nata' se‑na̱na̱ Diose̱ ga̱a naá síí cu'na̱j Jeremías , se vaa cataj so' :
“ Cuno̱ nii ta've̱e ndo'o chana̱ ma̱n chuman' cu'na̱j Ramá a . Ase vaa chana̱ cu'na̱j Raquel chana̱ cane ga̱a naá ga̱a̱ nij chana̱ , ta've̱e ndo'o nij no' che'é ta'níí nij no' a . Ne̱ se̱ ca'vej uxrá rá nij chana̱ naqui'ya̱j niha̱' no' nimán no' , che'é se navij ta'níí nij no' cavi' na̱nj ado̱nj ” . Da̱nj ca'mii síí cu'na̱j Jeremías ga̱a naá a .
Ga̱a quisíj cavi' síí nica̱j suun rey cu'na̱j Herodes , ga̱a ne̱ naqui'yaa uún yo'o̱ se‑mo̱zó síí 'ni̱j ra'a man ní' rihaan síí cu'na̱j José ga̱a yáán so' Egiptó ga̱a otoj so' rej nii̱ a .
Ne̱ cataj xna'anj se‑mo̱zó síí 'ni̱j ra'a man ní' rihaan José a : ― Na̱xagaa so̱' , ne̱ ni̱caj so̱' ro̱j ni̱i ne'ej , ne̱ ca'a̱nj so̱' rej cu'na̱j Israel á . 'O̱ se ya̱j me se cavi' nij síí me rá ticavi̱' man ne'ej ya̱j na̱nj ado̱nj ― taj se‑mo̱zó síí 'ni̱j ra'a man ní' rihaan síí cu'na̱j José a .
Ga̱a ne̱ naxaga̱a̱ síí cu'na̱j José , ne̱ nica̱j uún so' ro̱j ni̱i ne'ej ca'anj so' rej cu'na̱j Israel a .
Ne̱ cuchi' nana̱ rihaan so' se vaa síí cu'na̱j Arquelao guun síí nica̱j suun rey uun chij rihaan estadó Judea a . Dan me se nayón síí cu'na̱j Arquelao rihaan rej so' síí cu'na̱j Herodes a . Che'é dan cuchu'vi' ndo'o síí cu'na̱j José ca'a̱nj so' estadó Judea , ga̱a ne̱ ca'mii nej rihaan uún so' se vaa se̱ ca'anj so' estadó Judea ma' . Che'é dan ca'anj so' estadó Galilea ,
ne̱ cuchi' so' chuman' Nazaret , ne̱ cayáán so' chuman' yo' a . Dan me se cayáán nij so' chuman' Nazaret , ne̱ quisíj ya̱ nu̱' nana̱ cataj nij síí nata' se‑na̱na̱ Diose̱ ga̱a naá , se vaa síí cavii Nazaret me síí ca'ne̱j Diose̱ ti̱nanii man yuvii̱ rihaan sayuun ado̱nj . Ina̱nj da̱nj ca'mii nij síí nata' se‑na̱na̱ Diose̱ ga̱a naá yo' a .
Dan me se yo'o̱ yáán Jesucristó chuman' Nazaret , ne̱ cavii síí cu'na̱j Juan tacaan estadó Judea , ne̱ ca'mii natáj ndo'o so' ,
cataj so' : ― Nuchra̱n' nimán soj , ne̱ ta̱náj soj chrej chi'i̱i̱ ei . 'O̱ se nichru̱n' gu̱un chij Diose̱ rihaan chumii̱ nihánj na̱nj ado̱nj ― taj so' , a'mii natáj so' a .
Síí nata' se‑na̱na̱ Diose̱ rihaan yuvii̱ ga̱a naá síí cu'na̱j Isaías ro' , cataj xna'anj che'é síí cu'na̱j Juan , cataj so' : “ Nucua̱j ndo'o ca'mi̱i̱ natáj 'o̱ so' rej tacaan , ne̱ cata̱j so' se vaa nuchra̱n'nimán yuvii̱ , ne̱ ve'é ca'mi̱i̱ nij yuvii̱ ga̱ síí 'ni̱j ra'a man ní' asa̱' ca'na' so' a ” , taj síí cu'na̱j Isaías ga̱a naá a .
Dan me se síí cu'na̱j Juan me se nu̱u̱ so' yatzíj nuj xcuu camelló ne̱ 'ni̱j catuu̱n so' merque̱ nu̱j , ne̱ chá so' ina̱nj rquíí , ne̱ catzi' xtaan ma̱n quij co'o so' ado̱nj .
Ne̱ curiha̱nj ndo'o yuvii̱ ma̱n chuman' Jerusalén do̱' , yuvii̱ ma̱n nu̱' estadó Judea do̱' , yuvii̱ ma̱n nij chuman' na̱j tu'va chráá cu'na̱j Jordán do̱' , ca'na' rihaan síí cu'na̱j Juan ,
ga̱a ne̱ cata' ne nij yuvii̱ rá chráá cu'na̱j Jordán , qui'yaj Juan a . Dan me se nata' ya̱ nij yuvii̱ che'é nu̱' cacun' tumé nij yuvii̱ , ga̱a ne̱ cata' ne nij yuvii̱ ado̱nj .
Ga̱a ne̱ quene'en síí cu'na̱j Juan se vaa ca'na' ndo'o nij síí fariseo do̱' , nij síí saduceo do̱' , me rá nij so' cuta̱' ne Juan man nij so' a . Ga̱a ne̱ ca'mii natáj so' rihaan nij so' , cataj so' : ― Ase vaa xcuáá yuva̱a̱ vaa soj á . Me síí cataj xna'anj rihaan soj cuna̱nj soj , ne̱ quinani̱i̱ soj rihaan sayuun qui'ya̱j Diose̱ ga̱ . Asa̱' ca've̱e quinani̱i̱ soj rihaan sayuun , qui'ya̱j ina̱nj na cata̱' ne soj ga̱ .
Sese ya̱ cunuu sa̱' nimán soj , ne̱ ca'a̱nj soj qui'ya̱j soj nda̱a vaa 'yaj yuvii̱ cunuu sa̱' nimán á .
Ne̱ tadó soj sese quisi̱j rá soj cata̱j soj se vaa ta'níí ta'nij si'no̱ síí cu'na̱j Abraham síí cane ga̱a naá me soj , ne̱ ne tumé soj cacun' , cata̱j soj á . Se̱ ca'mii soj daj chiha̱a̱ míj da̱nj ma' . Ma̱a̱n se cata̱j xna'anj 'u̱nj rihaan soj se vaa nuveé se ya'a̱nj tiha' ta'níí ta'nij si'no̱ síí cu'na̱j Abraham me soj a̱ ma' . Ma̱a̱n se sese Diose̱ rá , ne̱ ca've̱e ni̱caj Diose̱ náá guun yahij na̱j rihaan yo'óó nihánj , ne̱ qui'ya̱j Diose̱ man 'o̱ ta'níí ta'nij si'no̱ síí cu'na̱j Abraham ado̱nj . Che'é dan canoco̱' ya̱ soj man Diose̱ á .
” 'O̱ se nichru̱n' qui'ya̱j Diose̱ sayuun man nij síí na'vej rá cuno̱ rihaan so' na̱nj á . Ase vaa síí oro̱' aga' a'ne' chruun , ne̱ oro̱' so' aga' ca'ne̱' so' chruun ro' , da̱nj vaa Diose̱ cuano̱ ei . Che'é dan ase vaa 'yaj nii man chruun ro' , ta'nga' da̱nj qui'ya̱j Diose̱ man nij síí ne uno rihaan so' a . Dan me se a'ne' nii chruun nuvi' chruj sa̱' raa̱ , ne̱ araa nii man chruun yo' rihaan ya'an a . Ta'nga' da̱nj qui'ya̱j Diose̱ man nij síí na'vej rá canoco̱' chrej sa̱' ado̱nj .
” 'U̱nj nihánj me síí cuta̱' ne u̱u̱n man soj si̱j nuchran' nimán canoco' chrej sa̱' a . Tza̱j ne̱ vaa yo'ó síí ca'na̱' , ne̱ si̱j sca̱' doj gu̱un so' rihanj a . Che'é dan me a̱j ne nó xcúnj na̱chej nuj correá 'ni̱j tacanj so' ma' . Ne̱ ca'na̱' so' , ne̱ ca'na̱' Nimán Diose̱ ga̱ so' , ne̱ caxri̱i̱ ya'an so' man soj si̱j na'vej rá cuno̱ rihaan Diose̱ , ne̱ caca̱a̱ soj ado̱nj .
Dan me se ase vaa síí oro̱' chruun palá vaa so' cuano̱ ado̱nj . Dan me se síí nica̱j chruun palá ro' , rii nu̱' 'núú trigó na̱j rihaan yo'óó , ne̱ naqui'yaj chre̱' so' man 'núú trigó sa̱' , ne̱ araa so' man 'núú trigó sa̱' rá ve' , ne̱ anica̱j so' araa so' squíj ni'ya xráá trigó rihaan ya'an a . Ne̱ ase vaa síí nica̱j palá ma̱n cuano̱ ro' , da̱nj qui'ya̱j síí ca'na̱' , ne̱ naqui'ya̱j chre̱' so' man cunuda̱nj nij síí cunuu sa̱' nimán , ne̱ cara̱a so' man nij síí chi'i̱i̱ rihaan ya'an , ne̱ caca̱a̱ nij so' nu̱' cavii nu̱' ca'anj , ne̱ daj chiha̱a̱ míj se̱ quina'áj ya'an yo' a̱ man ado̱nj . ― Da̱nj ca'mii síí cu'na̱j Juan rihaan nij yuvii̱ yo' a .
Ga̱a ne̱ curiha̱nj Jesucristó estadó Galilea ca'anj so' chráá cu'na̱j Jordán rihaan síí cu'na̱j Juan , ne̱ cuta̱' ne Juan man Jesucristó , rá so' a . Dan me se cuchi' Jesucristó rihaan síí cu'na̱j Juan ,
tza̱j ne̱ veé dan me se ne ca've̱j rá síí cu'na̱j Juan cuta̱' ne so' man Jesucristó ma' . Ma̱a̱n se cataj síí cu'na̱j Juan rihaan Jesucristó a : ― Me che'é 'ná' so̱' cuta̱' ne 'u̱nj mán so̱' ga̱ . Tana̱nj ma̱'án so̱' me síí vaa che'é cuta̱' ne man ma̱'anj na̱nj á . Tza̱j ne̱ xa̱' 'u̱nj me se ne nó xcúún 'u̱nj cuta̱' nej mán so̱' ma' ― taj síí cu'na̱j Juan rihaan Jesucristó a .
Ga̱a ne̱ cataj Jesucristó rihaan so' a : ― Ca've̱j so̱' cuta̱' ne so̱' manj ei . Da̱nj qui'ya̱j ní' , che'é se no̱ xcúún ní' qui'ya̱j ní' nu̱' se vaa me rá Diose̱ qui'ya̱j ní' ado̱nj ― taj Jesucristó rihaan síí cu'na̱j Juan , ga̱a ne̱ ca'vej rá so' , ga̱a ne̱ cuta' ne so' man Jesucristó a .
Quisíj cata' ne Jesucristó , ga̱a ne̱ curiha̱nj so' rá na , ga̱a ne̱ taj ni'yón naxra' rej xta̱' , ne̱ quene'en so' se vaa nanij Nimán Diose̱ rej xta̱' , ne̱ ase vaa cha'aa̱n ro' , vaa Nimán Diose̱ , curuvi' yo' rej xta̱' nanij yo' raa̱ Jesucristó a .
Ga̱a ne̱ rej xta̱' ca'mii Diose̱ rihaan Jesucristó , ne̱ cuno nij síí nicu̱n' ga̱ Jesucristó nana̱ ca'mii Diose̱ , ne̱ dan me se cataj Diose̱ a : ― Ta'níí 'u̱nj síí 'e̱e̱ ndo'o raj man mé so̱' , ne̱ niha̱' ndo'o raj ni'ya̱j 'u̱nj mán so̱' ado̱nj ― taj nana̱ cavii rej xta̱' ca'mii Diose̱ rihaan Jesucristó a .
Ga̱a ne̱ ca'anj Jesucristó rej tacaan , qui'yaj Nimán Diose̱ , che'é rej ca've̱e gu̱un rá síí chre̱e tiha̱' yu'unj síí chre̱e man Jesucristó a .
Ne̱ vi̱j chiha̱a̱ ya̱ güii quisíj Jesucristó toco' Jesucristó x'naa man ma'a̱n so' che'é se aráj gue̱e̱ so' rihaan Diose̱ , ga̱a ne̱ quina'aan ndo'o rque Jesucristó a .
Dan me se cuchi' síí chre̱e rihaan Jesucristó , ga̱a ne̱ guun rá so' tiha̱' yu'unj so' man Jesucristó , che'é se guun rá so' canoco̱' Jesucristó man so' ado̱nj . Che'é dan cataj so' rihaan Jesucristó , ne̱ : ― Sese ya̱ ya̱ ta'ni̱j Diose̱ mé so̱' , ne̱ cata̱j so̱' rihaan yahij nihánj se vaa gu̱un yo' rachrúún cha̱ so̱' á ― taj síí chre̱e rihaan Jesucristó a .
Ga̱a ne̱ cataj Jesucristó rihaan síí chre̱e a : ― Tza̱j ne̱ danj Diose̱ taj : “ Nuveé ina̱nj se chá me se achiin rihaan yuvii̱ , ne̱ ca've̱e ca̱yáán sa̱' yuvii̱ ma' . Tana̱nj achiin cunuda̱nj se‑na̱na̱ Diose̱ cuno̱ yuvii̱ , ne̱ ve'é ca̱yáán yuvii̱ ei ” . Ina̱nj da̱nj taj danj Diose̱ ― taj Jesucristó rihaan síí chre̱e yo' a .
Ga̱a ne̱ ca'anj nica̱j síí chre̱e man Jesucristó chuman' gue̱e̱ chuman' Jerusalén , ne̱ tacavii so' man Jesucristó raa̱ nuvií noco̱o ,
ne̱ cataj so' rihaan so' : ― Sese ya̱ ta'ni̱j Diose̱ mé so̱' , ne̱ güe̱j so̱' , ne̱ nani̱j gue̱e̱ so̱' rihaan yo'óó á . 'O̱ se danj Diose̱ taj : “ Yo'o̱ a'ne' Diose̱ suun rihaan nij se‑mo̱zó so' se vaa cu̱tumé nij so' mán so̱' , ne̱ ca̱ráán ra'a nij so' mán so̱' , se̱ gaa na̱nj caco̱' che'é so̱' yahij a ” . Ina̱nj da̱nj a'mii danj Diose̱ ― taj síí chre̱e rihaan Jesucristó ado̱nj .
Ga̱a ne̱ cataj Jesucristó rihaan so' a : ― Tza̱j ne̱ ne nó xcúnj qui̱'yáj da̱nj ma' . 'O̱ se taj uún danj Diose̱ : “ Se̱ guun qui̱ri'yunj so̱' man Diose̱ síí 'ni̱j ra'a man ní' ne̱ ti̱há' so̱' man so' ma' ” . Ina̱nj da̱nj a'mii danj Diose̱ rihaan ní' ado̱nj ― taj Jesucristó rihaan síí chre̱e a .
Ga̱a ne̱ nica̱j síí chre̱e man Jesucristó ca'anj so' raa̱ 'o̱ quij xca̱a̱n ndo'o uún a . Ne̱ tihaa̱n so' man nu̱' chuman' ma̱n rihaan cunu̱' chumii̱ rihaan Jesucristó , ne̱ tihaa̱n so' rihaan Jesucristó se vaa ve'é ndo'o vaa nu̱' chuman' yo' ado̱nj .
Dan me se cataj uún síí chre̱e rihaan Jesucristó a : ― Gu̱un chij so̱' rihaan cunuda̱nj chuman' na̱j rihaan chumii̱ , qui̱'yáá 'u̱nj , sese canicu̱n' ru̱j so̱' quina'vi̱j so̱' rihaan 'u̱nj á ― taj síí chre̱e yo' rihaan Jesucristó a .
Ga̱a ne̱ cataj xna'anj Jesucristó rihaan síí chre̱e a : ― Naxu̱u̱n yaníj so̱' mán so̱' , Satanás . 'O̱ se danj Diose̱ taj : “ Rihaan o̱rún' Diose̱ síí 'ni̱j ra'a man ní' canicu̱n' ru̱j so̱' , ne̱ a̱ 'ó rihaan tuví' so̱' se̱ ca'vee na'vi̱j so̱' ma' ” . Da̱nj taj danj Diose̱ ado̱nj ― taj Jesucristó rihaan síí chre̱e yo' a .
Ga̱a ne̱ tanáj síí chre̱e man so' , ca'anj síí chre̱e yo' , ga̱a ne̱ cuchi' nij se‑mo̱zó Diose̱ rihaan Jesucristó , rqué nij so' me ma'a̱n se cachiin rihaan Jesucristó a .
Cuchi' nana̱ rihaan Jesucristó se vaa quita'aa nij tanuu man síí cu'na̱j Juan , caxríj tanuu taga' man so' , ne̱ che'é dan ca'anj Jesucristó estadó Galilea ,
tza̱j ne̱ ne ca̱yáán so' chuman' Nazaret ma' . Cavii so' chuman' Nazaret yo' , ne̱ ca'anj so' cayáán so' chuman' Capernaum chuman' na̱j tu'va na lacuaná a . Chuman' yo' naj rihaan to'óó nij ta'níí ta'nij si'no̱ síí cu'na̱j Zabulón do̱' , síí cu'na̱j Neftalí do̱' , síí ma̱n ga̱a naá yo' a .
Dan me se da̱nj qui'yaj Jesucristó ca'anj so' rej yo' , ga̱a ne̱ guun ya̱ nu̱' nda̱a vaa cataj síí cu'na̱j Isaías síí nata' se‑na̱na̱ Diose̱ ga̱a naá se vaa cataj so' :
“ To'óó nij ta'níí ta'nij si'no̱ Zabulón do̱' , to'óó nij ta'níí ta'nij si'no̱ Neftalí do̱' , me yo'óó na̱j tu'va na lacuaná rej rne̱j tu'va chráá cu'na̱j Jordán , ne̱ estadó Galilea estadó ya̱nj nij síí yaníj me uún yo' a .
Ne̱ nij síí ma̱n rej yo' ro' , guun que'e̱e̱ yo' ne quene'e̱n uxrá nij so' rasu̱u̱n che'é Diose̱ ma' . Ma̱a̱n se ase vaa yuvii̱ ne̱ rej rmi̱' ro' , da̱nj vaa nij so' ne̱ nij so' na̱nj ado̱nj . 'O̱ se vaa güii , ne̱ cavi̱' u̱u̱n nij so' , ne̱ da̱nj uun ma'a̱n , rá nij so' ado̱nj . Tza̱j ne̱ ca'na̱' 'o̱ ya'an , ne̱ cuchugu̱u̱n rej ya̱nj nij so' , qui'ya̱j ya'an yo' , ne̱ ve'é ndo'o xca̱j nij so' cuentá ado̱nj ” . Yo' me se vaa cataj síí cu'na̱j Isaías ga̱a naá a .
Ga̱a ne̱ guun che'e̱ Jesucristó ca'mii natáj so' rihaan yuvii̱ , ne̱ cataj so' : ― Nuchra̱n' nimán soj ei . 'O̱ se nichru̱n' quisi̱j güii ca'na̱' Diose̱ gu̱un chij Diose̱ rihaan chumii̱ nihánj na̱nj ado̱nj . ― Ina̱nj da̱nj ca'mii natáj Jesucristó rihaan nij yuvii̱ a .
'O̱ güii cachén Jesucristó tu'va na lacuaná cu'na̱j na Galilea , ne̱ quene'en so' man ro̱j tinu̱j ro̱j so' a . Yo'o̱ so' me síí cu'na̱j Simón , ne̱ Pedró cu'na̱j yo'ó se‑chuvi̱i síí cu'na̱j Simón yo' a . Ne̱ tinúú so' me síí cu'na̱j Andrés a . Dan me se ga̱a quene'en Jesucristó man ro̱j so' , ne̱ nicu̱n' ro̱j so' tu'va na lacuaná , ne̱ tiguíj ro̱j so' nanj rque na , ne̱ dan me se síí rii xcuaj me ro̱j so' a .
Ne̱ cataj Jesucristó rihaan ro̱j so' a : ― Canoco̱' ro̱j so̱j manj á . 'O̱ se síí naqui'yaj chre̱' xcuaj me ro̱j so̱j , tza̱j ne̱ rej riha̱a̱n ní' me se gu̱un ro̱j so̱j síí naqui'yaj chre̱' yuvii̱ , qui̱'yáj , ne̱ canoco̱' nij yuvii̱ manj a ― taj Jesucristó rihaan ro̱j tinu̱j ro̱j so' a .
Ne̱ nu̱' canica̱j ro̱j so' tanáj ro̱j so' xnánj ro̱j so' , ne̱ canoco' ro̱j so' man Jesucristó ca'anj ro̱j so' na̱nj ado̱nj .
Veé dan , ne̱ cachéé nij so' doj , ne̱ quene'en Jesucristó man yavíj ro̱j tinu̱j ro̱j so' a . Yo'o̱ so' me síí cu'na̱j Jacobo , ne̱ tinúú so' me síí cu'na̱j Juan , ne̱ ta'níí síí cu'na̱j Zebedeo me ro̱j tinu̱j ro̱j so' a . Dan me se nu̱u̱ ro̱j so' rque rihoo chéé rihaan na ga̱ rej ro̱j so' síí cu'na̱j Zebedeo , ne̱ naqui'yaj sa̱' nij so' nanj rii xcuaj , ne̱ canacúún Jesucristó man ro̱j tinu̱j ro̱j so' canoco̱' ro̱j so' man Jesucristó a .
Veé dan , ne̱ canica̱j ro̱j so' tanáj ro̱j so' rihoo do̱' , rej ro̱j so' do̱' , ne̱ canoco' ro̱j so' man Jesucristó ca'anj ro̱j so' na̱nj ado̱nj .
Veé dan , ne̱ cachéé Jesucristó nu̱' estadó Galilea , ne̱ tucu'yón so' se‑na̱na̱ Diose̱ man nij yuvii̱ nuu chre̱' rá ve' tucu'yón nij yuvii̱ israelitá se‑tucua̱nj Moisés , ne̱ ca'mii natáj so' nana̱ sa̱' rihaan nij yuvii̱ che'é yan gu̱un chij Diose̱ rihaan chumii̱ nihánj me nana̱ sa̱' ca'mii natáj so' a . Ne̱ nahuun cunuda̱nj nij yuvii̱ ran' do̱' , cunuda̱nj nij yuvii̱ ninaj do̱' , qui'yaj so' a .
Ne̱ cuchi' nana̱ che'é so' nu̱' estadó Siria , ga̱a ne̱ nica̱j ndo'o nij yuvii̱ tuvi' nij yuvii̱ síí ran' ndo'o , ca'anj nij yuvii̱ rej va̱j Jesucristó a . Dan me se nij yuvii̱ ran' ndo'o qui'yaj chi'ii̱ do̱' , nij yuvii̱ a'ngaj ndo'o cúú man do̱' , nij yuvii̱ nu̱u̱ nana̱ chre̱e nimán do̱' , nij yuvii̱ snúú qui'yaj yavii do̱' , nij yuvii̱ na'vee cache̱e̱ do̱' , cuchi' rihaan Jesucristó , qui'yaj tuvi' nij yuvii̱ , ne̱ nahuun cunuda̱nj nij so' , qui'yaj Jesucristó na̱nj ado̱nj .
Veé dan , ne̱ canoco' que'e̱e̱ ndo'o yuvii̱ man so' , ne̱ dan me se yuvii̱ ma̱n estadó Galilea do̱' , yuvii̱ ma̱n rej cu'na̱j Chi̱' Chuman' do̱' , yuvii̱ ma̱n chuman' Jerusalén do̱' , yuvii̱ ma̱n estadó Judea do̱' , yuvii̱ ma̱n nda̱a rne̱j tu'va chráá cu'na̱j Jordán do̱' , canoco' man so' na̱nj ado̱nj .
Quene'en Jesucristó ma̱n ndo'o yuvii̱ nu̱' anica̱j x'núú so' , ne̱ che'é dan cavii so' ca'anj so' raa̱ 'o̱ quij , ne̱ nda̱a dan ca'anj ca̱yáán so' , ga̱a ne̱ cuchi' nij síí tucu'yón se‑na̱na̱ so' rihaan so' a .
Ga̱a ne̱ guun che'e̱ Jesucristó tucu'yón Jesucristó rihaan nij so' , cataj so' :
― Cavi̱i̱ sa̱' taran' nij síí vaa nica̱' nimán ado̱nj . 'O̱ se nij so' me síí ca̱yáán ga̱ Diose̱ güii gu̱un chij Diose̱ rihaan chumii̱ nihánj ado̱nj .
” Cavi̱i̱ sa̱' taran' nij síí nanó ndo'o rá ado̱nj . 'O̱ se gu̱un niha̱' nimán ma'a̱n nij so' , qui'ya̱j Diose̱ vaa güii ado̱nj .
” Cavi̱i̱ sa̱' taran' nij síí ni'ya̱nj a'mii ado̱nj . 'O̱ se gu̱un to'óó ma'a̱n nij so' man nu̱' chumii̱ vaa güii ado̱nj .
” Cavi̱i̱ sa̱' taran' nij síí me ndo'o rá cunu̱u sa̱' nimán ado̱nj . 'O̱ se cunu̱u sa̱' ma'a̱n nij so' vaa güii , qui'ya̱j Diose̱ ado̱nj .
” Cavi̱i̱ sa̱' taran' nij síí 'e̱e̱ rá man tuvi' ado̱nj . 'O̱ se cunu̱u 'e̱e̱ rá Diose̱ man ma'a̱n nij so' , ne̱ taj sayuun quira̱n' nij so' , qui'ya̱j Diose̱ a̱ man ado̱nj .
” Cavi̱i̱ sa̱' taran' nij síí vaa sa̱' nimán ado̱nj . 'O̱ se quene'e̱n ma'a̱n nij so' man Diose̱ vaa güii ado̱nj .
” Cavi̱i̱ sa̱' taran' nij síí nacaj man síí me rá cunu̱' ado̱nj . 'O̱ se ase vaa Diose̱ ro' , da̱nj ga̱a̱ ma'a̱n nij so' vaa güii ado̱nj .
” Cavi̱i̱ sa̱' taran' nij síí ran' sayuun 'yaj tuvi' che'é se ve'é 'yaj sa̱' nij so' ado̱nj . 'O̱ se ca̱yáán ma'a̱n nij so' ga̱ Diose̱ güii gu̱un chij Diose̱ rihaan chumii̱ nihánj ado̱nj .
” Ne̱ cavi̱i̱ sa̱' ndo'o soj sese ca'mi̱i̱ yuvii̱ nana̱ nij rihaan soj do̱' , sese qui'ya̱j yuvii̱ sayuun man soj do̱' , sese ca'mi̱i̱ ne̱ yuvii̱ cata̱j yuvii̱ se vaa tumé ndo'o soj cacun' do̱' , che'é se me soj síí noco̱' mán 'u̱nj ado̱nj . Ne̱ quene'e̱n soj se vaa ya̱ cavi̱i̱ sa̱' soj ado̱nj .
Ga̱a ne̱ no̱ xcúún soj gu̱un niha̱' uxrá rá soj , che'é se uxrá na̱ru'vee Diose̱ rihaan soj asa̱' nucui' soj rej xta̱' ado̱nj . 'O̱ se ase vaa 'yaj nii sayuun man soj ro' , ta'nga' da̱nj qui'yaj nii sayuun man nij síí nata' se‑na̱na̱ Diose̱ rihaan yuvii̱ ga̱a naá uún ado̱nj .
” Ase vaa yaan ga̱ chraa ro' , da̱nj vaa soj ga̱ chumii̱ nihánj ei . Dan me se sese ne 'ne̱' chá yaan yo' , ga̱a ne̱ taj se qui̱'yá' cunu̱u sa̱' yaan ga̱a̱ a̱ ma' . Taj se gún' man yaan yo' ga̱a̱ ma' . Ma̱a̱n se quiri'i̱j nii man yaan yo' xe' , ne̱ cache̱e̱ u̱u̱n yuvii̱ xráá yaan yo' na̱nj ei . Ne̱ da̱nj vaa uún soj ei . Sese taj se gún' man soj rihaan chumii̱ nihánj , ne̱ daj chiha̱a̱ míj se̱ cavii sa̱' soj a̱ man ado̱nj .
” Ne̱ ase vaa ya'an vaa soj chuguu̱n soj rihaan chumii̱ nihánj a . Ne'en soj se vaa sese na̱j 'o̱ chuman' raa̱ tacaan , ne̱ quene'e̱n cunuda̱nj yuvii̱ naj chuman' yo' raa̱ tacaan ei .
Ne̱ ga̱a rmi̱' , ne̱ a̱ 'ó yuvii̱ uta' ya'an raa̱ aga' ya'an ne̱ axríj yuve̱ nij so' rque 'o̱ chrúún ma' . Sese rmi̱' , ne̱ achrón nii ya'an raa̱ aga' ya'an ne̱ uta' nii aga' yo' rej xta̱' , ne̱ daj a̱ nij yuvii̱ atúj rá ve' ro' , chuguu̱n ni'ya̱j nij so' ado̱nj .
Ne̱ veé da̱nj vaa gue̱e̱ soj , ne̱ ase vaa aga' ya'an ro' , vaa soj rihaan chumii̱ nihánj , ne̱ sese sa̱' qui'ya̱j soj , ne̱ sa̱' doj xca̱j yuvii̱ cuentá , qui'ya̱j soj ei . Che'é dan se̱ guun na'a̱j soj quene'e̱n yuvii̱ da̱j vaa 'yaj soj ma' . Tana̱nj gu̱un niha̱' rá soj quene'e̱n yuvii̱ se vaa ve'é 'yaj soj , ne̱ che'é dan da̱nj na̱nj ve'é ca'mi̱i̱ nij yuvii̱ che'é Rej ní' Diose̱ , qui'ya̱j soj na̱nj ado̱nj .
” Se̱ guun rá soj se vaa ca'ná' 'u̱nj ti̱rí' 'u̱nj se‑tucua̱nj Moisés tucuáán cuchruj so' ga̱a naá ma' . Se̱ guun rá soj se vaa ca'ná' 'u̱nj ti̱rí' 'u̱nj nana̱ ca'mii natáj nij síí nata' se‑na̱na̱ Diose̱ ga̱a naá ma' . Nuveé che'e̱ yo' ca'naj ma' . Tana̱nj ca'naj che'é rej quinavi̱j quisi̱j nu̱' tucuáán yo' , ga̱a ne̱ nari̱' nu̱' soj da̱j me rá Diose̱ qui'ya̱j soj ado̱nj .
Ya̱ uxrá cata̱j xna'anj 'u̱nj rihaan soj se vaa ga̱a ataa navi̱j chumii̱ nihánj do̱' , ga̱a ataa navi̱j xta̱' nihánj do̱' , ne̱ qui'ya̱j Diose̱ nu̱' se vaa me rá Diose̱ qui'ya̱j Diose̱ rihaan chumii̱ nihánj , ne̱ che'é dan se̱ tanáj xco̱ ní' a̱ 'ó nana̱ rqué Diose̱ rihaan ní' canoco̱' ní' ma' .
Dan me se me ma'a̱n 'o̱ síí tiri̱' 'o̱ nana̱ le'e̱j a'mij nihánj ne̱ ino̱ vaa nana̱ ti̱haa̱n so' man nij tuvi' so' , ne̱ asa̱' guun chij Diose̱ , ne̱ gu̱un so' síí le'e̱j uxrá rihaan Diose̱ na̱nj ado̱nj . Tza̱j ne̱ sese me ma'a̱n 'o̱ síí 'yaj ya̱ nda̱a vaa taj 'u̱nj nihánj ne̱ ti̱haa̱n ya̱ so' man tuvi' so' nda̱a vaa taj 'u̱nj nihánj , ne̱ síí nihánj ro' , me síí gu̱un síí chij rej gu̱un chij Diose̱ vaa güii ado̱nj .
” 'O̱ se cata̱j xna'anj 'u̱nj rihaan soj , ne̱ sese nij síí naqui'yaj cu̱u se‑tucua̱nj Moisés rihaan yuvii̱ ga̱ nij síí fariseo me se 'yaj sa̱' nij so' rihaan yuvii̱ , rá nij so' , tza̱j ne̱ sese se̱ qui'yaj sa̱' soj doj rihaan nij yuvii̱ nda̱a vaa 'yaj nij síí naqui'yaj cu̱u se‑tucua̱nj Moisés ga̱ nij síí fariseo , ga̱a ne̱ daj chiha̱a̱ míj se̱ cayáán soj ga̱ Diose̱ asa̱' guun chij Diose̱ rihaan chumii̱ nihánj a̱ man ado̱nj .
” A̱j ne'en soj nana̱ nihánj nana̱ ca'na' rihaan nij síí ma̱n ga̱a naá ei : “ Se̱ ticavi' soj man yuvii̱ ma' . Dan me se qui'ya̱j Diose̱ sayuun man cunuda̱nj yuvii̱ ticavi' tuvi' ado̱nj ” , me nana̱ ca'na' rihaan nij so' a .
Tza̱j ne̱ 'u̱nj nihánj me se cata̱j xna'anj 'u̱nj , ne̱ a̱ me ma'a̱n 'o̱ síí ca'maan rá ni'ya̱j man tinúú , ne̱ a̱j tumé so' cacun' rihaan Diose̱ , ne̱ veé da̱nj qui'ya̱j Diose̱ sayuun man so' uún ado̱nj . Ne̱ a̱ me ma'a̱n síí cata̱j rihaan tuvi' : “ Síí snúú rma'a̱n mé so̱' ei ” , cata̱j so' rihaan tinúú so' , ne̱ a̱j tumé ndo'o so' cacun' rihaan Diose̱ na̱nj ado̱nj . Ne̱ a̱ me ma'a̱n 'o̱ síí cata̱j rihaan tuvi' se vaa mayán tuvi' so' me se vaa che'é ca'a̱nj ma'a̱n so' rihaan ya'an caca̱a̱ so' na̱nj ado̱nj .
” Che'é dan me sese ca'a̱nj ni̱caj so̱' rasu̱u̱n rihaan chraan altar , rque̱ so̱' rasu̱u̱n gue̱e̱ rihaan Diose̱ , rá so̱' , ne̱ sese ninuj rá so̱' se vaa qui'yáá so̱' cacun' man tinúú so̱' ,
ne̱ se̱ guun go̱' so̱' rasu̱u̱n yo' rihaan Diose̱ ma' . Ma̱a̱n se cuchru̱j so̱' rasu̱u̱n yo' rihaan yo'óó , ne̱ ca'a̱nj so̱' rej ya̱nj tinúú so̱' , ga̱a ne̱ na'mi̱i̱ sa̱' so̱' ga̱ so' , ga̱a ne̱ ca̱nica̱j so̱' rej na̱j si'yáá so̱' , ga̱a ne̱ rque̱ so̱' si'yáá so̱' rihaan Diose̱ ado̱nj .
” Ne̱ so̱' me se sese vaa síí taj se vaa nij qui'yáá so̱' rihaan so' , ne̱ ga̱a tiha̱j vaj so̱' chrej ga̱ so' , ne̱ ve'é ca'mi̱i̱ so̱' ga̱ so' , cata̱j so̱' rihaan so' se vaa : “ Ca'ne̱' rá so̱' , ne̱ se̱ cutá' so̱' cacun' xráj ma' ” , cata̱j so̱' , ne̱ ve'é ca'mi̱i̱ so̱' ga̱ so' á . Ne̱ sese se̱ qui'yáá so̱' da̱nj ve'é ca'mi̱i̱ so̱' ga̱ so' ga̱a tiha̱j vaj ro̱j so̱j chrej rihaan chumii̱ nihánj , ne̱ ni̱caj so' mán so̱' ca'a̱nj so' rihaan cuese̱ , ne̱ cuese̱ yo' ro' , ta̱cuachén mán so̱' ra'a síí tumé taga' , ne̱ so' me síí caxri̱i̱ taga' mán so̱' ,
ne̱ yo' me se gu̱un ra̱a̱n ndo'o so̱' , ne̱ nda̱a navij na̱ru'vee so̱' nu̱' cacun' qui'yáá so̱' , ga̱a ne̱ cu̱riha̱nj so̱' taga' na̱nj ado̱nj .
” A̱j ne'en soj nana̱ nihánj a : “ O̱rún' nica̱ soj coto̱j ga̱ soj á ” , me nana̱ ca'na' rihaan soj ga̱a naá a .
Ne̱ cata̱j xna'anj 'u̱nj rihaan soj se vaa na̱j guun síí ni'ya̱j ni'ya̱j man yo'ó chana̱ , ne̱ che'é rej gu̱un ndo'o rá so' coto̱j so' ga̱ no' ro' , ase vaa nimán síí otoj ga̱ yo'ó chana̱ ro' , ta'nga' da̱nj vaa nimán síí ni'ya̱j ndo'o man yo'ó chana̱ yo' na̱nj ado̱nj . Ne̱ tumé ya̱ so' cacun' ado̱nj .
Da̱nj na̱nj uún , ne̱ sese 'o̱ rlij rihaan so̱' rej nuva̱' so̱' me rá qui'ya̱j cacun' , ne̱ táá a̱ se quiri̱i̱ so̱' man yo' , ne̱ taj se 'yaj ma' . Ca've̱e a̱ doj quiri̱' o̱rún' yo' ne̱ se̱ cacaa nu̱' nee̱ mán so̱' ma' .
Da̱nj na̱nj uún , ne̱ sese 'o̱ ra'á so̱' rej nuva̱' so̱' me rá qui'ya̱j cacun' , ne̱ táá a̱ se ca'ne̱' so̱' man yo' , ne̱ taj se 'yaj ma' . Ca've̱e a̱ doj ca'a̱nj ni'ya̱ o̱rún' yo' ne̱ se̱ ca'anj ni'ya̱ cunuda̱nj nee̱ man ma̱'án so̱' ma' .
” Ne̱ ga̱a naá me se ca'na' nana̱ nihánj a : “ Sese me rá yo'o̱ so' quiri'i̱j so' nica̱ so' , ne̱ na̱xcaj so' 'o̱ yanj cata̱j xna'anj se vaa ya̱ quiri'íj so' nica̱ so' á ” . Da̱nj vaa nana̱ ca'na' rihaan nij yuvii̱ ei .
Ne̱ cata̱j xna'anj 'u̱nj rihaan soj se vaa sese quiri'i̱j yo'o̱ so' man nica̱ so' , ne̱ sese nuvi' cacun' tumé no' se vaa cotoj no' ga̱ yo'ó chii , ne̱ ma'a̱n síí ri'íj man no' qui'yaj tumé no' cacun' ga̱a̱ ei . Ne̱ che'é se quiri'íj nica̱ chana̱ man no' , che'é dan xca̱j no' yo'ó snó'o , ne̱ ase vaa chana̱ otoj ga̱ na̱j guun snó'o ro' , da̱nj ga̱a̱ ma'a̱n no' , qui'yaj síí quiri'íj man no' ado̱nj . Ne̱ síí xcaj man chana̱ quiri'íj nica̱ me se ase vaa síí otoj ga̱ nica̱ yo'ó snó'o ro' , vaa uún so' ado̱nj .
” Ne̱ a̱j ne'en soj nana̱ nihánj nana̱ ca'na' rihaan nij síí ma̱n ga̱a naá ado̱nj : “ Sese cata' tu'vá so̱' rihaan síí 'ni̱j ra'a man ní' se vaa qui̱'yáá so̱' , ne̱ se̱ ca'ne' rá so̱' qui̱'yáá so̱' da̱nj ma' . Ma̱a̱n se ya̱ qui̱'yáá so̱' nu̱' se vaa cataj xna'anj so̱' rihaan so' , ga̱a ne̱ ca've̱e na̱nj ado̱nj ” .
Ne̱ cuano̱ nihánj ro' , cata̱j xna'anj 'u̱nj rihaan soj se vaa asa̱' ca'mii soj 'o̱ nana̱ guun ya̱ ya̱ rá soj , ne̱ daj chiha̱a̱ míj se̱ cuta' soj raa̱ xta̱' ma' . 'O̱ se xta̱' ro' , nicun' ma'a̱n Diose̱ ya̱ ya̱ na̱nj ado̱nj .
Ne̱ raa̱ chumii̱ se̱ cuta' soj ma' . 'O̱ se chumii̱ nihánj me rej ta̱j tacóó Diose̱ na̱nj ado̱nj . Ne̱ raa̱ chuman' Jerusalén se̱ cuta' soj ma' . Ése̱ chuman' yo' ne ma'a̱n Diose̱ síí nica̱j yu'unj man ní' na̱nj ado̱nj .
Ne̱ raa̱ ma'a̱n soj se̱ cuta' soj ma' . 'O̱ se se̱ guun nucua̱j soj naqui'ya̱j catzi̱i̱ soj yo'o̱ yuvé raa̱ soj , ne̱ se̱ guun nucua̱j soj naqui'ya̱j maruu̱ soj yo'o̱ yuvé raa̱ soj ma' .
Veé dan , ne̱ sese ya̱ a'mii soj , rá soj , ne̱ cata̱j soj : “ Ya̱ ei ” . Ne̱ sese ne ya̱ vaa 'o̱ nana̱ , rá soj , ne̱ cata̱j soj : “ Ne ya̱ ma' ” , cata̱j soj á . Ina̱nj da̱nj ca'mi̱i̱ soj ei . Sese nano̱' soj yo'ó nana̱ , ne̱ chi'i̱i̱ vaa nimán soj na̱nj ado̱nj .
” A̱j ne'en soj nana̱ nihánj nana̱ ca'na' ga̱a naá a : “ Sese curiha̱nj rlij rihaan so̱' qui'yaj tuví' so̱' , ne̱ ca've̱e quiri̱i̱ so̱' rlij rihaan tuví' so̱' á . Ne̱ sese curiha̱nj cúú yán' so̱' , qui'yaj tuví' so̱' , ne̱ ca've̱e quiri̱i̱ so̱' cúú yan' tuví' so̱' á ” . Da̱nj vaa nana̱ ca'na' rihaan yuvii̱ na̱nj ado̱nj .
Tza̱j ne̱ cuano̱ nihánj ro' , cata̱j xna'anj 'u̱nj rihaan soj se vaa se̱ qui'yaj soj sayuun man síí 'yaj sayuun man soj ma' . Tana̱nj sese vaa síí coxro ni̱chrej xruú so̱' , ga̱a ne̱ ca'ne̱' rá so̱' coxro̱ so' níchrej xruú so̱' uún ei .
Ne̱ sese me rá yo'o̱ so' cuta̱' so' cacun' xráá so̱' rihaan cuese̱ ca'ne̱e̱ so' cotoó nu̱u̱ so̱' , ne̱ go̱' u̱u̱n so̱' cotoó yo' do̱' , nda̱a se‑ro̱to̱ so̱' do̱' , go̱' so̱' man so' ei .
Ne̱ sese ca'ne̱' yo'o̱ so' suun rihaan so̱' ca'a̱nj ta̱náj so̱' si'yaj so' yo'o̱ kilómetro , ne̱ ca've̱j so̱' ca'a̱nj ta̱náj so̱' si'yaj so' nda̱a vi̱j kilómetro ei .
Sese achíín yo'o̱ so' rasu̱u̱n mán so̱' , ne̱ go̱' so̱' se achiin man so' ei . Ne̱ sese me rá yo'o̱ so' ra̱cuíj so̱' sa'anj man so' , ne̱ se̱ cataj so̱' se vaa taj va̱j sa'anj ma' . Ra̱cuíj so̱' man so' ei .
” A̱j ne'en soj nana̱ nihánj nana̱ ca'na' ga̱a naá a : “ Ga̱a̱ 'e̱e̱ rá so̱' man tuví' so̱' , tza̱j ne̱ se̱ guun ga̱a̱ 'e̱e̱ rá so̱' man nij síí ta̱j ri'yunj mán so̱' ma' ” . Da̱nj vaa nana̱ ca'na' ga̱a naá na̱nj ado̱nj .
Tza̱j ne̱ cuano̱ nihánj me cata̱j xna'anj 'u̱nj rihaan soj se vaa no̱ xcúún soj cunu̱u 'e̱e̱ rá soj ni̱'yaj soj man nij síí ta̱j ri'yunj man soj , ne̱ cachi̱nj ni'ya̱j soj rihaan Diose̱ che'é nij síí 'yaj sayuun man soj á .
Ga̱a ne̱ gu̱un soj ta'níí Rej soj Diose̱ síí nicu̱n' xta̱' ei . 'O̱ se Diose̱ 'yaj síj güii , ne̱ o' naán rihaan to'óó nij síí chi'i̱i̱ do̱' , rihaan to'óó nij síí sa̱' do̱' , 'yaj Diose̱ , ne̱ aman' rihaan to'óó nij síí 'yaj sa̱' do̱' , rihaan to'óó nij síí 'yaj chi'i̱i̱ do̱' , 'yaj uún Diose̱ ado̱nj .
'O̱ se sese 'e̱e̱ rá soj man ina̱nj nij síí 'e̱e̱ rá man soj , ga̱a ne̱ me che'é na̱ru'vee Diose̱ rihaan soj , rá soj ga̱ . 'O̱ se ne'en soj se vaa nda̱a nij síí tiha' yu'unj man soj che'é puextó ro' , 'e̱e̱ rá nij so' man tuvi' ma'a̱n nij so' ado̱nj .
Che'é dan , sese ve'é a'mii soj ga̱ ina̱nj tinúú soj , ne̱ sa̱' doj vaa soj rihaan yo'ó nij yuvii̱ , rá soj na' . Taj ma' . Ne̱ nda̱a nij síí ne ne'en da̱j vaa Diose̱ ro' , ne'en soj se vaa 'e̱e̱ rá nij so' man tuvi' ma'a̱n nij so' na̱nj á .
Che'é dan sese nuveé si̱j tiha' yu'unj do̱' , si̱j yaníj do̱' , me soj , ne̱ no̱ xcúún soj gu̱un soj síí vaa sa̱' ina̱nj nimán ado̱nj . Ne̱ ase vaa síí sa̱' ina̱nj me Diose̱ ro' , da̱nj ga̱a̱ ma'a̱n soj , síí sa̱' ina̱nj gu̱un soj ado̱nj .
” Ne̱ cu̱tumé soj man soj ga̱a 'yaj soj se sa̱' do̱' , se lu̱j do̱' á . Se̱ guun rá soj quene'e̱n yuvii̱ man soj ne̱ cata̱j nij yuvii̱ che'é soj se vaa síí sa̱' ina̱nj me soj ma' . Sese da̱nj qui'ya̱j soj , ne̱ daj chiha̱a̱ míj se̱ rqué Rej soj síí nicu̱n' xta̱' a̱ doj rasu̱u̱n sa̱' man soj a̱ man ado̱nj .
Che'é dan sese me rá so̱' rque̱ so̱' sa'anj man nij síí nique̱ , ne̱ se̱ guun rá so̱' ca'ya̱nj nii chruun a'yánj qui̱'yáá so̱' , ne̱ ni̱'yaj yuvii̱ go̱' so̱' sa'anj man síí nique̱ , ne̱ cata̱j nij yuvii̱ se vaa ve'é qui'yáá so̱' ma' . 'O̱ se ina̱nj da̱nj 'yaj nij síí nucui' rá ga̱a va̱j nij so' rá ve' tucu'yón ní' se‑tucua̱nj Moisés do̱' , rihaan nij callé do̱' , ne̱ uno cunuda̱nj yuvii̱ , 'yaj nij so' ado̱nj . Ya̱ ya̱ cata̱j xna'anj 'u̱nj rihaan soj se vaa a̱j ve'é ca'mii yuvii̱ che'é nij so' , tza̱j ne̱ a̱ 'ó rasu̱u̱n se̱ quiri' uún nij so' a̱ ma' . A̱ 'ó xco' se̱ naru'vee Diose̱ rihaan nij so' man ado̱nj .
Tza̱j ne̱ so̱' ro' , sese me rá so̱' rque̱ so̱' sa'anj man nij síí nique̱ , ne̱ se̱ natá' so̱' rihaan yuvii̱ da̱j 'yáá so̱' ma' . Dan me se daj chiha̱a̱ míj se̱ cataj xna'anj so̱' rihaan ra'á so̱' rej ni̱chruún so̱' se vaa rqué ra'á so̱' rej nuva̱' so̱' ma' .
Asa̱' quisíj rqué yuve̱ so̱' sa'anj yo' , ga̱a ne̱ o̱rún' Réé so̱' Diose̱ me síí quene'e̱n da̱j qui'yaj yuve̱ so̱' , ga̱a ne̱ so' me síí na̱ru'vee rihaan so̱' quene'e̱n cunuda̱nj yuvii̱ na̱nj ado̱nj .
” Ne̱ ga̱a achíín ni'ya̱j soj rihaan Diose̱ , ne̱ se̱ qui'yaj soj se vaa 'yaj nij síí nucui' rá ma' . 'O̱ se niha̱' rá nij so' canicu̱n' nij so' rá ve' tucu'yón yuvii̱ se‑tucua̱nj Moisés , ne̱ niha̱' rá nij so' canicu̱n' nij so' rej nuná tuvi' chrej ca'a̱a̱n noco̱o , ne̱ achíín ni'ya̱j nij so' rihaan Diose̱ , tza̱j ne̱ ina̱nj me rá nij so' quene'e̱n yuvii̱ man nij so' , ne̱ ve'é ca'mi̱i̱ yuvii̱ che'é nij so' , rá nij so' ado̱nj . Ya̱ ya̱ cata̱j xna'anj 'u̱nj rihaan soj se vaa a̱j ve'é ca'mii yuvii̱ che'é nij so' , ne̱ a̱j navij quiri' nij so' tu'vee nij so' vaa , ne̱ a̱ 'ó xco' se̱ naru'vee uún Diose̱ rihaan nij so' a̱ ma' .
Tza̱j ne̱ so̱' ro' , ga̱a me rá so̱' cachi̱nj ni̱'yáá so̱' rihaan Diose̱ , ne̱ asino catu̱u̱ so̱' rá ve' , ga̱a ne̱ ca̱ráán so̱' ta'yaa , ga̱a ne̱ cachi̱nj ni'ya̱j yuve̱ so̱' rihaan Rej ní' Diose̱ á . Ne̱ Rej ní' Diose̱ me síí ne'en se vaa achíín ni'ya̱j niga̱nj so̱' rihaan so' , ne̱ na̱ru'vee so' rihaan so̱' ado̱nj .
Ne̱ ga̱a achíín ni'ya̱j soj rihaan Diose̱ , ne̱ se̱ qui'yaj soj se vaa 'yaj nij síí ne ne'en da̱j vaa Diose̱ ma' . Dan me se a'mii rma'a̱n ndo'o nij so' nana̱ , tza̱j ne̱ ne ne'en nij so' me taj nana̱ yo' ma' . Ma̱a̱n che'é se a'mii a'mii nij so' , che'é dan gu̱un niha̱' rá Diose̱ ne̱ cuno̱ Diose̱ nu̱' nana̱ a'mii nij so' , rá nij so' na̱nj ado̱nj .
Che'é dan se̱ qui'yaj soj da̱nj ma' . 'O̱ se asi̱j ataa cachi̱nj ni'ya̱j soj rihaan Rej soj Diose̱ , ne̱ a̱j ne'en so' nu̱' se vaa achiin man soj na̱nj ado̱nj .
” Che'é dan asa̱' achíín ni'ya̱j soj , ne̱ nihánj cata̱j soj á : “ Ata̱j Chij síí nicu̱n' xta̱' , me rá núj xca̱j yuvii̱ cuentá se vaa ina̱nj sa̱' 'yáá so̱' a .
Ne̱ me rá núj quisi̱j güii gu̱un chij so̱' rihaan chumii̱ nihánj , ne̱ me rá núj qui'ya̱j yuvii̱ nu̱' se vaa me rá so̱' qui'ya̱j yuvii̱ a . Dan me se ase vaa 'yaj nij síí ma̱n xta̱' nu̱' se vaa me rá so̱' qui'ya̱j nij so' ro' , da̱nj ga̱a̱ qui'ya̱j núj si̱j ma̱n rihaan chumii̱ nihánj nu̱' se vaa me rá so̱' qui'ya̱j núj , rá núj a .
Ne̱ rque̱ so̱' nu̱' rasu̱u̱n achiin rihaan núj cha̱ núj cuan' á .
Ne̱ cara̱a̱ x'naa so̱' che'é xcúún ta̱j xráá núj rihaan so̱' á . Dan me se ase vaa qui'yaj núj caráj x'naa núj che'é cacun' qui'yaj tuvi' núj rihaan núj ro' , ta'nga' da̱nj qui̱'yáá so̱' che'é ma'a̱n núj cara̱a̱ x'naa so̱' rihaan núj á .
Dan me se ca̱ráán ra'á so̱' xráá núj rihaan chrej chi'i̱i̱ á . Ne̱ ti̱nanii so̱' man núj se̱ guun qui'ya̱j núj cacun' a ” . Ina̱nj da̱nj ca'mi̱i̱ soj cachi̱nj ni'ya̱j soj rihaan Diose̱ ado̱nj .
'O̱ se sese cara̱a̱ x'naa soj che'é cacun' qui'yaj tuvi' soj rihaan soj , ne̱ da̱nj qui'ya̱j uún Rej soj síí nicu̱n' xta̱' , ne̱ cara̱a̱ x'naa so' rihaan soj uún ado̱nj .
Tza̱j ne̱ sese se̱ ca'vej rá soj cara̱a̱ x'naa soj che'é cacun' qui'yaj tuvi' soj rihaan soj , ne̱ daj chiha̱a̱ míj se̱ tinavij Rej soj Diose̱ cacun' tumé ma'a̱n soj a̱ man ado̱nj .
” Ne̱ ga̱a toco' soj x'naa man soj che'é se aráj gue̱e̱ soj rihaan Diose̱ , ne̱ se̱ qui'yaj soj nda̱a vaa 'yaj nij síí nucui' rá ma' . Dan me se ga̱a aráj gue̱e̱ nij so' , ne̱ ase vaa rihaan síí nanó ndo'o rá ro' , vaa rihaan nij so' , 'yaj nij so' , ne̱ anó ndo'o nacaj rihaan nij so' , 'yaj uún nij so' , ne̱ me ina̱nj rá nij so' quene'e̱n yuvii̱ man nij so' da̱j 'yaj nij so' ga̱a ne̱ xca̱j nij yuvii̱ cuentá se vaa aráj gue̱e̱ nij so' rihaan Diose̱ , rá nij so' na̱nj ado̱nj . Ya̱ ya̱ cata̱j xna'anj 'u̱nj rihaan soj cuano̱ se vaa a̱j quiri' nij so' tu'vee nij so' vaa , ése̱ a̱j ve'é ca'mii yuvii̱ che'é nij so' na̱nj ado̱nj . Ne̱ a̱ 'ó rasu̱u̱n se̱ quiri' nij so' rihaan Diose̱ a̱ ma' .
Tza̱j ne̱ soj ro' , ino̱ qui'ya̱j soj á . Ga̱a toco' soj x'naa man ma'a̱n soj che'é se aráj gue̱e̱ soj rihaan Diose̱ , ne̱ cana̱a̱n soj rihaan soj ne̱ caxri̱i̱ soj casté raa̱ soj á .
Dan me se se̱ guun rá soj quene'e̱n yuvii̱ se vaa aráj gue̱e̱ soj a̱ ma' . Ne̱ ca've̱e se taj va̱j yuvii̱ quene'e̱n man soj aráj gue̱e̱ soj , tza̱j ne̱ quene'e̱n Rej soj Diose̱ da̱j 'yaj soj , ne̱ so' me síí na̱ru'vee rihaan soj na̱nj ado̱nj .
” Se̱ qui'yaj suun soj cuma̱n ndo'o si'yaj soj rihaan chumii̱ nihánj ma' . 'O̱ se rihaan chumii̱ nihánj mán ndo'o xcuu xlúú xíj rasu̱u̱n do̱' , tacunj yo̱o do̱' , chá si'yaj yuvii̱ nihánj a . Ne̱ vaa síí itu̱u̱ atúj rá ve' ne̱ 'yaj itu̱u̱ si'yaj tuvi' uún a .
'O̱ se taj che'é naqui'ya̱j ru've̱e̱ soj man soj nihánj ma' . Tana̱nj qui'ya̱j suun ndo'o soj che'é yan cuma̱n si'yaj soj rej xta̱' á . Dan me se xta̱' ro' , taj se cha̱ si'yaj soj ma' . Ne̱ taj síí qui'ya̱j itu̱u̱ si'yaj soj man ado̱nj .
Ne̱ sese ina̱nj che'é rasu̱u̱n ma̱n rihaan chumii̱ nihánj qui'ya̱j suun soj , ga̱a ne̱ veé ma̱a̱n rihaan chumii̱ nihánj quina̱j nimán soj ga̱a̱ na̱nj ado̱nj . Ne̱ sese ina̱nj che'é rasu̱u̱n ma̱n xta̱' ro' , qui'ya̱j suun soj , ga̱a ne̱ veé rej xta̱' ro' , ca'a̱nj nimán soj na̱nj ado̱nj . Me rej ma'a̱n araa sa̱' soj rasu̱u̱n , ne̱ veé rej da̱nj va̱j nimán soj na̱nj ado̱nj .
” Rlij rihaan ní' me ya'an nica̱j yu'unj man ní' ei . Dan me se sese rlij rihaan ní' ro' , ni'ya̱j yo' ne̱ nuu sa̱' rá yo' , ga̱a ne̱ nu̱' nee̱ man ní' ro' , sa̱' vaa , ne̱ adi̱' se chuguu̱n aga' ya'an ro' , da̱nj chuguu̱n man ní' ga̱a sa̱' rihaan ní' ado̱nj .
Tza̱j ne̱ sese rlij rihaan ní' ro' , ni'ya̱j yo' ne̱ ina̱nj uun chi'i̱i̱ rá yo' , ga̱a ne̱ nu̱' nee̱ man ní' ro' , uun chi'i̱i̱ rá , ga̱a ne̱ adi̱' síí nicu̱n' yan rmi̱' ne̱ cunuda̱nj man so' ro' , rmi̱' , ne̱ da̱nj vaa síí uun chi'i̱i̱ rá , ne̱ rmi̱' uxrá nu̱' man so' ado̱nj .
” Taj va̱j síí gu̱un nucua̱j qui'ya̱j suun sa̱' rihaan vi̱j ru'vee ma' . Sese qui'ya̱j suun 'o̱ so' rihaan vi̱j ru'vee , ne̱ nachri̱' so' ni̱'yaj so' man 'o̱ ru'vee yo' , ne̱ cara̱n' rá so' ni̱'yaj so' man yo'ó ru'vee yo' a . Se̱ guun nucua̱j so' cara̱n' rá so' ni̱'yaj so' man vi̱j ru'vee ma' . Ne̱ xa̱' soj , tza̱j ne̱ se̱ ca'vee qui'ya̱j suun soj che'é Diose̱ ne̱ qui'ya̱j suun soj che'é nij rasu̱u̱n ma̱n rihaan chumii̱ nihánj a̱ ma' .
” Che'é dan cata̱j xna'anj 'u̱nj rihaan soj se vaa taj che'é nano̱ ndo'o rá soj che'é soj ma' . Ne̱ che'é dan se̱ nanó rá soj che'é se cha̱ soj do̱' , che'é yan quiri̱' soj se ca̱ráán xráá soj do̱' , se̱ nanó rá soj ma' . Dan me se a̱j ne'en soj vaa i'na̱' soj , qui'yaj Diose̱ , ne̱ se̱ guun nucua̱j Diose̱ rque̱ Diose̱ se cha̱ soj , rá soj ga̱a̱ a̱ na' . Daj chiha̱a̱ míj se̱ guun da̱nj rá soj ma' . Ne̱ Diose̱ me síí ca've̱e rque̱ se cha̱ soj ei . Ne̱ Diose̱ me síí qui'yaj nee̱ man soj , ne̱ se̱ guun nucua̱j Diose̱ rque̱ Diose̱ yatzíj ca̱ráán xráá soj , rá soj ga̱a̱ a̱ na' . Daj chiha̱a̱ míj se̱ guun da̱nj rá soj ma' . Ne̱ Diose̱ me síí ca've̱e rque̱ se ca̱ráán xráá soj ei .
” Xca̱j soj cuentá da̱j 'yaj nij xtâj va̱j xta̱' , ne̱ ne unô nij xo' 'núú , ne̱ ne rii nij xo' naa̱ , ne̱ ne araa nij xo' tan' rá cuchruu̱ , tza̱j ne̱ Rej soj síí nicu̱n' xta̱' ro' , a'vee rqué se chá nij xo' ei . Ne̱ táá a̱ soj , ne̱ sa̱' doj vaa soj rihaan xtâj ne'en Diose̱ a̱ ado̱nj . Ya̱ sa̱' doj vaa soj chugua̱nj .
Ne̱ nda̱' se nanó ndo'o rá soj che'é yan chre̱' vaa soj , tza̱j ne̱ a̱ 'ó xco' se̱ guun nucua̱j soj cachi̱j xca̱a̱n soj doj qui'ya̱j ma'a̱n soj ma' . Ma̱a̱n Diose̱ ro' , me síí ne'en da̱j ga̱a̱ cachi̱j soj , ne̱ che'é dan taj che'é nano̱ rá soj a̱ ma' .
” Ne̱ me che'é nanó rá soj che'é yatzíj ca̱ráán xráá soj ga̱ . 'O̱ se xca̱j soj cuentá ni̱'yaj soj nij yâj ma̱n tacaan se vaa ve'é ndo'o vaa nij yâj ma̱n tacaan ei . Ne 'yaj suun nij yâj , tza̱j ne̱ ma'a̱n Diose̱ ro' , me síí sa̱' ndo'o vaa qui'yaj man nij yâj ado̱nj . Ne̱ ne rii nij yâj yu'vej ma' .
Tza̱j ne̱ adi̱' se vaa síí ru'vee ne̱ sa̱' uxrá vaa saga̱n' so' ro' , vaa nij yatzíj nu̱u̱ nij yâj ado̱nj . Dan me se cata̱j xna'anj 'u̱nj rihaan soj se vaa síí cu'na̱j Salomón síí cane ga̱a naá , ne̱ ve'é uxrá vaa yatzíj nu̱u̱ so' , qui'yaj cunuda̱nj sa'anj vaa rihaan so' , tza̱j ne̱ nij doj vaa yatzíj nu̱u̱ so' rihaan nij yâj ma̱n tacaan yo' , qui'yaj Diose̱ ado̱nj .
Dan me se da̱nj na̱nj nij yâj ma̱n tacaan yo' , tza̱j ne̱ sa̱' uxrá vaa nij yatzíj nu̱u̱ nij yâj yo' , 'yaj Diose̱ , ne̱ cuan' ro' , mán nij yâj tacaan , tza̱j ne̱ a'yuj ne̱ ca'ne̱' nii man nu̱' coj do̱' , yâj do̱' , ma̱n tacaan , ne̱ cara̱a nii man yo' rihaan ya'an , ne̱ caca̱a̱ nu̱' nij yâj yo' na̱nj ado̱nj . Ne̱ a̱ doj yu'vee taj nó yâj yo' a̱ ma' . Táá a̱ soj yuvi̱i̱ , ne̱ se̱ nanó rá soj ma' . Diose̱ me síí rque̱ saga̱n' soj ado̱nj . Tza̱j ne̱ ne gu̱un ya̱ sa̱' rá soj se vaa Diose̱ me síí ra̱cuíj ya̱ man soj man ado̱nj .
” Dan me se se̱ nanó ndo'o rá soj cata̱j soj : “ Me se cha̱ ní' ga̱ . Me se co'o̱ ní' ga̱ . Me se ca̱ráán xráá ní' ga̱ ” . Se̱ guun rá soj da̱nj ma' .
'O̱ se nij síí ne ne'en da̱j vaa Diose̱ ro' , ina̱nj 'yaj suun ndo'o nij so' che'é rasu̱u̱n ma̱n rihaan chumii̱ nihánj ado̱nj . Tza̱j ne̱ nu̱' rasu̱u̱n achiin man soj ro' , a̱j ne'en Rej soj síí nicu̱n' xta̱' se vaa achiin nu̱' rasu̱u̱n yo' man soj ado̱nj .
Che'é dan nano̱' soj rej da̱j qui'ya̱j soj ne̱ gu̱un chij Diose̱ nimán soj ne̱ cunu̱u sa̱' nimán soj , ga̱a ne̱ rque̱ Diose̱ nu̱' rasu̱u̱n yo' man soj ei .
Che'é dan se̱ nanó rá soj che'é se vaa cachi̱in rihaan soj a'yuj ma' . 'O̱ se vaa sayuun 'na' daj a̱ 'o̱ 'o̱ güii ado̱nj . Che'é dan xca̱j soj cuentá da̱j qui'ya̱j soj güii cuan' , ne̱ se̱ nanó rá soj che'é se vaa qui'ya̱j soj güii a'yuj ma' .
” Se̱ guun niha̱' rá soj cuta̱' soj cacun' xráá tinúú soj , ga̱a ne̱ taj cacun' cuta̱' Diose̱ xráá ma'a̱n soj man ado̱nj .
Dan me se sese gu̱un niha̱' rá soj cuta̱' soj cacun' xráá tinúú soj , ne̱ cuta̱' Diose̱ cacun' yo' xráá ma'a̱n soj ei . Ne̱ sese se̱ cuta' soj cacun' xráá tinúú soj , ne̱ cunu̱u 'e̱e̱ rá Diose̱ man ma'a̱n soj uún na̱nj ado̱nj .
Me che'é guun chre̱e rá so̱' ni'ya̱j so̱' ni'ya nu̱u̱ rihaan tinúú so̱' ga̱ . Ne̱ ne ni̱'yaj so̱' chruun ma̱nj nu̱u̱ rihaan ma̱'án so̱' a .
Asa̱' ca've̱e cata̱j so̱' rihaan tinúú so̱' , “ rque̱ so̱' rihaan so̱' quiri̱i̱ 'u̱nj ni'ya á ” . Se̱ guun a̱ doj cata̱j so̱' da̱nj ti̱há' so̱' man tinúú so̱' ma' . 'O̱ se ni̱'yaj so̱' , ne̱ chruun ma̱nj vaa gue̱e̱ nuû rihaan so̱' ei .
Síí nucui' rá mé so̱' ei . Asino quiri̱i̱ so̱' chruun ma̱nj nu̱u̱ rihaan so̱' , ga̱a ne̱ ca've̱e quiri̱i̱ so̱' ni'ya nu̱u̱ rihaan tinúú so̱' ado̱nj . Dan me se ase vaa aráán ni'ya rihaan yuvii̱ ro' , da̱nj vaa aráán rihaan yuvii̱ 'yaj cacun' ata̱ yuvii̱ ado̱nj .
” Tza̱j ne̱ ne'en soj se vaa ne nó xcúún soj go̱' soj rasu̱u̱n gue̱e̱ man chuvee ma' . Ne̱ se̱ caraa soj chruj perlá tu've̱e̱ ndo'o rihaan xcáá ma' . 'O̱ se chuvee yo' ro' , ca̱nica̱j ne̱ cha̱ man soj , ne̱ xcáá yo' ro' , tu̱guáj che'é xcáá man se sa̱' yo' , ne̱ quinavi̱j nu̱' yo' xtu̱n' , qui'ya̱j xcáá na̱nj ado̱nj . Ne̱ se sa̱' yo' me chrej noco̱' ní' ado̱nj . Che'é dan sese na'vej uxrá rá yuvii̱ cuno̱ yuvii̱ chrej nago' soj rihaan nij yuvii̱ , ne̱ ase vaa xcáá do̱' , ase vaa chuvee do̱' , da̱nj vaa nij yuvii̱ ei . Ne̱ se̱ nago' soj doj chrej sa̱' man nij yuvii̱ 'yaj da̱nj a̱ ma' .
” Cachi̱nj soj se vaa achiin man soj rihaan Diose̱ , ne̱ so' me síí rque̱ man soj , ne̱ nano̱' soj rasu̱u̱n achiin man soj , ne̱ nari̱' soj rasu̱u̱n yo' , ne̱ ase vaa 'yaj síí tica'mii ta'yaa tucuá tuvi' ro' , da̱nj qui'ya̱j soj ga̱ Diose̱ , ne̱ ca'nu̱u̱ Diose̱ ta'yaa yo' , ne̱ rque̱ Diose̱ rasu̱u̱n achiin man soj ado̱nj .
'O̱ se síí achíín rasu̱u̱n rihaan Diose̱ ro' , quiri̱' so' rasu̱u̱n achiin man so' , ne̱ síí nano' rasu̱u̱n achiin man ro' , quiri̱' so' rasu̱u̱n yo' , ne̱ síí tica'mii ta'yaa rej ya̱nj Diose̱ ro' , ca'nu̱u̱ Diose̱ ta'yaa , ne̱ quiri̱' síí tica'mii ta'yaa rasu̱u̱n achiin man so' ado̱nj .
Xca̱j soj cuentá se vaa ma'a̱n soj , na̱nj yuvii̱ me soj , tza̱j ne̱ sese achíín ta'níí yo'o̱ soj chraa cha̱ yo' man soj , ne̱ se̱ ca'vee nano̱' soj yahij ne̱ caxri̱i̱ soj ston yo' ma' .
Ne̱ sese achíín ta'níí soj nee̱ xcuaj cha̱ yo' man soj , ne̱ se̱ ca'vee nano̱' soj xcuáá ne̱ caxri̱i̱ soj ston so' ma' .
Dan me se da̱nj na̱nj soj , ne̱ síí chi'i̱i̱ nimán me soj , tza̱j ne̱ ne'en soj rque̱ soj se sa̱' cha̱ ta'níí soj ei . Che'é dan táá a̱ Rej soj síí nicu̱n' xta̱' , ne̱ si̱j sa̱' ina̱nj me so' , ne̱ so' me síí rque̱ ya̱ rasu̱u̱n sa̱' man nij síí achíín rasu̱u̱n man so' na̱nj ado̱nj .
” Dan me se da̱j se uun rá soj qui'ya̱j sa̱' yuvii̱ rihaan soj ro' , ta'nga' da̱nj qui'ya̱j sa̱' soj rihaan tuvi' soj á . Sese da̱nj qui'ya̱j soj rihaan tuvi' soj , ne̱ síí uno nu̱' se‑tucua̱nj Moisés me soj , ne̱ síí uno nu̱' se‑na̱na̱ nij síí nata' se‑na̱na̱ Diose̱ ga̱a naá me uún soj ado̱nj .
” Ase vaa vi̱j chrej vaa rej vaa rihaan soj , ne̱ dan me se chrej ca'a̱a̱n me yo'o̱ chrej yo' , ne̱ caxra̱' ndo'o vaa rej nayón yuvii̱ , ne̱ rihaan ya'an ro' , vaj chrej yo' na̱nj ado̱nj . Ne̱ ma̱n uxrá yuvii̱ va̱j chrej yo' ei . Se̱ ca'anj soj chrej yo' ma' . Na̱nj vaa chrej ca'a̱nj soj ei . Chrej catu̱u̱n me chrej ca'a̱nj soj ,
ne̱ chru̱j vaa rej nayón yuvii̱ a . Sayu̱u̱n ndo'o vaa va̱j yuvii̱ chrej yo' , tza̱j ne̱ va̱j chrej yo' rej ga̱a̱ i'na̱' yuvii̱ ca̱yáán yuvii̱ ga̱ Diose̱ nu̱' cavii nu̱' ca'anj ado̱nj . Tza̱j ne̱ do̱j nij yuvii̱ nari' chrej catu̱u̱n na̱nj ei .
” Vaa yuvii̱ taj se vaa me nij so' síí nata' se‑na̱na̱ Diose̱ , tza̱j ne̱ ne ya̱ a'mii nij so' ma' . Cu̱tumé soj man soj , se̱ gaa na̱nj qui'ya̱j nij so' sayuun man soj á . Dan me se vaa güii cuchi̱' nij so' rihaan soj , ne̱ ase vaa matzinj ro' , da̱nj ga̱a̱ nij so' cuchi̱' nij so' rihaan soj , ne̱ ni'ya̱nj ndo'o ca'mi̱i̱ nij so' rihaan soj , tza̱j ne̱ nimán nij so' ro' , ase vaa nimán xca'yanj ca'nu̱' ro' , ga̱a̱ nimán nij so' , gu̱un rá nij so' qui'ya̱j nij so' sayuun man soj na̱nj ado̱nj .
Che'é dan xca̱j soj cuentá ni̱'yaj soj man nij so' da̱j qui'ya̱j nij so' , ga̱a ne̱ quene'e̱n nij soj da̱j vaa nimán nij so' ei . Uta nii chruj chá raa̱ chruun tanj , rá soj na' . Taj ma' . Ne̱ uta nii chruj chá raa̱ coj yâj ya'a̱a̱ , rá soj na' . Taj ma' .
Dan me se chruun sa̱' ro' , mán chruj chá raa̱ a . Ne̱ chruun tanj ro' , ma̱n chruj xna̱j raa̱ uún a . Sese cuchru̱u̱ chruun , ne̱ se̱ cumán chruj sa̱' raa̱ chruun yo' a̱ ma' .
Chruun sa̱' ro' , se̱ guun cuma̱n chruj nij raa̱ ma' . Ne̱ chruun nij ro' , se̱ guun cuma̱n chruj sa̱' raa̱ ma' . Ase vaa chruun yo' ro' , da̱nj vaa nimán yuvii̱ , ne̱ ase vaa chruj yo' ro' , da̱nj vaa rasu̱u̱n 'yaj yuvii̱ ado̱nj .
Ne̱ sese nuvi' chruj sa̱' raa̱ 'o̱ chruun , ne̱ a'ne' nii man chruun yo' , ne̱ axríj ya'an nii man chruun yo' na̱nj ado̱nj . Ne̱ ase vaa ran' chruun yo' ro' , ta'nga' da̱nj quira̱n' uún nij yuvii̱ 'yaj se chi'i̱i̱ na̱nj ado̱nj .
Dan me se sese xca̱j soj cuentá ni̱'yaj soj man yuvii̱ , ga̱a ne̱ quene'e̱n soj da̱j vaa nimán nij yuvii̱ , ga̱a ne̱ quene'e̱n soj da̱j yuvi̱i̱ me nij so' ado̱nj .
” Ne'en soj se vaa ma̱n ndo'o yuvii̱ taj rihanj se vaa uno nij so' rihanj , tza̱j ne̱ tu'va rma'a̱n ta'a̱j nij so' na̱nj á . Nuveé cunuda̱nj nij síí taj ne'en manj ca'a̱nj ca̱yáán ga̱ Diose̱ asa̱' guun chij Diose̱ rihaan chumii̱ nihánj ma' . Tana̱nj o̱rún' me se ina̱nj nij síí uno rihaan Réé 'u̱nj síí nicu̱n' xta̱' me síí ca̱yáán ga̱ so' na̱nj ado̱nj .
Ne̱ güii ca'ne̱' 'u̱nj cacun' che'é yuvii̱ me se cuma̱n ndo'o yuvii̱ cata̱j rihaan 'u̱nj : “ Síí uno rihaan so̱' me núj , Señor . A̱j nata' núj nana̱ rqué so̱' man núj rihaan yuvii̱ á . Ne̱ cata' tu'va núj se‑chu̱vií so̱' , ne̱ quirii núj nana̱ chre̱e nimán yuvii̱ á . Ne̱ qui'yaj suun ndo'o núj suun sa̱' che'é so̱' ado̱nj ” . Da̱nj ca'mi̱i̱ nij yuvii̱ yo' rihaan 'u̱nj vaa güii na̱nj ado̱nj .
Ga̱a ne̱ cata̱j yá 'u̱nj rihaan nij yuvii̱ a : “ A̱ 'ó güii ne ne'én 'u̱nj man soj ma' . Ma̱a̱n síí 'yaj ina̱nj cacun' me soj na̱nj ado̱nj . Naxu̱u̱n soj man soj rihanj á ” . Da̱nj cata̱j 'u̱nj rihaan nij síí 'yaj cacun' vaa güii na̱nj ado̱nj .
” Dan me se a̱ me ma'a̱n síí uno sa̱' nana̱ nihánj nana̱ cataj xna'anj 'u̱nj rihaan soj ne̱ 'yaj so' nda̱a vaa taj 'u̱nj , ne̱ ase vaa 'o̱ síí cune' ve' tucuá rihaan yuvej vaa so' ei . Síí cune' ve' yo' me se síí acaj ndo'o cuentá me so' , ne̱ cune' so' ve' yo' rihaan 'o̱ yuvej ado̱nj .
Ga̱a ne̱ ca'na' maa̱n , ne̱ go' ndo'o maa̱n raa̱ ve' , ne̱ cavii ni'yo̱j chráá , ne̱ ca'na' go' tacóó ve' , ne̱ ca'na' uxrá nana̱ yuva̱a̱ , ne̱ go' rihaan ve' yo' a . Tza̱j ne̱ ne cane̱e̱ ve' yo' a̱ ma' . 'O̱ se raan ina̱nj ne ve' yo' rihaan yuvej na̱nj ado̱nj .
Tza̱j ne̱ síí na'vej rá cuno̱ nana̱ nihánj nana̱ cataj xna'anj 'u̱nj rihaan soj me se ase vaa síí cune' ve' rihaan yo'óó vaa so' ado̱nj . Ne̱ síí ni'yo̱n rmi̱i̱ me so' , ne̱ cune' so' ve' rihaan yo'óó chru̱u̱ ,
ne̱ veé dan , ga̱a ca'na' uxrá maa̱n yuva̱a̱ go' yo' xráá ve' , ne̱ cavii ni'yo̱j chráá , ne̱ ca'na' na xe̱e̱ go' na xe̱e̱ tacóó ve' , ne̱ ca'na' uxrá nana̱ yuva̱a̱ ne̱ go' xráá ve' yo' a . Veé dan , ne̱ canee nu̱' ve' tucuá síí ni'yo̱n yo' na̱nj ado̱nj . Che'é dan xca̱j soj cuentá , ne̱ ve'é cuno̱ soj nana̱ nihánj , ne̱ se̱ quiran' soj sayuun ma' . ― Ina̱nj nana̱ nihánj ca'mii Jesucristó rihaan nij síí tucu'yón se‑na̱na̱ so' a .
Veé dan , ne̱ quisíj tucu'yón Jesucristó nu̱' nana̱ nihánj rihaan nij yuvii̱ , ga̱a ne̱ caráya'a̱nj ndo'o nij yuvii̱ noco̱' man so' che'é nana̱ nihánj , nana̱ cataj xna'anj Jesucristó rihaan nij so' a .
'O̱ se xcaj nij yuvii̱ cuentá se vaa ase vaa a'mii 'o̱ síí nica̱j suun avii tu'va ro' , vaa a'mii Jesucristó , rá nij so' a . Ne̱ cu̱u doj vaa se‑na̱na̱ so' ga̱ se‑na̱na̱ nij síí naqui'yaj cu̱u se‑tucua̱nj Moisés , rá nij so' a .
Ga̱a ne̱ nanij Jesucristó quij yo' , ne̱ cachéé ndo'o yuvii̱ ga̱ so' a .
Dan me se cuchi' yo'o̱ síí ran' luj ri'yuj rihaan Jesucristó , ne̱ canicun' ru̱j so' rihaan Jesucristó , ne̱ cataj so' : ― Sese me rá so̱' , ne̱ ca've̱e ca'ne̱e̱ so̱' chi'ii̱ xráj , Señor ― taj so' rihaan Jesucristó a .
Ga̱a ne̱ cuta' Jesucristó ra'a Jesucristó raa̱ síí ran' , ne̱ cataj Jesucristó : ― Me raj qui̱'yáj da̱nj ei . Na̱huún so̱' , qui̱'yáj ado̱nj ― taj Jesucristó rihaan so' a . Nu̱' da̱nj cataj Jesucristó , ne̱ nu̱' quinavij luj xráá síí ran' a .
Ga̱a ne̱ cataj Jesucristó rihaan so' a : ― Cu̱tumé so̱' mán so̱' se̱ cataj xna'anj so̱' rihaan yuvii̱ che'é se qui'yáá 'u̱nj che'é so̱' ma' . Ma̱a̱n se cuchi̱' so̱' rihaan xrej , ne̱ ti̱haán so̱' mán so̱' rihaan xrej se vaa nahuún so̱' , ne̱ rque̱ so̱' rihaan Diose̱ se vaa cataj síí cu'na̱j Moisés ga̱a naá nda̱a vaa no̱ xcúún so̱' rque̱ so̱' rihaan Diose̱ á . Ga̱a ne̱ xca̱j nij xrej cuentá se vaa nahuún so̱' qui'yáj ado̱nj ― taj Jesucristó rihaan síí nahuun yo' a .
Dan me se cuchi' Jesucristó chuman' Capernaum , ne̱ catúj so' chuman' yo' , ne̱ cuchi' yo'o̱ tanuu capitán rihaan so' a . Ne̱ so' ro' , me síí rii ta'nga' rihaan 'o̱ cientó tanuu ado̱nj . Dan me se cachíín ni'ya̱j so' rihaan Jesucristó ,
cataj so' : ― Canó chi'ii̱ man se‑mo̱zó 'u̱nj , Señor . Ne̱ ne nasqui' so' ma' . 'O̱ se yo'o̱ naj so' rá ve' , ne̱ ran' uxrá so' sayuun , 'yaj chi'ii̱ na̱nj á ― taj tanuu capitán yo' rihaan Jesucristó a .
Ne̱ cataj Jesucristó rihaan so' : ― Ca'a̱nj ní' , ga̱a ne̱ nahu̱un so' , qui̱'yáj á ― taj Jesucristó a .
Ga̱a ne̱ cataj uún tanuu capitán yo' : ― 'O̱ se nuveé si̱j sa̱' mé 'u̱nj ma' . Ne nó xcúún 'u̱nj catu̱u̱ so̱' rá ve' tucuaj qui̱'yáj a̱ ma' . Ma̱a̱n se ca'ne̱' u̱u̱n so̱' suun se vaa nahu̱un se‑mo̱zó 'u̱nj , ga̱a ne̱ nahu̱un ma'a̱n so' ado̱nj .
'O̱ se vaa síí rii ta'nga' rihaan 'u̱nj , ne̱ rii ta'ngá' 'u̱nj rihaan tanuu , ne̱ taj xna'anj 'u̱nj rihaan tanuu se vaa ca'a̱nj nij so' , ne̱ 'anj nij so' , ne̱ taj xna'anj 'u̱nj rihaan nij so' se vaa ca'na̱' nij so' , ne̱ 'na' nij so' rihaan 'u̱nj , ne̱ taj xna'anj 'u̱nj da̱j qui'ya̱j nij so' , ne̱ veé da̱nj 'yaj tanuu ado̱nj . Ne̱ ne'én 'u̱nj se vaa ase vaa rii ta'ngá' 'u̱nj rihaan nij tanuu noco̱' manj ro' , da̱nj rii ta'nga' gue̱e̱ so̱' rihaan chi'ii̱ anó man yuvii̱ na̱nj á ― taj tanuu capitán yo' rihaan Jesucristó a .
Dan me se , ga̱a cuno Jesucristó nana̱ ca'mii tanuu capitán yo' , ne̱ ca'anj rá Jesucristó , ne̱ cataj so' rihaan nij síí noco̱' rej xco̱ so' a : ― Ya̱ ya̱ cata̱j xna'anj 'u̱nj rihaan soj se vaa taj va̱j a̱ 'ó rej ne nari̱j man yo'o̱ síí israelitá síí cuchumán ndo'o rá nana̱ a'mii 'u̱nj nda̱a vaa amán rá tanuu capitán nihánj a̱ ma' .
Ne̱ cata̱j xna'anj 'u̱nj rihaan soj se vaa güii gu̱un chij Diose̱ rihaan chumii̱ nihánj ro' , ca'na̱' ndo'o yuvii̱ ma̱n cunu̱' chumii̱ , ne̱ ca̱yáán nij so' rihaan se‑mesa̱ Diose̱ , ne̱ cha̱ nij so' chraa ga̱ síí cu'na̱j Abraham do̱' , ga̱ síí cu'na̱j Isaac do̱' , ga̱ síí cu'na̱j Jacob do̱' , ado̱nj .
Ne̱ nij síí israelitá ro' , no̱ xcúún nij so' cuchuma̱n rá nij so' ni̱'yaj nij so' manj , ne̱ sese cuchuma̱n rá nij so' ni̱'yaj nij so' manj , ne̱ ca've̱e cane̱ nij so' uún ga̱ Diose̱ na̱nj á . Tza̱j ne̱ na'vej rá nij so' a̱ man ado̱nj . Che'é se na'vej rá nij so' qui'ya̱j nij so' da̱nj , che'é dan quiri'i̱j ga̱n' ndo'o nii man nij so' rej rmi̱' , ne̱ ta've̱e uxrá nij so' , ne̱ nda̱a cha̱ ru̱j ma'a̱n nij so' cúú yan' nij so' na̱nj ado̱nj . Da̱nj quira̱n' nij so' che'é se na'vej rá nij so' cuchuma̱n rá nij so' ni̱'yaj nij so' manj na̱nj á ― taj Jesucristó rihaan nij yuvii̱ canoco' man so' a .
Canica̱j uún Jesucristó cataj Jesucristó rihaan tanuu capitán : ― Ca've̱e ca'a̱nj so̱' ya̱j a . Ya̱ cuchumán rá so̱' se vaa nahu̱un se‑mo̱zó so̱' qui̱'yáj a . Ne̱ nahu̱un so' ei ― taj Jesucristó rihaan so' a . Ne̱ veé ma̱a̱n orá yo' ro' , nahuun se‑mo̱zó tanuu capitán yo' , qui'yaj Jesucristó ado̱nj .
Ga̱a ne̱ ca'anj Jesucristó tucuá síí cu'na̱j Pedró , ne̱ quene'en so' se vaa na̱j nii che̱j Pedró ran' no' , ne̱ caxríj uxrá cachi' man no' a .
Ne̱ quita'aa Jesucristó ra'a no' , ga̱a ne̱ veé ma̱a̱n orá dan nahuun no' , qui'yaj Jesucristó , ne̱ naxaga̱a̱ no' , ne̱ qui'yaj chuvi̱i no' cha̱ nij so' na̱nj ado̱nj .
Rej ca'anj güii cuchi' yuvii̱ rihaan Jesucristó a . Dan me se nica̱j nij yuvii̱ man que'e̱e̱ uxrá síí nu̱u̱ nana̱ chre̱e nimán , cuchi' nij yuvii̱ rihaan Jesucristó , ne̱ cataj xna'anj u̱u̱n Jesucristó rihaan nij nana̱ chre̱e se vaa naxu̱u̱n nij so' man nij so' , ga̱a ne̱ , veé dan , ne̱ curiha̱nj nij nana̱ chre̱e nimán nij yuvii̱ , ga̱a ne̱ cunuu sa̱' nimán nij yuvii̱ yo' cuaj na̱nj ado̱nj . Ne̱ quinahuun sa̱' cunuda̱nj nij síí ran' , qui'yaj uún Jesucristó a .
Dan me se quisíj ya̱ nu̱' nana̱ nihánj nana̱ ca'mii síí cu'na̱j Isaías síí nata' se‑na̱na̱ Diose̱ ga̱a naá , se vaa cataj so' : “ Ninaj ní' , ne̱ canó chi'ii̱ man ní' , tza̱j ne̱ nahu̱un ní' , qui'ya̱j síí ca'na̱' vaa güii na̱nj ado̱nj ” , taj síí cu'na̱j Isaías ga̱a nata' so' ado̱nj .
Quene'en Jesucristó se vaa ma̱n ndo'o yuvii̱ anica̱j rej nicu̱n' so' ni'ya̱j man so' a . Che'é dan ca'ne' so' suun rihaan nij síí tucu'yón se‑na̱na̱ so' se vaa ca'a̱nj nij so' ga̱ so' nda̱a rne̱j na lacuaná cu'na̱j Galilea a .
Ga̱a ne̱ cuchi' yo'o̱ so' rihaan Jesucristó a . So' ro' , me síí naqui'yaj cu̱u se‑tucua̱nj Moisés rihaan yuvii̱ ado̱nj . Ne̱ cataj so' rihaan Jesucristó a : ― Ca̱nocó' 'u̱nj mán so̱' da̱j rej ma'a̱n vaj so̱' , maestro ― cataj so' rihaan Jesucristó a .
Ga̱a ne̱ cataj ya̱ Jesucristó se vaa ran' so' chéé so' a : ― 'O̱ se nij chunee ro' , otoj sa̱' nij xo' rá yu'uj ta̱j rque yo'óó , ne̱ nij xtâj chéé xta̱' ro' , vaa saca̱' nij xo' a . Ne̱ xa̱' 'u̱nj si̱j ca'néé Diose̱ ni̱caj yu'unj man yuvii̱ , tza̱j ne̱ taj a̱ 'ó rej qui̱náá 'u̱nj coto̱j 'u̱nj a̱ ma' ― taj Jesucristó rihaan so' a .
Ne̱ vaa yo'ó síí tucu'yón se‑na̱na̱ Jesucristó cuchi' rihaan so' , ne̱ cataj so' : ― Ca've̱j so̱' na̱nj tucuaj , ne̱ nda̱a cavi' réj , ga̱a ne̱ cachi̱n' 'u̱nj man réj , ga̱a ne̱ ca̱nocó' 'u̱nj mán so̱' , Señor ― taj yo'ó so' a .
Tza̱j ne̱ cataj Jesucristó rihaan so' a : ― Ca'ne̱' rá so̱' cachi̱n' ma'a̱n nij síí cavi' nimán man tuvi' so' xnangá á . Tza̱j ne̱ cuano̱ nihánj ro' , no̱ xcúún so̱' yo'o̱ ca̱nocó' so̱' manj ado̱nj ― taj Jesucristó rihaan yo'ó so' a .
Ga̱a ne̱ catúj Jesucristó rque rihoo chéé rihaan na , ga̱a ne̱ catúj nij síí tucu'yón se‑na̱na̱ so' rque rihoo ga̱ so' a .
Veé dan , ne̱ nasqui' nucua̱j ndo'o rihaan na lacuaná , ne̱ me ndo'o rá na yo' gu̱un nucua̱j yo' ca̱ráán yo' xráá rihoo a . Ne̱ veé dan vaj Jesucristó , ne̱ cotoj so' ado̱nj .
Ga̱a ne̱ ca'anj nij síí tucu'yón se‑na̱na̱ Jesucristó rej na̱j so' cotoj so' , ne̱ narii nij so' nej rihaan so' , ne̱ cataj nij so' : ― Ti̱nanii so̱' man ní' se̱ cavi' nu̱' ní' , man Señor ― taj nij so' rihaan Jesucristó a .
Dan me se ma'a̱n Jesucristó cataj , ne̱ : ― Me che'é chu'vi' ndo'o nimán soj ga̱ . Yo' me rej ataa cuchuma̱n sa̱' rá soj ni̱'yaj soj manj ado̱nj ― taj Jesucristó rihaan nij so' a . Ga̱a ne̱ canicun' caya̱ so' , ne̱ caxríj yuva̱a̱ so' man na do̱' , man nana̱ do̱' a . Ga̱a ne̱ canicun' dínj uxrá rihaan na lacuaná yo' , qui'yaj Jesucristó na̱nj ado̱nj .
Ne̱ cuchu'vi' nij snó'o yo' ni'ya̱j nij so' man Jesucristó , cataj nij so' : ― Da̱j si̱j me síí nihánj ga̱ . 'O̱ se nda̱a nana̱ nda̱a na uno a'mii so' aso̱n ― taj nij so' rihaan tuvi' nij so' a .
Ga̱a ne̱ cuchi' Jesucristó nda̱a rne̱j na lacuaná yo' rej ne̱ nij síí ma̱n chuman' cu'na̱j Gadara a . Ne̱ vaa yu'uj yuvej , rej cachin' nij yuvii̱ xnangá a . Dan me se cavii vi̱j snó'o yu'uj yuvej yo' , ne̱ cuchi' ro̱j so' rihaan Jesucristó a . Ro̱j so' me síí nu̱u̱ nana̱ chre̱e nimán , ne̱ yuva̱a̱ ndo'o ro̱j so' ado̱nj . Che'é ro̱j so' na'vee cache̱n yuvii̱ rej yo' a̱ ma' .
Dan me se caguáj ro̱j so' rihaan Jesucristó , cataj ro̱j so' : ― Veé ne'en núj se vaa ta'ni̱j Diose̱ mé so̱' á . Me che'é ca'ná' so̱' rej ne̱ núj ga̱ . Ca'ná' so̱' qui̱'yáá so̱' sayuun man núj na' . 'O̱ se ataa doj quisi̱j güii qui̱'yáá so̱' sayuun man núj ado̱nj ― taj ro̱j so' rihaan Jesucristó a .
Dan me se rej xco̱ ro̱j so' ro' , va̱j que'e̱e̱ xcáá chá coj ma̱n tacaan a .
Ne̱ nij nana̱ chre̱e nu̱u̱ nimán ro̱j snó'o yo' ro' , cachíín ni'ya̱j nij so' rihaan Jesucristó , cataj nij so' : ― Sese quiri̱i̱ so̱' man núj nimán ro̱j snó'o nihánj , ne̱ qui̱'yáá so̱' se ndo'o ca'ne̱j so̱' man núj , catu̱u̱ núj nimán xcáá yo' rugua̱nj ― taj nij nana̱ chre̱e yo' rihaan Jesucristó a .
― Ca'a̱nj soj cuaj á ― taj Jesucristó rihaan nij so' a . Ga̱a ne̱ ca'anj nij so' catúj nij so' nimán xcáá yo' , ne̱ dan me se ruva̱a̱ uxrá tacaan nicu̱n' tu'va na lacuaná rej va̱j nij xcáá yo' , ne̱ ga̱a catúj nij nana̱ chre̱e nimán nij xcáá yo' me se cunánj ndo'o nij xo' ca'anj xo' , ne̱ veé da̱nj vaj nij xo' , ne̱ quinij cunuda̱nj nij xo' rque na , ne̱ canó xráá nij xo' , qui'yaj na na̱nj ado̱nj .
Ne̱ nij síí tumé xcáá yo' ro' , cunánj nij so' ca'anj nij so' nda̱a chuman' , ne̱ catúj nij so' chuman' , ne̱ cataj xna'anj nij so' rihaan nij síí ma̱n chuman' yo' nu̱' se vaa quiran' ro̱j snó'o do̱' , nij xcáá do̱' a .
Ga̱a ne̱ curiha̱nj cunuda̱nj nij síí ma̱n chuman' yo' , guun rá nij so' nari̱' nij so' man Jesucristó a . Dan me se quene'en nij so' man so' , ne̱ cachíín ni'ya̱j nij so' rihaan so' se vaa cu̱riha̱nj so' rej ya̱nj nij so' ca'a̱nj so' rej yaníj a .
Ga̱a ne̱ cavii Jesucristó rihoo chéé rihaan na , ne̱ ca'anj so' chuman' cayáán so' , ne̱ catúj so' chuman' yo' a .
Ne̱ veé nica̱j nii man 'o̱ síí na'vee cache̱e̱ táá rihaan yuvéé , ne̱ ca'na' nii rihaan Jesucristó a . Ne̱ quene'en Jesucristó se vaa cuchumán uxrá rá nij yuvii̱ se vaa nahu̱un sa̱' síí na'vee cache̱e̱ yo' qui'ya̱j so' a . Che'é dan cataj so' rihaan síí ran' yo' a : ― No̱ xcúún so̱' gu̱un niha̱' rá so̱' che'é se navij cacun' xráá so̱' , na̱nj tinu̱j ― taj Jesucristó rihaan síí na'vee cache̱e̱ yo' a .
Dan me se cane do̱j síí naqui'yaj cu̱u se‑tucua̱nj Moisés rihaan yuvii̱ rá ve' ga̱ Jesucristó , ne̱ cataj nij so' rihaan tuvi' nij so' a : ― Nij vaa nana̱ ca'mii síí nihánj rihaan Diose̱ á . 'O̱ se o̱rún' Diose̱ no̱ xcúún cata̱j se vaa navij cacun' xráá yuvii̱ á ― taj nij síí tucu'yón se‑tucua̱nj Moisés ni'ya̱j nij so' man Jesucristó a .
Ne̱ quene'en Jesucristó me nana̱ guun rá nij so' ca'mi̱i̱ nij so' , ne̱ che'é dan cataj so' : ― Me che'é avii ndo'o nana̱ chi'i̱i̱ raa̱ soj ga̱ .
Tu'va ru̱ma'án 'u̱nj se vaa navij cacun' xráá síí nihánj , rá soj a̱ na' . Ca've̱e cata̱j u̱u̱n ní' navij cacun' xráá síí nihánj na' . Ase ca've̱e doj cata̱j ní' na̱xagaa so' , ne̱ cache̱e̱ so' cuaj , cata̱j ní' xa̱' .
Dan me se me rá 'u̱nj xca̱j soj cuentá se vaa síí ca'néé Diose̱ ni̱caj yu'unj man yuvii̱ mej ne̱ no̱ xcúún 'u̱nj ti̱navíí 'u̱nj cacun' xráá nij yuvii̱ ma̱n rihaan chumii̱ nihánj ado̱nj ― taj Jesucristó rihaan nij so' a . Dan me se cataj Jesucristó rihaan síí na'vee cache̱e̱ a : ― Nacue̱ so̱' tuvéé so̱' , ne̱ na̱n' so̱' tucuá so̱' á ― taj Jesucristó rihaan síí na̱j rihaan yuvéé yo' a .
Ga̱a ne̱ naxaga̱a̱ so' , ne̱ cavii so' , ne̱ quinan' so' tucuá so' ado̱nj .
Ne̱ quene'en nij yuvii̱ se vaa nahuun sa̱' so' , qui'yaj Jesucristó , ne̱ che'é dan cuchu'vi' nimán nij so' , quene'en nij so' Jesucristó , ne̱ ve'é ndo'o ca'mii nij so' che'é Diose̱ , se vaa guun nucua̱j Jesucristó racuíj ndo'o Jesucristó man yuvii̱ , qui'yaj Diose̱ ado̱nj .
Ga̱a ne̱ cavii Jesucristó rej yo' , ne̱ quene'en so' man yo'o̱ síí ya̱nj 'o̱ ve' a'néj nii puextó man yuvii̱ a . Mateo cu'na̱j síí ne̱ rej yo' a . Dan me se cataj Jesucristó rihaan so' , ne̱ : ― Ca̱nocó' so̱' manj , ca'a̱nj ní' á ― taj Jesucristó rihaan so' a . Ga̱a ne̱ naxuma̱a̱n so' , ne̱ canoco' so' man Jesucristó , ca'anj so' a .
Dan me se 'o̱ güii cayáán Jesucristó rá ve' , ne̱ ca'na' ndo'o tuvi' so' síí a'néj puextó do̱' , yo'ó nij síí tumé ndo'o cacun' do̱' , ne̱ catúj nij so' rá ve' , ne̱ ca'anj ca̱yáán nij so' ga̱ Jesucristó , ne̱ dan me se ma̱n rcua'a̱a̱n nij síí tucu'yón se‑na̱na̱ Jesucristó do̱' , ne̱ chá cunuda̱nj nij so' chraa a .
Ne̱ quene'en nij síí fariseo se vaa chá Jesucristó chraa ga̱ nij síí a'néj puextó do̱' , ga̱ yo'ó nij síí tumé ndo'o cacun' do̱' , ne̱ xná'anj nij so' man nij síí tucu'yón se‑na̱na̱ Jesucristó , cataj nij so' : ― Síí tucu'yón nana̱ rihaan soj ro' , me che'é chá so' chraa ga̱ nij síí a'néj puextó do̱' , ga̱ yo'ó nij síí tumé ndo'o cacun' do̱' , rá núj a ― taj nij síí fariseo rihaan nij síí tucu'yón se‑na̱na̱ Jesucristó a .
Ne̱ cuno Jesucristó nana̱ ca'mii nij so' , ne̱ cataj so' rihaan nij so' a : ― Síí vaa nucua̱j ro' , ne nano' nij so' man doctor ma' . Ma̱a̱n síí ran' ro' , me síí nano' man doctor ado̱nj . Ga̱a ne̱ ase vaa síí ran' ro' , da̱nj vaa nij síí nihánj ado̱nj .
'O̱ se vaa che'é ca'a̱nj soj tu̱cu'yón soj da̱j taj nana̱ nihánj nana̱ no̱ rihaan danj Diose̱ á : “ Ne uun niha̱' rá 'u̱nj ni'ya̱j 'u̱nj yuvii̱ nago' xcuu rihaan 'u̱nj ma' . Tana̱nj uun niha̱' rá 'u̱nj ni'ya̱j 'u̱nj yuvii̱ 'e̱e̱ rá man tuvi' ado̱nj ” . Ina̱nj da̱nj me se‑na̱na̱ Diose̱ nana̱ tu̱cu'yón soj á . Dan me se xca̱j soj cuentá se vaa ne ca'na̱' 'u̱nj canacu̱nj 'u̱nj man síí sa̱' ma' . Che'é nij síí tumé cacun' ca'naj se vaa canoco̱' nij so' se‑na̱na̱j ado̱nj . Tza̱j ne̱ sese síí sa̱' me soj , rá soj , ne̱ nuveé si̱j canacu̱nj 'u̱nj man me soj ma' ― taj Jesucristó rihaan nij so' a .
Ga̱a ne̱ nij síí tucu'yón se‑na̱na̱ síí cu'na̱j Juan cuchi' rihaan Jesucristó , ne̱ xná'anj nij so' man so' , cataj nij so' : ― Me che'é , ne̱ toco' núj x'naa man ma'a̱n núj che'é se aráj gue̱e̱ núj rihaan Diose̱ , ne̱ toco' nij síí fariseo x'naa man ma'a̱n nij so' uún , tza̱j ne̱ nij síí tucu'yón se‑na̱na̱ so̱' me se ne toco' nij so' x'naa man ma'a̱n nij so' ga̱ ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― Ase vaa síí cuchruj sa'anj vaa 'u̱nj , ne̱ asa̱' ca've̱e toco̱' nij síí ma̱n ga̱j x'naa man ma'a̱n nij so' , rá soj ga̱ . Ase vaa síí cataj xca̱j man chana̱ ne̱ ma̱n tuvi' so' do̱' , da̱nj vaa nij síí ma̱n nihánj cuano̱ , ne̱ anuû ndo'o cha'anj ma̱n nij so' , ne̱ se̱ ca'vee toco̱' nij so' x'naa man ma'a̱n nij so' ma' . Tza̱j ne̱ vaa güii , ne̱ gu̱un yaníj 'u̱nj rihaan nij so' qui'ya̱j yuvii̱ , ga̱a ne̱ nano̱ rá nij síí nihánj , ga̱a ne̱ toco̱' nij so' x'naa man ma'a̱n nij so' ado̱nj .
” Tza̱j ne̱ ase vaa yatzíj sin' vaa tucuáán nga̱ noco̱' soj , ne̱ se̱ guun na'ne̱j ní' mantá naca̱ man yatzíj nga̱ yo' ma' . 'O̱ se sese qui'ya̱j ní' da̱nj , ne̱ güii quina̱nj yuvii̱ yatzíj yo' , ga̱a ne̱ nagüe̱j mantá naca̱ yo' , ne̱ sese cuxu̱u̱n yuvii̱ man yatzíj yo' , ne̱ quisi̱n' yo' , ga̱a ne̱ cunu̱u xi̱j doj yu'uj a̱j ta̱j man yatzíj nga̱ yo' na̱nj ado̱nj .
Ne̱ dan me se ase vaa nuj nga̱ nuj araa nii na vinó vaa uún soj a . Ne̱ se̱ ca'vee tu̱cu'yón 'u̱nj se‑tucua̱nj 'u̱nj rihaan soj ma' . 'O̱ se ase vaa na vinó naca̱ vaa nana̱ tucu'yón 'u̱nj , ne̱ se̱ guun cara̱a yuvii̱ na vinó naca̱ rque nuj nga̱ ma' . Sese da̱nj qui'ya̱j yuvii̱ , ne̱ cuya̱nj na vinó cunu̱u xe̱e̱ na vinó , ne̱ se̱ cacuá nuj nga̱ ma' . Che'é dan canu̱u̱ yo' , ne̱ caya̱nj na vinó rihaan yo'óó a . Che'é dan araa nii na vinó naca̱ rque nuj naca̱ , ne̱ 'o̱ mán sa̱' na vinó rque nuj yo' a . Che'é dan ina̱nj rihaan síí naca̱ síí ne noco' tucuáán nga̱ tu̱cu'yón 'u̱nj se‑na̱na̱j na̱nj ado̱nj ― taj Jesucristó rihaan nij síí tucu'yón se‑na̱na̱ síí cu'na̱j Juan yo' a .
Asi̱j ca'mii Jesucristó nana̱ yo' rihaan nij síí tucu'yón se‑na̱na̱ síí cu'na̱j Juan , ne̱ cuchi' 'o̱ síí nica̱j suun rihaan Jesucristó , ne̱ canicun' ru̱j so' , cachíín ni'ya̱j so' rihaan Jesucristó , cataj so' : ― Cuano̱ cavi' ta'níj chala̱ cunii a . Tza̱j ne̱ qui̱'yáá so̱' se ndo'o , ca'a̱nj ní' , ne̱ cuta̱' so̱' ra'á so̱' xráá no' , ne̱ cunu̱u i'na̱' uún no' na̱nj rugua̱nj ― taj so' , cachíín ni'ya̱j so' rihaan Jesucristó a .
Ga̱a ne̱ naxuma̱a̱n Jesucristó , ne̱ canoco' so' do̱' , nij síí tucu'yón se‑na̱na̱ so' do̱' , man síí nica̱j suun yo' a .
Ga̱a ne̱ ca'na' 'o̱ chana̱ rej xco̱ Jesucristó , ne̱ quisíj 'o̱ chuvi̱j yo' xra' ton man chana̱ yo' , ne̱ canó ra'a no' do̱j tu'va saga̱n' Jesucristó a .
'O̱ se : “ Sese cano̱ ra'aj saga̱n' Jesucristó , ne̱ nahu̱un sa̱' 'u̱nj na̱nj ado̱nj ” , guun rá no' a .
Ga̱a ne̱ canica̱j Jesucristó quene'en Jesucristó man no' , ne̱ cataj so' : ― No̱ xcúún so̱' gu̱un niha̱' rá so̱' , nocoj . 'O̱ se che'é se amán rá so̱' ni'ya̱j so̱' manj ro' , che'é dan nahuun sa̱' so̱' á ― taj Jesucristó rihaan chana̱ yo' a . Ne̱ veé ma̱a̱n orá dan nahuun sa̱' chana̱ yo' ado̱nj .
Ga̱a ne̱ ca'anj Jesucristó ve' tucuá síí nica̱j suun yo' , ne̱ catúj so' rá ve' , ne̱ quene'en so' se vaa ma̱n síí o' chra' man rihuu flauta , ne̱ quene'en so' se vaa ma̱n ndo'o yuvii̱ rá ve' , ne̱ nanó ndo'o rá nij yuvii̱ che'é se cavi' chala̱ cunii yo' ado̱nj .
Ga̱a ne̱ cataj so' : ― Cu̱riha̱nj soj xe' á . 'O̱ se ne cavi̱' chala̱ cunii nihánj ma' . Ma̱a̱n se otoj u̱u̱n no' na̱nj á ― taj Jesucristó rihaan nij yuvii̱ ma̱n rá ve' yo' a . Ga̱a ne̱ ca'nga' naco̱o̱ nij yuvii̱ ni'ya̱j nij so' man Jesucristó a .
Ga̱a quisíj quirii Jesucristó man cunuda̱nj nij yuvii̱ xe' , ne̱ catúj Jesucristó rej táá chala̱ cunii yo' , ne̱ quita'aa so' ra'a no' , ne̱ cunuu i'na̱' uún chala̱ cunii , ne̱ naxaga̱a̱ no' ado̱nj .
Ne̱ cuchi' nana̱ rihaan cunuda̱nj nij yuvii̱ ma̱n rej yo' che'é se vaa qui'yaj Jesucristó , se vaa cunuu i'na̱' chala̱ cunii yo' qui'yaj so' ado̱nj .
Dan me se ga̱a cavii Jesucristó tucuá síí nica̱j suun yo' , ne̱ canoco' vi̱j síí tuchri̱i man so' a . Ne̱ caguáj ro̱j so' , cataj ro̱j so' : ― Ne'en rój se vaa tuvi' síí cu'na̱j David síí cane ga̱a naá mé so̱' á . Che'é dan cunu̱u 'e̱e̱ rá so̱' man rój rugua̱nj ― taj ro̱j so' , caguáj ro̱j so' a .
Dan me se catúj Jesucristó rá ve' , ne̱ cuchi' ro̱j síí tuchri̱i yo' rihaan so' a . Ga̱a ne̱ cataj Jesucristó rihaan ro̱j so' : ― A̱mán rá ro̱j so̱j se vaa gu̱un nu̱cuáj naxra̱' rihaan ro̱j so̱j qui̱'yáj na' ― taj Jesucristó , xná'anj Jesucristó man ro̱j so' a . ― Amán rá rój , Señor ― taj ro̱j so' rihaan Jesucristó a .
Ga̱a ne̱ cuta' ra'a Jesucristó rihaan ro̱j so' , ne̱ cataj Jesucristó : ― Che'é se amán rá ro̱j so̱j , ne̱ che'é dan naxra̱' rihaan ro̱j so̱j ado̱nj ― taj Jesucristó a .
Veé dan , ne̱ naxra' rihaan ro̱j so' na̱nj ado̱nj . Ga̱a ne̱ caxríj yuva̱a̱ Jesucristó rihaan ro̱j so' , ne̱ cataj Jesucristó rihaan ro̱j so' a : ― Cu̱tumé uxrá ro̱j so̱j man ro̱j so̱j , ne̱ a̱ 'ó yuvii̱ se̱ cuno se vaa qui'yáá 'u̱nj che'é ro̱j so̱j á . ― Dan me se nucua̱j ndo'o ca'mii Jesucristó nana̱ yo' rihaan ro̱j so' a .
Tza̱j ne̱ curiha̱nj ro̱j so' ca'anj ro̱j so' , ne̱ uxrá nata' ro̱j so' rihaan cunuda̱nj nij yuvii̱ ma̱n rej yo' che'é yan qui'yaj sa̱' Jesucristó che'é ro̱j so' na̱nj ado̱nj .
Dan me se tanáj ro̱j so' man Jesucristó , ga̱a ne̱ ca'anj Jesucristó , ga̱a ne̱ cuchi' yuvii̱ rihaan so' a . Dan me se nica̱j nij yuvii̱ man 'o̱ síí ya'mi̱i cuchi' nij yuvii̱ rihaan Jesucristó a . Síí ya'mi̱i yo' me se nana̱ chre̱e nuû nimán so' , ne̱ che'é dan ne ca'mi̱i̱ so' , qui'yaj nana̱ chre̱e yo' a .
Dan me se quirii Jesucristó man nana̱ chre̱e yo' nimán so' , ga̱a ne̱ guun che'e̱ síí ya'mi̱i ca'mii so' na̱nj ado̱nj . Veé dan quene'en nij yuvii̱ , ne̱ caráya'a̱nj uxrá nij yuvii̱ , ne̱ cataj nij so' : ― Xa̱' ní' si̱j israelitá , tza̱j ne̱ a̱ 'ó síí 'yaj da̱nj ne quene'e̱n ní' ma' ― taj nij yuvii̱ che'é Jesucristó a .
Tza̱j ne̱ nij síí fariseo cataj me se : ― Guun nucua̱j so' quirii so' man nana̱ chre̱e , che'é se a'mii so' ga̱ ma'a̱n síí chre̱e uun chij ado̱nj ― taj nij síí fariseo , ca'mii ne̱ nij so' che'é Jesucristó a .
Ga̱a ne̱ ca'anj Jesucristó nu̱' nij chuman' noco̱o nu̱' nij chuman' cunii nu̱' , ne̱ tucu'yón so' rihaan nij yuvii̱ ma̱n rá ve' tucu'yón nij yuvii̱ israelitá se‑tucua̱nj Moisés , ne̱ ca'mii natáj so' nana̱ sa̱' che'é güii gu̱un chij Diose̱ rihaan chumii̱ nihánj , ne̱ nahuun sa̱' taran' nij síí ran' do̱' , nij síí ninaj do̱' , qui'yaj uún so' ado̱nj .
Ne̱ quene'en so' man cunuda̱nj nij yuvii̱ , ne̱ cunuu 'e̱e̱ rá so' man nij yuvii̱ yo' a . 'O̱ se quene'en so' se vaa ase vaa matzinj va̱j ma'a̱n vaa nij yuvii̱ , nuvi' síí tumé man nij so' , ne̱ a̱j quiran' ndo'o nij so' sayuun , ne̱ ninaj ndo'o nij so' ado̱nj .
Ga̱a ne̱ cataj so' rihaan nij síí tucu'yón se‑na̱na̱ so' a : ― Ya̱ uxrá , ne̱ vaa ndo'o suun rihaan ní' , ne̱ nij síí 'yaj suun me se do̱j nij so' na̱nj ado̱nj .
Ne̱ cachi̱nj ni'ya̱j ní' doj nij síí qui'ya̱j suun rihaan Diose̱ síí uun chij 'ni̱j ra'a suun , ga̱a ne̱ ca'ne̱j so' doj yuvii̱ qui'ya̱j suun se‑su̱u̱n so' ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ canacúún Jesucristó man chuvi̱j nij síí tucu'yón se‑na̱na̱ so' , ne̱ cuchi' nij so' rihaan so' , ne̱ go' so' rej nucua̱j man nij so' , ga̱a ne̱ ca've̱e qui'ya̱j canaán nij so' rihaan nij nana̱ chre̱e a . Dan me se gu̱un nucua̱j nij so' quiri̱i̱ nij so' man nij nana̱ chre̱e nimán yuvii̱ , ne̱ gu̱un nucua̱j nij so' nahu̱un sa̱' yuvii̱ ran' do̱' , yuvii̱ ninaj do̱' , qui'ya̱j uún nij so' a .
Ne̱ nihánj me se‑chuvi̱i chuvi̱j nij apóstol cune' Jesucristó man nata̱' rihaan yuvii̱ che'é so' a . Yo'o̱ so' me síí cu'na̱j Simón , ne̱ Pedró cu'na̱j yo'ó se‑chuvi̱i síí cu'na̱j Simón a . Ne̱ yo'ó so' me tinúú Simón , síí cu'na̱j Andrés a . Ne̱ yo'ó so' me síí cu'na̱j Jacobo , ne̱ ta'níí síí cu'na̱j Zebedeo me so' a . Ne̱ yo'ó so' me tinúú Jacobo , síí cu'na̱j Juan a .
Ne̱ vaa síí cu'na̱j Felipé vaa síí cu'na̱j Bartolomé vaa síí cu'na̱j Tomás vaa a . Ne̱ yo'ó so' me síí cu'na̱j Mateo síí ca'néj puextó man yuvii̱ a . Ne̱ yo'ó so' me síí cu'na̱j Jacobo uún , ne̱ ta'níí síí cu'na̱j Alfeo me so' a . Ne̱ yo'ó so' me síí cu'na̱j Lebeo , ne̱ Tadeo cu'na̱j yo'ó se‑chuvi̱i síí cu'na̱j Lebeo a .
Ne̱ yo'ó so' me síí cu'na̱j Simón uún , ne̱ so' me tuvi' nij síí me rá cunu̱' ga̱ gobiernó ma̱n Romá a . Ne̱ yo'ó so' me síí cu'na̱j Judas Iscariote , ne̱ so' me síí tacuachén man Jesucristó rihaan nij síí ta̱j ri'yunj man Jesucristó a .
Dan me se ca'néé Jesucristó man chuvi̱j nij snó'o yo' , ne̱ cataj xna'anj so' rihaan nij so' da̱j qui'ya̱j nij so' a : ― Se̱ ca'anj nij soj rej ma̱n nij síí yaníj ma' . Se̱ ca'anj soj chiháán nij yuvii̱ samaritana ma' .
Rihaan o̱rún' nij yuvii̱ israelitá ca'a̱nj soj á . 'O̱ se ase vaa daán Diose̱ matzinj vaa nij so' , tza̱j ne̱ ca'anj ni'ya̱ nij so' , ne̱ ne noco' sa̱' nij so' man Diose̱ ma' .
Dan me se ca'a̱nj soj , ne̱ ca'mi̱i̱ natáj soj rihaan nij so' , cata̱j soj : “ Nichru̱n' quisi̱j güii gu̱un chij Diose̱ rihaan chumii̱ nihánj ado̱nj ” . Da̱nj cata̱j soj á .
Nahu̱un sa̱' nij síí ran' , qui'ya̱j soj , ne̱ cunu̱u i'na̱' uún nij síí cavi' , qui'ya̱j soj , ne̱ nahu̱un sa̱' nij síí ran' luj ri'yuj , qui'ya̱j uún soj , ne̱ quiri̱i̱ soj man nij nana̱ chre̱e nimán nij yuvii̱ á . Cuano̱ nihánj me rquej rej nucua̱j man soj qui'ya̱j soj da̱nj a . Che'é dan nihánj me cata̱j xna'anj 'u̱nj rihaan soj se̱ ca'néj soj sa'anj man nij yuvii̱ ma' .
” Se̱ nano' soj aga' oró míí do̱' , aga' platá catzi̱i̱ do̱' , na̱j guun sa'anj do̱' , cara̱a soj rque se‑caxra̱n' soj a̱ ma' .
Se̱ nica̱j soj xnánj soj ma' . Se̱ ca'anj vi̱j cotoó ga̱ soj ma' . Se̱ qui'nij tacóó soj canj ma' . Ne̱ chruun garroté se̱ coro̱' soj cache̱e̱ soj ma' . Ma̱a̱n se ga̱a̱ u̱u̱n soj ca'a̱nj soj á . 'O̱ se no̱ xcúún yuvii̱ rque̱ yuvii̱ chraa cha̱ soj che'é suun sa̱' 'yaj suun soj na̱nj ado̱nj .
Asa̱' catúj soj chuman' noco̱o do̱' , chuman' ra'a̱ do̱' , ne̱ xna̱'anj soj man nij yuvii̱ me síí ne̱ chuman' yo' me síí sa̱' , ga̱a ne̱ cuchi̱' soj tucuá síí sa̱' yo' , ne̱ ca̱yáán soj tucuá so' nda̱a se cavi̱i̱ uún soj ca'a̱nj soj á .
Asa̱' cuchi' soj tucuá síí sa̱' yo' , ne̱ ve'é ca'mi̱i̱ soj nana̱ sa̱' rihaan nij síí tucua̱ yo' , cata̱j soj se vaa dínj ga̱a̱ cuma̱n nij so' á .
Ne̱ sese ya̱ síí sa̱' me nij síí tucua̱ yo' , ne̱ ya̱ dínj ga̱a̱ cuma̱n nij so' , qui̱'yáj a . Tza̱j ne̱ sese nuveé si̱j sa̱' me nij so' , ne̱ ca̱nica̱j uún nana̱ sa̱' ca'mii soj rihaan ma'a̱n soj , qui̱'yáj , tza̱j ne̱ se̱ cavii sa̱' nij síí tucua̱ yo' a̱ ma' .
Ne̱ na̱j guun yuvii̱ se̱ ca'mii sa̱' ga̱ soj do̱' , na̱j guun yuvii̱ se̱ ca'vej rá cuno̱ nana̱ a'mii soj do̱' , cavi̱i̱ soj ve' tucuá so' cavi̱i̱ soj chiháán so' cavi̱i̱ soj , ne̱ nacuna̱n' soj tacóó soj tucuayu̱u soj yo'óó tachru̱u̱ avii chuman' yo' rihaan yo'óó , ne̱ nda̱a dan , ga̱a ne̱ quene'e̱n yuvii̱ se vaa síí ma̱n chuman' yo' tumé cacun' se vaa ne uno nij so' rihaan Diose̱ ma' .
Ya̱ ya̱ cata̱j xna'anj 'u̱nj rihaan soj se vaa güii ca'ne̱' 'u̱nj cacun' che'é nij yuvii̱ , ga̱a ne̱ quira̱n' yuvii̱ ma̱n chuman' yo' doj sayuun rihaan nij síí chi'i̱i̱ ma̱n chuman' Sodoma do̱' , rihaan yuvii̱ ma̱n chuman' Gomorra do̱' ado̱nj .
” Dan me se ca'ne̱j 'u̱nj man soj rej ma̱n síí me rá qui'ya̱j sayuun man soj a . Ase vaa matzinj va̱j rej ma̱n xca'yanj ca'nu̱' ro' , da̱nj ga̱a̱ soj ado̱nj . Che'é dan ga̱a̱ cu̱u raa̱ soj á . Ase cacui̱j raa̱ xtaa ro' , da̱nj cacui̱j ga̱a̱ raa̱ soj á . Tza̱j ne̱ ase vaa taj va̱j cacun' tumé cha'aa̱n ro' , da̱nj ga̱a̱ soj , se̱ cutumé soj cacun' ma' .
Cu̱tumé ndo'o soj man soj se̱ qui'yaj yuvii̱ sayuun man soj ma' . Dan me se ca'a̱nj ni̱caj nij yuvii̱ man soj rihaan cuese̱ , ne̱ go̱' ndo'o nij so' vará xráá soj rá ve' tucu'yón nij so' se‑tucua̱nj Moisés a .
Ne̱ ca'a̱nj ni̱caj nij yuvii̱ man soj rihaan síí nica̱j suun do̱' , rihaan síí nica̱j suun rey do̱' , che'é se me soj síí noco̱' manj a . Ne̱ cata̱j xna'anj soj rihaan nij síí nica̱j suun do̱' , rihaan nij síí yaníj do̱' , che'ej a .
Asa̱' tacuachén nij so' man soj rihaan nij síí nica̱j suun , ne̱ se̱ nanó rá soj da̱j ca'mi̱i̱ soj rihaan nij so' ma' . Ma̱a̱n Nimán Diose̱ rque̱ nu̱' nana̱ ca'mi̱i̱ soj ma̱a̱n orá yo' na̱nj ado̱nj .
'O̱ se nuveé ma'a̱n soj me nij síí ca'mi̱i̱ rihaan nij so' ma' . 'O̱ se Nimán Rej ní' me síí rque̱ nana̱ ca'mi̱i̱ soj na̱nj ado̱nj .
” Dan me se ca'a̱nj ni̱caj snó'o man tinúú snó'o rihaan yuvii̱ , ne̱ ticavi̱' nii man tinúú snó'o yo' , qui'ya̱j ma'a̱n so' na̱nj ado̱nj . Ne̱ ca'a̱nj ni̱caj snó'o man ta'níí snó'o rihaan yuvii̱ , ne̱ ticavi̱' nii man ta'níí snó'o yo' , qui'ya̱j so' ei . Ne̱ cunu̱' xnii ga̱ rej xnii , ne̱ ca'a̱nj ni̱caj xnii man rej xnii rihaan yuvii̱ , ne̱ ticavi̱' nii man rej xnii yo' , qui'ya̱j xnii ei .
Ne̱ quita̱j ri'yunj cunuda̱nj yuvii̱ man soj che'é se me soj síí noco̱' manj a . Tza̱j ne̱ síí yo'o̱ canoco̱' manj nda̱a se quisi̱j nu̱' sayuun yo' ro' , ve'é cavi̱i̱ sa̱' so' rihaan Diose̱ ado̱nj .
Ne̱ sese qui'ya̱j nij síí ma̱n yo'o̱ chuman' sayuun man soj , ne̱ cuna̱nj soj ca'a̱nj soj yo'ó chuman' á . Ya̱ ya̱ cata̱j xna'anj 'u̱nj rihaan soj se vaa se̱ canó cunuda̱nj nij chuman' ma̱n nij yuvii̱ israelitá ca'a̱nj soj , ne̱ ca'na̱' uún 'u̱nj si̱j ca'néé Diose̱ ni̱caj yu'unj man yuvii̱ rihaan chumii̱ nihánj ado̱nj .
” Dan me se tucu'yón 'u̱nj se‑na̱na̱j rihaan soj , ne̱ noco̱' soj se‑na̱na̱j a . Ne̱ ase vaa uno mozó rihaan se‑ru've̱e̱ mozó ro' , da̱nj vaa uno soj rihanj na̱nj á . Ne̱ ne'en soj se vaa ase vaa 'yaj yuvii̱ man síí tucu'yón nana̱ rihaan tuvi' ro' , da̱nj qui'ya̱j uún nij yuvii̱ man síí noco̱' nana̱ yo' a . Ne̱ ase vaa 'yaj yuvii̱ man nij ru'vee ro' , da̱nj qui'ya̱j uún nij yuvii̱ man se‑mo̱zó ru'vee yo' a .
Dan me se ne'en síí noco̱' nana̱ ne'en mozó ne'en da̱j qui'ya̱j yuvii̱ man ma'a̱n so' , tza̱j ne̱ me ina̱nj rá so' gu̱un so' nda̱a vaa síí tucu'yón nana̱ man so' do̱' , nda̱a vaa se‑ru've̱e̱ so' do̱' a . Dan me se tucu'náj nij yuvii̱ Beelzebú manj , cataj nij yuvii̱ se vaa síí chre̱e mej a . Ne̱ ase vaa rej soj vaa 'u̱nj a . Che'é dan da̱nj ca'mi̱i̱ nij yuvii̱ nana̱ vaa da̱nj che'é ma'a̱n soj na̱nj ado̱nj .
” Che'é dan se̱ cuchu'vi' soj ni̱'yaj soj yuvii̱ me rá qui'ya̱j sayuun man soj ma' . 'O̱ se nu̱' nana̱ ca'mii yuve̱ nij yuvii̱ do̱' , nu̱' se vaa qui'yaj yuve̱ nij yuvii̱ do̱' , nu̱' yo' ro' , nu̱riha̱nj quene'e̱n cunuda̱nj yuvii̱ vaa güii ado̱nj .
Nana̱ a'mii yuve̱ 'u̱nj rihaan soj cuano̱ ro' , ca'mi̱i̱ ranga̱' soj á . Ne̱ nu̱' se vaa a'mii 'u̱nj xréé soj ro' , cavi̱i̱ soj rej quene'e̱n yuvii̱ man soj , ne̱ ca'mi̱i̱ natáj soj nana̱ yo' á .
” Ne̱ se̱ cuchu'vi' soj quene'e̱n soj nij síí gu̱un nucua̱j ticavi̱' man ina̱nj nee̱ man soj ma' . 'O̱ se se̱ guun nucua̱j nij so' ticavi̱' nij so' man nimán soj a̱ ma' . Tza̱j ne̱ vaa che'é cuchu'vi̱' soj ni̱'yaj soj Diose̱ na̱nj á . 'O̱ se so' me síí gu̱un nucua̱j qui'ya̱j caca̱a̱ nimán soj caca̱a̱ nee̱ man soj caca̱a̱ rihaan ya'an ado̱nj .
” Ne'en soj da̱j vaa nij xtâj chri̱n' se vaa vi̱j u̱n' yo' nó yo'o̱ sa'anj nii cuartó a . Tza̱j ne̱ se̱ guun cavi̱' yo'o̱ xo' quini̱j xo' rihaan yo'óó , sese na'vej Rej soj síí nicu̱n' xta̱' cavi̱' yo'o̱ xo' ma' .
Ne̱ Diose̱ me se vaa cuentá yuvé raa̱ soj 'yaj so' , ne̱ ne'en so' me daj yuvé raa̱ soj ,
ne̱ che'é dan se̱ cuchu'vi' soj che'é sayuun qui'ya̱j yuvii̱ man soj ma' . 'O̱ se uxrá vaa yu'vee doj nó soj rihaan xtâj chri̱n' yo' , 'yaj Diose̱ ado̱nj .
” Che'é se tumé Diose̱ man soj , che'é dan no̱ xcúún soj nata̱' ya̱ soj rihaan yuvii̱ se vaa me soj síí noco̱' manj , ne̱ nu̱' síí 'yaj da̱nj ro' , vaa güii , ne̱ nata̱' 'u̱nj rihaan Réé 'u̱nj síí nicu̱n' xta̱' se vaa si̱j noco̱' manj me so' a .
Ne̱ síí taj xna'anj rihaan yuvii̱ se vaa ne noco' so' manj ro' , vaa güii , ne̱ cata̱j xna'anj 'u̱nj rihaan Réé 'u̱nj síí nicu̱n' xta̱' se vaa nuveé si̱j noco̱' manj me so' a̱ ma' .
” Se̱ guun rá soj se vaa ca'ná' 'u̱nj rihaan chumii̱ nihánj che'é rej dínj doj ca̱yáán nij yuvii̱ ma̱n rihaan chumii̱ nihánj ga̱ tuvi' yuvii̱ ma' . Ne qui̱'yáj da̱nj ma' . 'O̱ se che'é se ca'ná' 'u̱nj rihaan chumii̱ nihánj , che'é dan cunu̱' ndo'o yuvii̱ ga̱ tuvi' yuvii̱ ado̱nj .
'O̱ se ca'ná' 'u̱nj che'é rej nata̱' 'u̱nj se‑na̱na̱j rihaan yuvii̱ , tza̱j ne̱ se̱ cuno cunuda̱nj nij yuvii̱ rihanj ma' . Che'é dan cunu̱' snó'o ga̱ rej ma'a̱n so' , ne̱ xa̱' chana̱ , tza̱j ne̱ cunu̱' no' ga̱ nii no' do̱' , ga̱ nii che̱j no' do̱' , che'ej a .
Ne̱ nij tuvi' yuvii̱ síí ma̱n rá ve' tucuá yuvii̱ cunu̱' ga̱ yuvii̱ na̱nj á .
Sese gu̱un rá yo'o̱ so' se vaa sa̱' doj vaa rej so' do̱' , nii so' do̱' , rihanj , ne̱ taj che'é cata̱j so' se vaa si̱j noco̱' manj me so' ma' . Ne̱ sese gu̱un rá yo'o̱ so' se vaa sa̱' doj vaa ta'níí so' rihanj , ne̱ taj che'é cata̱j so' se vaa si̱j noco̱' manj me so' ma' .
Ne̱ síí na'vej rá quira̱n' sayuun che'é se me so' síí noco̱' manj ro' , taj che'é cata̱j so' se vaa me so' síí noco̱' manj ma' .
Síí cavii sa̱' nimán rihaan chumii̱ nihánj ro' , cavi̱' nu̱' so' a . Ne̱ síí cavi' che'é se noco̱' so' manj ro' , so' me síí ga̱a̱ i'na̱' nimán nu̱' cavii nu̱' ca'anj ado̱nj .
” Sese a'mii sa̱' yo'o̱ so' ga̱ soj , ne̱ si̱j a'mii sa̱' ga̱j me so' ado̱nj . Ne̱ sese a'mii sa̱' so' ga̱j , ne̱ si̱j a'mii sa̱' ga̱ síí ca'néé manj rihaan chumii̱ nihánj me uún so' ado̱nj .
Sese a'mii sa̱' yo'o̱ so' ga̱ 'o̱ síí nata' se‑na̱na̱ Diose̱ , che'é se ve'é 'yaj so' nata' so' se‑na̱na̱ Diose̱ , ne̱ rá se vaa ma'a̱n síí nata' se‑na̱na̱ Diose̱ vaa so' uún ado̱nj . Dan me se 'o̱ cuya̱a̱n na̱ru'vee Diose̱ rihaan so' ga̱ ma'a̱n síí nata' se‑na̱na̱ Diose̱ ei . Ne̱ sese a'mii sa̱' yo'o̱ so' ga̱ yo'o̱ síí sa̱' 'yaj , ne̱ na̱ru'vee Diose̱ rihaan so' uún ado̱nj . 'O̱ cuya̱a̱n na̱ru'vee Diose̱ rihaan so' ga̱ ma'a̱n síí sa̱' 'yaj ei .
Dan me se a̱ me ma'a̱n yo'o̱ síí rqué do̱j na acoj co'o̱ yo'o̱ nij síí noco̱' u̱u̱n nihánj che'é se‑chu̱vií 'u̱nj , ne̱ ya̱ ya̱ cata̱j xna'anj 'u̱nj rihaan soj se vaa daj chiha̱a̱ míj se̱ quinavij se sa̱' na̱ru'vee Diose̱ rihaan síí rqué do̱j na yo' ma' .
Dan me se quisíj nana̱ yo' nana̱ cataj xna'anj Jesucristó rihaan chuvi̱j nij síí tucu'yón se‑na̱na̱ so' , ne̱ curiha̱nj Jesucristó rej yo' , ne̱ ca'anj so' chiháán nij yuvii̱ israelitá tu̱cu'yón so' rihaan nij so' ne̱ ca'mi̱i̱ natáj so' rihaan nij so' a .
Dan me se 'ni̱j síí cu'na̱j Juan síí cuta' ne man yuvii̱ taga' , ne̱ cuchi' nana̱ rihaan so' che'é nu̱' se vaa qui'yaj Jesucristó a . Che'é dan ca'néé so' vi̱j tuvi' nij síí tucu'yón se‑na̱na̱ so' rihaan Jesucristó a .
Ne̱ nana̱ nihánj ro' , xná'anj ro̱j so' man Jesucristó , qui'yaj síí cu'na̱j Juan a : ― So̱' me síí ca'na̱' ti̱nanii man yuvii̱ rihaan sayuun na' . Ase na̱'vi̱j ní' ca'na̱' yo'ó so' xa̱' . ― Dan me nana̱ me rá síí cu'na̱j Juan xna̱'anj ro̱j so' man Jesucristó a .
Ga̱a ne̱ cataj xna'anj Jesucristó rihaan ro̱j so' a : ― Cavi̱i̱ ro̱j so̱j cuchi̱' uún ro̱j so̱j rihaan síí cu'na̱j Juan , ne̱ cata̱j xna'anj ro̱j so̱j rihaan so' nu̱' nana̱ cuno ro̱j so̱j do̱' , nu̱' se vaa quene'en ro̱j so̱j do̱' á .
Dan me se nij síí tuchri̱i ro' , naxra' rihaan , ne̱ nij síí na'vee cache̱e̱ ro' , chéé nij so' , ne̱ nij síí ran' luj ri'yuj ro' , nahuun sa̱' , ne̱ nij síí so'o̱ ro' , nachuguu̱n xréé nij so' , ne̱ nij síí cavi' ro' , cunuu i'na̱' uún , ne̱ nij síí nique̱ ro' , uno nij so' nana̱ sa̱' a . Nu̱' nihánj cata̱j xna'anj ro̱j so̱j rihaan síí cu'na̱j Juan yo' á .
Ne̱ cata̱j uún ro̱j so̱j rihaan síí cu'na̱j Juan se vaa cavi̱i̱ sa̱' so' qui'ya̱j Diose̱ , sese se̱ guun na'a̱j so' ni̱'yaj so' manj a . Da̱nj ca'mi̱i̱ ro̱j so̱j rihaan síí cu'na̱j Juan yo' á ― taj Jesucristó rihaan ro̱j síí tucu'yón se‑na̱na̱ Juan yo' a .
Dan me se ca'anj ro̱j so' , ga̱a ne̱ guun che'e̱ Jesucristó ca'mii so' rihaan cunuda̱nj nij yuvii̱ che'é síí cu'na̱j Juan síí cuta' ne man yuvii̱ a : ― Asi̱j ca'anj soj rej tacaan quene'e̱n soj man síí cu'na̱j Juan ro' , ne̱ da̱j ga̱a̱ so' quene'e̱n soj , rá soj ga̱ . Ase vaa yo'o̱ rcoo̱ naa̱n ndo'o 'yaj nana̱ vaa so' , rá soj na' . Guun vi̱j nimán so' che'é tucuáán noco̱' so' , rá soj na' . Taj ma' .
Ma̱a̱n se da̱j ga̱a̱ so' rá soj , asi̱j ca'anj soj quene'e̱n soj man so' ga̱ . Si̱j nu̱u̱ yatzíj laru̱u ndo'o me so' , rá soj na' . Taj ma' . 'O̱ se nij síí nu̱u̱ yatzíj laru̱u ro' , ya̱nj rá ve' tucuá síí nica̱j suun rey ado̱nj .
Ma̱a̱n se da̱j ga̱a̱ síí cu'na̱j Juan rá soj , asi̱j ca'anj soj quene'e̱n soj man so' ga̱ . Si̱j nata' se‑na̱na̱ Diose̱ me so' , rá soj na' . Ya̱ uxrá ei . Ne̱ cata̱j xna'anj 'u̱nj rihaan soj se vaa sa̱' doj vaa so' rihaan cunuda̱nj nij síí nata' se‑na̱na̱ Diose̱ ado̱nj .
” 'O̱ se nana̱ nihánj nana̱ no̱ rihaan danj Diose̱ ro' , taj xna'anj che'é síí cu'na̱j Juan a : “ Vaa síí ca'a̱nj suun che'é 'u̱nj , ne̱ ca'ne̱j 'u̱nj man so' quita̱j ya̱a̱n so' rihaan so̱' , ne̱ nuchra̱n' nimán yuvii̱ ve'é ca'mi̱i̱ nij yuvii̱ ga̱ so̱' , qui'ya̱j so' a ” . Da̱nj taj danj Diose̱ che'é síí cu'na̱j Juan se vaa nuchra̱n' nimán yuvii̱ ve'é ca'mi̱i̱ nij yuvii̱ ga̱ síí ca'na̱' ti̱nanii man nij yuvii̱ rihaan sayuun , qui'ya̱j síí cu'na̱j Juan , taj danj Diose̱ , ne̱ da̱nj qui'yaj so' ado̱nj .
” Ya̱ ya̱ cata̱j xna'anj 'u̱nj rihaan soj cuano̱ se vaa si̱j sa̱' doj rihaan cunuda̱nj nij yuvii̱ ma̱n rihaan chumii̱ me síí cu'na̱j Juan síí cuta' ne man yuvii̱ a . A̱ 'ó yuvii̱ ne vaa sa̱' doj rihaan so' ma' . Tza̱j ne̱ cuano̱ ro' , uun chij Diose̱ nimán yuvii̱ ma̱n rihaan chumii̱ nihánj , ne̱ na̱j guun yuvii̱ uun chij Diose̱ nimán ro' , me síí sa̱' doj rihaan síí cu'na̱j Juan a .
Dan me se asi̱j tucu'yón síí cu'na̱j Juan rihaan yuvii̱ nda̱a cuano̱ me se naqui'yaj ino̱ ndo'o yuvii̱ se‑na̱na̱ Diose̱ se vaa gu̱un chij so' rihaan chumii̱ nihánj , ne̱ vaa síí sca̱' ndo'o síí me ina̱nj rá cata̱j da̱j qui'ya̱j Diose̱ asa̱' guun chij Diose̱ ado̱nj .
'O̱ se nij síí nata' se‑na̱na̱ Diose̱ rihaan yuvii̱ ga̱a naá do̱' , nu̱' se‑tucua̱nj Moisés do̱' , nda̱a ma'a̱n síí cu'na̱j Juan do̱' , cataj xna'anj ndo'o nij so' che'é güii gu̱un chij Diose̱ nimán yuvii̱ ma̱n rihaan chumii̱ nihánj na̱nj á .
Dan me se a̱j ne'en soj se vaa síí cu'na̱j Elías síí nata' se‑na̱na̱ Diose̱ rihaan yuvii̱ ga̱a naá ro' , ca'na̱' uún so' rihaan chumii̱ nihánj , taj danj Diose̱ a . Dan me se sese me rá soj gu̱un ya̱ rá soj cuno̱ soj nana̱ nihánj , ne̱ cata̱j xna'anj 'u̱nj rihaan soj se vaa síí cu'na̱j Juan me síí ata̱ se‑su̱u̱n síí cu'na̱j Elías síí cane ga̱a naá yo' á .
Sese ta̱j yu'uj xréé soj , ne̱ cuno̱ soj nana̱ nihánj ei .
” Ne̱ da̱j vaa yuvii̱ ma̱n rihaan chumii̱ nihánj cuano̱ , rá soj ga̱ . Dan me se cata̱j xna'anj 'u̱nj rihaan soj á . Ase vaa xnii ca'anj rihaan yu'vee ne̱ tico ga̱ tuvi' ro' , vaa nij yuvii̱ ma̱n rihaan chumii̱ nihánj ado̱nj . Dan me se yáán nij xnii yo' rihaan yo'óó ,
ne̱ aguáj nij xnii rihaan tuvi' xnii , taj nij xnii : “ Nica̱j núj ta'ánj núj , go' núj chra' choco̱' , tza̱j ne̱ me che'é ne ra'a̱nj soj ga̱ . Ne̱ go' núj chra' xnangá , tza̱j ne̱ me che'é ne ta've̱e soj ga̱ . Me che'é ne 'yaj soj nda̱a vaa me rá núj ga̱ ” , taj nij xnii rihaan tuvi' nij so' a .
'O̱ se ca'na' síí cu'na̱j Juan síí cuta' ne man yuvii̱ , ga̱a ne̱ ne cha̱ so' do̱' , ne co'o̱ so' do̱' , ma' . Ne̱ che'é dan taj nij yuvii̱ se vaa nu̱u̱ nana̱ chre̱e nimán so' , taj nij yuvii̱ a .
Ne̱ ca'ná' 'u̱nj si̱j ca'néé Diose̱ ni̱caj yu'unj man yuvii̱ , ga̱a ne̱ niha̱' rá 'u̱nj chá 'u̱nj do̱' , co'o 'u̱nj do̱' , ga̱a ne̱ che'é dan taj uún nij yuvii̱ se vaa síí cachén chá do̱' , síí cachén co'o do̱' , mé 'u̱nj , taj uún nij yuvii̱ a . Ne̱ taj uún nij so' se vaa tuví' 'u̱nj me síí a'néj puextó man yuvii̱ do̱' , yo'ó nij síí tumé cacun' do̱' , taj nii a . Da̱nj tu'va nij so' , tza̱j ne̱ ne ne'en uxrá nij so' ma' . Sese xca̱j yuvii̱ cuentá da̱j vaa 'yaj rój , ne̱ gu̱un ya̱ rá nij yuvii̱ se vaa si̱j cu̱u raa̱ me rój ga̱ síí cu'na̱j Juan yo' ado̱nj ― taj Jesucristó rihaan nij yuvii̱ a .
Síj , ga̱a ne̱ guun che'e̱ Jesucristó cuta' Jesucristó cacun' xráá nij yuvii̱ ma̱n va'nu̱j chuman' a . Dan me se cuta' so' cacun' xráá nij so' se vaa guun nichra̱j nimán nij so' a . Dan me se nda̱' se doj a̱ vaa suun sa̱' qui'yaj suun so' chiháán nij so' quene'en nij so' rihaan suun sa̱' qui'yaj suun so' yo'ó chuman' , tza̱j ne̱ ne ca̱nica̱j nimán nij so' a̱ ma' , taj Jesucristó a .
Ne̱ nihánj me nana̱ ca'mii Jesucristó che'é nij yuvii̱ ma̱n nij chuman' yo' a : ― Nique̱ soj si̱j ma̱n chuman' Corazín a . Nique̱ soj si̱j ma̱n chuman' Betsaida a . 'O̱ se quira̱n' uxrá soj sayuun na̱nj á . Dan me se nij síí ma̱n chuman' Tiro do̱' , nij síí ma̱n chuman' Sidón do̱' , me síí chi'i̱i̱ nimán na̱nj á . Tza̱j ne̱ sese ca'anj 'u̱nj chiháán nij so' ne̱ sese qui'yáj suun sa̱' noco̱o ni'ya̱j nij so' , ga̱a ne̱ cuno nij so' se‑na̱na̱j , ne̱ guun ya̱ rá nij so' se vaa tumé nij so' cacun' , ne̱ canica̱j nimán nij so' , ne̱ quinanó ndo'o rá nij so' che'é cacun' tumé nij so' , ne̱ nda̱a yatzíj ya' cunuû nij so' , ne̱ nda̱a yaj chruun acaa ruvaj caraa nij so' raa̱ nij so' , che'é se quinanó rá nij so' che'é cacun' tumé nij so' asuun sa̱j ado̱nj . Nihánj , ne̱ ne ca'a̱nj 'u̱nj ma' . Ma̱a̱n ina̱nj chiháán soj 'naj , ne̱ qui'yáj suun sa̱' noco̱o quene'en ma'a̱n soj , tza̱j ne̱ ne ca̱nica̱j nimán nij soj a̱ ma' .
Dan me se ya̱j cata̱j xna'anj 'u̱nj rihaan soj se vaa güii ca'ne̱' 'u̱nj cacun' che'é nij yuvii̱ ro' , doj a̱ ga̱a̱ sayuun quira̱n' soj rihaan sayuun quira̱n' nij síí chi'i̱i̱ ma̱n chuman' Tiro do̱' , ma̱n chuman' Sidón do̱' ado̱nj .
” Ne̱ vaa soj si̱j ma̱n chuman' Capernaum uún á . Ne̱ síí sa̱' ina̱nj me ma'a̱n soj , rá soj na' . Nuveé si̱j sa̱' me soj ma' . Síí ca'a̱nj rihaan ya'an gu̱un soj á . Dan me se nij síí ma̱n chuman' Sodoma ro' , me síí chi'i̱i̱ nimán a . Tza̱j ne̱ sese ca'anj 'u̱nj chiháán nij so' ne̱ sese qui'yáj suun sa̱' noco̱o ni'ya̱j nij so' , ne̱ cuno nij so' se‑na̱na̱j , ne̱ guun ya̱ rá nij so' se vaa tumé nij so' cacun' , ne̱ canica̱j nimán nij so' , ne̱ ne caca̱a̱ chiháán nij so' ma' . Ne̱ na̱j chiháán nij so' nda̱a cuano̱ asuun sa̱j a . Tza̱j ne̱ ne ca'a̱nj 'u̱nj ma' . Ma̱a̱n se ina̱nj chiháán soj 'naj , ne̱ qui'yáj suun sa̱' noco̱o yo' quene'en ma'a̱n soj , tza̱j ne̱ ne ca̱nica̱j nimán nij soj a̱ ma' .
Dan me se cata̱j xna'anj 'u̱nj rihaan soj se vaa güii ca'ne̱' 'u̱nj cacun' che'é nij yuvii̱ ro' , doj a̱ ga̱a̱ sayuun quira̱n' soj rihaan sayuun quira̱n' nij síí chi'i̱i̱ ma̱n chuman' Sodoma yo' ado̱nj ― taj Jesucristó che'é nij yuvii̱ ne ca've̱j rá cuno̱ se‑na̱na̱ so' a .
Dan me se güii yo' cachíín ni'ya̱j Jesucristó rihaan Diose̱ , cataj so' : ― Síí 'ni̱j ra'a xta̱' do̱' , síí 'ni̱j ra'a chumii̱ do̱' , mé so̱' , Ata̱j Chij . Ne̱ sa̱' uxrá qui'yáá so̱' caráán so̱' rihaan nij síí avii raa̱ do̱' , rihaan nij síí acaj cuentá do̱' , se vaa se̱ cuno nij so' se‑na̱na̱j ma' . Ma̱a̱n nij síí vaa nica̱' nimán ro' , ve'é cuno nij so' , qui'yáá so̱' á .
Da̱nj ina̱nj qui'yáá so̱' , che'é yan da̱nj me rá so̱' qui̱'yáá so̱' , Ata̱j ― taj Jesucristó rihaan Rej so' Diose̱ a .
Canica̱j Jesucristó ca'mii so' rihaan nij yuvii̱ , cataj so' a : ― A̱j rqué Réé 'u̱nj Diose̱ cunuda̱nj rasu̱u̱n rihanj á . Ne̱ a̱ 'ó síí ne ne'en da̱j vaa 'u̱nj ; ma̱a̱n o̱rún' Réj ne'en a . 'O̱ se ta'níí so' mej ado̱nj . Ne̱ a̱ 'ó yuvii̱ ne ne'en da̱j vaa Réj ma' . Ma̱a̱n o̱rún' 'u̱nj ne'en da̱j vaa so' ado̱nj . Ne̱ sese me rá 'u̱nj cata̱j xna'anj 'u̱nj rihaan yo'ó nij yuvii̱ da̱j vaa Réj , ne̱ quene'e̱n yo'ó nij so' uún ado̱nj .
Ne̱ sese vaa síí navij ndo'o rá che'é yan nano' uxrá so' tucuáán sa̱' do̱' , sese vaa síí nanó ndo'o rá che'é yan ne gu̱un nucua̱j so' qui'ya̱j so' nu̱' tucuáán sa̱' tucuáán noco̱' so' do̱' , ne̱ ca'na̱' nij síí vaa da̱nj rihanj á . 'O̱ se nara̱a̱n rá nij síí vaa da̱nj , qui̱'yáj na̱nj á .
Dan me se canoco̱' soj manj , ne̱ qui'ya̱j soj tucuáán tu̱cu'yón 'u̱nj man soj á . 'O̱ se síí vaa nica̱' nimán mej , ne̱ quinari̱' soj chrej quinara̱a̱n rá soj ado̱nj .
'O̱ se ne sayu̱u̱n vaa tucuáán cuchruj 'u̱nj canoco̱' soj ma' . 'O̱ se gu̱un nucua̱j soj qui'ya̱j soj cunuda̱nj ado̱nj ― taj Jesucristó a .
Dan me se naca̱ ca'mii Jesucristó nana̱ yo' , ne̱ 'o̱ güii naránj rá nij yuvii̱ israelitá me yo' , ne̱ va̱j Jesucristó rque 'o̱ naa̱ 'núú trigó a . Va̱j nij síí tucu'yón se‑na̱na̱ so' ga̱ so' a . Veé dan va̱j nij so' , ne̱ na'aan rque nij so' a . Che'é dan me guun che'e̱ nij so' cuta nij so' do̱j 'núú trigó chá nij so' a .
Tza̱j ne̱ quene'en nij síí fariseo se vaa cuta nij so' do̱j 'núú trigó , ne̱ cataj nij so' rihaan Jesucristó a : ― Ni̱'yaj so̱' ei . Güii naránj rá yuvii̱ me güii cuan' á . Ne nó xcúún nij síí tucu'yón se‑na̱na̱ so̱' cuta̱ nij so' 'núú trigó cuan' a̱ ma' ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― Me che'é , ne̱ ne naya̱a̱ soj rihaan danj Diose̱ da̱j qui'yaj síí cu'na̱j David ga̱a naá a . Ga̱a quina'aan rque nij tuvi̱' nij so' ,
ga̱a ne̱ catúj nij tuvi̱' nij so' rá nuvií , ne̱ chá nij so' rachrúún ta̱j rihaan se‑mesa̱ Diose̱ a . Ne̱ ne nó xcúún nij so' cha̱ nij so' rachrúún yo' ; ma̱a̱n se o̱rún' nij xrej nó xcúún cha̱ rachrúún yo' a . Tza̱j ne̱ ma̱a̱n che'é se rque nij so' na'aan uxrá , ga̱a ne̱ chá nij so' rachrúún yo' na̱nj ado̱nj . Tza̱j ne̱ ne cata̱j Diose̱ se vaa tumé síí cu'na̱j David cacun' ma' .
” Ne̱ ne naya̱a̱ soj me taj se‑tucua̱nj Moisés che'é nij xrej 'yaj suun nuvií na' . 'O̱ se che'é se‑su̱u̱n nij so' , 'yaj nij so' se vaa ne nó xcúún yuvii̱ qui'ya̱j yuvii̱ güii naránj rá ní' si̱j israelitá ma' . Tza̱j ne̱ ne tumé nij so' cacun' che'é se vaa 'yaj nij so' ma' .
Ne̱ cuano̱ nihánj me cata̱j xna'anj 'u̱nj rihaan soj se vaa vaa síí nicu̱n' rihaan soj cuano̱ , ne̱ sa̱' doj vaa so' rihaan nuvií yo' ado̱nj .
Ne̱ vaa yo'ó nana̱ no̱ rihaan danj Diose̱ taj : “ Ne uun niha̱' rá 'u̱nj ni'ya̱j 'u̱nj síí rqué xcuu rihaan 'u̱nj ma' . 'O̱ se uun niha̱' rá 'u̱nj ni'ya̱j 'u̱nj yuvii̱ 'e̱e̱ rá man tuvi' ado̱nj ” . Yo' me se‑na̱na̱ Diose̱ nana̱ no̱ rihaan yanj yo' a . Sese cuno soj me taj nana̱ yo' , ne̱ ne cuta̱' soj cacun' xráá nij síí nihánj sa̱j ma' . Ne̱ ne tumé nij síí nihánj cacun' ma' .
'O̱ se síí ca'néé Diose̱ ni̱caj yu'unj man yuvii̱ mej , ne̱ no̱ xcúnj quiri̱i̱ ta'ngaj da̱j qui'ya̱j yuvii̱ güii naránj rá yuvii̱ ado̱nj ― taj Jesucristó rihaan nij síí fariseo yo' a .
Ga̱a ne̱ curiha̱nj Jesucristó rej na̱j naa̱ yo' , ne̱ catúj so' rá ve' tucu'yón nij síí ma̱n chuman' yo' se‑tucua̱nj Moisés a .
Dan me se yáán 'o̱ síí nacoo̱ ra'a rá ve' yo' a . Ne̱ xná'anj nij síí fariseo man Jesucristó sese no̱ xcúún yuvii̱ qui'ya̱j cono'ó yuvii̱ man tuvi' yuvii̱ güii naránj rá yuvii̱ a . Da̱nj tu'va nij so' rihaan Jesucristó , che'é yan me rá nij so' cuta̱' nij so' cacun' xráá Jesucristó che'é nana̱ ca'mi̱i̱ Jesucristó ado̱nj .
Ga̱a ne̱ cataj Jesucristó rihaan nij so' a : ― Sese vaa daán yo'o̱ soj matzinj , ne̱ sese quini̱j xo' rá yu'uj güii naránj rá yuvii̱ , ne̱ cuxu̱u̱n síí da̱a̱n man xo' quiri̱i̱ so' man xo' rque yu'uj yo' , raj a .
Ne̱ sa̱' uxrá doj vaa yuvii̱ rihaan matzinj yo' ado̱nj . Che'é dan no̱ xcúún yuvii̱ ra̱cuíj yuvii̱ man tuvi' yuvii̱ güii naránj rá yuvii̱ á ― taj Jesucristó rihaan nij síí fariseo yo' a .
Canica̱j Jesucristó cataj Jesucristó rihaan síí nacoo̱ ra'a yo' : ― Tu̱cuá so̱' ra'á so̱' á ― taj Jesucristó rihaan so' a . Ga̱a ne̱ tucuá so' ra'a so' , ne̱ cunuu sa̱' ra'a so' , ne̱ ase vaa gue̱e̱ ni̱chrej ra'a so' rej vaa sa̱' ro' , da̱nj vaa gue̱e̱ níchrej ra'a so' uún a .
Dan me se curiha̱nj nij síí fariseo rá ve' yo' , ne̱ ca'anj nij so' rej yaníj , ne̱ guun rá taran' nij so' da̱j ga̱a̱ qui'ya̱j nij so' ne̱ cavi̱' Jesucristó a .
Tza̱j ne̱ quene'en Jesucristó da̱j me rá nij síí fariseo qui'ya̱j nij so' man Jesucristó a . Che'é dan cavii so' rej yo' , ne̱ ca'anj ndo'o yuvii̱ ga̱ so' , ne̱ nahuun cunuda̱nj nij síí ran' va̱j ga̱ nij yuvii̱ , qui'yaj Jesucristó a .
Ne̱ ca'ne' so' suun rihaan nij yuvii̱ se vaa se̱ nata' nij yuvii̱ rihaan tuvi' yuvii̱ che'é yan vaa 'yaj so' a .
Da̱nj ca'mii Jesucristó , ga̱a ne̱ quisíj ya̱ nu̱' nana̱ nihánj nana̱ cataj xna'anj Diose̱ rihaan yuvii̱ ga̱a naá a . Dan me se ca'mii Diose̱ nana̱ nihánj cuno síí cu'na̱j Isaías síí nata' se‑na̱na̱ Diose̱ ga̱a naá , ne̱ nata' síí cu'na̱j Isaías nana̱ nihánj rihaan yuvii̱ che'é Diose̱ a . Nana̱ ca'mii ma'a̱n Diose̱ , cataj xna'anj Diose̱ che'é Jesucristó me nana̱ nihánj a :
“ Xca̱j soj cuentá se vaa síí nihánj me síí 'yaj suun rihanj a . Narii 'u̱nj man so' cu̱nuû so' rihanj , ne̱ 'e̱e̱ rá 'u̱nj man so' , ne̱ aran' raj ni'ya̱j 'u̱nj man so' a . Ca'ne̱j 'u̱nj Nimanj nimán so' , ne̱ nata̱' so' rihaan nij síí yaníj se vaa ve'é ca'ne̱' 'u̱nj cacun' che'é nij so' a .
Se̱ cunu' so' ga̱ yuvii̱ ma' . Se̱ caguáj so' rihaan yuvii̱ ma' . Se̱ canicun' so' chrej ca'a̱a̱n ca'mi̱i̱ natáj so' rihaan yuvii̱ ma' .
Ne̱ sese nari̱' so' man yo'o̱ síí quiri' rá síí ne uun nucua̱j noco̱' chrej sa̱' , ne̱ se̱ tiri' nu̱' so' man síí quiri' rá yo' ma' . 'O̱ se ra̱cuíj so' man so' ado̱nj . Dan me se ca've̱e se ase vaa rcoo̱ xtun' do̱' , ca've̱e se ase vaa aga' ya'an navij na acaa rque do̱' , vaa síí quiri' rá yo' , tza̱j ne̱ ra̱cuíj so' man so' , yan cunu̱u sa̱' so' ado̱nj . Dan me se qui'ya̱j canaán nana̱ ya̱ ca'mi̱i̱ síí 'yaj suun rihanj ga̱a ve'é ca'ne̱' so' cacun' che'é yuvii̱ na̱nj ado̱nj .
Ne̱ ga̱a̱ nucua̱j rá nij síí yaníj man so' se vaa ra̱cuíj so' man nij síí yaníj ado̱nj ” , taj Diose̱ ga̱a naá a .
Guun naá do̱j , ga̱a ne̱ ca'na' yuvii̱ rihaan Jesucristó , ne̱ nica̱j nij yuvii̱ man 'o̱ síí ya'mi̱i aráán rihaan nu̱u̱ nana̱ chre̱e nimán a . Xa̱' síí nu̱u̱ nana̱ chre̱e nimán , tza̱j ne̱ caráán rihaan so' , ne̱ ya'mi̱i so' a . Ne̱ nahuun nu̱' so' , qui'yaj Jesucristó , ne̱ naxra' rihaan so' , ne̱ ca'mii so' ado̱nj .
Dan me se quene'en nij yuvii̱ se vaa nahuun sa̱' so' qui'yaj Jesucristó , ne̱ guun niha̱' rá nij yuvii̱ , ne̱ cataj nij yuvii̱ : ― Síí nihánj me tuvi' síí cu'na̱j David ga̱a naá , rá soj na' . Síí ti̱nanii man ní' rihaan sayuun me síí nihánj , rá soj na' ― taj nij yuvii̱ , xná'anj nij yuvii̱ man tuvi' yuvii̱ me síí me Jesucristó a .
Tza̱j ne̱ cuno nij síí fariseo da̱j ca'mii nij yuvii̱ che'é Jesucristó , ne̱ cataj nij so' : ― Nuveé ma'a̱n síí nihánj rii nana̱ chre̱e ma' . Ma̱a̱n se a'mii so' ga̱ síí chre̱e uun chij síí cu'na̱j Beelzebú , ne̱ che'é dan rii so' nij nana̱ chre̱e nimán yuvii̱ ado̱nj ― taj nij síí fariseo che'é Jesucristó , ca'mii ne̱ nij so' a .
Dan me se quene'en Jesucristó da̱j vaa nimán nij síí fariseo yo' , ga̱a ne̱ ca'mii so' rihaan nij síí fariseo a : ― Ne'en soj se vaa sese vaa 'o̱ nación , ne̱ sese xra' ta'a̱j nij síí uun chij rihaan nación yo' ne̱ cunu̱' nij ma'a̱n nij so' ga̱ tuvi' nij so' , ne̱ vaa güii , ne̱ nu̱' nación yo' quiri̱' nu̱' na̱nj ado̱nj . Ne̱ sese cunu̱' ta'a̱j nij yuvii̱ ma̱n ma'a̱n chuman' ga̱ tuvi' yuvii̱ , ne̱ vaa güii quiri̱' nu̱' chiháán nij so' , qui'ya̱j nij so' na̱nj ado̱nj . Ne̱ sese cunu̱' ta'a̱j nij yuvii̱ ma̱n 'o̱ barrió ga̱ ma'a̱n tuvi' yuvii̱ síí ma̱n ma'a̱n barrió yo' , ne̱ vaa güii quiri̱' nu̱' barrió yo' , qui'ya̱j nij so' na̱nj ado̱nj .
Che'é dan me sese racuíj síí chre̱e síí cu'na̱j Satanás manj rii 'u̱nj tuvi' so' nana̱ chre̱e nimán nij yuvii̱ , ga̱a ne̱ asa̱' ca've̱e gu̱un chij ndo'o so' rihaan nij yuvii̱ ma̱n rihaan chumii̱ nihánj , rá soj ga̱ .
Dan me se sese rii 'u̱nj nana̱ chre̱e nimán nij yuvii̱ , 'yaj síí chre̱e cu'na̱j Beelzebú , che'é se a'mii 'u̱nj ga̱ so' , rá soj a . Tza̱j ne̱ nij síí tucu'yón se‑na̱na̱ soj me se veé da̱nj rii uún nij so' nij nana̱ chre̱e nimán yuvii̱ uún á . Ne̱ asa̱' a'vee 'yaj nij so' da̱nj , rá soj ga̱ . Ne̱ vaa nij so' vaa , veé da̱nj a'mii nij so' ga̱ síí chre̱e , rá soj ga̱a̱ na' . Che'é nana̱ ca'mii soj me se ma'a̱n nij síí tucu'yón se‑na̱na̱ soj cuta̱' cacun' xráá soj se vaa ca'mii ne̱ soj ado̱nj .
Tza̱j ne̱ 'u̱nj me se ya̱ Nimán Diose̱ me síí racuíj manj rii 'u̱nj nana̱ chre̱e nimán yuvii̱ ado̱nj . Che'é dan xca̱j soj cuentá se vaa a̱j guun che'e̱ Diose̱ uun chij Diose̱ rihaan chumii̱ nihánj ado̱nj .
” Ne̱ sese me rá yo'o̱ so' catu̱u̱ so' rá ve' tucuá síí ru'vee qui'ya̱j itu̱u̱ so' si'yaj síí ru'vee yo' , ne̱ asino nu̱míj so' man síí ru'vee yo' , ga̱a ne̱ ca̱nica̱j so' catzi̱j so' tucuá síí ru'vee yo' ei . Ne̱ ase vaa 'yaj síí atúj tucuá síí ru'vee ro' , da̱nj 'yáj man síí chre̱e yo' chugua̱nj . Dan me se numíj 'u̱nj man so' , ne̱ cuano̱ nihánj a'néj 'u̱nj man nu̱' nij síí 'ni̱j ra'a so' ado̱nj .
” Na̱j guun síí na'vej rá qui'ya̱j suun ga̱ 'u̱nj ro' , síí ta̱j ri'yunj manj me so' a . Ne̱ na̱j guun síí ne racuíj manj naqui'ya̱j chre̱' 'u̱nj man yuvii̱ canoco̱' man Diose̱ ro' , so' me síí ticha'nuu̱ man nij yuvii̱ , ne̱ aráán so' rihaan nij yuvii̱ se̱ canoco' nij yuvii̱ man Diose̱ ei .
Che'é dan cata̱j xna'anj 'u̱nj rihaan soj se vaa nu̱' cacun' tu̱mé yuvii̱ do̱' , nu̱' nana̱ chi'i̱i̱ ca'mi̱i̱ yuvii̱ do̱' , ca've̱e tinavi̱j Diose̱ cacun' yo' che'é nij yuvii̱ a . Tza̱j ne̱ sese nachri̱' yo'o̱ so' ni̱'yaj so' man Nimán Diose̱ , ne̱ daj chiha̱a̱ míj se̱ quinavij cacun' yo' xráá so' a̱ ma' .
Dan me se 'u̱nj si̱j ca'néé Diose̱ ni̱caj yu'unj man yuvii̱ ro' , ca've̱e se ca'mi̱i̱ yo'o̱ so' nana̱ chi'i̱i̱ che'ej , tza̱j ne̱ ca've̱e navi̱j cacun' yo' xráá so' qui'ya̱j Diose̱ ei . Tza̱j ne̱ sese ca'mi̱i̱ chi'i̱i̱ yo'o̱ so' che'é Nimán Diose̱ , ne̱ daj chiha̱a̱ míj se̱ tinavij Diose̱ cacun' yo' xráá so' a̱ ma' . Dan me se ca've̱e se rihaan chumii̱ nihánj do̱' , ca've̱e se nda̱a cavi̱' so' do̱' , tza̱j ne̱ se̱ quinavij cacun' yo' nu̱' cavii nu̱' ca'anj xráá so' a̱ ma' .
” Sese sa̱' vaa 'o̱ chruun ne̱ sa̱' vaa chruj ma̱n raa̱ chruun yo' a . Sese chi'i̱i̱ vaa 'o̱ chruun ne̱ chi'i̱i̱ vaa chruj ma̱n raa̱ chruun yo' a . Dan me se sese ne'en yuvii̱ se vaa vaa sa̱' chruj ma̱n raa̱ chruun , ne̱ ne'en yuvii̱ se vaa chruun sa̱' me yo' a . Ne̱ sese ne'en yuvii̱ se vaa vaa chi'i̱i̱ chruj ma̱n raa̱ chruun , ne̱ ne'en uún yuvii̱ se vaa chruun chi'i̱i̱ me yo' ado̱nj .
'O̱ se ase vaa xcuáá yuva̱a̱ vaa soj ei . Chi'i̱i̱ vaa nimán soj , ne̱ chi'i̱i̱ vaa nana̱ a'mii soj ei . 'O̱ se ase vaa se ma̱n nimán yuvii̱ ro' , da̱nj vaa nana̱ avii tu'va yuvii̱ ado̱nj .
Dan me se síí sa̱' ro' , ma̱n ndo'o se sa̱' nimán so' , ne̱ ina̱nj nana̱ sa̱' a'mii so' ado̱nj . Síí chi'i̱i̱ ro' , ma̱n ndo'o se chi'i̱i̱ nimán so' , ne̱ ina̱nj nana̱ chi'i̱i̱ a'mii so' ado̱nj .
Ne̱ cuano̱ nihánj me cata̱j xna'anj 'u̱nj rihaan soj se vaa nu̱' nana̱ a'mii ne̱ nij yuvii̱ ro' , cata̱j xna'anj nij yuvii̱ rihaan Diose̱ me che'é ca'mii nij yuvii̱ nana̱ vaa da̱nj asa̱' quisíj güii ca'ne̱' Diose̱ cacun' che'é cunuda̱nj nij yuvii̱ ma̱n rihaan chumii̱ nihánj ado̱nj .
'O̱ se sese sa̱' vaa nana̱ ca'mii so̱' , ne̱ cata̱j Diose̱ se vaa ne tumé so̱' cacun' ma' . Ne̱ sese chi'i̱i̱ vaa nana̱ ca'mii so̱' , ne̱ cuta̱' Diose̱ cacun' xráá so̱' ado̱nj ― taj Jesucristó rihaan nij síí fariseo yo' a .
Cachén do̱j , ga̱a ne̱ ca'na' uún do̱j síí naqui'yaj cu̱u se‑tucua̱nj Moisés ga̱ do̱j síí fariseo rihaan Jesucristó , ne̱ cataj nij so' : ― Qui̱'yáá so̱' 'o̱ suun sa̱' noco̱o quene'e̱n núj , maestro . Ga̱a ne̱ gu̱un ya̱ rá núj se vaa ya̱ a'mii so̱' á ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― Xa̱' soj si̱j 'na' ina̱nj rej chi'i̱i̱ do̱' , rej cacun' do̱' , me se me rá ga̱a̱ soj qui̱'yáj suun sa̱' noco̱o ni̱'yaj soj , tza̱j ne̱ daj chiha̱a̱ míj se̱ qui'yáj nda̱a vaa me rá soj ma' . Ma̱a̱n se quene'e̱n soj se vaa ase vaa quiran' síí cu'na̱j Jonás síí nata' se‑na̱na̱ Diose̱ ga̱a naá ro' , da̱nj qui̱rán' 'u̱nj , vaa güii , ni̱'yaj soj ado̱nj .
'O̱ se ase vaa cunuû síí cu'na̱j Jonás va'nu̱j ya̱ güii rque xcuu xi̱j va̱j rque na ya'a̱nj ro' , ta'nga' da̱nj ga̱a̱ va'nu̱j ya̱ güii nuvi̱i niga̱n' qui̱náá 'u̱nj rque yo'óó quene'e̱n soj ado̱nj .
Nij síí ma̱n chuman' cu'na̱j Nínive ro' , canicu̱n' nij so' ga̱ ma'a̱n soj si̱j vaa i'na̱' rihaan chumii̱ nihánj cuano̱ asa̱' quisíj güii ca'ne̱' Diose̱ cacun' che'é yuvii̱ , ne̱ cuta̱' nij síí ma̱n chuman' Nínive yo' cacun' xráá soj ado̱nj . Cuno nij so' nana̱ ca'mii natáj síí cu'na̱j Jonás , ne̱ nuchran' nimán nij so' , ne̱ canoco' nij so' man Diose̱ ado̱nj . Ne̱ xa̱' 'u̱nj si̱j nicu̱n' rihaan soj cuano̱ , tza̱j ne̱ sa̱' doj vaa 'u̱nj rihaan síí cu'na̱j Jonás yo' , tza̱j ne̱ taj se qui̱'yá' nuchra̱n' nimán soj ma' .
Ne̱ güii ca'ne̱' Diose̱ cacun' che'é yuvii̱ ro' , cuchi̱' chana̱ nica̱j suun reiná guun chij rihaan chuman' na̱j ga̱n' ndo'o rej sur , ne̱ canicu̱n' no' rihaan soj , qui'ya̱j Diose̱ , ne̱ cuta̱' no' cacun' xráá soj ado̱nj . 'O̱ se ga̱n' ndo'o cachéé no' cuchi̱' no' rihaan síí cu'na̱j Salomón , ne̱ cuno no' nana̱ cu̱u tucu'yón Salomón man no' ado̱nj . Ne̱ xa̱' 'u̱nj si̱j nicu̱n' rihaan soj cuano̱ , tza̱j ne̱ sa̱' doj vaa 'u̱nj rihaan síí cu'na̱j Salomón yo' a̱ ado̱nj . Tza̱j ne̱ na'vej rá soj cuno̱ soj nana̱ a'mii 'u̱nj rihaan soj a̱ man ado̱nj .
” Ne̱ ga̱a tiha̱j yu̱u̱n avii yo'o̱ nana̱ chre̱e nimán snó'o , ne̱ chéé rma'a̱n nana̱ chre̱e yo' nano' so' rej ca̱yáán so' , tza̱j ne̱ taj se qui̱'yá' quiri̱' nana̱ chre̱e yo' rej ca̱yáán so' , ga̱a ne̱ me rá uún nana̱ chre̱e yo' ca̱nica̱j so' rej cavii so' ga̱a naá a . Dan me se taj nana̱ chre̱e yo' : “ Ca̱nica̱j uún 'u̱nj na̱n' 'u̱nj rej cavii 'u̱nj a . Ve'é na̱nj vaa tucuaj , ne̱ naruvii rá ve' tucuaj cuano̱ , ne̱ uun yaj ya̱nj rá ve' tucuaj cuano̱ ado̱nj ” , taj nana̱ chre̱e yo' a .

Ga̱a ne̱ dan me se anica̱j uún nana̱ chre̱e yo' nimán snó'o yo' , ne̱ nano' nana̱ chre̱e yo' yo'ó chi̱j tuvi' nana̱ chre̱e yo' síí chi'i̱i̱ doj , ne̱ 'na' nique uún so' nimán snó'o yo' , ga̱a ne̱ ca̱yáán taran' nij nana̱ chre̱e yo' a . Dan me se ga̱a naá ga̱a cayáán o̱rún' nana̱ chre̱e yo' , ne̱ ma̱a̱n ta'nga' quij vaa nimán snó'o yo' , tza̱j ga̱a namán yo'ó chi̱j nana̱ chre̱e yo' , ga̱a ne̱ doj a̱ tico nana̱ chre̱e man so' , ne̱ doj a̱ quij vaa nimán snó'o yo' , 'yaj nana̱ chre̱e yo' a̱ ado̱nj . ” Ne̱ ase vaa ran' snó'o yo' ro' , ta'nga' da̱nj quira̱n' soj si̱j israelitá si̱j na'vej rá cuno̱ se‑na̱na̱ 'u̱nj ei . 'O̱ se che'é se natá' 'u̱nj se‑na̱na̱j rihaan soj ro' , che'é dan doj a̱ ga̱a̱ sayuun quira̱n' soj rihaan sayuun quira̱n' nij síí ataa cuno̱ se‑na̱na̱j ado̱nj ― taj Jesucristó rihaan nij síí naqui'yaj cu̱u se‑tucua̱nj Moisés do̱' , rihaan nij síí fariseo do̱' a .
Ataa quisi̱j ca'mii Jesucristó rihaan nij yuvii̱ , ne̱ cuchi' nii Jesucristó do̱' , tinúú Jesucristó do̱' , rihaan ve' a . Nanó rá nij so' da̱j qui'ya̱j nij so' ca'mi̱i̱ nij so' ga̱ Jesucristó a .
Ne̱ cataj yo'o̱ so' rihaan Jesucristó a : ― Xe' ro' , nicun' nií so̱' nicun' tinúú so̱' nicun' , ne̱ me ndo'o rá nij so' ca'mi̱i̱ nij so' ga̱ so̱' á ― taj so' rihaan Jesucristó a .
Ne̱ cataj uún Jesucristó rihaan síí cataj xna'anj rihaan Jesucristó a : ― Me chana̱ me nií 'u̱nj rihaan 'u̱nj , rá so̱' ga̱ . Me síí me tinúú 'u̱nj rihaan 'u̱nj , rá so̱' ga̱ ― taj Jesucristó rihaan so' a .
Ne̱ ticun' so' ra'a so' rihaan nij síí tucu'yón se‑na̱na̱ so' , ne̱ cataj so' : ― Ni̱'yaj so̱' ei . Ase vaa nií 'u̱nj do̱' , ase vaa tinúú 'u̱nj do̱' , vaa nij síí nihánj ado̱nj .
'O̱ se yuvii̱ uno rihaan Réé 'u̱nj síí nicu̱n' xta̱' ro' , ase vaa tinúú 'u̱nj do̱' , ase vaa ra'vij 'u̱nj do̱' , ase vaa nií 'u̱nj do̱' , vaa nij so' rihanj ado̱nj ― taj Jesucristó a .
Dan me se guun naá do̱j , ne̱ curiha̱nj Jesucristó rá ve' , ne̱ cane so' tu'va na lacuaná ,
ne̱ ca'na' ndo'o yuvii̱ rihaan so' , ne̱ che'é dan cavii so' rque 'o̱ rihoo chéé rihaan na , ne̱ ca'anj cane̱ so' rque rihoo yo' , ne̱ canicun' nij yuvii̱ tu'va na lacuaná yo' a .
Ne̱ nanó ndo'o Jesucristó cuentó rihaan nij yuvii̱ , cataj so' : ― Dan me se curiha̱nj 'o̱ síí me rá cuchru̱j naa̱ 'núú trigó , ne̱ tix'nuu̱ so' 'núú trigó yo' rihaan yo'óó ,
ne̱ cayuu do̱j 'núú trigó yo' rá chrej chéé yuvii̱ , ne̱ ca'na' xtâj chá xtâj man 'núú trigó na̱j rá chrej yo' , ne̱ dan me se navij nu̱' 'núú trigó yo' , qui'yaj nij xtâj na̱nj ado̱nj .
Ne̱ yo'ó ta'a̱j 'núú trigó yo' ro' , cayuu rihaan yuvej rej ta̱j catu̱n' yo'óó a . Che'é dan cuaj xra' stanj le'e̱j a .
Veé dan , ne̱ quisíj güii , ne̱ cuchrii naa̱ le'e̱j , qui'yaj naán , che'é se ne ca've̱e ca'a̱nj ni̱j yáá naa̱ le'e̱j yo' a̱ man ado̱nj .
Ne̱ yo'ó ta'a̱j 'núú trigó yo' ro' , cayuu sca'núj coj tanj , ne̱ dan me se yo̱o doj cachij coj tanj yo' rihaan naa̱ le'e̱j , ne̱ quinavij nu̱' naa̱ le'e̱j , qui'yaj coj tanj yo' na̱nj ado̱nj .
Ne̱ yo'ó ta'a̱j 'núú trigó yo' ro' , cayuu rihaan yo'óó sa̱' , ne̱ naa̱ yo' ro' , cachij sa̱' a . Dan me se rihaan ta'a̱j yo'óó sa̱' yo' cientó ya̱ 'núú cavii , qui'yaj 'o̱ 'o̱ 'núú le'e̱j nii quinij rihaan yo'óó sa̱' yo' , ne̱ rihaan yo'ó ta'a̱j yo'óó sa̱' yo' va'nu̱j chiha̱a̱ ya̱ 'núú cavii , qui'yaj 'o̱ 'o̱ 'núú le'e̱j nii quinij rihaan yo'óó sa̱' yo' , ne̱ rihaan yo'ó ta'a̱j yo'óó sa̱' yo' ico̱ chi̱' ya̱ 'núú trigó cavii , qui'yaj 'o̱ 'o̱ 'núú le'e̱j nii quinij rihaan yo'óó sa̱' yo' na̱nj ado̱nj .
” Sese ta̱j yu'uj xréé soj , ne̱ cuno̱ soj nana̱ nihánj ei . ― Veé dan quisíj cuentó yo' cuentó nanó Jesucristó a .
Ga̱a ne̱ quinichrun' nij síí tucu'yón se‑na̱na̱ Jesucristó rihaan so' , ne̱ xná'anj nij so' man Jesucristó a : ― Me che'é nanó so̱' cuentó che'é nij rasu̱u̱n rihaan nij yuvii̱ ga̱ ― taj nij so' , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Xa̱' soj , tza̱j ne̱ tihaa̱n Diose̱ nana̱ rihaan soj da̱j qui'ya̱j Diose̱ asa̱' guun chij Diose̱ rihaan chumii̱ nihánj ado̱nj . Dan me se nana̱ ne ne'en cunuda̱nj yuvii̱ me nana̱ tihaa̱n Diose̱ rihaan soj ado̱nj . Ne̱ ne ra̱cuíj Diose̱ man yo'ó ta'a̱j nij yuvii̱ quene'e̱n nij yuvii̱ da̱j qui'ya̱j Diose̱ asa̱' guun chij Diose̱ rihaan chumii̱ nihánj ma' .
'O̱ se síí a̱j nari' nana̱ ro' , doj a̱ nari̱' uún so' , ne̱ uxrá quene'e̱n ndo'o so' , qui'ya̱j Diose̱ na̱nj ado̱nj . Ne̱ síí na'vej rá nari̱' sa̱' nana̱ ro' , tana̱nj ca'ne̱e̱ Diose̱ do̱j nij nana̱ nari' so' man so' , ne̱ quina̱j u̱u̱n so' na̱nj ado̱nj .
Che'é dan nanoj cuentó che'é nij rasu̱u̱n rihaan nij yuvii̱ yo' , che'é se ni'ya̱j nij so' do̱' , nanó xre̱j nij so' do̱' , tza̱j ne̱ ne ne'en nij so' do̱' , ne acaj nij so' cuentá do̱' , ma' .
Ne̱ ase vaa nana̱ nihánj nana̱ nata' síí cu'na̱j Isaías che'é Diose̱ ga̱a naá ro' , veé da̱nj vaa nij yuvii̱ ne̱ veé da̱nj 'yaj nij yuvii̱ cuano̱ ei : “ Catu̱u̱ uxrá nana̱ xréé soj , tza̱j ne̱ se̱ xcaj soj cuentá ma' . Ne̱ ni̱'yaj uxrá soj , tza̱j ne̱ se̱ quene'en soj ma' .
'O̱ se caráán ma'a̱n nij yuvii̱ nihánj rihaan nij so' , che'é rej na'vej rá nij so' quene'e̱n ma'a̱n nij so' , ne̱ caráán nij so' xréé nij so' , che'é rej na'vej rá nij so' cuno̱ nij so' uún a . Ne̱ ne atúj nana̱ nimán nij so' , 'yaj nij so' , che'é yan na'vej rá nij so' xca̱j nij so' cuentá ne̱ ca̱nica̱j nimán nij so' a̱ ma' . 'O̱ se na'vej uxrá rá nij so' quinahu̱un sa̱' nimán nij so' qui̱'yáá 'u̱nj a̱ man ado̱nj ” . Yo' me se‑na̱na̱ Diose̱ nana̱ nata' síí cu'na̱j Isaías che'é ma'a̱n Diose̱ ga̱a naá a .
” Tza̱j ne̱ vaa che'é ga̱a̱ niha̱' rá soj che'é rihaan soj do̱' , che'é xréé soj do̱' ei . 'O̱ se a̱j quene'en soj se vaa qui'yáj , ne̱ a̱j cuno soj nana̱ ca'mij á .
Ya̱ ya̱ cata̱j xna'anj 'u̱nj rihaan soj se vaa ma̱n ndo'o síí ma̱n ga̱a naá síí nata' se‑na̱na̱ Diose̱ do̱' , síí sa̱' do̱' , guun rá quene'e̱n se vaa quene'en nij soj , tza̱j ne̱ ne quene'e̱n nij so' ma' . Ne̱ guun rá nij so' cuno̱ nij so' se vaa uno soj , tza̱j ne̱ ne cuno̱ nij so' man ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj uún Jesucristó : ― Che'é dan cuno̱ ma'a̱n soj , cata̱j xna'anj 'u̱nj rihaan soj me taj cuentó che'é 'núú trigó tix'nuu̱ síí cuchruj naa̱ yo' á .
Cunuda̱nj yuvii̱ uno nana̱ che'é da̱j qui'ya̱j Diose̱ asa̱' guun chij Diose̱ rihaan chumii̱ ro' , sese ne acaj sa̱' nij so' cuentá , ne̱ 'na' síí chre̱e , ne̱ a'néj síí chre̱e nana̱ yo' nimán yuvii̱ yo' a . Dan me se ase vaa 'núú trigó cayuu rá chrej chéé yuvii̱ vaa yuvii̱ yo' a .
Ne̱ 'núú trigó cayuu rihaan yo'óó ta̱j rihaan yuvej ro' , ase vaa síí uno se‑na̱na̱ Diose̱ vaa yo' , ne̱ cuaj uun niha̱' rá so' canoco̱' so' nana̱ yo' ,
tza̱j ne̱ ataa xca̱j sa̱' so' cuentá , ne̱ ga̱a uun che'e̱ yuvii̱ 'yaj yuvii̱ sayuun man so' che'é nana̱ noco̱' so' , ne̱ cuaj nu̱' uun na'a̱j so' , ne̱ tanáj so' nana̱ yo' cuaj na̱nj ado̱nj .
Ne̱ 'núú trigó cayuu sca'núj coj tanj ro' , ase vaa síí uno se‑na̱na̱ Diose̱ vaa yo' , tza̱j ne̱ nanó ndo'o rá so' che'é rasu̱u̱n ma̱n rihaan chumii̱ nihánj , ne̱ me ndo'o rá so' qui'ya̱j canaán so' sa'anj , ne̱ che'é dan tiha' yu'unj so' man ma'a̱n so' che'é sa'anj a . Che'é dan me taj se 'yá' canoco̱' sa̱' so' nana̱ nari' so' , ne̱ ne nuu sa̱' nimán so' rihaan Diose̱ ma' .
Ne̱ 'núú trigó cayuu rihaan yo'óó sa̱' ro' , ase vaa síí uno se‑na̱na̱ Diose̱ vaa yo' , ne̱ xcaj sa̱' so' cuentá , ne̱ nuu sa̱' nimán so' rihaan Diose̱ a . Ne̱ sa̱' uxrá 'yaj ta'a̱j nij so' , ne̱ sa̱' do̱j 'yaj yo'ó ta'a̱j nij so' , ne̱ sa̱' do̱j tzin' 'yaj yo'ó ta'a̱j nij so' na̱nj ado̱nj . ― Veé da̱nj quisíj nana̱ ca'mii Jesucristó che'é cuentó yo' a .
Ne̱ nanó so' yo'ó cuentó nii rihaan nij so' , cataj so' : ― Ase vaa qui'yaj 'o̱ síí tix'nuu̱ 'núú trigó sa̱' to'óó so' ro' , da̱nj ga̱a̱ qui'ya̱j Diose̱ asa̱' guun chij Diose̱ rihaan chumii̱ nihánj ado̱nj .
Dan me se quisíj tix'nuu̱ so' 'núú trigó yo' , ne̱ rej nii̱ orá otoj yuvii̱ catúj 'o̱ síí ta̱j ri'yunj man so' to'óó so' , ne̱ tix'nuu̱ síí chi'i̱i̱ yo' caân coj chi'i̱i̱ rihaan yo'óó na̱j 'núú trigó yo' , ne̱ veé dan me se ca'anj uún so' ,
ne̱ dan me se xra' 'núú trigó xra' coj xra' , ga̱a ne̱ quichihón caa raa̱ 'núú trigó do̱' , raa̱ coj do̱' , ne̱ xcaj nij se‑mo̱zó síí to'o̱j yo' cuentá se vaa nuveé 'nu̱j trigó me nu̱' naa̱ a . Ma̱a̱n se ma̱n uxrá coj rque naa̱ yo' na̱nj ado̱nj .
Che'é dan cuchi' nij se‑mo̱zó síí to'o̱j yo' rihaan síí to'o̱j , ne̱ cataj xna'anj nij so' rihaan so' , cataj nij so' : “ Ya̱ ina̱nj 'núú trigó sa̱' tix'nuú so̱' na' . Me rej cavii coj chi'i̱i̱ nihánj ga̱ , señor ” , taj nij mozó rihaan síí to'o̱j yo' a .
Ga̱a ne̱ cataj so' rihaan nij se‑mo̱zó so' a : “ Síí ta̱j ri'yunj manj me síí tix'nuu̱ caân coj chi'i̱i̱ rihaan to'ój ei ” , taj so' rihaan nij se‑mo̱zó so' a . “ Ne̱ me rá so̱' quiriha̱a̱ núj coj ne̱ naqui'ya̱j chre̱' núj coj na' ” , taj nij mozó rihaan ru'vee yo' a .
“ Taj che'é qui'ya̱j soj da̱nj ma' . Sese quiriha̱a̱ soj man coj yo' , ga̱a ne̱ quiriha̱a̱ uún soj man ta'a̱j 'núú trigó yo' ga̱a̱ na̱nj ado̱nj .
Ma̱a̱n se ca'ne̱' rá soj cachi̱j rcua'a̱a̱n coj yo' ga̱ 'núú trigó yo' , ga̱a ne̱ yavii quiri̱i̱ ní' naa̱ trigó , ga̱a ne̱ cata̱j xna'anj 'u̱nj rihaan nij síí quiri̱i̱ naa̱ se vaa asino naqui'ya̱j chre̱' nij so' coj yo' , ga̱a ne̱ nu̱míj nij so' coj yo' , ga̱a ne̱ caca̱a̱ coj yo' ado̱nj . Ga̱a ne̱ naqui'ya̱j chre̱' nij so' 'núú trigó sa̱' , ga̱a ne̱ cara̱a sa̱' nij so' man yo' rá cuchruu̱ ado̱nj ” , cataj síí to'o̱j rihaan se‑mo̱zó so' a ― cataj Jesucristó rihaan nij yuvii̱ a .
Ne̱ nihánj me yo'ó cuentó nanó Jesucristó rihaan nij yuvii̱ a : ― Ase vaa achij caân cuêj mostazá xlá ro' , da̱nj ga̱a̱ gu̱un chij Diose̱ rihaan chumii̱ nihánj ado̱nj . Dan me se nica̱j yo'o̱ so' man caân cuêj mostazá xlá , ne̱ axríj so' caân yo' rihaan to'óó so' a .
Dan me se le'e̱j doj vaa caân cuêj mostazá xlá rihaan cunuda̱nj nij caân , tza̱j ne̱ asa̱' cachij yo' , ne̱ xi̱j doj vaa yo' rihaan nu̱' coj ma̱n tacaan , ne̱ ase vaa chruun vaa yo' a . Dan me se ayuu nij xtâj va̱j rej xta̱' raa̱ cuêj yo' , ne̱ 'yaj nij xo' se‑sca̱' nij xo' raa̱ cuêj yo' ado̱nj . ― Da̱nj ca'mii Jesucristó rihaan nij so' a .
Ne̱ nihánj me yo'ó cuentó nanó Jesucristó rihaan nij yuvii̱ a : ― Dan me se naqui'ya̱j ní' 'o̱ chana̱ caxríj yo'óó levadura rque cunj hariná ga̱a 'yaj no' rachrúún a . Dan me se ase vaa 'o̱ chana̱ , ne̱ cuxra' ta'a̱j no' 'o̱ va'nu̱j ya̱ aga' yo'óó hariná , ne̱ caxríj ndo'o no' yo'óó levadura , ne̱ caxríj yuve̱ no' man yo' nda̱a navij naraa ndo'o nana̱ rque yo' a . Ase vaa uun chij yo'óó levadura rihaan cunj hariná ro' , da̱nj ga̱a̱ gu̱un chij Diose̱ rihaan chumii̱ nihánj ado̱nj . ― Da̱nj ca'mii Jesucristó rihaan nij so' a .
Ina̱nj cuentó che'é nij rasu̱u̱n nanó Jesucristó rihaan nij yuvii̱ , ga̱a ne̱ a'vee nata' so' rihaan nij yuvii̱ a .
Da̱nj qui'yaj so' , che'é yan me rá so' qui'ya̱j so' nu̱' se vaa cataj 'o̱ síí nata' se‑na̱na̱ Diose̱ ga̱a naá , cataj so' : “ Ina̱nj cuentó che'é nij rasu̱u̱n nano̱ 'u̱nj rihaan yuvii̱ , ne̱ dan me se cata̱j xna'anj 'u̱nj rihaan nij so' che'é se vaa qui'yaj Diose̱ asi̱j qui'yaj Diose̱ man nu̱' chumii̱ nihánj ado̱nj ” . Da̱nj ca'mii síí nata' se‑na̱na̱ Diose̱ ga̱a naá a .
Ga̱a ne̱ na'néé Jesucristó chrej man nij yuvii̱ , ne̱ catúj so' rá ve' , ga̱a ne̱ cuchi' nij síí tucu'yón se‑na̱na̱ so' rihaan so' a . Ne̱ xná'anj nij so' man so' , cataj nij so' : ― Cata̱j xna'anj so̱' rihaan núj me taj cuentó che'é coj cachij sca'núj 'núú trigó yo' á ― taj nij so' rihaan Jesucristó a .
Ga̱a ne̱ cataj xna'anj Jesucristó rihaan nij so' , cataj so' : ― Síí tix'nuu̱ 'núú trigó sa̱' rihaan yo'óó ro' , ase vaa 'u̱nj si̱j ca'néé Diose̱ ni̱caj yu'unj man yuvii̱ vaa so' ,
ne̱ ase vaa chumii̱ nihánj vaa yo'óó yo' , ne̱ 'núú trigó sa̱' ro' , ase vaa nij síí ca̱yáán ga̱ Diose̱ asa̱' guun chij Diose̱ rihaan chumii̱ vaa yo' , ne̱ ase vaa coj chi'i̱i̱ yo' ro' , vaa nij síí noco̱' man síí chre̱e ,
ne̱ ase vaa síí tix'nuu̱ caân coj chi'i̱i̱ rihaan yo'óó yo' ro' , vaa ma'a̱n síí chre̱e yo' , ne̱ ase vaa güii ca'ne̱' Diose̱ cacun' che'é yuvii̱ ma̱n rihaan chumii̱ nihánj ro' , da̱nj vaa güii quiri̱i̱ nii naa̱ yo' , ne̱ ase vaa nij se‑mo̱zó Diose̱ vaa nij síí quiri̱i̱ naa̱ yo' á .
Dan me se ase vaa naqui'ya̱j chre̱' nii man coj yo' ne̱ caca̱a̱ yo' rihaan ya'an ro' , da̱nj ga̱a̱ quira̱n' nij síí noco̱' man síí chre̱e güii ca'ne̱' Diose̱ cacun' che'é yuvii̱ ma̱n rihaan chumii̱ nihánj ado̱nj .
Dan me se síí ca'néé Diose̱ ni̱caj yu'unj man yuvii̱ mej , ne̱ güii dan ca'ne̱j 'u̱nj man nij se‑mo̱zó 'u̱nj , ne̱ nari̱i̱ nij so' man nij síí chi'i̱i̱ 'ni̱j sca'núj nij yuvii̱ guun chij 'u̱nj rihaan a . Dan me se nu̱' síí tumé cacun' do̱' , nu̱' síí na'vej rá cuno̱ rihaan Diose̱ do̱' , quiri̱i̱ nij se‑mo̱zó 'u̱nj man nij so' rihaan chumii̱ nihánj ,
ne̱ ca'ne̱j nij so' man nij síí chi'i̱i̱ rque chrúún acaa ndo'o na̱nj ado̱nj . Ne̱ yuvii̱ cuma̱n rej yo' me se ta've̱e ndo'o nij so' , ne̱ nda̱a cha̱ ru̱j ma'a̱n nij so' cúú yan' nij so' na̱nj ado̱nj .
Ga̱a ne̱ cuchugu̱u̱n nij síí sa̱' yo' ado̱nj . Dan me se ase vaa chuguu̱n güii ro' , da̱nj ga̱a̱ cuchugu̱u̱n nij so' , ne̱ gu̱un chij Rej nij so' síí nicu̱n' xta̱' rihaan nij so' ei . ” Dan me se sese ta̱j yu'uj xréé soj , ne̱ cuno̱ soj nana̱ nihánj ei .
” Ase vaa 'o̱ chrúún sa'anj 'ni̱j yuve̱ rque yo'óó vaa rej rihaan soj se vaa ca̱yáán soj ga̱ Diose̱ asa̱' guun chij Diose̱ rihaan chumii̱ nihánj ado̱nj . Dan me se nari' 'o̱ snó'o man chrúún sa'anj yo' , ga̱a ne̱ naráán uún so' yo'óó xráá yo' , ne̱ guun niha̱' uxrá rá so' che'é chrúún sa'anj nari' so' , ne̱ ca'anj so' cutu'véj so' nu̱' si'yaj so' , ne̱ nica̱j so' sa'anj , ca'anj so' , quiránj so' nu̱' yo'óó 'ni̱j chrúún sa'anj yo' na̱nj ado̱nj .
” Ne̱ ase vaa síí ne̱ tiendá ne̱ nano' chruj perlá tu've̱e̱ ndo'o quira̱a̱n ro' , da̱nj vaa síí ca̱yáán ga̱ Diose̱ asa̱' guun chij Diose̱ rihaan chumii̱ nihánj ado̱nj .
Dan me se nari' síí ne̱ tiendá yo' 'o̱ chruj perlá sa̱' uxrá doj rihaan yo'ó perlá , ga̱a ne̱ ca'anj so' cutu'véj so' cunuda̱nj si'yaj so' , ne̱ nica̱j so' sa'anj , quiránj so' man chruj perlá sa̱' doj yo' na̱nj ado̱nj .
” Ne̱ ase vaa quiran' xcuaj catúj rque nanj tiguíj nii rá na ro' , da̱nj ga̱a̱ quira̱n' yuvii̱ asa̱' guun chij Diose̱ rihaan chumii̱ nihánj ei . Dan me se tiguíj yuvii̱ man nanj yo' rque na , ne̱ dan me se me ma'a̱n xcuaj catúj rque nanj yo' a .
Nda̱a síj ga̱a caraa nanj yo' , ga̱a ne̱ cuxuun nij yuvii̱ man nanj yo' nda̱a tu'va na yo' , ga̱a ne̱ ca'anj ca̱yáán nij so' rihaan yo'óó , ga̱a ne̱ narii nij so' man xcuaj sa̱' , ne̱ narii nij so' man xcuaj nij uún a . Ga̱a ne̱ xcuaj sa̱' yo' me se caraa nij so' man xcuaj sa̱' yo' rá scaa a . Tza̱j ne̱ xcuaj nij me se quiri'íj u̱u̱n nij so' man yo' na̱nj ei .
Ne̱ ase vaa quiran' nij xcuaj yo' ro' , da̱nj quira̱n' yuvii̱ asa̱' ca'ne' Diose̱ cacun' che'é yuvii̱ , ne̱ cavi̱i̱ nij se‑mo̱zó Diose̱ ne̱ cuxra̱' ta'a̱j nij so' man nij síí chi'i̱i̱ ga̱ nij síí vaa sa̱' ,
ne̱ quiri'i̱j nij so' man nij síí chi'i̱i̱ yo' rque chrúún ya'a̱an ndo'o , ga̱a ne̱ dan me se ta've̱e uxrá nij so' , ne̱ nda̱a cha̱ ru̱j ma'a̱n nij so' cúú yan' nij so' na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ne̱ xná'anj Jesucristó man nij síí tucu'yón se‑na̱na̱ so' , cataj so' : ― Cuno soj nu̱' cuentó nanó 'u̱nj cuano̱ na' ― taj Jesucristó , xná'anj so' man nij síí tucu'yón se‑na̱na̱ so' a . ― Cuno núj nu̱' cuentó yo' á ― taj nij so' a .
Ne̱ cataj Jesucristó rihaan nij so' a : ― Che'é dan cata̱j xna'anj 'u̱nj rihaan soj se vaa nij síí naqui'yaj cu̱u se‑tucua̱nj Moisés me se sese nari̱' uún nij so' nana̱ che'é güii gu̱un chij Diose̱ rihaan chumii̱ nihánj , ne̱ síí ne'en nu̱' nana̱ me nij so' , ne̱ síí cu̱u raa̱ gu̱un nij so' , qui'ya̱j nu̱' nana̱ nari' nij so' ado̱nj . Dan me se ase vaa síí ru'vee ne̱ ma̱n rasu̱u̱n nga̱ do̱' , rasu̱u̱n naca̱ do̱' , rihaan ro' , da̱nj ga̱a̱ nij so' , ne̱ cavi̱i̱ sa̱' uxrá nij so' na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Dan me se quisíj nanó Jesucristó nu̱' cuentó nihánj rihaan yuvii̱ , ne̱ curiha̱nj so' rej yo' , ne̱ ca'anj so' a .
Ga̱a ne̱ nucui' so' rej chiháán so' , ne̱ ca'anj so' ve' tucu'yón nij síí ma̱n chiháán so' se‑tucua̱nj Moisés , ne̱ tucu'yón so' man nij síí ma̱n rá ve' yo' a . Dan me se caráya'a̱nj nij so' , ne̱ cataj nij so' : ― Me rej nari' síí nihánj nana̱ cu̱u avii raa̱ síí nihánj ga̱ . Me rej nari' so' suun sa̱' 'yaj suun so' ga̱ .
Nuveé ta'ni̱j síí acój chruun síí ne̱ chiháán ní' me so' na' . Ne̱ nii so' me chana̱ cu'na̱j Mariá á . Ne̱ tinúú so' me síí cu'na̱j Jacobo do̱' , síí cu'na̱j José do̱' , síí cu'na̱j Simón do̱' , síí cu'na̱j Judas do̱' á .
Ne̱ nij ra'vij so' me chana̱ ne̱ chiháán ní' á . Tza̱j ne̱ ne ne'enj me rej me nari' so' suun nihánj qui'yaj suun so' ma' ― taj nij síí ma̱n chiháán Jesucristó rihaan tuvi' nij so' a .
Ne̱ guun naco̱o̱ rá nij so' ni'ya̱j nij so' man Jesucristó a . Ne̱ cataj Jesucristó rihaan nij so' a : ― Me rej ma'a̱n va̱j 'o̱ síí nata' se‑na̱na̱ Diose̱ , ne̱ aráj cochro̱j nij yuvii̱ rihaan so' , tza̱j ne̱ nij yuvii̱ ma̱n chiháán so' do̱' , nij tuvi' so' síí ya̱nj tucuá so' do̱' , na'vej rá cara̱a̱ cochro̱j rihaan so' ma' ― taj Jesucristó rihaan nij síí ma̱n chiháán so' chuman' cu'na̱j Nazaret yo' a .
Ne̱ do̱j vaa suun sa̱' qui'yaj suun Jesucristó chiháán so' , che'é se ne cuchuma̱n rá nij síí ma̱n chiháán so' ni̱'yaj nij so' man so' a .
Dan me se cachén do̱j güii , ga̱a ne̱ cuchi' nana̱ rihaan síí nica̱j suun cu'na̱j Herodes che'é nu̱' se vaa qui'yaj Jesucristó a .
Ga̱a ne̱ cataj so' rihaan nij se‑mo̱zó so' a : ― Síí cu'na̱j Jesucristó ro' , ya̱ síí cu'na̱j Juan síí cuta' ne man yuvii̱ me so' á . Dan me se cunuu i'na̱' ya̱ uún síí cu'na̱j Juan , raj á . Ése̱ síí cu'na̱j Juan me síí guun nucua̱j qui'yaj nij suun sa̱' noco̱o yo' na̱nj ado̱nj ― taj Herodes rihaan nij se‑mo̱zó so' a .
Da̱nj ca'mii síí cu'na̱j Herodes , che'é se ga̱a rque̱ doj , ne̱ so' me síí qui'yaj quita'aa nij tanuu man síí cu'na̱j Juan , ne̱ numíj nij tanuu man síí cu'na̱j Juan , ne̱ caxríj síí cu'na̱j Herodes taga' man síí cu'na̱j Juan ga̱a rque̱ doj a . Da̱nj qui'yaj so' che'é chana̱ cu'na̱j Herodías nica̱ tinúú Herodes síí cu'na̱j Felipé a .
Dan me se xcaj síí cu'na̱j Herodes man no' , ne̱ cataj xna'anj síí cu'na̱j Juan rihaan so' se vaa ne nó xcúún so' xca̱j so' man choco̱' so' ma' .
Che'é se cataj síí cu'na̱j Juan rihaan so' , ga̱a ne̱ guun ndo'o rá síí cu'na̱j Herodes cavi̱' síí cu'na̱j Juan yo' a . Tza̱j ne̱ cuchu'vi' so' se vaa ca'ma̱an rá nij yuvii̱ a . 'O̱ se síí nata' se‑na̱na̱ Diose̱ me síí cu'na̱j Juan , rá nij yuvii̱ a .
Dan me se quisíj güii canuû se‑cha'a̱nj ma'a̱n síí cu'na̱j Herodes , ga̱a ne̱ quira'ánj ndo'o ta'níí chana̱ cu'na̱j Herodías ni'ya̱j cunuda̱nj nij síí ca'na' a . Ne̱ guun niha̱' rá síí cu'na̱j Herodes quene'en so' man chana̱ ya̱a̱n quira'ánj ,
ga̱a ne̱ che'é dan cata' tu'va so' se vaa ya̱ uxrá rque̱ so' rihaan no' me ma'a̱n rasu̱u̱n cachi̱nj no' rihaan so' a .
Dan me se cataj xna'anj chana̱ cu'na̱j Herodías rihaan ta'níí no' da̱j ca'mi̱i̱ no' rihaan síí cu'na̱j Herodes , ga̱a ne̱ canicun' chana̱ ya̱a̱n yo' rihaan síí cu'na̱j Herodes , qui'yaj nii no' chana̱ cu'na̱j Herodías a . Ne̱ cataj chana̱ ya̱a̱n yo' : ― Ca'ne̱j so̱' cúú yave̱ síí cu'na̱j Juan rque aga' rco'o̱o , ne̱ rque̱ so̱' manj nihánj á ― taj chana̱ ya̱a̱n yo' rihaan síí cu'na̱j Herodes , qui'yaj nii no' chana̱ cu'na̱j Herodías a .
Ga̱a ne̱ quinanó ndo'o rá síí cu'na̱j Herodes yo' ga̱a cuno so' nana̱ yo' a . Quinanó rá so' se vaa cuno cunuda̱nj nij síí ca'na' nana̱ ca'mii so' se vaa rque̱ so' me ma'a̱n rasu̱u̱n rihaan chana̱ ya̱a̱n yo' a . Tza̱j ne̱ cataj xna'anj so' se vaa ni̱caj ya̱ chana̱ ya̱a̱n se vaa cachíín no' rihaan so' na̱nj á .
Ne̱ ca'ne' so' suun rihaan tanuu ca'a̱nj tanuu taga' ca'ne̱' tanuu cúú yave̱ síí cu'na̱j Juan yo' a . Ne̱ da̱nj qui'yaj nij tanuu a .
Ne̱ ca'néé nij tanuu cúú yave̱ Juan rque aga' rco'o̱o , ne̱ ca'anj nica̱j nij tanuu cúú yave̱ Juan rihaan chana̱ ya̱a̱n yo' , ne̱ caxríj nij so' man yo' ston chana̱ ya̱a̱n yo' a . Ne̱ ca'anj nica̱j chana̱ ya̱a̱n yo' man cúú yave̱ Juan rihaan nii no' a .
Ga̱a ne̱ cuchi' nij síí tucu'yón se‑na̱na̱ Juan taga' , ne̱ ca'anj naca̱j nij so' cúú man síí cu'na̱j Juan , ne̱ cachin' nij so' man so' rque yo'óó a . Ga̱a ne̱ ca'anj nij so' , cataj xna'anj nij so' rihaan Jesucristó se vaa cavi' síí cu'na̱j Juan yo' a .
Dan me se cuno Jesucristó da̱j cataj síí cu'na̱j Herodes che'é so' , ne̱ che'é dan curiha̱nj Jesucristó rej yo' , ne̱ dan me se cavii so' rque rihoo chéé rihaan na , ne̱ ca'anj so' rej quij rej taj va̱j yuvii̱ mán a . Ne̱ cuno nij yuvii̱ nana̱ se vaa ca'anj so' rej quij yo' a . Che'é dan curiha̱nj nij yuvii̱ chiháán nij yuvii̱ , ne̱ cachéé taco̱j nij yuvii̱ tu'va na lacuaná , ne̱ ca'anj nij yuvii̱ rej ca'anj Jesucristó a .
Ne̱ nanij Jesucristó rá rihoo , ne̱ quene'en so' se vaa a̱j mán uxrá yuvii̱ , ne̱ cunuu 'e̱e̱ rá so' man nij yuvii̱ , ne̱ nahuun sa̱' taran' nij síí ran' ca'na' , qui'yaj so' na̱nj ado̱nj .
Dan me se cachén ndo'o orá , ne̱ nanij güii , ne̱ cuchi' nij síí tucu'yón se‑na̱na̱ Jesucristó rihaan so' , ne̱ cataj nij so' : ― Rco' quij u̱u̱n me nihánj , ne̱ taj se chá cha̱ nij yuvii̱ nihánj , ne̱ cachén ndo'o orá na̱nj á . Qui̱'yáá so̱' se ndo'o , ne̱ na'ne̱j so̱' chrej man nij yuvii̱ , ca'a̱nj nij yuvii̱ chuman' quira̱a̱n nij yuvii̱ se cha̱ nij yuvii̱ á ― taj nij so' rihaan Jesucristó a .
― Taj che'é ca'a̱nj nij yuvii̱ ma' . Ma̱a̱n se go̱' ma'a̱n soj se chá cha̱ nij yuvii̱ á ― taj Jesucristó rihaan nij so' a .
― Tza̱j ne̱ taj se chá rihaan núj nihánj ma' . Ma̱a̱n o̱rún' 'u̱n' rachrúún do̱' , vi̱j gue̱e̱ xcuaj do̱' , vaa rihaan núj na̱nj á ― taj nij so' rihaan Jesucristó a .
― Rque̱ soj man yo' rihanj nihánj á ― taj Jesucristó rihaan nij so' a .
Ga̱a ne̱ ca'ne' Jesucristó suun rihaan nij yuvii̱ ca'a̱nj ca̱yáán nij yuvii̱ rihaan coj chri̱n' , ga̱a ne̱ coro̱' so' 'u̱n' nij rachrúún ne̱ vi̱j ro̱j xcuaj , ne̱ ni'ya̱j so' rej xta̱' , ne̱ nago' so' graciá rihaan Diose̱ , ga̱a ne̱ cuxra' ta'a̱j so' man rachrúún yo' , ne̱ caxríj so' ston nij síí tucu'yón se‑na̱na̱ so' , ne̱ caxríj nij so' ston nij yuvii̱ a .
Ga̱a ne̱ chá taran' nij yuvii̱ , ne̱ caraa rque cunuda̱nj nij so' , ne̱ nda̱a quináj ndo'o se chá , qui'yaj nij yuvii̱ a . Ga̱a ne̱ naqui'yaj chre̱' nii man se quináj tu'va nij yuvii̱ , ne̱ caraa yo'ó chuvi̱j ya̱ scaa a .
Ne̱ nij snó'o rqué Jesucristó chraa me se 'u̱n' míj snó'o me nij so' , ne̱ ne qui'ya̱j contá nii man chana̱ man xnii man chá se chá yo' ma' .
Ga̱a ne̱ ra'ya̱nj ca'ne' Jesucristó suun rihaan nij síí tucu'yón se‑na̱na̱ so' se vaa cavi̱i̱ nij so' rihoo chéé rihaan na ca'a̱nj nij so' rej xco̱ na lacuaná yo' , quita̱j ya̱a̱n nij so' rihaan Jesucristó , ne̱ dan me se ma'a̱n Jesucristó na'ne̱j chrej man nij yuvii̱ , taj Jesucristó rihaan nij síí tucu'yón se‑na̱na̱ so' a .
Dan me se ca'anj nij so' , ne̱ cataj Jesucristó rihaan nij yuvii̱ se vaa ca've̱e ca'a̱nj nij yuvii̱ a . Ga̱a ne̱ cavii o̱rún' so' raa̱ quij , ne̱ cachíín ni'ya̱j so' rihaan Diose̱ a . Ne̱ da̱j doj cata̱' güii raa̱ quij , ne̱ so' me se quináj so' raa̱ quij yo' a .
Dan me se ga̱n' uxrá va̱j rihoo nu̱u̱ nij síí tucu'yón se‑na̱na̱ Jesucristó rihaan na , ne̱ güéj ndo'o rihoo yo' rihaan na , qui'yaj nana̱ , che'é se go' nana̱ rej riha̱a̱n rihoo yo' a .
Dan me se yan' si'nu̱' ca'anj Jesucristó rej va̱j nij so' , chéé taco̱j u̱u̱n so' rihaan na yo' , va̱j so' na̱nj ado̱nj .
Ne̱ quene'en nij síí tucu'yón se‑na̱na̱ so' man so' se vaa chéé u̱u̱n so' rihaan na , ne̱ cuchu'vi' ndo'o nimán nij so' a . ― Ta'naj me yo' ei ― taj nij so' rihaan tuvi' nij so' , ne̱ caguáj nij so' , che'é se cuchu'vi' nij so' a .
Veé dan , ne̱ nu̱' cataj Jesucristó rihaan nij so' a : ― Naqui'ya̱j nucua̱j soj nimán soj ei . 'U̱nj 'na' ei . Se̱ cuchu'vi' soj ma' ― taj so' rihaan nij so' a .
Ga̱a ne̱ cataj Pedró rihaan so' a : ― Sese ya̱ ya̱ veé so̱' 'na' , ne̱ qui̱'yáá so̱' se ndo'o , ne̱ ca've̱e cache̱e̱ 'u̱nj rihaan na qui̱'yáá so̱' , Señor ― taj Pedró rihaan Jesucristó a .
― Ca've̱e ca'na̱' so̱' á ― taj Jesucristó rihaan Pedró a . Ne̱ nanij Pedró rá rihoo , ne̱ cachéé so' rihaan na , ne̱ ca'anj so' rihaan Jesucristó a .
Tza̱j ne̱ ni'ya̱j so' na se vaa cavii ndo'o nana̱ yo' , ne̱ cuchu'vi' so' , ne̱ guun che'e̱ so' ca'anj ni̱j so' rque na yo' a . Che'é dan caguáj so' rihaan Jesucristó , cataj so' : ― Ti̱nanii so̱' manj rihaan na , Señor ― taj so' a .
Veé dan , ne̱ nu̱' quita'aa Jesucristó ra'a Pedró , ne̱ quirii Jesucristó man so' rque na , ne̱ cataj Jesucristó : ― Do̱j amán rá so̱' ni'ya̱j so̱' manj á . Me che'é guun vi̱j nimán so̱' ga̱ ― taj Jesucristó rihaan so' a .
Ga̱a ne̱ catúj ro̱j so' rque rihoo chéé rihaan na , ga̱a ne̱ canicun' nana̱ yo' a .
Ga̱a ne̱ canicun' ru̱j nij síí ma̱n rque rihoo rihaan Jesucristó , ne̱ cataj nij so' : ― Ya̱ ta'ni̱j Diose̱ mé so̱' á ― taj nij so' a .
Ga̱a ne̱ cuchi' nij so' tu'va na lacuaná , ne̱ ca'anj nij so' rej cu'na̱j Genesaret a .
Ne̱ nuu ya̱a̱n nij síí ma̱n rej yo' man Jesucristó , ne̱ ca'néé nij so' nana̱ rihaan cunuda̱nj nij síí ya̱nj nu̱' anica̱j se vaa ca'na' Jesucristó a . Ne̱ nica̱j nii man cunuda̱nj nij síí ran' ya̱nj rej yo' ca'na' nii rihaan Jesucristó a .
Ne̱ cachíín ni'ya̱j uxrá nij yuvii̱ rihaan Jesucristó se vaa ca've̱j Jesucristó cano̱ ra'a nij so' do̱j tu'va saga̱n' so' a . Ne̱ nu̱' nij síí canó ra'a do̱j tu'va saga̱n' so' ro' , nahuun sa̱' cunuda̱nj nij so' cuaj na̱nj ado̱nj .
Ga̱a ne̱ quinichrun' síí fariseo do̱' , quinichrun' síí naqui'yaj cu̱u se‑tucua̱nj Moisés do̱' , rihaan Jesucristó , ne̱ síí cavii chuman' Jerusalén me nij so' a . Ne̱ xná'anj nij so' man Jesucristó , cataj nij so' :
― Nij síí tucu'yón se‑na̱na̱ so̱' ro' , me che'é ne uno nij so' nana̱ cataj xna'anj nij síí ma̱n ga̱a naá ga̱ . 'O̱ se ne na'ya' nij so' ga̱a chá nij so' chraa ma' ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― Da̱nj na̱nj ma'a̱n soj , ne̱ me che'é ne uno ma'a̱n soj se‑na̱na̱ Diose̱ 'yaj ma'a̱n tucuáán noco̱' soj ga̱ .
'O̱ se ca'ne' Diose̱ suun se vaa : “ Cara̱a̱ co̱chróó so̱' rihaan réé so̱' do̱' , rihaan nií so̱' do̱' á ” . Ne̱ : “ Síí a'mii chre̱e rihaan rej do̱' , rihaan nii do̱' , me se va̱j so' ne̱ nu̱' che'e̱ cavi̱' so' á ” . Da̱nj vaa nana̱ cataj xna'anj Diose̱ rihaan ní' á .
Tza̱j ne̱ taj soj se vaa sese cata̱j yo'o̱ so' rihaan rej so' do̱' , rihaan nii so' do̱' , se vaa a̱j rqué so' nu̱' si'yaj so' rihaan Diose̱ ne̱ che'é dan se̱ ca'vee ra̱cuíj so' man rej so' do̱' , man nii so' do̱' ,
ne̱ daj chiha̱a̱ míj ne nó xcúún so' ra̱cuíj so' man rej so' do̱' , man nii so' do̱' , taj soj a . Dan me se da̱nj ina̱nj a'mii soj ga̱a tucu'yón soj se‑na̱na̱ nij síí ma̱n ga̱a naá , ne̱ axríj yuve̱ soj man se‑na̱na̱ Diose̱ na̱nj ado̱nj .
” Dan me se síí tu'va rma'a̱n me soj na̱nj á . Dan me se ca'mii natáj síí cu'na̱j Isaías se‑na̱na̱ Diose̱ ga̱a naá , ne̱ cataj xna'anj so' da̱j si̱j me soj a . Cataj so' :
“ Yuvii̱ nihánj ro' , ase vaa nana̱ a'mii síí aráj cochro̱j rihanj vaa nana̱ a'mii nij so' , tza̱j ne̱ tu'va rma'a̱n nij so' na̱nj á . Nimán nij so' me se ino̱ vaa na̱nj ado̱nj . 'O̱ se ne noco' uxrá nimán nij so' manj ma' .
Na'víj rma'a̱n nij so' rihanj na̱nj á . 'O̱ se na̱nj se‑na̱na̱ yuvii̱ me nana̱ tucu'yón nij so' na̱nj ado̱nj ” . Dan me se‑na̱na̱ Diose̱ nana̱ a'mii che'é soj á ― taj Jesucristó rihaan nij síí fariseo do̱' , rihaan nij síí naqui'yaj cu̱u se‑tucua̱nj Moisés rihaan yuvii̱ do̱' a .
Ga̱a ne̱ canacúún Jesucristó man nij yuvii̱ ca'na̱' nij yuvii̱ rihaan so' a . Ga̱a ne̱ cataj so' rihaan nij yuvii̱ : ― Cuno̱ soj nana̱ nihánj , ne̱ xca̱j soj cuentá nedi̱' .
Nuveé se̱ atúj tu'va yuvii̱ me se 'yaj chi'i̱i̱ man yuvii̱ ma' . Se avii tu'va yuvii̱ ro' , 'yaj chi'i̱i̱ man yuvii̱ ado̱nj ― taj Jesucristó rihaan nij yuvii̱ a .
Ga̱a ne̱ cuchi' nij síí tucu'yón se‑na̱na̱ Jesucristó rihaan Jesucristó , ne̱ cataj nij so' : ― Ne'én so̱' se vaa ca'maan rá nij síí fariseo che'é nana̱ ca'mii so̱' rihaan nij so' na' ― taj nij so' , xná'anj nij so' man Jesucristó a .
Ga̱a ne̱ cataj Jesucristó : ― Xa̱' nij so' , tza̱j ne̱ ase vaa coj xra' ma'a̱n vaa nij so' do̱' , vaa nana̱ tucu'yón nij so' do̱' ado̱nj . Nuveé si̱j tucu'yón se‑na̱na̱ Diose̱ me nij so' ma' . Che'é dan , ase vaa tiri' nii man coj xra' ma'a̱n ro' , da̱nj ga̱a̱ tiri̱' Diose̱ man nij so' ga̱ nana̱ tucu'yón ma'a̱n nij so' na̱nj ado̱nj .
Ta̱náj nij soj man nij so' á . Me rá nij so' cata̱j xna'anj nij so' rihaan yuvii̱ da̱j qui'ya̱j yuvii̱ á . Tza̱j ne̱ ase vaa síí aráán rihaan vaa nij so' ado̱nj . Dan me se ne'en soj se vaa sese gu̱un rá síí tuchri̱i ra̱cuíj so' man yo'ó síí tuchri̱i nari̱' so' chrej ca'a̱nj so' , ne̱ quini̱j ro̱j síí tuchri̱i yo' rá yu'uj na̱nj ei ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj Pedró rihaan so' a : ― Cata̱j xna'anj so̱' rihaan núj me taj nana̱ ca'mii so̱' che'é se atúj tu'va yuvii̱ á ― taj Pedró a .
Ga̱a ne̱ cataj Jesucristó : ― Vaa soj vaa , ne̱ ataa xca̱j ma'a̱n soj do̱' cuentá a̱ na' .
Ne̱ ne'en soj se vaa nu̱' se atúj tu'va yuvii̱ ro' , achén yo' rque yuvii̱ , ne̱ uriha̱nj yo' ga̱a re'é yuvii̱ na̱nj á .
Tza̱j ne̱ se uriha̱nj tu'va yuvii̱ ro' , yo' me nana̱ avii nimán yuvii̱ , ne̱ nana̱ yo' me 'yaj chi'i̱i̱ ndo'o man yuvii̱ ado̱nj .
'O̱ se nihánj me se chi'i̱i̱ avii nimán yuvii̱ a : se chi'i̱i̱ do̱' , yan ticavi̱' man tuvi' do̱' , yan coto̱j ga̱ nica̱ tuvi' do̱' , che'é yan qui'ya̱j itu̱u̱ si'yaj tuvi' do̱' , che'é yan ca'mi̱i̱ ne̱ che'é tuvi' do̱' , che'é yan nachri̱' ni̱'yaj man tuvi' do̱' , me nu̱' se avii nimán yuvii̱ ,
ne̱ nu̱' yo' me se vaa 'yaj chi'i̱i̱ man yuvii̱ na̱nj ado̱nj . Tza̱j ne̱ che'é nu̱' se chá yuvii̱ me se ca've̱e se ne na'ya' yuvii̱ ga̱a chá yuvii̱ chraa , tza̱j ne̱ se̱ qui'yaj chi'i̱i̱ yo' man yuvii̱ ma' ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ curiha̱nj Jesucristó rej yo' , ne̱ ca'anj so' rej na̱j chuman' cu'na̱j Tiro do̱' , chuman' cu'na̱j Sidón do̱' a .
Ga̱a ne̱ curiha̱nj 'o̱ chana̱ cananea chana̱ ne̱ rej yo' a . Ne̱ caguáj ndo'o no' rihaan Jesucristó , cataj no' : ― Ne'enj se vaa tuvi' síí cu'na̱j David síí cane ga̱a naá mé so̱' , Señor . Che'é dan cunu̱u 'e̱e̱ rá so̱' manj á . 'O̱ se canó uxrá nana̱ chre̱e man ta'níj chala̱ cunii na̱nj á ― taj chana̱ yo' , caguáj no' rihaan Jesucristó a .
Tza̱j ne̱ a̱ 'ó nana̱ ne ca'mi̱i̱ Jesucristó rihaan no' a . Ga̱a ne̱ cuchi' nij síí tucu'yón se‑na̱na̱ Jesucristó rihaan so' , ne̱ cachíín ni'ya̱j nij so' rihaan so' , cataj nij so' : ― Qui̱'yáá so̱' se ndo'o , ne̱ cata̱j xna'anj so̱' rihaan chana̱ yo' se vaa ca'a̱nj chana̱ yo' na̱nj rugua̱nj . 'O̱ se noco̱' uxrá no' man ní' , ne̱ aguáj ndo'o no' na̱nj asanj ― taj nij so' a .
Ga̱a ne̱ cataj so' : ― Na̱nj chana̱ yaníj me no' , ne̱ ina̱nj rihaan nij yuvii̱ israelitá ca'néé Diose̱ manj na̱nj á . 'O̱ se ase vaa daán Diose̱ matzinj ro' , vaa nij síí israelitá rihaan Diose̱ , ne̱ a̱j ca'anj ni'ya̱ uxrá nij so' , ne̱ che'é yan nano̱' 'u̱nj man síí ca'anj ni'ya̱ 'naj na̱nj ado̱nj ― taj Jesucristó rihaan nij so' a .
Ga̱a ne̱ cuchi' chana̱ yo' rihaan Jesucristó , ne̱ canicun' ru̱j no' rihaan Jesucristó , ne̱ : ― Ra̱cuíj so̱' manj , Señor ― taj no' a .
Ga̱a ne̱ cataj so' : ― Dan me se ne'én so̱' se vaa se̱ ca'vee ca̱ta'aa ní' co'oo ma̱n rihaan nij xnii ne̱ go̱' ní' cha̱ nij chuvee ma' . Che'é dan ne nó xcúnj ra̱cuíj man soj si̱j yaníj a̱ man ado̱nj . Ma̱a̱n se ina̱nj ma'a̱n nij yuvii̱ israelitá me no̱ xcúún 'u̱nj ra̱cuíj 'u̱nj na̱nj ado̱nj ― taj Jesucristó rihaan chana̱ yo' a .
Ga̱a ne̱ cataj no' : ― Veé da̱nj vaa gue̱e̱ , Señor . Ne̱ nij chuvee ro' , chá nij xo' tachruu̱ ayuu tu'va se‑xqui̱' nij xo' na̱nj á . Ne̱ ase vaa chuvee chá tachruu̱ vaa 'u̱nj rihaan so̱' na̱nj ado̱nj . Che'é dan me ndo'o raj ra̱cuíj so̱' do̱j manj , raj na̱nj ado̱nj ― taj chana̱ yo' rihaan Jesucristó a .
Ga̱a ne̱ cataj Jesucristó : ― Cuchumán uxrá rá so̱' ni'ya̱j so̱' manj , nocoj . Che'é dan qui̱'yáj se vaa achíín so̱' rihanj na̱nj ei ― taj Jesucristó rihaan no' a . Ne̱ veé ma̱a̱n orá dan nahuun sa̱' ta'níí chana̱ yo' a .
Ga̱a ne̱ curiha̱nj Jesucristó rej yo' , ne̱ cachén so' na lacuaná cu'na̱j Galilea , ga̱a ne̱ cavii so' raa̱ 'o̱ quij , ne̱ ca'anj ca̱yáán so' rihaan yo'óó a .
Ne̱ cuchi' uxrá yuvii̱ rihaan so' , ne̱ ca'na' nij yuvii̱ nica̱j nij yuvii̱ man tuvi' nij yuvii̱ síí ran' rihaan so' a . Dan me se síí chéé rengo̱ do̱' , síí tuchri̱i do̱' , síí ya'mi̱i do̱' , síí anó chi'ii̱ do̱' , cuchi' rihaan Jesucristó , qui'yaj nij yuvii̱ , ne̱ cuchruj nij yuvii̱ man nij síí ran' yo' tacóó Jesucristó , ne̱ nahuun sa̱' nij so' , qui'yaj Jesucristó a .
Ne̱ caráya'a̱nj ndo'o nij yuvii̱ quene'en nij yuvii̱ se vaa ca'mii nij síí ya'mi̱i yo' do̱' , se vaa cachéé sa̱' nij síí rengo̱ do̱' , se vaa nachuguu̱n rihaan nij síí tuchri̱i do̱' a . Ne̱ sa̱' uxrá ca'mii nij yuvii̱ che'é Diose̱ se vaa ve'é ndo'o vaa Diose̱ síí noco̱' nij yuvii̱ israelitá man a .
Ga̱a ne̱ canacúún Jesucristó ca'na̱' nij síí tucu'yón se‑na̱na̱ so' rihaan so' , ne̱ cataj so' : ― Cunuu 'e̱e̱ raj man nij yuvii̱ nihánj na̱nj á . 'O̱ se quisíj va'nu̱j güii mán nij so' ga̱j , ne̱ taj yan va̱j se chá nij so' a̱ ma' . Ne̱ na'vej raj ca'ne̱j 'u̱nj man nij so' ca'a̱nj nij so' ma' . 'O̱ se va̱j nij so' chrej , ne̱ na'aan rque nij so' , ne̱ nina̱j nij so' rá chrej , rá 'u̱nj na̱nj ado̱nj ― taj Jesucristó a .
Ne̱ cataj nij síí tucu'yón se‑na̱na̱ so' rihaan so' a : ― 'O̱ se rco' quij u̱u̱n me nihánj , ne̱ me rej quiri̱' ní' rachrúún cha̱ cunuda̱nj nij yuvii̱ nihánj ga̱ ― taj nij so' a .
― Me daj rachrúún vaa rihaan soj ga̱ ― taj Jesucristó , xná'anj so' man nij síí tucu'yón se‑na̱na̱ so' a . ― Da̱j 'o̱ chi̱j rachrúún ne̱ da̱j do̱j xcuaj le'e̱j nii ne̱ , vaa rihaan núj na̱nj ado̱nj ― taj nij so' a .
Ga̱a ne̱ ca'ne' Jesucristó suun rihaan nij yuvii̱ se vaa ca̱yáán nij yuvii̱ rihaan yo'óó a .
Ga̱a ne̱ nica̱j so' chi̱j rachrúún yo' ne̱ do̱j xcuaj , ne̱ nago' so' graciá rihaan Diose̱ , ga̱a ne̱ cuxra' ta'a̱j so' man rachrúún yo' do̱' , man nee̱ xcuaj yo' do̱' , ne̱ caxríj so' ston nij síí tucu'yón se‑na̱na̱ so' , ne̱ rqué nij so' rihaan nij yuvii̱ a .
Ga̱a ne̱ chá cunuda̱nj nij yuvii̱ , ne̱ nda̱a caraa rque nij so' a . Ga̱a ne̱ naqui'yaj chre̱' nii se vaa quináj tu'va nij yuvii̱ yo' , ne̱ quisíj 'o̱ cunu̱' chi̱j ya̱ scaa caraa qui'yaj se quináj tu'va nij yuvii̱ yo' a .
Dan me se cunuda̱nj nij so' chá , ne̱ quisíj nda̱a ca'a̱nj míj nij snó'o chá , ne̱ ino̱ me se chá nij chana̱ do̱' , nij xnii do̱' , na̱nj ado̱nj .
Ga̱a ne̱ na'néé Jesucristó chrej man nij yuvii̱ , ne̱ cavii so' rá rihoo chéé rihaan na , ne̱ ca'anj so' rej cu'na̱j Magadán a .
Ga̱a ne̱ cuchi' nij síí fariseo cuchi' nij síí saduceo cuchi' rihaan Jesucristó , ne̱ me rá nij so' quene'e̱n nij so' sese ya̱ síí ca'néé Diose̱ me Jesucristó a . Che'é dan cachíín ni'ya̱j nij so' rihaan Jesucristó se vaa ra̱cuíj Diose̱ man Jesucristó , ne̱ qui'ya̱j Jesucristó 'o̱ suun sa̱' noco̱o quene'e̱n nij so' , ga̱a ne̱ gu̱un ya̱ rá nij so' se vaa síí ca'néé ya̱ Diose̱ me Jesucristó , rá nij so' a .
Ga̱a ne̱ ca'mii Jesucristó rihaan nij so' , cataj so' : ― Dan me se ga̱a ata' güii , ne̱ ni'ya̱j soj xta̱' , ne̱ sese mare̱e vaa xta̱' , ne̱ : “ Xraj , ne̱ x'nu̱u̱ a'yuj ” , taj soj á .
Ne̱ rej na'ya̱a̱n ni'ya̱j soj xta̱' , ne̱ sese mare̱e vaa rej xta̱' , ne̱ sese aráán ndo'o ngaa rej xta̱' , ne̱ : “ Corá cama̱n' uxrá maa̱n ” , taj uún soj á . Dan me se ne'en soj xca̱j soj cuentá che'é se vaa ne'en soj rej xta̱' , tza̱j ne̱ ne ne'en soj xca̱j soj cuentá che'é sayuun quira̱n' soj si̱j ma̱n rihaan chumii̱ nihánj vaa güii a̱ ma' .
” Ma̱a̱n che'é se yuvii̱ 'na' rej chi'i̱i̱ na'vej rá canoco̱' sa̱' man Diose̱ me soj si̱j israelitá , ne̱ che'é dan me rá soj qui̱'yáj suun sa̱' noco̱o á . Tza̱j ne̱ se̱ qui'yáj suun sa̱' noco̱o ma' . Ma̱a̱n se quene'e̱n soj se vaa ase vaa quiran' síí cu'na̱j Jonás síí nata' se‑na̱na̱ Diose̱ ga̱a naá ro' , da̱nj qui̱rán' 'u̱nj , vaa güii na̱nj á ― taj Jesucristó rihaan nij síí fariseo do̱' , rihaan nij síí saduceo do̱' a . Ga̱a ne̱ tanáj Jesucristó man nij so' , ne̱ ca'anj so' a .
Ga̱a ne̱ ca'anj nij síí tucu'yón se‑na̱na̱ Jesucristó rej xco̱ na lacuaná , ga̱a ne̱ xcaj nij so' cuentá se vaa quini'yón nij so' , ne ni̱caj nij so' rachrúún cha̱ nij so' a .
Ga̱a ne̱ cataj Jesucristó rihaan nij so' a : ― Cu̱tumé soj man soj se̱ gaa na̱nj quira̱n' soj sayuun , qui'ya̱j se‑le̱vadura nij síí fariseo do̱' , nij síí saduceo do̱' á ― taj Jesucristó no nij so' a .
Ne̱ nuchruj ra̱a̱ ndo'o nij síí tucu'yón se‑na̱na̱ Jesucristó che'é nana̱ ca'mii so' , ne̱ : ― Che'é se taj rachrúún nica̱j ní' , ne̱ che'é dan a'mii so' che'é levadura se 'yaj naraa nana̱ rque rachrúún na̱nj ado̱nj ― taj nij so' a .
Ne̱ a̱j ne'en Jesucristó da̱j uun nimán nij so' , ne̱ che'é dan cataj so' : ― Me che'é nanó ndo'o rá soj se vaa taj rachrúún rihaan soj ga̱ . 'O̱ se do̱j amán rá soj ne'en soj manj vaa ga̱a̱ na̱nj asan .
Me che'é ataa xca̱j soj cuentá ga̱ . Ne̱ ne nuû rá soj ga̱a vaa da̱j 'o̱ 'u̱n' gue̱e̱ rachrúún rihaan ní' tza̱j ne̱ quisíj chá cunu̱' 'u̱n' míj snó'o , qui'yáj a . Ne̱ nda̱a que'e̱e̱ scaa se chá quináj tu'va yuvii̱ ga̱a naqui'yaj chre̱' soj a .
Ne̱ me che'é quini'yón soj che'é chi̱j rachrúún ga̱ . Ne nuû rá soj ga̱a vaa da̱j 'o̱ chi̱j gue̱e̱ rachrúún rihaan ní' tza̱j ne̱ quisíj chá cunu̱' ca'a̱nj míj snó'o , qui'yáj a . Ne̱ nda̱a que'e̱e̱ scaa se chá quináj ga̱a naqui'yaj chre̱' uún soj a .
Da̱j me che'é ne̱ ne cuno̱ soj ga̱ . Nuveé che'e̱ na̱nj rachrúún ca'mij rihaan soj ma' . Ma̱a̱n se cu̱tumé soj man soj se̱ gaa na̱nj quira̱n' soj sayuun qui'ya̱j se‑le̱vadura nij síí fariseo do̱' , nij síí saduceo do̱' ado̱nj ― taj Jesucristó rihaan nij so' a .
Ga̱a ne̱ xcaj nij so' cuentá se vaa nuveé che'e̱ na̱nj levadura se 'yaj naraa nana̱ rque rachrúún me cataj xna'anj Jesucristó rihaan nij so' se vaa cu̱tumé nij so' man nij so' ; ma̱a̱n ne̱ 'o̱ se che'e̱ se ne ca've̱j rá Jesucristó tiha̱' yu'unj nij síí fariseo do̱' , nij síí saduceo do̱' , man nij so' ga̱ se‑na̱na̱ nij so' ro' , che'é dan ca'mii Jesucristó nana̱ vaa da̱nj rihaan nij síí noco̱' man so' na̱nj ado̱nj .
Ga̱a ne̱ ca'anj Jesucristó rej na̱j chuman' cu'na̱j Cesarea de Filipo , ga̱a ne̱ xná'anj so' man nij síí tucu'yón se‑na̱na̱ so' , cataj so' : ― Da̱j taj nij yuvii̱ che'é 'u̱nj si̱j ca'néé Diose̱ ni̱caj yu'unj man yuvii̱ ga̱ . Ne̱ me síí mé 'u̱nj , taj nij yuvii̱ ga̱ ― taj Jesucristó , xná'anj so' man nij so' a .
― Vaa síí taj se vaa síí cu'na̱j Juan síí cuta' ne man yuvii̱ mé so̱' ei . Ne̱ vaa síí taj uún se vaa síí cu'na̱j Elías síí nata' se‑na̱na̱ Diose̱ ga̱a naá me uún so̱' chugua̱nj . Ne̱ vaa síí taj uún se vaa síí cu'na̱j Jeremías do̱' , yo'ó síí nata' se‑na̱na̱ Diose̱ ga̱a naá do̱' , me uún so̱' xa̱' . 'O̱ se da̱nj taj 'o̱ 'o̱ nij yuvii̱ che'é so̱' na̱nj ado̱nj ― cataj nij so' rihaan Jesucristó a .
― Ne̱ ma'a̱n soj , ga̱a ne̱ me síí mé 'u̱nj , rá ma'a̱n soj ga̱ ― taj Jesucristó , xná'anj so' man nij síí tucu'yón se‑na̱na̱ so' a .
Ga̱a ne̱ cataj síí cu'na̱j Simón Pedró : ― Síí ca'néé Diose̱ ti̱nanii man yuvii̱ rihaan sayuun mé so̱' , ne̱ ta'ni̱j Diose̱ síí vaa i'na̱' ya̱ mé so̱' ei ― taj so' rihaan Jesucristó a .
Ga̱a ne̱ cataj Jesucristó rihaan Pedró a : ― Qui'yaj uxrá Diose̱ se lu̱j che'é so̱' , Simón ta'ni̱j síí cu'na̱j Jonás á . 'O̱ se nuveé na̱na̱ cataj xna'anj yuvii̱ rihaan so̱' me nana̱ ca'mii so̱' cuano̱ ma' . 'O̱ se Réé 'u̱nj síí nicu̱n' xta̱' me síí racuíj mán so̱' narí' so̱' nana̱ yo' na̱nj ado̱nj .
Ne̱ cuano̱ nihánj me se cata̱j xna'anj 'u̱nj rihaan so̱' se vaa ya̱ Pedró cu'na̱j so̱' , che'é se ase vaa yuvej ne̱ tacóó ve' ro' , vaa so̱' , ne̱ síí nucua̱j ndo'o nimán mé so̱' ei . Che'é dan , ase vaa 'yaj nii une' nii ve' xráá yuvej ro' , da̱nj ga̱a̱ qui̱'yáj , cune̱' 'u̱nj man nij síí noco̱' manj , se vaa gu̱un nucua̱j rá nij so' mán so̱' , ne̱ ni̱caj yu'unj so̱' man nij so' , qui̱'yáj na̱nj ado̱nj . Ne̱ se̱ cavi' nu̱' soj si̱j noco̱' manj a̱ ma' . 'O̱ se ga̱a̱ i'na̱' soj nu̱' cavii nu̱' ca'anj na̱nj ado̱nj .
Ne̱ cune̱' 'u̱nj mán so̱' se vaa guún so̱' síí qui'ya̱j ca̱yáán yuvii̱ ga̱ Diose̱ asa̱' guun chij Diose̱ rihaan chumii̱ nihánj , ne̱ na̱j guun rasu̱u̱n cata̱j xna'anj so̱' se vaa ne nó xcúún yuvii̱ qui'ya̱j yuvii̱ me se veé da̱nj ma'a̱n Diose̱ na'vej qui'ya̱j yuvii̱ da̱nj ma' . Ne̱ na̱j guun rasu̱u̱n cata̱j xna'anj so̱' se vaa ca've̱e qui'ya̱j yuvii̱ me se veé da̱nj ma'a̱n Diose̱ a'vej qui'ya̱j yuvii̱ da̱nj ado̱nj . ― Ina̱nj da̱nj ca'mii Jesucristó rihaan síí cu'na̱j Pedró a .
Ga̱a ne̱ cataj xna'anj Jesucristó rihaan nij síí tucu'yón se‑na̱na̱ so' se vaa se̱ nata' nij so' rihaan a̱ 'ó yuvii̱ se vaa síí ca'néé Diose̱ ti̱nanii man yuvii̱ rihaan sayuun me so' , taj so' a .
Dan me se güii yo' guun che'e̱ Jesucristó cataj xna'anj Jesucristó rihaan nij síí tucu'yón se‑na̱na̱ so' se vaa no̱ xcúún so' cavi̱i̱ so' chuman' Jerusalén , ne̱ quira̱n' ndo'o so' sayuun qui'ya̱j nij síí uun chij do̱' , nij xrej ata̱ suun noco̱o doj do̱' , nij síí naqui'yaj cu̱u se‑tucua̱nj Moisés rihaan nij yuvii̱ do̱' a . Ne̱ ticavi̱' nii man so' , ne̱ cache̱n va'nu̱j güii , ga̱a ne̱ cunu̱u i'na̱' uún so' , cataj so' a .
Ga̱a ne̱ quirii yaníj síí cu'na̱j Pedró man Jesucristó , ne̱ guun che'e̱ so' cataj so' se vaa ne nó xcúún Jesucristó ca'mi̱i̱ Jesucristó da̱nj a . Ne̱ cataj Pedró : ― Cunu̱u 'e̱e̱ rá Diose̱ mán so̱' , Señor . Daj chiha̱a̱ míj se̱ quirán' so̱' da̱nj ma' ― taj Pedró rihaan Jesucristó a .
Ga̱a ne̱ canica̱j Jesucristó , ne̱ ca'mii so' rihaan Pedró a : ― Naxu̱u̱n so̱' mán so̱' rihanj á . Na'vej raj que̱ne'enj mán so̱' ma' . 'O̱ se ase tu'va síí chre̱e síí cu'na̱j Satanás ro' , da̱nj tu'vá so̱' , ne̱ aráán so̱' chrej rihanj cu̱noj rihaan Diose̱ ei . Da̱nj tu'vá so̱' , che'é se ne acaj so̱' cuentá da̱j me rá Diose̱ ado̱nj . Ma̱a̱n se ina̱nj acaj so̱' cuentá da̱j me rá yuvii̱ na̱nj ado̱nj ― taj Jesucristó rihaan síí cu'na̱j Pedró yo' a .
Ga̱a ne̱ cataj Jesucristó rihaan nij síí tucu'yón se‑na̱na̱ so' a : ― Sese me rá yo'o̱ so' canoco̱' so' manj , ne̱ se̱ guun rá so' qui'ya̱j so' se vaa me rá ma'a̱n so' qui'ya̱j so' ma' . Ne̱ ca've̱e se quira̱n' uxrá so' sayuun do̱' , ca've̱e se nda̱a cachro̱n nii man so' rihaan rcutze̱ do̱' , tza̱j ne̱ yo'o̱ qui'ya̱j suun so' che'ej , ne̱ yo'o̱ canoco̱' raan so' manj ado̱nj .
Tza̱j ne̱ sese vaa 'o̱ síí me rá ti̱nanii man ma'a̱n rihaan sayuun , ne̱ vaa güii yo'o̱ cavi̱' nimán so' ado̱nj . Tza̱j ne̱ sese cavi̱' yo'o̱ so' che'é se vaa me so' síí noco̱' manj , ne̱ vaa güii cunu̱u i'na̱' uún so' ado̱nj .
Ne̱ a̱ me se quiri̱i̱ 'o̱ so' sese qui'ya̱j canaán so' nu̱' rasu̱u̱n ma̱n rihaan chumii̱ nihánj ne̱ ca'a̱nj ni'ya̱ nimán so' , rá soj ga̱ . Daj chiha̱a̱ míj se̱ ca'vee cavi̱i̱ sa̱' so' , qui'ya̱j rasu̱u̱n ma̱n rihaan chumii̱ nihánj a̱ ma' . Tza̱j ne̱ ca've̱e se navij nu̱' si'yaj yo'o̱ so' rihaan chumii̱ nihánj , tza̱j ne̱ sese ga̱a̱ i'na̱' nimán so' nu̱' cavii nu̱' ca'anj , ne̱ quinano̱ rá so' , rá soj na' . Daj chiha̱a̱ míj se̱ quinanó rá so' a̱ ma' . 'O̱ se cavi̱i̱ sa̱' uxrá so' na̱nj ado̱nj .
” 'O̱ se ya̱ ya̱ ca'na̱' 'u̱nj si̱j ca'néé Diose̱ ni̱caj yu'unj man yuvii̱ , ne̱ uxrá ve'é ga̱a̱ 'u̱nj , qui'ya̱j Réé 'u̱nj , ne̱ ca'na̱' nij se‑mo̱zó so' ga̱ 'u̱nj na̱nj ado̱nj . Ga̱a ne̱ na̱ru'vee 'u̱nj rihaan 'o̱ 'o̱ so' che'é suun qui'yaj suun 'o̱ 'o̱ so' na̱nj ado̱nj .
Ya̱ ya̱ cata̱j xna'anj 'u̱nj rihaan soj cuano̱ se vaa xa̱' ta'a̱j soj si̱j nicu̱n' nihánj cuano̱ me se ga̱a ataa a̱ cavi̱' ta'a̱j soj , ne̱ ya̱ quene'e̱n ta'a̱j soj asa̱' ca'ná' 'u̱nj gu̱un chij 'u̱nj rihaan chumii̱ nihánj , ne̱ quene'e̱n ta'a̱j soj manj na̱nj ado̱nj . Dan me se síí ca'néé Diose̱ ni̱caj yu'unj man yuvii̱ mej na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Cachén vata̱n' güii , ga̱a ne̱ nica̱j Jesucristó man síí cu'na̱j Pedró do̱' , síí cu'na̱j Jacobo do̱' , tinúú Jacobo síí cu'na̱j Juan do̱' , ca'anj so' raa̱ 'o̱ quij xca̱a̱n rej taj va̱j a̱ 'ó yuvii̱ ne a .
Ga̱a ne̱ yo'o̱ cunuu ino̱ cunuda̱nj man Jesucristó ni'ya̱j nij síí tucu'yón se‑na̱na̱ so' , ne̱ dan me se chuguu̱n ndo'o rihaan so' , ne̱ ase vaa chuguu̱n güii ro' , da̱nj chuguu̱n rihaan so' na̱nj á . Ne̱ nuu catzi̱i̱ ndo'o saga̱n' so' , ne̱ ase vaa ya'an chuguu̱n vaa saga̱n' so' a .
Ga̱a ne̱ naqui'yaa síí cu'na̱j Moisés síí cane ga̱a naá ga̱ síí cu'na̱j Elías síí cane ga̱a naá rihaan nij so' , ne̱ nanó ro̱j so' cuentó ga̱ Jesucristó a .
Ga̱a ne̱ cataj Pedró rihaan Jesucristó a : ― Cuna̱j uxrá vaa mán núj nihánj ga̱ so̱' , Señor . Sese me rá so̱' , ne̱ qui̱'yáá 'u̱nj va'nu̱j ve' yacataj cane̱ soj na̱nj á . 'O̱ ve' ca̱né so̱' , ne̱ yo'ó ve' cane̱ síí cu'na̱j Moisés , ne̱ yo'ó ve' cane̱ síí cu'na̱j Elías ei ― taj Pedró rihaan Jesucristó a .
Ataa quisi̱j ca'mii Pedró , ne̱ ca'na' 'o̱ ngaa chuguu̱n ndo'o , ne̱ caráán ngaa chuguu̱n yo' man taran' nij so' a . Ga̱a ne̱ Diose̱ ro' , ca'mii nana̱ cuno nij so' rque ngaa yo' , ne̱ cataj Diose̱ : ― Síí nihánj me ta'níj ado̱nj . 'E̱e̱ raj man so' , niha̱' raj ni'ya̱j 'u̱nj man so' ado̱nj . Cuno̱ soj rihaan so' ei ― taj Diose̱ cuno nij so' a .
Dan me se cuno nij síí tucu'yón se‑na̱na̱ Jesucristó nana̱ yo' , ga̱a ne̱ ca'anj quina̱j nij so' rihaan yo'óó , ne̱ cuchu'vi' ndo'o nij so' a .
Ga̱a ne̱ cuchi' Jesucristó rihaan nij so' , ne̱ cuta' ra'a so' xráá nij so' , ne̱ cataj so' : ― Canicu̱n' caya̱ soj , ne̱ se̱ cuchu'vi' soj ma' ― taj so' a .
Ga̱a ne̱ naxca̱j rihaan nij so' ni'ya̱j nij so' , ne̱ da̱j o̱rún' Jesucristó nicun' , quene'en nij so' na̱nj ado̱nj .
Ga̱a ne̱ ga̱a nanij nij so' tacóó quij yo' me se ca'ne' Jesucristó suun rihaan nij so' , cataj so' : ― Se̱ nata' soj rihaan a̱ 'ó yuvii̱ che'é se vaa quene'en soj cuan' ma' . Yo'o̱ dínj ga̱a̱ tu'va soj che'é se vaa quene'en soj á . Nda̱a quisíj caví' 'u̱nj ne̱ cunuu i'na̱' uún 'u̱nj , ga̱a ne̱ ca've̱e nata̱' soj se vaa quene'en soj da̱j quirán' 'u̱nj si̱j ca'néé Diose̱ ni̱caj yu'unj man yuvii̱ na̱nj ado̱nj ― taj Jesucristó rihaan nij so' a .
Ga̱a ne̱ xná'anj nij síí tucu'yón se‑na̱na̱ so' man so' , cataj nij so' : ― Me che'é taj nij síí naqui'yaj cu̱u se‑tucua̱nj Moisés rihaan yuvii̱ se vaa asino ca'na̱' síí cu'na̱j Elías síí nata' se‑na̱na̱ Diose̱ ga̱a naá , ga̱a ne̱ ca've̱e ca'ne̱' Diose̱ cacun' che'é yuvii̱ ga̱ ― taj nij síí tucu'yón se‑na̱na̱ Jesucristó , xná'anj nij so' man Jesucristó a .
Ga̱a ne̱ cataj Jesucristó : ― Ya̱ a'mii nij síí naqui'yaj cu̱u se‑tucua̱nj Moisés , taj nij so' se vaa asino ca'na̱' síí cu'na̱j Elías , ga̱a ne̱ naqui'ya̱j sa̱' so' nu̱' rasu̱u̱n ado̱nj .
Tza̱j ne̱ cuano̱ nihánj me se cata̱j xna'anj 'u̱nj rihaan soj se vaa a̱j ca'na' síí cu'na̱j Elías yo' , tza̱j ne̱ ne cuno̱ nij yuvii̱ rihaan so' ma' . Ma̱a̱n se qui'yaj ya̱ nij yuvii̱ nda̱a vaa me rá ma'a̱n nij yuvii̱ man so' na̱nj ado̱nj . Ne̱ nda̱' se si̱j ca'néé Diose̱ ni̱caj yu'unj man yuvii̱ mej , tza̱j ne̱ ase vaa quiran' so' sayuun qui'yaj nij yuvii̱ ro' , da̱nj ina̱nj qui̱rán' 'u̱nj sayuun qui'ya̱j uún nij yuvii̱ na̱nj ado̱nj ― taj Jesucristó a .
Ga̱a ne̱ xcaj nij síí tucu'yón se‑na̱na̱ Jesucristó cuentá se vaa ca'mii Jesucristó che'é síí cu'na̱j Juan síí cuta' ne man yuvii̱ cataj Jesucristó se vaa síí nacaj se‑su̱u̱n síí cu'na̱j Elías me síí cu'na̱j Juan yo' a .
Ga̱a ne̱ ca'anj nij so' rej va̱j ndo'o yuvii̱ , ne̱ cuchi' 'o̱ snó'o rihaan Jesucristó , ga̱a ne̱ canicun' ru̱j so' rihaan Jesucristó , ga̱a ne̱ cataj so' :
― Cunu̱u 'e̱e̱ rá so̱' man ta'níj , Señor . 'O̱ se quisnúú so' , qui'yaj yavii , ne̱ ina̱nj naxru' so' rihaan ya'an , ne̱ ran' ndo'o so' sayuun na̱nj ado̱nj . Veé dan , ne̱ ina̱nj naxru' so' rque na uún , ne̱ ne ni'ya̱nj uxrá ran' so' ma' .
Ne̱ ca'anj nica̱j 'u̱nj man so' rihaan nij síí tucu'yón se‑na̱na̱ so̱' , tza̱j ne̱ taj se qui'yá' nahu̱un sa̱' so' , qui'yaj nij so' ma' ― taj snó'o yo' a .
Ga̱a ne̱ cataj Jesucristó : ― Dan me se síí ne amán rá me soj si̱j ma̱n rihaan chumii̱ nihánj cuano̱ , ne̱ chi'i̱i̱ vaa nimán soj , ne̱ a̱ me daj cache̱j ga̱ soj , ne̱ a̱ me daj ga̱a̱ naj nimanj ni̱'yaj 'u̱nj man soj , ga̱a ne̱ ca've̱e qui'ya̱j canaán soj ga̱ . Ni̱caj soj man xnii ca'na̱' soj rihanj cuaj á ― taj Jesucristó a .
Ga̱a ne̱ ca'ne' Jesucristó suun rihaan nana̱ chre̱e nu̱u̱ nimán xnii se vaa ta̱náj so' man xnii yo' a . Ga̱a ne̱ curiha̱nj so' nimán xnii , ca'anj so' , ne̱ veé ma̱a̱n orá dan nahuun sa̱' xnii yo' a .
Ga̱a ne̱ cuchi' ina̱nj nij ma'a̱n nij síí tucu'yón se‑na̱na̱ Jesucristó rihaan Jesucristó , ne̱ xná'anj nij so' man so' , cataj nij so' : ― Me che'é ne gu̱un nucua̱j núj ca've̱e quiri̱i̱ núj man nana̱ chre̱e yo' nimán xnii ga̱ ― cataj nij so' , xná'anj nij so' man Jesucristó a .
Ga̱a ne̱ cataj Jesucristó : ― Che'é se do̱j amán rá soj , che'é dan ne ca've̱e gu̱un nucua̱j soj ei . Tza̱j ne̱ ne'en soj se vaa caân ma̱n raa̱ cuêj mostazá xlá , ne̱ nda̱' se tzin' vaa yo' , tza̱j ne̱ asa̱' achij yo' , ne̱ ase vaa caân chruun chi̱i ndo'o ro' , vaa yo' ei . Ne̱ ase vaa caân cuêj mostazá xlá yo' ro' , da̱nj ga̱a̱ ma'a̱n soj á . Ya̱ ya̱ cata̱j xna'anj 'u̱nj rihaan soj se vaa sese ya̱ amán rá soj ne̱ sese cata̱j soj rihaan 'o̱ quij se vaa cu̱riha̱nj quij yo' rej nicu̱n' yo' ne̱ natuna̱ quij yo' rej nicu̱n' quij yo' , ne̱ sese ya̱ ya̱ cuchuma̱n rá soj se vaa ca'a̱nj quij yo' , ne̱ cavi̱i̱ quij yo' rej nicu̱n' yo' , ne̱ ca'a̱nj yo' níchrej ei . Ne̱ gu̱un nucua̱j soj qui'ya̱j soj cunuda̱nj na̱nj ado̱nj .
Ne̱ nana̱ chre̱e vaa da̱nj ro' , se̱ ca'vee qui'ya̱j ní' cu̱riha̱nj nij so' nimán yuvii̱ sese ne achíín ni'ya̱j ndo'o ní' rihaan Diose̱ ne̱ sese ne toco' ní' x'naa man ma'a̱n ní' che'é se aráj gue̱e̱ ní' rihaan Diose̱ a ― taj Jesucristó rihaan nij so' a .
Dan me se cunuu chre̱' uún taran' nij so' estadó Galilea , ga̱a ne̱ cataj Jesucristó rihaan nij síí tucu'yón se‑na̱na̱ so' a : ― 'O̱ se síí ca'néé Diose̱ ni̱caj yu'unj man yuvii̱ mej , ne̱ vaa güii nago̱' nii manj rihaan yuvii̱ ado̱nj .
Dan me se ticavi̱' nij yuvii̱ manj , ga̱a ne̱ cache̱n va'nu̱j güii , ga̱a ne̱ cunu̱u i'na̱' uún 'u̱nj na̱nj ado̱nj ― taj Jesucristó a . Ga̱a ne̱ quinanó ndo'o rá nij síí tucu'yón se‑na̱na̱ so' a .
Catúj nij so' chuman' Capernaum , ga̱a ne̱ cuchi' nij síí ca'néj puextó che'é nuvií rihaan síí cu'na̱j Pedró , ne̱ xná'anj nij so' man Pedró , cataj nij so' : ― Síí tucu'yón nana̱ rihaan soj ro' , o' so' puextó che'é nuvií na' ― taj nij so' a .
― O' so' ei ― taj Pedró rihaan nij so' a . Ga̱a ne̱ catúj Pedró rá ve' , tza̱j ne̱ a̱j ne'en Jesucristó se vaa me rá Pedró xna̱'anj Pedró sese ya̱ o' Jesucristó puextó che'é nuvií a . Che'é dan asino Jesucristó xná'anj man Pedró , cataj so' : ― Da̱j uun rá so̱' , ga̱ Simón' . Nij síí nica̱j suun rey uun chij rihaan yuvii̱ ma̱n rihaan chumii̱ nihánj me se me síí a'néj nij so' puextó rihaan ga̱ . Rihaan ma'a̱n ta'níí nij so' na' . Ase rihaan yo'ó yuvii̱ xa̱' ― taj Jesucristó , xná'anj so' man Pedró a .
― Rihaan yo'ó yuvii̱ ado̱nj ― taj Pedró rihaan Jesucristó a . Ga̱a ne̱ cataj Jesucristó : ― Che'é dan taj che'é go̱' ta'níí síí nica̱j suun puextó ma' . Ne̱ ase vaa síí nica̱j suun vaa Réé 'u̱nj Diose̱ , ne̱ rii ta'nga' so' rihaan nuvií , ne̱ che'é dan ne nó xcúnj go̱j puextó che'é nuvií ma' .
” Tza̱j ne̱ se̱ guun ca'ma̱an rá nij síí a'néj puextó che'é nuvií , qui'ya̱j ní' ma' . Che'é dan ca'a̱nj so̱' tu'va na lacuaná , ne̱ ta̱güéj so̱' 'o̱ aga' ata'aa xcuaj rque na , ne̱ qui̱ta'aa so̱' xcuaj cano̱ aga' asino ya̱a̱n á . Ga̱a ne̱ nuxra̱' so̱' tu'va xcuaj yo' , ne̱ quiri̱' so̱' sa'anj aga̱' estatero tu'va xcuaj yo' , ne̱ go̱' so̱' sa'anj yo' che'é ní' rihaan nij síí a'néj puextó á ― taj Jesucristó a .
Veé ma̱a̱n orá dan cuchi' nij síí tucu'yón se‑na̱na̱ Jesucristó rihaan so' , ne̱ xná'anj nij so' man so' a : ― Ne̱ me síí me síí gu̱un chij doj asa̱' guun chij Diose̱ rihaan chumii̱ nihánj ga̱ ― taj nij so' a .
Ga̱a ne̱ canacúún Jesucristó ca'na̱' 'o̱ ne'ej rihaan so' , ne̱ cachrón so' man ne'ej yo' tanu̱u̱ nij síí tucu'yón se‑na̱na̱ so' ,
ne̱ cataj so' : ― Ya̱ ya̱ cata̱j xna'anj 'u̱nj rihaan soj cuano̱ se vaa no̱ xcúún soj nuchra̱n' nimán soj , ne̱ ase vaa ne'ej nihánj ro' , da̱nj ga̱a̱ soj á . Sese na'vej rá soj qui'ya̱j soj da̱nj , ne̱ daj chiha̱a̱ míj se̱ cayáán soj ga̱ Diose̱ asa̱' guun chij Diose̱ rihaan chumii̱ nihánj a̱ ma' .
Dan me se sese naqui'ya̱j nica̱' yo'o̱ so' nimán so' , ne̱ sese ase vaa nimán ne'ej nihánj da̱nj ga̱a̱ nimán so' , ne̱ so' me síí gu̱un chij doj asa̱' guun chij Diose̱ rihaan chumii̱ nihánj na̱nj ado̱nj .
” Ne̱ me ma'a̱n 'o̱ síí aráj cochro̱j ne̱ a'mii sa̱' ga̱ 'o̱ ne'ej nihánj che'ej , ne̱ adi̱' ma̱'anj me aráj cochro̱j ne̱ a'mii sa̱' so' ga̱ vaa na̱nj ado̱nj .
Dan me se me ma'a̱n 'o̱ síí qui'ya̱j chi'i̱i̱ nimán 'o̱ síí le'e̱j amán rá ni'ya̱j manj , ne̱ ca've̱e a̱ doj cavi̱i̱ sa̱' síí qui'yaj da̱nj sese toco̱' nii 'o̱ yuvej xi̱j váj 'núú trigó gaán chihá so' ne̱ ta̱güéj nii man so' rque na ya'a̱nj na̱nj ado̱nj . Dan me se doj a̱ sayuun quira̱n' so' , sese qui'yaj chi'i̱i̱ so' nimán 'o̱ síí le'e̱j amán rá ni'ya̱j manj ado̱nj .
Nique̱ ndo'o nij síí ma̱n rihaan chumii̱ nihánj , che'é se vaa ya'núj uxrá rihaan nij so' canoco̱' nij so' chrej chi'i̱i̱ ei . Ne̱ ina̱nj da̱nj vaa chumii̱ nihánj , ma̱n ndo'o chrej chi'i̱i̱ canoco̱' yuvii̱ ei . Tza̱j ne̱ nique̱ síí 'yaj anoco' yuvii̱ chrej chi'i̱i̱ yo' na̱nj ado̱nj . 'O̱ se daj chiha̱a̱ míj se̱ cavii sa̱' so' ma' .
” Dan me se sese ra'á so̱' do̱' , tacóó so̱' do̱' , me rá qui'ya̱j cacun' , ne̱ táá a̱ se ca'ne̱' so̱' man yo' , ga̱a ne̱ se̱ gaa na̱nj ca'a̱nj so̱' rihaan ya'an qui'ya̱j yo' ei . Taj se 'yaj sese taj va̱j tacóó so̱' do̱' , ra'á so̱' do̱' , tza̱j ne̱ ca've̱e ca̱yáán so̱' ga̱ Diose̱ ga̱a̱ ei . Tza̱j ne̱ sese quita̱j ra'á so̱' do̱' , tacóó so̱' do̱' , ne̱ qui'yaj nij yo' cacun' , ne̱ ca'a̱nj so̱' rihaan ya'an , qui'ya̱j nij yo' , ne̱ dan me se yo' me se cu̱nuû so̱' nu̱' cavii nu̱' ca'anj ei .
Veé da̱nj uún sese me rá rlij rihaan so̱' qui'ya̱j yo' cacun' , ne̱ táá a̱ se quiri̱i̱ so̱' man yo' , ne̱ síí rihaan canuu̱ ga̱a̱ so̱' , tza̱j ne̱ ca've̱e ca̱yáán so̱' ga̱ Diose̱ ga̱a̱ ei . Tza̱j ne̱ sese cu̱nuû rlij rihaan so̱' ne̱ qui'yaj yo' cacun' , ne̱ ca'a̱nj so̱' rihaan ya'an , qui'ya̱j yo' ei .
” Cu̱tumé soj man soj se̱ cataj soj se vaa taj yu'vee nó yo'o̱ tuvi' soj síí nica̱' nimán ei . 'O̱ se cata̱j xna'anj 'u̱nj rihaan soj cuano̱ se vaa vaa se‑mo̱zó Réé 'u̱nj síí nicu̱n' xta̱' tumé man 'o̱ 'o̱ nij so' na̱nj ado̱nj . Ne̱ niga̱nj nicun' nij so' rihaan Réj , ne̱ uno Réj nu̱' nana̱ nata' nij so' rihaan Réj ei .
'O̱ se xa̱' 'u̱nj si̱j ca'néé Diose̱ ni̱caj yu'unj man yuvii̱ , tza̱j ne̱ ca'ná' 'u̱nj che'é rej ti̱nanii 'u̱nj man nij síí ca'anj ni'ya̱ rihaan sayuun a .
” Tumé Diose̱ man nij síí nica̱' nimán síí noco̱' man so' , rá soj na' . Nihánj me cata̱j xna'anj 'u̱nj rihaan soj á . Ne'en soj se vaa sese vaa 'o̱ cientó daán yo'o̱ so' matzinj , ne̱ sese ca'a̱nj ni'ya̱ o̱rún' matzinj yo' , ne̱ ta̱náj síí da̱a̱n matzinj yo' man ca'a̱nj chiha̱a̱ xnu̱' ca'a̱nj matzinj yo' raa̱ quij , ne̱ ca'a̱nj so' nano̱' so' matzinj ca'anj ni'ya̱ yo' ei .
Ne̱ cata̱j xna'anj 'u̱nj rihaan soj se vaa sese nari̱' so' daán so' matzinj , ne̱ gu̱un niha̱' uxrá rá so' na̱nj ado̱nj . Do̱j tzin' ga̱a̱ niha̱' rá so' che'é ca'a̱nj chiha̱a̱ xnu̱' ca'a̱nj nij matzinj ne ca'a̱nj ni'ya̱ a . Tza̱j ne̱ che'é matzinj nari' uún so' doj a̱ ga̱a̱ niha̱' rá so' na̱nj ado̱nj .
Dan me se ase vaa na'vej rá so' ca'a̱nj ni'ya̱ o̱rún' daán so' matzinj ro' , da̱nj vaa na'vej rá Rej ní' síí nicu̱n' xta̱' ca'a̱nj ni'ya̱ a̱ 'ó síí nica̱' vaa nimán síí noco̱' man so' na̱nj ado̱nj .
” Ne̱ sese qui'ya̱j tinúú so̱' cacun' rihaan so̱' , ne̱ ca'a̱nj o̱rún' so̱' rihaan so' , ne̱ cata̱j xna'anj so̱' rihaan so' che'é cacun' tumé so' á . Ne̱ sese cuno̱ so' rihaan so̱' , ne̱ dan me se a̱j qui'yaj canaán so̱' , ne̱ yo'o̱ canoco̱' tinúú so̱' man Diose̱ ga̱ so̱' vaa ga̱a̱ na̱nj ado̱nj .
Tza̱j ne̱ sese ne cuno̱ so' rihaan so̱' ne̱ ni̱caj so̱' yo'ó do̱' , yavíj do̱' , tinúú so̱' ca'a̱nj so̱' rihaan tinúú so̱' síí tumé cacun' yo' , ne̱ nda̱a síj , ga̱a ne̱ canicu̱n' vi̱j va'nu̱j soj si̱j cuno̱ nana̱ ca'mi̱i̱ so' , ga̱a ne̱ gu̱un ya̱ rá soj a . Sese 'o̱ cuya̱a̱n ga̱a̱ nana̱ ca'mi̱i̱ vi̱j va'nu̱j síí quene'en , ne̱ ya̱ vaa nana̱ ca'mii nij so' a .
Ne̱ sese ne cuno̱ síí tumé cacun' rihaan vi̱j va'nu̱j nij tinu̱j nij soj , ga̱a ne̱ ca'a̱nj soj nata̱' soj rihaan taran' nij síí noco̱' man Diose̱ ya̱nj chiháán soj á . Ne̱ sese ne cuno̱ so' rihaan taran' nij síí noco̱' man Diose̱ , ga̱a ne̱ gu̱un yaníj soj rihaan so' á . Dan me se ase vaa 'o̱ síí yaníj do̱' , ase vaa 'o̱ síí tiha' yu'unj che'é puextó do̱' , da̱nj ga̱a̱ so' rihaan soj ei .
” Cuano̱ nihánj me cata̱j yá 'u̱nj rihaan soj se vaa a̱ me ma'a̱n rasu̱u̱n se̱ ca'vee qui'ya̱j yuvii̱ rá soj , ne̱ veé da̱nj na'vej rá Diose̱ qui'ya̱j yuvii̱ uún a . Ne̱ na̱j guun rasu̱u̱n cata̱j soj se vaa ca've̱e qui'ya̱j yuvii̱ , ne̱ veé da̱nj ga̱a̱ qui'ya̱j yuvii̱ , rá ma'a̱n Diose̱ uún a .
Dan me se cata̱j uún 'u̱nj rihaan soj , ne̱ sese vaa vi̱j soj me rá cachi̱nj ni'ya̱j rihaan Réj síí nicu̱n' xta̱' , ne̱ cachi̱nj ni'ya̱j soj se vaa achiin rihaan soj , ne̱ rque̱ so' man soj se vaa achiin man soj a .
Ése̱ me rej ma'a̱n nuu chre̱' 'o̱ vi̱j síí noco̱' manj cachi̱nj ni'ya̱j nij so' , ne̱ veé da̱nj nicu̱n' ma̱'anj ga̱ nij so' a ― taj Jesucristó a .
Ga̱a ne̱ cuchi' síí cu'na̱j Pedró rihaan Jesucristó , ne̱ xná'anj so' man so' , cataj so' : ― Me daj nó xcúnj cara̱a̱ x'naj che'é tinúj síí qui'yaj chi'i̱i̱ manj ga̱ . Chi̱j ya̱ cara̱a̱ x'naj na' ― taj Pedró , xná'anj so' a .
Ga̱a ne̱ cataj Jesucristó rihaan so' a : ― Ne ne'en uxrá so̱' á . 'O̱ se na̱j guun cacun' qui'yaj tinúú so̱' , ne̱ yo'o̱ cara̱a̱ x'naa niga̱nj so̱' che'é tinúú so̱' nu̱' cavii nu̱' ca'anj na̱nj ado̱nj .
Dan me se ase vaa 'o̱ síí nica̱j suun rey ro' , da̱nj ga̱a̱ Diose̱ asa̱' guun chij Diose̱ rihaan chumii̱ nihánj ado̱nj . Dan me se síí nica̱j suun rey yo' me se 'o̱ güii , ne̱ guun rá so' nachi̱n' so' sa'anj man nij se‑mo̱zó so' a .
Dan me se guun che'e̱ so' ca'ne̱e̱ so' sa'anj vaa xcúún , ne̱ asino ya̱a̱n nica̱j nii man 'o̱ síí 'yaj xcúún que'e̱e̱ millón pesó ca'na' nii rihaan síí nica̱j suun rey yo' a .
Ne̱ taj yan va̱j a̱ doj sa'anj nica̱j síí 'yaj xcúún yo' narque̱ so' rihaan rey a̱ ma' . Che'é dan cataj xna'anj síí nica̱j suun rey yo' se vaa cane̱' mozó cane̱' nica̱ mozó cane̱' ta'níí mozó cane̱' nu̱' si'yaj mozó cane̱' , ga̱a ne̱ nari̱' rey se‑sa'a̱nj rey , taj rey a .
Ga̱a ne̱ canicun' ru̱j mozó yo' rihaan síí nica̱j suun rey yo' , ne̱ cachíín ni'ya̱j uxrá so' , cataj so' : “ Cara̱a̱ x'naa uxrá so̱' do̱j , ne̱ vaa güii narque̱j cunuda̱nj sa'anj mán so̱' , síí chij ” , taj se‑mo̱zó so' rihaan so' a .
Ga̱a ne̱ cunuu 'e̱e̱ rá síí nica̱j suun rey ni'ya̱j so' man se‑mo̱zó so' , ne̱ ca'néj so' xcúún xráá mozó yo' , ne̱ ca'ne' rá so' , ca'anj u̱u̱n mozó yo' , qui'yaj so' a .
” Veé dan , ga̱a ne̱ curiha̱nj mozó yo' , ca'anj so' , ga̱a ne̱ nari' tuvi' so' ga̱ yo'ó mozó 'yaj suun rcua'a̱a̱n ga̱ so' , ga̱a ne̱ yo'ó mozó yo' me síí qui'yaj xcúún do̱j pesó rihaan mozó caráj x'naa rey a . Ga̱a ne̱ quita'aa so' man tuvi' so' mozó yo' , ne̱ cataj so' : “ Narque̱ so̱' nu̱' se vaa 'yaj xcúún so̱' rihanj cuaj vij ” , taj so' rihaan tuvi' so' a .
Ga̱a ne̱ canicun' ru̱j yo'ó mozó yo' rihaan tuvi' so' síí nachin' xcúún yo' , ga̱a ne̱ cataj so' : “ Cara̱a̱ x'naa so̱' , ne̱ vaa güii , ne̱ narque̱j sa'anj mán so̱' ei ” , taj mozó yo' rihaan tuvi' so' a .
Tza̱j ne̱ ne ca've̱j rá so' cara̱a̱ x'naa so' rihaan tuvi' so' mozó yo' a̱ ma' . Ma̱a̱n se ca'anj so' , ne̱ caxríj so' taga' man tuvi' so' , ne̱ nda̱a se narque̱ ya̱ tuvi' so' nu̱' se vaa 'yaj xcúún yo' rihaan so' , ga̱a ne̱ ca'ne̱' rá so' a .
” Veé dan , ga̱a ne̱ quene'en yo'ó nij se‑mo̱zó síí nica̱j suun rey da̱j qui'yaj síí caxríj taga' man tuvi' , ne̱ nanó ndo'o rá nij so' che'é síí 'ni̱j taga' yo' a . Che'é dan cuchi' nij so' rihaan síí nica̱j suun rey yo' , ne̱ nata' nij so' cunuda̱nj rihaan rey a .
Ga̱a ne̱ ca'néé síí nica̱j suun rey yo' nana̱ rihaan mozó caxríj taga' man tuvi' se vaa ca'na̱' so' rihaan so' a . Dan me se ca'na' so' rihaan rey , ga̱a ne̱ ca'mii rey rihaan so' a : “ Mozó chi'i̱i̱ nimán mé so̱' ei . 'U̱nj me se ca'néj u̱u̱n 'u̱nj xcúún xráá so̱' , che'é se cachíín ni̱'yáá so̱' rihanj a .
Ne̱ ase vaa cunuu 'e̱e̱ raj mán so̱' ro' , da̱nj vaa no̱ xcúún so̱' cunu̱u 'e̱e̱ rá so̱' man tuví' so̱' mozó 'yaj suun ga̱ so̱' ado̱nj ” , taj so' rihaan se‑mo̱zó so' a .
Ga̱a ne̱ ca'maan ndo'o rá síí nica̱j suun , ne̱ tacuachén síí nica̱j suun man mozó yo' rihaan síí 'ni̱j ra'a taga' , ne̱ naqui'yaj naca̱ síí nica̱j suun yo' xcúún xráá mozó , ne̱ cataj xna'anj so' se vaa se̱ curiha̱nj mozó yo' taga' nda̱a na̱ru'vee ya̱ so' nu̱' se vaa qui'yaj xcúún so' , ga̱a ne̱ cu̱riha̱nj so' a .
” Ne̱ ase vaa qui'yaj síí nica̱j suun yo' ro' , ta'nga' da̱nj qui'ya̱j uún Réj síí nicu̱n' xta̱' che'é soj , sese na'vej rá soj cara̱a̱ x'naa soj rihaan tinúú soj na̱nj ado̱nj ― taj Jesucristó a .
Ga̱a ne̱ quisíj ca'mii Jesucristó nana̱ yo' , ga̱a ne̱ curiha̱nj so' estadó Galilea , ne̱ ca'anj so' nda̱a rne̱j tu'va chráá cu'na̱j Jordán , nda̱a estadó Judea a .
Ne̱ canoco' uxrá yuvii̱ man so' , ne̱ nahuun sa̱' nij síí ran' , qui'yaj so' a .
Ga̱a ne̱ cuchi' do̱j síí fariseo rihaan Jesucristó , ne̱ me rá nij so' cuta̱' nij so' cacun' xráá Jesucristó che'é nana̱ ca'mi̱i̱ Jesucristó a . Che'é dan xná'anj nij so' man Jesucristó , cataj nij so' : ― Sese ne chiha̱n' 'yaj chana̱ nica̱ yo'o̱ snó'o , rá snó'o yo' , ne̱ no̱ xcúún so' quiri'i̱j so' man no' na' ― taj nij so' a .
Ga̱a ne̱ cataj Jesucristó : ― A̱j nayaa soj nana̱ no̱ rihaan danj Diose̱ nana̱ taj se vaa asi̱j qui'yaj Diose̱ chumii̱ , ne̱ qui'yaj Diose̱ snó'o , ne̱ qui'yaj Diose̱ chana̱ , ne̱ vi̱j ro̱j so' me yuvii̱ , qui'yaj Diose̱ a .
Ne̱ vaa yo'ó nana̱ taj : “ Che'é dan ta̱náj snó'o man rej so' do̱' , man nii so' do̱' , ne̱ ve'é naca̱j snó'o man chana̱ nica̱ so' , ne̱ ase vaa o̱rún' yuvii̱ ro' , da̱nj ga̱a̱ ro̱j so' ado̱nj ” . Da̱nj taj danj Diose̱ a .
Dan me se nuveé vi̱j ran' yuvii̱ me ro̱j so' asi̱j xcaj tuvi' ro̱j so' a̱ ma' . 'O̱ se ase vaa o̱rún' yuvii̱ ro' , vaa ro̱j so' na̱nj ado̱nj . Dan me se ma'a̱n Diose̱ qui'yaj xcaj tuvi' ro̱j so' , ne̱ che'é dan ne nó xcúún a̱ 'ó yuvii̱ ca'ne̱' tanu̱u̱ yuvii̱ man ro̱j so' ma' ― taj Jesucristó rihaan nij síí fariseo yo' a .
Ga̱a ne̱ cataj nij síí fariseo : ― Che'é dan , me che'é cataj xna'anj Moisés se vaa na̱xcaj snó'o 'o̱ yanj cataj xna'anj se vaa quiri'íj so' chana̱ nica̱ so' , ne̱ ca've̱e quiri'i̱j so' man no' ga̱ ― taj nij so' a .
Ne̱ cataj Jesucristó rihaan nij so' a : ― Che'é se nichra̱j ndo'o nimán soj ro' , che'é dan cataj xna'anj Moisés rihaan soj se vaa na̱xcaj soj yanj yo' , ne̱ quiri'i̱j soj nica̱ soj a . Tza̱j ne̱ asi̱j guun che'e̱ Diose̱ qui'yaj Diose̱ man yuvii̱ , ne̱ ne vaa da̱nj ma' .
Cuano̱ nihánj me se cata̱j xna'anj 'u̱nj rihaan soj se vaa sese ne coto̱j chana̱ nica̱ yo'o̱ so' ga̱ yo'ó chii , ne̱ sese ri'íj rma'a̱n so' man chana̱ yo' ne̱ xcaj so' man yo'ó chana̱ , ne̱ síí tumé ndo'o cacun' me ma'a̱n so' na̱nj ado̱nj . Veé ase vaa síí cotoj ga̱ na̱j guun chana̱ ro' , vaa so' rihaan Diose̱ na̱nj ado̱nj ― taj Jesucristó rihaan nij so' a .
Ga̱a ne̱ cataj nij síí tucu'yón se‑na̱na̱ Jesucristó rihaan so' : ― Sese ne nó xcúún snó'o quiri'i̱j so' man chana̱ nica̱ so' , ne̱ taj che'é xca̱j snó'o man chana̱ ma' . Ma̱a̱n se sa̱' doj cavi̱i̱ síí ne̱ u̱u̱n ado̱nj ― taj nij so' a .
Ga̱a ne̱ cataj Jesucristó : ― Nuveé tucua̱nj canoco̱' cunuda̱nj yuvii̱ me nana̱ ca'mii soj ma' . Ma̱a̱n se do̱j vaa nij yuvii̱ canoco̱' tucuáán yo' , qui'ya̱j Diose̱ na̱nj ei .
Dan me se vaa síí asi̱j ca'ngaa so' , da̱nj na'vej rá so' xca̱j so' man chana̱ , tza̱j ne̱ vaa yo'ó so' uún , ne̱ ga̱a me so' xnii , ne̱ ta'a̱j nij síí xco̱j ruva̱a̱ rá ne̱ ma'a̱n nij so' naqui'yaj capuú man ta'a̱j xnii , ne̱ ga̱a achij xnii , ga̱a ne̱ na'vej rá so' xca̱j so' man chana̱ ga̱a̱ a̱ man ado̱nj . Dan me se vaa yo'ó so' uún , ne̱ ca've̱e na̱nj xca̱j so' chana̱ , tza̱j ne̱ ma̱a̱n se noco̱' ndo'o so' man Diose̱ , ne̱ me ndo'o rá so' gu̱un chij Diose̱ rihaan chumii̱ nihánj , ne̱ 'yaj suun ndo'o so' , ne̱ ne vaa ya'núj rihaan so' xca̱j so' chana̱ , rá so' , ga̱a ne̱ che'é dan na'vej ina̱nj rá ma'a̱n so' xca̱j so' chana̱ a̱ man ado̱nj . Sese gu̱un nucua̱j yo'o̱ so' canoco̱' so' tucuáán yo' , ne̱ ve'é canoco̱' so' tucuáán yo' na̱nj ado̱nj ― taj Jesucristó a .
Ga̱a ne̱ nica̱j nij yuvii̱ man nij ne'ej ca'na' nij yuvii̱ rihaan Jesucristó a . Me rá nij yuvii̱ cuta̱' Jesucristó ra'a so' raa̱ nij ne'ej , ne̱ cachi̱nj ni'ya̱j so' rihaan Diose̱ che'é nij ne'ej yo' a . Tza̱j ne̱ cataj xna'anj nij síí tucu'yón se‑na̱na̱ Jesucristó rihaan nij yuvii̱ se vaa ne nó xcúún nij ne'ej ca'na̱' nij ne'ej rihaan Jesucristó , taj nij so' a .
Tza̱j ne̱ cataj Jesucristó : ― Ca'ne̱' rá soj ca'na̱' nij ne'ej rihanj á . Se̱ caráán soj chrej rihaan nij ne'ej mei . 'O̱ se tucua̱ nij síí vaa da̱nj ro' , me rej ya̱nj Diose̱ uun chij Diose̱ na̱nj ado̱nj ― taj Jesucristó a .
Ga̱a ne̱ cuta' so' ra'a so' raa̱ nij ne'ej , ga̱a ne̱ curiha̱nj so' rej yo' a .
Dan me se cuchi' yo'o̱ síí tachru̱u̱ yo' rihaan Jesucristó , ne̱ xná'anj so' man Jesucristó , cataj so' : ― Me suun sa̱' qui'ya̱j sunj , ne̱ ca've̱e ca̱yánj ga̱ Diose̱ nu̱' cavii nu̱' ca'anj , ga̱ maestro' ― taj so' a .
Ga̱a ne̱ cataj Jesucristó : ― Me che'é xná'anj so̱' manj che'é se sa̱' ga̱ . 'O̱ se o̱rún' Diose̱ vaa sa̱' á . Tza̱j ne̱ sese me rá so̱' ca̱yáán so̱' ga̱ Diose̱ nu̱' cavii nu̱' ca'anj , ne̱ cu̱nó so̱' nij nana̱ noco̱o ya̱ ya̱ nana̱ cataj xna'anj Diose̱ rihaan ní' á ― taj Jesucristó a .
― Me nana̱ ga̱ ― taj síí tachru̱u̱ yo' , xná'anj so' man Jesucristó a . Ga̱a ne̱ cataj Jesucristó : ― Nana̱ nihánj a : “ Se̱ ticaví' so̱' yuvii̱ ma' . Se̱ cotoj so̱' ga̱ chana̱ nica̱ yo'ó yuvii̱ ma' . Se̱ qui'yaj itu̱u̱ so̱' si'yaj yo'ó yuvii̱ ma' . Se̱ nanó so̱' cuentó ne̱ che'é yuvii̱ ma' .
Cara̱a̱ co̱chróó so̱' rihaan réé so̱' do̱' , rihaan nií so̱' do̱' á . Ase vaa 'e̱e̱ rá so̱' man ma̱'án so̱' ro' , da̱nj ga̱a̱ 'e̱e̱ rá so̱' man tuví' so̱' á . ” Yo' me nana̱ cu̱nó so̱' ei ― taj Jesucristó rihaan síí tachru̱u̱ yo' a .
― Nu̱' nana̱ yo' unoj ado̱nj . Vaa yo'ó se vaa achiin qui̱'yáj na' ― taj síí tachru̱u̱ yo' rihaan Jesucristó a .
Ga̱a ne̱ cataj Jesucristó rihaan so' a : ― Sese me rá so̱' cunu̱u sa̱' ina̱nj nimán so̱' , ne̱ cavi̱i̱ so̱' ca'a̱nj so̱' , ne̱ cutu've̱e̱ so̱' nu̱' si'yáá so̱' , ne̱ sa'anj quiri̱' so̱' ro' , caxri̱i̱ so̱' ston nij síí nique̱ , ne̱ cuma̱n ndo'o si'yáá so̱' rej xta̱' , qui'ya̱j Diose̱ na̱nj ei . Ne̱ dan me se ca'na̱' so̱' , ne̱ ca̱nocó' so̱' manj , ca'a̱nj ní' á ― taj Jesucristó a .
Dan me se cuno síí tachru̱u̱ yo' nana̱ cataj xna'anj Jesucristó rihaan so' , ne̱ ca'anj u̱u̱n so' , ne̱ nanó ndo'o rá so' a . 'O̱ se síí ru'vee me so' , ne̱ vaa ndo'o si'yaj so' a .
Ga̱a ne̱ ca'mii Jesucristó rihaan nij síí tucu'yón se‑na̱na̱ so' , cataj so' : ― Ya̱ ya̱ cata̱j xna'anj 'u̱nj rihaan soj se vaa sayu̱u̱n uxrá vaa quisi̱j síí ru'vee ca̱yáán síí ru'vee ga̱ Diose̱ asa̱' guun chij Diose̱ rihaan chumii̱ nihánj na̱nj ado̱nj .
Dan me se ne'en soj se vaa sayu̱u̱n ndo'o vaa cache̱n xcuu camelló rihaan yu'uj ta̱j tacúún cúú nuvá , tza̱j ne̱ cuano̱ nihánj me se cata̱j xna'anj 'u̱nj rihaan soj se vaa ca've̱e a̱ doj cache̱n xcuu yo' yu'uj ta̱j tacúún cúú nuvá , nda̱a rá se vaa síí ru'vee , ne̱ se̱ guun cache̱n so' ca̱yáán so' ga̱ Diose̱ asa̱' guun chij Diose̱ rihaan chumii̱ nihánj a̱ ma' ― taj Jesucristó a .
Dan me se cuno nij síí tucu'yón se‑na̱na̱ Jesucristó nana̱ ca'mii so' , ne̱ caráya'a̱nj uxrá nij so' , cataj nij so' : ― Che'é dan me se me síí gu̱un nucua̱j quinani̱i̱ rihaan sayuun ga̱ ― taj nij so' a .
Ni'ya̱j Jesucristó man nij so' , ne̱ cataj so' : ― Se̱ guun nucua̱j yuvii̱ quinani̱i̱ ma'a̱n nij yuvii̱ rihaan sayuun ma' . Sayu̱u̱n uxrá vaa rihaan nij so' na̱nj ado̱nj . Tza̱j ne̱ xa̱' Diose̱ me se ne sayu̱u̱n a̱ doj vaa rihaan so' a̱ ma' . Canó rasu̱u̱n ca've̱e qui'ya̱j so' na̱nj ado̱nj ― taj so' a .
Ga̱a ne̱ cataj Pedró rihaan Jesucristó a : ― Ne̱ núj ga̱ . A̱j tanáj núj nu̱' si'yaj núj , ne̱ canoco' núj mán so̱' á . Da̱j quira̱n' núj ga̱ ― taj Pedró , xná'anj so' a .
Ga̱a ne̱ cataj Jesucristó : ― Veé síí noco̱' manj me soj , ne̱ síí ca'néé Diose̱ ni̱caj yu'unj man yuvii̱ mej ado̱nj . Ne̱ ya̱ ya̱ cata̱j xna'anj 'u̱nj rihaan soj se vaa asa̱' cunuu naca̱ chumii̱ nihánj , ne̱ asa̱' guun che'e̱j cayánj gunj síí rii ta'nga' rihaan chumii̱ nihánj , ne̱ ca̱yáán chuvi̱j nij soj ca'ne̱' soj cacun' che'é chuvi̱j nij x'ne' nij yuvii̱ israelitá ado̱nj .
Ne̱ síí tanáj ve' tucuá tanáj tinúú tanáj ra'vij tanáj rej tanáj nii tanáj ta'níí tanáj yo'óó tanáj canoco̱' so' manj ro' , uxrá doj rasu̱u̱n quiri̱' uún so' , ne̱ ca̱yáán so' ga̱ Diose̱ nu̱' cavii nu̱' ca'anj ado̱nj .
Tza̱j ne̱ que'e̱e̱ nij síí guun chij ndo'o rihaan chumii̱ nihánj ro' , gu̱un nij so' síí noco̱' ei . Ne̱ que'e̱e̱ nij síí ne gu̱un chij rihaan chumii̱ nihánj me se gu̱un chij nij so' , qui'ya̱j Diose̱ na̱nj ado̱nj .
” Ase vaa qui'yaj 'o̱ síí to'o̱j rej ma̱n ndo'o coj chruj uvá ro' , da̱nj qui'ya̱j Diose̱ asa̱' guun chij Diose̱ rihaan chumii̱ nihánj ado̱nj . Dan me se síí to'o̱j yo' ro' , rej taxre̱j curiha̱nj so' nano̱' so' síí qui'ya̱j suun rihaan to'óó so' rej ma̱n coj chruj uvá yo' a .
Ga̱a ne̱ yo'o̱ ca'mii so' ga̱ nij síí qui'ya̱j suun rihaan to'óó so' , se vaa 'o̱ sa'anj denario go̱' so' che'é suun qui'ya̱j suun 'o̱ 'o̱ nij so' 'o̱ güii , ne̱ ca'néé so' man nij so' , qui'ya̱j suun nij so' rihaan to'óó so' a .
” Ga̱a ne̱ aga' u̱u̱n curiha̱nj uún síí to'o̱j yo' , ca'anj so' rihaan yu'vee , ga̱a ne̱ quene'en so' doj snó'o nicu̱n' ma'a̱n u̱u̱n rihaan yu'vee , ne̱ taj va̱j suun rihaan nij so' a .
Ga̱a ne̱ cataj so' rihaan nij so' : “ Ca'a̱nj soj qui'ya̱j suun soj rihaan to'ój ei . Na̱ru'vee 'u̱nj rihaan soj che'é nu̱' suun qui'ya̱j suun soj ei ” , taj so' rihaan nij mozó a .
Dan me se ca'anj nij snó'o yo' qui'yaj suun nij so' uún to'óó síí to'o̱j yo' a . ” Ga̱a ne̱ caxu̱j do̱' , aga' va'nu̱j do̱' , curiha̱nj uún síí to'o̱j yo' , ne̱ nari' so' doj síí qui'ya̱j suun rihaan to'óó so' , ne̱ ca'néé so' man nij so' qui'ya̱j suun nij so' rihaan to'óó so' uún a .
” Ga̱a ne̱ aga' 'u̱n' curiha̱nj uún síí to'o̱j yo' , ne̱ nari' so' doj síí nicu̱n' ma'a̱n rihaan yu'vee a . “ Me che'é nicun' ma'a̱n soj nu̱' güii nihánj ga̱ . Taj va̱j suun qui'yaj suun soj á ” , taj so' , xná'anj so' man nij so' a .
“ Ma̱a̱n se taj síí rqué suun man núj qui'ya̱j suun núj ma' ” , taj nij so' a . “ Ca'a̱nj soj qui'ya̱j suun soj rihaan to'ój ei ” , taj so' rihaan nij so' a .
” Veé dan , ga̱a ne̱ nichru̱n' cata̱' güii tu'va quij , ga̱a ne̱ ca'ne' síí to'o̱j yo' suun rihaan se‑mo̱zó so' síí tumé sa'anj se vaa na̱ru'vee so' sa'anj rihaan nij síí qui'yaj suun rihaan to'óó so' yo' a . “ Canacu̱nj so̱' ca'na̱' nij síí qui'yaj suun yo' , ne̱ na̱ru'vee so̱' rihaan nij so' á . Asino ya̱a̱n na̱ru'vee so̱' rihaan nij síí catúj suun aga' 'u̱n' , ga̱a ne̱ na̱ru'vee so̱' rihaan nij síí catúj suun rej na'ya̱a̱n á ” , taj so' rihaan síí tumé sa'anj yo' a .
” Dan me se asino ya̱a̱n ca'na' nij síí catúj naa̱ aga' 'u̱n' rihaan síí tumé sa'anj , ne̱ 'o̱ sa'anj denario quiri' 'o̱ 'o̱ nij so' a .
Ga̱a ne̱ ca'na' nij síí catúj suun rej na'ya̱a̱n rihaan síí tumé sa'anj yo' a . Noco̱o doj sa'anj quiri̱' nij so' , rá nij so' , tza̱j ne̱ veé da̱nj 'o̱ sa'anj denario quiri' 'o̱ 'o̱ nij so' uún a .
Nica̱j nij so' sa'anj , ga̱a ne̱ guun che'e̱ nij so' ca'maan rá nij so' ni'ya̱j nij so' síí to'o̱j yo' ,
ga̱a ne̱ cataj nij so' : “ Síí nihánj me se o̱rún' orá gue̱e̱ qui'yaj suun nij so' , tza̱j ne̱ 'o̱ cuya̱a̱n naru'vee so̱' rihaan nij so' ga̱ núj , ne̱ qui'yaj suun núj nu̱' güii , ne̱ go' uxrá naán xráá núj á ” , taj nij so' rihaan síí to'o̱j yo' a .
Ga̱a ne̱ síí to'o̱j yo' cataj rihaan yo'o̱ tuvi' nij mozó : “ Ne ta̱'yunj mán so̱' , man tinu̱j . Ma̱a̱n se a̱j ca'mii ní' che'é se vaa qui'ya̱j suun so̱' che'é 'o̱ sa'anj denario che'é 'o̱ güii a .
Naca̱j so̱' sa'anj qui'yaj canaán so̱' , ca'a̱nj so̱' á . Ma̱a̱n se ina̱nj me raj cuya̱a̱n na̱ru'vej rihaan soj na̱nj ado̱nj .
Ne nó xcúnj qui̱'yáj se vaa rii nimanj , rá so̱' na' . Xco̱j ruva̱a̱ rá so̱' , che'é se qui'yáj se lu̱j rihaan tuví' so̱' na' ” , taj síí to'o̱j yo' rihaan síí qui'yaj suun rihaan to'óó so' a .
” Dan me se ase vaa qui'yaj síí to'o̱j yo' ro' , da̱nj qui'ya̱j uún Diose̱ che'é nij síí 'yaj suun che'é Diose̱ na̱nj ado̱nj . Che'é dan nij síí ne gu̱un chij rihaan chumii̱ nihánj me se xta̱' ro' , gu̱un chij nij so' a . Ne̱ nij síí guun chij ndo'o rihaan chumii̱ nihánj me se xta̱' ro' , gu̱un nij so' síí noco̱' , qui'ya̱j Diose̱ na̱nj ado̱nj ― taj Jesucristó a .
Ga̱a ne̱ cavii Jesucristó ca'anj so' chuman' Jerusalén , ne̱ ca'anj chuvi̱j nij síí tucu'yón se‑na̱na̱ so' ga̱ so' , qui'yaj so' a . Veé asi̱j va̱j o̱rún' cha'nu̱j nij so' ga̱ Jesucristó chrej , ne̱ ca'mii Jesucristó rihaan nij so' , cataj so' :
― Nihánj me ca'anj ní' chuman' Jerusalén , ne̱ qui̱ta'aa nii manj si̱j ca'néé Diose̱ ni̱caj yu'unj man yuvii̱ , ne̱ nago̱' nii manj rihaan nij xrej ata̱ suun noco̱o doj do̱' , rihaan nij síí naqui'yaj cu̱u se‑tucua̱nj Moisés rihaan yuvii̱ do̱' a . Ne̱ cuta̱' nij so' cacun' xráj , ne̱ cata̱j nij so' se vaa cavi̱' 'u̱nj a .
Ga̱a ne̱ nago̱' nij so' manj rihaan nij síí yaníj , ne̱ ca'nga̱' naco̱o̱ nij síí yaníj quene'e̱n nij so' manj , ne̱ go̱' nij so' cuartá xráj , ne̱ cachro̱n nij so' manj rihaan rcutze̱ a . Ga̱a ne̱ cache̱n va'nu̱j güii , ga̱a ne̱ cunu̱u i'na̱' uún 'u̱nj , qui'ya̱j Diose̱ ei ― taj Jesucristó a .
Ga̱a ne̱ cuchi' nii síí cu'na̱j Jacobo do̱' , síí cu'na̱j Juan do̱' , rihaan Jesucristó , ne̱ ta'níí síí cu'na̱j Zebedeo me uún ro̱j so' a . Dan me se cuchi' nij ta'ni̱j no' rihaan Jesucristó , ga̱a ne̱ canicun' ru̱j no' rihaan Jesucristó , ne̱ cataj no' se vaa vaa se cachi̱nj ni'ya̱j no' rihaan so' , rá no' a .
― Me se achiin mán so̱' ga̱ ― taj Jesucristó , xná'anj so' man no' a . Ne̱ cataj no' : ― Cata̱j xna'anj so̱' se vaa asa̱' guun chij so̱' rihaan chumii̱ nihánj , ne̱ quita̱j ro̱j ta'níj x'núú so̱' , ne̱ ca̱ta̱ ro̱j so' suun sa̱' doj qui̱'yáá so̱' á . Dan me se yo'o̱ so' ca̱yáán rej nuva̱' so̱' , ne̱ yo'ó so' ca̱yáán rej ni̱chruún so̱' , ne̱ quiri̱i̱ ta'nga' ro̱j so' ga̱ so̱' , cata̱j so̱' , raj a ― taj chana̱ yo' a .
Ga̱a ne̱ cataj Jesucristó rihaan ro̱j tinu̱j ro̱j so' a : ― Ne ne'en ro̱j so̱j me rasu̱u̱n cachíín ni'ya̱j ro̱j so̱j rihanj nihánj a̱ ma' . 'O̱ se gu̱un nucua̱j ro̱j so̱j quira̱n' ro̱j so̱j sayuun nda̱a vaa qui̱rán' 'u̱nj na' ― taj Jesucristó , xná'anj so' a . ― Gu̱un nucua̱j rój na̱nj ado̱nj ― taj ro̱j so' a .
Ga̱a ne̱ cataj Jesucristó : ― Ya̱ ya̱ quira̱n' soj sayuun ga̱j na̱nj á . Tza̱j ne̱ ne nó xcúnj cata̱j xna'anj 'u̱nj me síí ca̱yáán x'núú 'u̱nj rej nuva̱' 'u̱nj do̱' , rej ni̱chrunj do̱' , ma' . O̱rún' Réj síí nicu̱n' xta̱' cata̱j xna'anj me síí quiri̱i̱ ta'nga' ga̱j na̱nj ado̱nj ― taj Jesucristó a .
Ga̱a ne̱ cuno yo'ó chi̱' nij síí tucu'yón se‑na̱na̱ Jesucristó se vaa ca'mii ro̱j tinu̱j ro̱j so' rihaan Jesucristó , ne̱ ca'maan rá nij so' ni'ya̱j nij so' man ro̱j so' a .
Ga̱a ne̱ canacúún Jesucristó man cunuda̱nj nij so' se vaa ca'na̱' nij so' rihaan so' , ne̱ cataj so' : ― Ne'en soj se vaa nij síí ata̱ suun ma̱n rihaan chumii̱ nihánj me se rii ta'nga' uxrá nij so' rihaan tuvi' nij so' na̱nj ado̱nj .
Tza̱j ne̱ se̱ gaa da̱nj sca'núj nij soj a̱ ma' . 'O̱ se sese me rá nij soj gu̱un chij nij soj rihaan tuvi' nij soj , ne̱ gu̱un nij soj síí qui'ya̱j suun rihaan taran' tuvi' nij soj ,
ne̱ ase vaa mozó ro' , da̱nj ga̱a̱ xa̱' nij soj rihaan taran' tuvi' nij soj na̱nj ado̱nj .
Dan me se ca'néé Diose̱ manj ni̱caj yu'unj 'u̱nj man yuvii̱ , tza̱j ne̱ ne ca'na̱' 'u̱nj ne̱ gu̱un nij yuvii̱ mozó rihanj ma' . 'O̱ se ca'ná' 'u̱nj qui'ya̱j suun ma̱'anj rihaan nij yuvii̱ na̱nj ado̱nj . Ne̱ ca'ná' 'u̱nj nayo̱n ma̱'anj rihaan yuvii̱ ne̱ cavi̱' 'u̱nj che'é cacun' ata̱ nij so' , ga̱a ne̱ cavi̱i̱ sa̱' uxrá nij so' , qui̱'yáj na̱nj ado̱nj ― taj Jesucristó a .
Ga̱a ne̱ cavii nij so' chuman' Jericó , ne̱ cachéé ndo'o yuvii̱ xcó Jesucristó a .
Ne̱ vaa vi̱j síí tuchri̱i ne̱ tu'va chrej , ne̱ cuno ro̱j so' cuentó se vaa cache̱n Jesucristó rej ne̱ ro̱j so' a . Che'é dan caguáj ro̱j so' , cataj ro̱j so' : ― Ya̱ ya̱ ta'níí ta'nij si'no̱ síí cu'na̱j David síí cane ga̱a naá mé so̱' , Señor . Cunu̱u 'e̱e̱ rá so̱' man rój ei ― taj ro̱j so' a .
Tza̱j ne̱ : ― Dínj tu'va ro̱j so̱j á ― taj nij yuvii̱ rihaan ro̱j so' a . Tza̱j ne̱ doj a̱ nucua̱j caguáj ro̱j so' , cataj ro̱j so' : ― Ta'níí ta'nij si'no̱ síí cu'na̱j David síí cane ga̱a naá mé so̱' , Señor . Cunu̱u 'e̱e̱ rá so̱' man rój ei ― taj uún ro̱j so' a .
Ga̱a ne̱ canicun' Jesucristó , ne̱ canacúún Jesucristó man ro̱j so' se vaa ca'na̱' ro̱j so' rihaan so' , ne̱ cataj so' : ― Da̱j qui̱'yáj man ro̱j so̱j , rá ro̱j so̱j ga̱ ― taj Jesucristó , xná'anj so' man ro̱j so' a .
― Cunu̱u sa̱' rihaan rój , rá rój , Señor ― cataj ro̱j so' a .
Ga̱a ne̱ cunuu 'e̱e̱ rá Jesucristó man ro̱j so' , ne̱ cuta' Jesucristó ra'a Jesucristó rihaan ro̱j so' , ga̱a ne̱ veé ma̱a̱n orá dan cunuu sa̱' rihaan ro̱j so' na̱nj ado̱nj . Ga̱a ne̱ ca'anj ro̱j so' ga̱ Jesucristó a .
Ga̱a ne̱ cuchi' Jesucristó cuchi' nij síí tucu'yón se‑na̱na̱ so' cuchi' tu'va chuman' cu'na̱j Betfagé a . Na̱j chuman' yo' tacóó quij cu'na̱j Quij ma̱n Chruun Olivó , ne̱ nichru̱n' naj chuman' Jerusalén ga̱ chuman' cu'na̱j Betfagé yo' a . Ga̱a ne̱ ca'néé Jesucristó man vi̱j tuvi' nij síí tucu'yón se‑na̱na̱ so' ca'a̱nj ro̱j so' rque chuman' yo' ,
ne̱ cataj so' rihaan ro̱j so' a : ― Catu̱u̱ ro̱j so̱j chuman' nihánj , chuman' na̱j rihaan ní' , ne̱ nari̱' nu̱' ro̱j so̱j yo'o̱ burró cha̱na̱ numi̱i , ne̱ vaa ta'níí xo' burró le'e̱j ya'a̱nj nicu̱n' ga̱ xo' ado̱nj . Nache̱ ro̱j so̱j man burró cha̱na̱ yo' , ne̱ ni̱caj ro̱j so̱j man ro̱j xo' ca'na̱' ro̱j so̱j rihaan 'u̱nj á .
Ne̱ sese xna̱'anj nii man ro̱j so̱j me che'é nache ro̱j so̱j burró , ne̱ cata̱j ro̱j so̱j : “ Síí 'ni̱j ra'a man ní' achiin xcuu nihánj rihaan chugua̱nj ” , cata̱j ro̱j so̱j , ga̱a ne̱ nu̱' ca'ne̱j nij so' man ro̱j xcuu ca'na̱' ro̱j xcuu ga̱ ro̱j so̱j ei ― taj Jesucristó rihaan ro̱j so̱' a .
Dan me se nu̱' yo' qui'yaj Jesucristó , qui'yaj gue̱e̱ so' nda̱a vaa taj síí nata' se‑na̱na̱ Diose̱ ga̱a naá a . Ne̱ síí nata' yo' ro' , cataj so' :
“ Dan me se cata̱j xna'anj soj rihaan nij síí ma̱n chuman' Jerusalén se vaa xca̱j nij so' cuentá se vaa ca'na̱' síí gu̱un chij rihaan nij so' ado̱nj . Dan me se síí nica̱' nimán me so' , quita̱j so' xráá burró a . Dan me se quita̱j so' xráá ta'níí xcuu 'yaj suun na̱nj ado̱nj ” , taj síí nata' yo' a .
Dan me se ca'anj ro̱j síí tucu'yón se‑na̱na̱ Jesucristó , ne̱ qui'yaj ro̱j so' nu̱' nda̱a vaa cataj xna'anj Jesucristó rihaan ro̱j so' a .
Dan me se nica̱j ro̱j so' man ro̱j ta'ni̱j ro̱j burró cha̱na̱ yo' ca'anj ro̱j so' rihaan Jesucristó , ne̱ cuta' ro̱j so' yatzíj xráá ro̱j xcuu , ne̱ cavii Jesucristó a .
Ne̱ que'e̱e̱ nij yuvii̱ cuchruj yatzíj saga̱n' nij yuvii̱ rá chrej , ne̱ ta'a̱j nij tuvi' nij so' ro' , ca'ne' ra'a chruun , ne̱ caraa nij so' rá chrej , cache̱e̱ ro̱j burró yo' rihaan yatzíj do̱' , rihaan ra'a chruun do̱' a .
Ne̱ ma̱n uxrá yuvii̱ quitáá ya̱a̱n rihaan Jesucristó , ne̱ ma̱n uxrá yuvii̱ noco̱' rej xco̱ Jesucristó a . Ne̱ caguáj nij yuvii̱ , cataj nij yuvii̱ : ― Cara̱a̱ gue̱e̱ ní' rihaan ta'níí ta'nij si'no̱ síí cu'na̱j David síí cane ga̱a naá na̱nj á . Cuna̱j ndo'o vaa ca'na' síí ca'néé síí 'ni̱j ra'a man ní' ado̱nj . Se lu̱j ndo'o me 'yaj Diose̱ che'é ní' á . Cara̱a̱ gue̱e̱ ní' rihaan Diose̱ síí nicu̱n' xta̱' ei ― taj nij yuvii̱ , caguáj nij yuvii̱ a .
Dan me se catúj Jesucristó chuman' Jerusalén , ne̱ caráya'a̱nj taran' nij yuvii̱ ma̱n chuman' yo' , ne̱ cataj nij so' : ― Me síí atúj chuman' ga̱ ― cataj nij síí ma̱n chuman' Jerusalén , xná'anj nij so' man nij yuvii̱ atúj chuman' Jerusalén a .
― Síí nihánj me Jesucristó síí cavii chuman' Nazaret chuman' na̱j estadó Galilea , ne̱ síí nata' se‑na̱na̱ Diose̱ me so' ado̱nj ― taj nij yuvii̱ catúj chuman' Jerusalén , ni'ya̱j nij so' man Jesucristó a .
Ga̱a ne̱ catúj Jesucristó rá nuvií noco̱o , ga̱a ne̱ quirii so' man taran' nij síí tu'véj rasu̱u̱n do̱' , man taran' nij síí quiránj rasu̱u̱n ma̱n rá nuvií do̱' a . Ne̱ tiguíj ra'a so' nij chruun mesá natuná nii sa'anj rihaan , ne̱ tiguíj ra'a so' chruun xlá ta̱j nij síí tu'véj cha'aa̱n a .
Ga̱a ne̱ ca'mii so' rihaan nij so' , cataj so' : ― Danj Diose̱ taj se vaa tucuá Diose̱ rej na'víj yuvii̱ rihaan Diose̱ me nihánj á . Tza̱j ne̱ guun tucua̱ síí itu̱u̱ man tucuá Diose̱ nihánj , qui'yaj soj na̱nj á ― taj Jesucristó a .
Ga̱a ne̱ catúj síí tuchri̱i catúj síí rengo̱ catúj rá nuvií , ne̱ nahuun sa̱' nij so' , qui'yaj Jesucristó a .
Ne̱ ma̱n xnii catúj rá nuvií , ne̱ caguáj nij xnii cataj nij xnii : ― Cara̱a̱ gue̱e̱ ní' rihaan síí nihánj ta'níí ta'nij si'no̱ síí cu'na̱j David síí cane ga̱a naá ei ― taj nij xnii a . Ne̱ vaa xrej ata̱ suun noco̱o doj vaa síí naqui'yaj cu̱u se‑tucua̱nj Moisés vaa , ne̱ quene'en nij so' nu̱' suun sa̱' qui'yaj Jesucristó rá nuvií , ne̱ cuno nij so' nana̱ caguáj nij xnii a . Ga̱a ne̱ ca'maan rá nij so' ,
ne̱ cataj nij so' : ― Unó so̱' nana̱ aguáj xnii nihánj na' . Me che'é a'vej so̱' cagua̱j xnii da̱nj ga̱ ― taj nij so' , xná'anj nij so' man Jesucristó a . Ne̱ cataj Jesucristó : ― Unó 'u̱nj ei . Me che'é na'vej rá nij soj ca'mi̱i̱ xnii da̱nj ga̱ . Ne̱ ni̱'yaj soj , ne̱ Diose̱ ca'néé nana̱ vaa da̱nj nimán xnii ca'mi̱i̱ xnii da̱nj a . Me che'é ne naya̱a̱ nij soj nana̱ no̱ rihaan danj Diose̱ ga̱ . Ése̱ ga̱a naá , ne̱ ca'mii yo'o̱ so' rihaan Diose̱ , cataj so' se vaa ve'é ca'mii xnii do̱' , ve'é ca'mii ne'ej utzii too do̱' , rihaan Diose̱ , qui'yaj ma'a̱n Diose̱ , taj nana̱ no̱ rihaan danj Diose̱ a ― taj Jesucristó rihaan nij so' a .
Ga̱a ne̱ tanáj Jesucristó man nij so' , ne̱ curiha̱nj so' chuman' Jerusalén , ne̱ ca'anj so' chuman' Betania , ne̱ caran' so' 'o̱ yan' a .
Rej ranga̱' cavii uún Jesucristó ca'anj so' chuman' Jerusalén , ne̱ na'aan rque so' a .
Ga̱a ne̱ quene'en so' 'o̱ chruun ma̱n chruj higó nicu̱n' tu'va chrej , ne̱ ca'anj so' tacóó chruun yo' , tza̱j ne̱ taj va̱j a̱ 'ó chruj higó ne quiri̱' so' a̱ ma' . Ma̱a̱n na̱nj coj u̱u̱n táá raa̱ chruun yo' a . Ga̱a ne̱ ca'mii so' rihaan chruun yo' , cataj so' : ― Daj chiha̱a̱ míj se̱ cumán chruj raá so̱' ma' ― taj Jesucristó a . Ne̱ nu̱' ca'mii so' ga̱ chruun , ne̱ ma̱a̱n orá dan canacoo̱ chruun ma̱n chruj higó yo' a .
Ga̱a ne̱ caráya'a̱nj nij síí tucu'yón se‑na̱na̱ Jesucristó , quene'en nij so' se vaa quiran' chruun yo' a . Ne̱ cataj nij so' : ― Asa̱' ca'vee nu̱' nacoo̱ chruun nihánj cuano̱ ga̱ ― taj nij so' , caráya'a̱nj nij so' a .
Ga̱a ne̱ cataj Jesucristó rihaan nij so' a : ― Ya̱ ya̱ cata̱j xna'anj 'u̱nj rihaan soj cuano̱ se vaa sese se̱ guun vi̱j rá soj ne̱ yo'o̱ cuchuma̱n rá soj , ne̱ doj a̱ qui'ya̱j soj vaa güii , se vaa qui'yáá 'u̱nj man chruun nihánj a̱ ado̱nj . Dan me se cata̱j xna'anj nij soj rihaan quij xca̱a̱n yo' se vaa cu̱riha̱nj quij rej nicu̱n' quij ne̱ ca'a̱nj ni̱j quij rque na ya'a̱nj , ne̱ ya̱ ca'a̱nj ni̱j yo' rque na ya'a̱nj , qui'ya̱j soj ado̱nj .
Ne̱ nu̱' se vaa cachi̱nj ni'ya̱j soj rihaan Diose̱ ro' , rque̱ Diose̱ rihaan soj , sese ya̱ ya̱ cuchuma̱n rá soj na̱nj ado̱nj ― taj Jesucristó a .
Ga̱a ne̱ catúj Jesucristó rá nuvií , ne̱ tucu'yón so' nana̱ man nij síí ma̱n rá nuvií yo' a . Ga̱a ne̱ cuchi' nij xrej ata̱ suun noco̱o doj do̱' , nij síí uun chij rihaan nij yuvii̱ do̱' , rihaan so' , ne̱ xná'anj nij so' man so' , cataj nij so' : ― Me síí ca'ne' suun rihaan so̱' qui̱'yáá so̱' nda̱a vaa 'yáá so̱' ga̱ ― taj nij so' a .
Ga̱a ne̱ cataj Jesucristó rihaan nij so' a : ― Ne̱ vaa yo'o̱ nana̱ xna̱'anj 'u̱nj man nij soj , ne̱ sese ya̱ cata̱j xna'anj nij soj nana̱ yo' rihanj , ne̱ cata̱j xna'anj 'u̱nj rihaan soj me síí ca'ne' suun rihanj a .
Dan me se me síí ca'ne' suun rihaan síí cu'na̱j Juan cuta̱' ne so' man yuvii̱ , rá soj ga̱ . Ma'a̱n Juan cavii raa̱ na' . Ase Diose̱ cataj xna'anj rihaan so' xa̱' . Cata̱j xna'anj nij soj rihanj á ― taj Jesucristó a . Ga̱a ne̱ nuchruj ra̱a̱ ndo'o nij so' ga̱ tuvi' nij so' , cataj nij so' : ― Sese cata̱j ní' se vaa Diose̱ ca'ne' suun rihaan síí cu'na̱j Juan cuta̱' ne so' man yuvii̱ , ne̱ cata̱j Jesucristó rihaan ní' me che'é ne cuchuma̱n rá ní' nana̱ ca'mii Juan , cata̱j so' a .
Tza̱j ne̱ sese cata̱j ní' se vaa nuveé si̱j ca'ne' Diose̱ suun rihaan me síí cu'na̱j Juan , ne̱ ca'ma̱an rá nij yuvii̱ , ne̱ quira̱n' ní' sayuun , qui'ya̱j nij yuvii̱ na̱nj á . 'O̱ se nij yuvii̱ me se síí ca'néé Diose̱ nata̱' se‑na̱na̱ Diose̱ me síí cu'na̱j Juan , rá cunuda̱nj nij yuvii̱ na̱nj á ― taj nij so' rihaan tuvi' nij so' a .
Ga̱a ne̱ cataj nij so' rihaan Jesucristó : ― Ne ne'en núj me síí ca'ne' suun rihaan síí cu'na̱j Juan cuta̱' ne so' man yuvii̱ ma' ― taj nij so' a . ― Che'é dan se̱ cataj xna'anj 'u̱nj rihaan nij soj me síí ca'ne' suun rihanj qui̱'yáj nda̱a vaa 'yáj ma' ― taj Jesucristó rihaan nij so' a .
Ga̱a ne̱ nanó Jesucristó cuentó nihánj cuno nij so' a : ― Ne̱ da̱j vaa nana̱ nihánj nana̱ cata̱j xna'anj 'u̱nj rihaan soj , rá soj ga̱ . Vaa vi̱j ta'níí 'o̱ so' a . Ne̱ cuchi' so' rihaan yo'o̱ ta'níí so' , cataj so' : “ Cuan' cavi̱i̱ so̱' qui'ya̱j suun so̱' rque naa̱ chruj uvá , rej ” , taj so' rihaan ta'níí so' a .
“ Se̱ ca'anj 'u̱nj ma' ” , taj xnii yo' rihaan rej so' a . Tza̱j ne̱ orá nii doj naqui'yaj nica̱' so' nimán so' , ne̱ ca'anj qui'ya̱j suun so' a .
Ga̱a ne̱ cuchi' rej xnii rihaan yo'ó ta'níí so' , ne̱ cataj xna'anj so' se vaa ca'a̱nj xnii yo' , qui'ya̱j suun yo' a . “ Ca'a̱nj 'u̱nj , ata̱j ” , taj so' rihaan rej so' a . Tza̱j ne̱ ne ca'a̱nj so' qui'ya̱j suun so' , ne̱ tiha' so' man rej so' a .
Ne̱ me ta'níí snó'o yo' cuno sa̱' rihaan so' , rá soj ga̱ ― taj Jesucristó , xná'anj Jesucristó man nij so' a . ― Xnii ca'anj qui'ya̱j suun ro' , cuno ya̱ so' rihaan rej so' ei ― taj nij so' rihaan Jesucristó a . Ga̱a ne̱ cataj Jesucristó rihaan nij so' a : ― Ya̱ ya̱ cata̱j xna'anj 'u̱nj rihaan nij soj cuano̱ se vaa nij síí tiha' yu'unj man yuvii̱ che'é puextó do̱' , nij chana̱ niha̱' rá ga̱ chii do̱' , quita̱j ya̱a̱n rihaan soj catu̱u̱ nij so' rihaan Diose̱ asa̱' guun chij Diose̱ rihaan chumii̱ nihánj , ne̱ quina̱j xco̱ nij soj ado̱nj .
'O̱ se cuchi' síí cu'na̱j Juan rihaan nij soj , ne̱ tucu'yón so' rihaan nij soj da̱j qui'ya̱j soj cuno̱ sa̱' soj rihaan Diose̱ , tza̱j ne̱ ne cuchuma̱n rá nij soj nana̱ ca'mii so' ma' . Tza̱j ne̱ nij síí tiha' yu'unj man yuvii̱ che'é puextó do̱' , nij chana̱ niha̱' rá ga̱ chii do̱' , cuchumán rá nana̱ ca'mii Juan na̱nj ado̱nj . Ne̱ quene'en soj se vaa cuchumán rá nij so' , tza̱j ne̱ ne nuchra̱n' nimán soj , ne̱ ne cuchuma̱n rá ma'a̱n soj ma' .
” Ne̱ cuno̱ uún nij soj yo'ó cuentó nihánj á . Dan me se vaa yo'o̱ síí to'o̱j , ne̱ cuchruj so' yo'o̱ naa̱ chruj uvá , ne̱ qui'yaj so' chingá nu̱' anica̱j tu'va naa̱ yo' , ga̱a ne̱ gáán so' yu'uj rej xtu̱n' chruj uvá ne̱ cavi̱i̱ na , ne̱ cune' so' 'o̱ ve' nata' ca̱yáán nij síí cu̱tumé naa̱ yo' a . Ga̱a ne̱ tanáj so' man naa̱ yo' rihaan síí qui'ya̱j suun naa̱ yo' , ne̱ curiha̱nj so' ca'anj so' ga̱n' a .
Cachén do̱j yavii , ne̱ quisíj yavii cuta̱ nii chruj uvá , ne̱ ca'néé síí xna̱a̱ yo' man yo'ó ta'a̱j nij se‑mo̱zó so' rihaan nij síí nu̱u̱ tumé xnaa̱ so' a . Me rá so' ca'na̱' ni̱caj yo'ó nij se‑mo̱zó so' do̱j chruj uvá rihaan ma'a̱n so' a .
Ga̱a ne̱ quita'aa nij síí nu̱u̱ tumé naa̱ man yo'ó nij mozó cuchi' uún a . Dan me se go' uxrá nij so' chruun xráá yo'o̱ mozó yo' , ne̱ ticavi' nij so' man yo'ó mozó yo' , ne̱ go' uxrá nij so' yahij man yo'ó mozó yo' ne̱ yu̱u̱n che'e̱ cavi' so' na̱nj ado̱nj .
Ga̱a ne̱ ca'néé uún síí xna̱a̱ yo' man yo'ó da̱nj mozó ca'a̱nj uún rej na̱j xnaa̱ so' a . Tza̱j ne̱ nij síí nu̱u̱ tumé naa̱ ro' , yo'ó da̱nj qui'yaj uún nij so' man uún nij síí cuchi' uún a .
Veé dan , ga̱a ne̱ ca'néé síí xna̱a̱ yo' ta'níí so' rej ma̱n nij síí nu̱u̱ tumé xnaa̱ so' a . “ Cara̱a̱ cochro̱j nij síí tumé naa̱ rihaan ta'níj sese ca'a̱nj ta'níj saj xe̱e̱ ” , taj síí xna̱a̱ yo' a .
Tza̱j ne̱ quene'en nij síí tumé naa̱ man ta'níí síí xna̱a̱ , ne̱ cataj nij so' : “ Síí nihánj me síí gu̱un síí xna̱a̱ naa̱ nihánj vaa güii ei . Che'é dan ticavi̱' ní' man so' , ne̱ vaa güii , ne̱ gu̱un xna̱a̱ ma'a̱n ní' man naa̱ nihánj chugua̱nj ” , taj nij so' rihaan tuvi' nij so' a .
Ga̱a ne̱ quita'aa nij so' man ta'níí síí xna̱a̱ yo' , ne̱ quirii nij so' xe' , ne̱ ticavi' nij so' man ta'níí síí xna̱a̱ ado̱nj .
Ne̱ vaa güii , ne̱ ca'na̱' uún síí xna̱a̱ yo' , ne̱ da̱j qui'ya̱j so' man nij síí nu̱u̱ tumé xnaa̱ so' , rá nij soj ga̱ ― taj Jesucristó , xná'anj so' man nij xrej do̱' , man nij síí uun chij do̱' a .
― Qui'ya̱j ndo'o síí xna̱a̱ yo' sayuun man nij síí chi'i̱i̱ 'yaj suun xnaa̱ so' , ticavi̱' so' man nij so' na̱nj á . Ne̱ ta̱cuachén so' xnaa̱ so' rihaan yo'ó síí tu̱mé xnaa̱ so' , ne̱ yavii cuta̱ nii chruj uvá ro' , ve'é rque̱ nij so' chruj yo' rihaan síí xna̱a̱ yo' na̱nj ado̱nj ― taj nij so' rihaan Jesucristó a .
Ga̱a ne̱ cataj Jesucristó : ― Me che'é ne naya̱a̱ nij soj nana̱ nihánj nana̱ no̱ rihaan danj Diose̱ ga̱ : “ Yuvej quiri'íj nij síí cune' ve' ro' , guun yuvej sa̱' doj rihaan cunuda̱nj nij yuvej ma̱n tacóó ve' yo' na̱nj ado̱nj . Ma'a̱n síí 'ni̱j ra'a man ní' qui'yaj yo' , ne̱ cuna̱j uxrá vaa yo' , rá ní' á ” , taj danj Diose̱ a .
Che'é dan cuano̱ nihánj me se cata̱j xna'anj 'u̱nj rihaan nij soj se vaa ca'ne̱e̱ Diose̱ se‑su̱u̱n soj suun gu̱un chij ga̱ Diose̱ rihaan chumii̱ nihánj , ga̱a ne̱ cune̱' Diose̱ man yo'ó yuvii̱ se vaa gu̱un chij yo'ó nij yuvii̱ rihaan chumii̱ nihánj ga̱ so' , ne̱ ve'é qui'ya̱j yo'ó nij yuvii̱ yo' nu̱' se vaa me rá Diose̱ qui'ya̱j nij so' na̱nj á .
Ne̱ yuvej yo' me se ase vaa yuvej yo' vaa 'u̱nj , ne̱ ase vaa yuvii̱ tíxé yuvej yo' vaa yuvii̱ na'vej rá cuno̱ rihaan 'u̱nj , ne̱ uxrá quira̱n' nij so' sayuun na̱nj ado̱nj . Ne̱ ase vaa yuvii̱ quinij yuvej yo' xráá vaa nij yuvii̱ qui̱'yáá 'u̱nj sayuun man , ne̱ yu̱u̱n che'e̱ quinavi̱j nij so' nu̱' cavii nu̱' ca'anj na̱nj ado̱nj ― taj Jesucristó a .
Dan me se cuno nij xrej ata̱ suun noco̱o doj cuno nij síí fariseo cuno cuentó nanó Jesucristó , ne̱ quene'en nij so' se vaa che'e̱ ma'a̱n nij so' me cuentó nanó Jesucristó a . Ase vaa nij síí nu̱u̱ tumé naa̱ vaa ma'a̱n nij so' ni'ya̱j Jesucristó , ne̱ quene'en nij so' se vaa che'é dan nanó Jesucristó cuentó yo' a .
Ga̱a ne̱ nanó rá nij so' da̱j ga̱a̱ qui̱ta'aa nij so' man Jesucristó , tza̱j ne̱ cuchu'vi' nij so' ni'ya̱j nij so' man nij yuvii̱ a . 'O̱ se síí nata' se‑na̱na̱ Diose̱ me Jesucristó , rá nij yuvii̱ a .
Ga̱a ne̱ ca'mii uún Jesucristó , nanó so' doj cuentó rihaan nij so' , cataj so' :
― Ase vaa qui'yaj yo'o̱ síí nica̱j suun rey ro' , da̱nj qui'ya̱j uún Diose̱ asa̱' guun chij Diose̱ rihaan chumii̱ nihánj ei . Dan me se síí nica̱j suun rey yo' me se qui'yaj so' cha'anj che'é ta'níí so' síí nara'a̱a ,
ne̱ vaa yuvii̱ navi̱j rá cha'anj ga̱ so' , ne̱ ca'néé so' se‑mo̱zó so' ca'a̱nj nij so' rihaan nij yuvii̱ , cata̱j xna'anj se‑mo̱zó so' rihaan nij yuvii̱ se vaa ca'na̱' nij so' tucuá so' navi̱j rá nij so' cha'anj nara'a̱a yo' , tza̱j ne̱ ne ca've̱j nij yuvii̱ yo' ca'na̱' nij so' tucuá síí nica̱j suun rey a .
Ga̱a ne̱ ca'néé uún so' man doj se‑mo̱zó so' rihaan nij síí navi̱j rá cha'anj ga̱ so' , ne̱ ca'néé so' nana̱ rihaan nij yuvii̱ yo' se vaa a̱j qui'yaj chuvi̱i so' cha̱ ni'yánj nij so' do̱' , se vaa a̱j ticavi' so' scúj a̱j ticavi' so' scúj le'e̱j rami̱i̱ ndo'o a̱j ticavi' so' do̱' , se vaa a̱j vaa chuvi̱i nu̱' rasu̱u̱n qui'yaj so' a . Che'é dan ca'na̱' nij so' , ne̱ navi̱j rá nij so' cha'anj ga̱ so' , ne̱ che'é dan ca'néé so' nana̱ rihaan nij síí navi̱j rá cha'anj ga̱ so' a .
” Tza̱j ne̱ ne ca'na̱' a̱ 'ó nij so' a̱ ma' . Ma̱a̱n se ta'a̱j nij so' ca'anj qui'ya̱j suun xnaa̱ nij so' , ne̱ yo'ó ta'a̱j nij so' ca'anj cutu've̱e̱ rasu̱u̱n rihaan yuvii̱ uún a .
Ne̱ yo'ó nij so' quita'aa man nij se‑mo̱zó síí nica̱j suun rey , ne̱ qui'yaj chi'i̱i̱ nij so' man mozó yo' , ne̱ ticavi' nij so' man mozó nacúún man nij so' a .
Ga̱a ne̱ ca'maan ndo'o rá síí nica̱j suun rey yo' , ne̱ ca'néé so' man nij se‑tanu̱u so' ca'a̱nj ticavi̱' nij so' man síí ticavi' man se‑mo̱zó so' a . Cuchi' nij tanuu rihaan nij síí ticavi' man mozó yo' , ne̱ ticavi' nij tanuu man nij so' , ne̱ caxríj ya'an nij tanuu man se‑chuma̱n' nij so' , ne̱ cacaa nu̱' chuman' yo' a .
” Ga̱a ne̱ ca'mii síí nica̱j suun rey rihaan nij se‑mo̱zó so' , cataj so' : “ Síj qui'yaj chuvi̱i ní' navi̱j rá ní' cha'anj , tza̱j ne̱ nij síí me rá 'u̱nj navi̱j rá cha'anj ga̱j me se nuveé si̱j sa̱' me nij so' a̱ ma' . Ne nó xcúún nij so' ca'na̱' nij so' ma' .
Che'é dan ca'a̱nj soj rej nuná tuvi' chrej , ne̱ na̱j guun yuvii̱ nari̱' soj ro' , cata̱j xna'anj soj rihaan yuvii̱ yo' se vaa ca'na̱' nij so' navi̱j rá nij so' cha'anj ga̱ ní' á ” . Da̱nj ca'mii so' rihaan se‑mo̱zó so' ,
ga̱a ne̱ curiha̱nj nij mozó , ne̱ naqui'yaj chre̱' nij so' man cunuda̱nj nij yuvii̱ nari' nij so' rá chrej , ne̱ dan me se ta'a̱j nij yuvii̱ yo' me síí chi'i̱i̱ , ne̱ ta'a̱j nij yuvii̱ yo' me síí sa̱' a . Dan me se quisíj caraa nu̱' ve' ca̱nuû cha'anj , ga̱a ne̱ ca'anj ca̱yáán taran' nij yuvii̱ rihaan mesá cha̱ ni'yánj nij so' a .
” Ga̱a ne̱ catúj síí nica̱j suun rey yo' rá ve' chá ni'yánj nij so' , ne̱ quene'en so' man yo'o̱ so' , se vaa nuvi' yatzíj nu̱u̱ nij síí navij rá cha'anj nara'a̱a nuû so' a .
Ga̱a ne̱ ca'mii síí nica̱j suun rey rihaan so' , cataj so' : “ Me che'é catúj so̱' rá ve' nihánj ve' anuû cha'anj , ne̱ nuvi' yatzíj nara'a̱a nuû so̱' , ga̱ tinu̱' ” , taj so' a . Ne̱ guun na'a̱j so' , ne̱ ne ca'mi̱i̱ so' a .
Ga̱a ne̱ ca'ne' síí nica̱j suun rey yo' suun rihaan nij se‑mo̱zó so' , cataj so' : “ Nu̱míj soj tacóó síí nihánj nu̱míj soj ra'a síí nihánj nu̱míj soj , ne̱ quiri'i̱j soj man so' xe' ca'a̱nj so' rej rmi̱' á ” , taj síí nica̱j suun rey yo' a . Rej rmi̱' yo' me se yo' me rej ta've̱e ndo'o yuvii̱ ne̱ nda̱a cha̱ ru̱j yuvii̱ cúú yan' yuvii̱ ado̱nj .
'O̱ se nacúún Diose̱ man uxrá yuvii̱ ca'na̱' nij yuvii̱ ca̱yáán nij yuvii̱ ga̱ so' , tza̱j ne̱ do̱j vaa nij yuvii̱ narii Diose̱ cane̱ ga̱ so' na̱nj ado̱nj ― taj Jesucristó a .
Ga̱a ne̱ curiha̱nj nij síí fariseo , ne̱ nuchruj ra̱a̱ nij so' ga̱ tuvi' nij so' da̱j qui'ya̱j nij so' cuta̱' nij so' cacun' xráá Jesucristó che'é nana̱ ca'mi̱i̱ Jesucristó a .
Ga̱a ne̱ ca'néé nij so' man nij síí tucu'yón se‑na̱na̱ ma'a̱n nij so' do̱' , man nij síí noco̱' man síí cu'na̱j Herodes do̱' , cuchi̱' nij so' rihaan Jesucristó a . Ne̱ cataj nij so' rihaan Jesucristó a : ― Ne'en núj se vaa nana̱ ya̱ ina̱nj a'mii so̱' , ne̱ ya̱ tucu'yón so̱' rihaan yuvii̱ da̱j qui'ya̱j yuvii̱ canoco̱' yuvii̱ man Diose̱ , maestro . Ne̱ ne chu'ví' so̱' ni'ya̱j so̱' man nij yuvii̱ da̱j cata̱j yuvii̱ ma' . Ne̱ 'o̱ cuya̱a̱n vaa nu̱' yuvii̱ rihaan so̱' chugua̱nj .
Che'é dan cata̱j xna'anj so̱' rihaan núj da̱j qui'ya̱j yuvii̱ , rá so̱' á . No̱ xcúún yuvii̱ go̱' yuvii̱ puextó rihaan síí nica̱j suun cu'na̱j César na' . Ase se̱ go' yuvii̱ xa̱' ― taj nij so' , xná'anj nij so' nana̱ tiha' yu'unj man Jesucristó a .
Tza̱j ne̱ quene'en Jesucristó se vaa me rá nij so' qui'ya̱j chi'i̱i̱ nij so' man so' a . Che'é dan cataj so' : ― Me che'é me rá soj tiha̱' yu'unj soj manj ne̱ cuta̱' soj cacun' xráj ga̱ . 'O̱ se síí tiha' yu'unj man yuvii̱ me soj , ne̱ quij vaa nimán soj ado̱nj .
Ti̱haa̱n soj rihanj da̱j vaa sa'anj o' nii che'é puextó á ― taj Jesucristó rihaan nij síí me rá tiha̱' yu'unj yo' a . Ga̱a ne̱ nano' nij so' sa'anj aga̱' o' yuvii̱ che'é puextó , ne̱ tihaa̱n nij so' sa'anj aga̱' yo' rihaan Jesucristó a .
― Me síí nó rihaan sa'anj aga̱' nihánj ga̱ . Ne̱ me síí se‑chuvi̱i nó rihaan sa'anj aga̱' nihánj ga̱ ― taj Jesucristó , xná'anj so' man nij síí me rá tiha̱' yu'unj yo' a .
― Síí nica̱j suun cu'na̱j César me nó rihaan sa'anj aga̱' yo' , ne̱ nó se‑chuvi̱i so' rihaan sa'anj ei ― taj nij so' a . Ga̱a ne̱ cataj Jesucristó : ― Che'é dan go̱' soj si'yaj síí nica̱j suun cu'na̱j César rihaan ma'a̱n so' , ne̱ rque̱ soj si'yaj Diose̱ rihaan Diose̱ á ― taj Jesucristó a .
Dan me se cuno nij so' nana̱ ca'mii Jesucristó , ne̱ ca'anj rá nij so' , ne̱ tanáj nij so' man Jesucristó , ca'anj nij so' a .
Ne̱ corá cuchi' do̱j nij síí saduceo rihaan Jesucristó a . Nij síí saduceo ro' , a'mii nana̱ nihánj se vaa daj chiha̱a̱ míj se̱ cunuu i'na̱' uún yuvii̱ asa̱' cavi' yuvii̱ , taj nij so' a . Dan me se xná'anj nij so' man Jesucristó ,
ne̱ cataj nij so' nana̱ nihánj a : ― Cataj xna'anj síí cu'na̱j Moisés nana̱ nihánj cuno̱ ní' a : “ Sese cavi' yo'o̱ so' , ne̱ sese taj va̱j ta'níí so' , ne̱ no̱ xcúún tinúú so' xca̱j tinúú so' man choco̱' so' chana̱ quináj , ne̱ coto̱j tinúú síí cavi' ga̱ choco̱' so' , ne̱ cuchru̱j no' ne'ej , ne̱ gu̱un ta'ni̱j síí cavi' man ne'ej yo' , ne̱ cu̱nuû ne'ej yo' rihaan to'óó síí cavi' yo' a ” , taj síí cu'na̱j Moisés ga̱a naá , maestro .
Dan me se vaa chi̱j nij tinu̱j 'o̱ nij so' ne̱ ga̱ núj a . Síí chava̱' ro' , xcaj man chana̱ , tza̱j ne̱ cavi' so' , ne̱ taj va̱j ne'ej cuchruj chana̱ nica̱ so' , qui'yaj so' , ne̱ che'é dan quináj u̱u̱n chana̱ yo' , ne̱ che'é dan xcaj scue'e̱e̱ síí cavi' yo' man choco̱' so' a .
Tza̱j ne̱ cavi' so' uún , ne̱ quináj u̱u̱n chana̱ xca̱j scue'e̱e̱ so' uún , ne̱ veé dan me se xcaj chi̱j nij tinu̱j nij so' man chana̱ yo' , tza̱j ne̱ cavi' taran' nij so' na̱nj á .
Síj , ga̱a ne̱ cavi' ma'a̱n chana̱ yo' uún ,
ne̱ dan me se asa̱' cunuu i'na̱' uún nij síí cavi' , ga̱a ne̱ me nij tinu̱j nij so' ni̱caj man chana̱ yo' , rá so̱' ga̱ . 'O̱ se ga̱a vaa i'na̱' nij so' , ne̱ nica̱ taran' nij tinu̱j nij so' guun o̱rún' no' a ― taj nij síí saduceo , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Ne ne'en uxrá soj ma' . 'O̱ se ne ne'en soj me taj danj Diose̱ , ne̱ ne ne'en soj sese nucua̱j ndo'o Diose̱ a .
'O̱ se asa̱' cunuu i'na̱' uún nij síí cavi' , ne̱ se̱ xcaj tuvi' nij so' a̱ ma' . 'O̱ se ase vaa yáán nij se‑mo̱zó Diose̱ rej xta̱' ro' , da̱nj ga̱a̱ ca̱yáán nij so' na̱nj ado̱nj .
Ga̱a ne̱ cata̱j xna'anj 'u̱nj rihaan soj da̱j ga̱a̱ quene'e̱n soj se vaa ya̱ ya̱ cunu̱u i'na̱' uún yuvii̱ asa̱' cavi' yuvii̱ ei . Ataa naya̱a̱ soj nana̱ nihánj nana̱ ca'mii ma'a̱n Diose̱ na' . Dan me se se‑na̱na̱ Diose̱ taj :
“ Diose̱ síí noco̱' nij síí ma̱n ga̱a naá síí cu'na̱j Abraham do̱' , síí cu'na̱j Isaac do̱' , síí cu'na̱j Jacob do̱' , mej a . ” Da̱nj ca'mii Diose̱ che'é nij síí ma̱n ga̱a naá yo' a . Dan me se nuveé se‑ Dio̱se̱ nij xnangá me Diose̱ ma' . Ina̱nj nij síí vaa i'na̱' a'vee noco' man Diose̱ na̱nj ado̱nj . Che'é dan , nda̱' se síí cane ga̱a naá me va'nu̱j nij so' , tza̱j ne̱ vaa i'na̱' nij so' rihaan Diose̱ na̱nj ei ― taj Jesucristó a .
Dan me se cuno nij yuvii̱ nana̱ ca'mii Jesucristó , ga̱a ne̱ guun niha̱' uxrá rá nij so' se vaa ve'é uxrá tucu'yón so' a .
Dan me se cuchi' nana̱ rihaan nij síí fariseo se vaa sa̱' uxrá ca'mii Jesucristó rihaan nij síí saduceo ne̱ taj va̱j nana̱ nari' nij síí saduceo ca'mi̱i̱ uún nij so' rihaan Jesucristó ma' . Ga̱a ne̱ cunuu chre̱' nij síí fariseo nuchruj ra̱a̱ nij so' da̱j qui'ya̱j ma'a̱n nij so' a .
Ga̱a ne̱ xná'anj yo'o̱ tuvi' nij so' yo'o̱ nana̱ man Jesucristó , quene'e̱n so' sese gu̱un nucua̱j Jesucristó cata̱j xna'anj Jesucristó nana̱ yo' a . Dan me se cataj so' :
― Me nana̱ cataj xna'anj Moisés me nana̱ noco̱o ndo'o nana̱ cuno̱ uxrá ní' ga̱ ― taj so' , xná'anj so' a .
Ga̱a ne̱ cataj Jesucristó : ― “ Nda̱a nimán yá so̱' gu̱un rá so̱' ni̱'yaj so̱' man Diose̱ síí 'ni̱j ra'a man ní' , ne̱ yo'o̱ nda̱a cúú yave̱ mán so̱' cuchuma̱n rá ni̱'yaj man Diose̱ na̱nj ado̱nj ” .
Ne̱ nihánj me ya̱ nana̱ uun chij ya̱ na̱nj ei .
Ne̱ ase vaa nana̱ yo' , da̱nj vaa yo'ó nana̱ nihánj nana̱ me rá Diose̱ cuno̱ uún ní' a : “ Adi̱' se 'e̱e̱ rá so̱' man ma̱'án so̱' ro' , da̱nj ga̱a̱ 'e̱e̱ rá so̱' man tuví' so̱' á ” .
'O̱ cuya̱a̱n a'mii ro̱j nana̱ nihánj ga̱ nu̱' tucuáán cuchruj síí cu'na̱j Moisés ga̱a naá do̱' , ga̱ nu̱' nana̱ nata' nij síí nata' se‑na̱na̱ Diose̱ ga̱a naá do̱' na̱nj ado̱nj ― taj Jesucristó a .
Dan me se nuu chre̱' nij síí fariseo rihaan Jesucristó , ga̱a ne̱ xná'anj Jesucristó man nij so' , cataj so' :
― Da̱j si̱j me síí ca'ne̱j Diose̱ ti̱nanii man yuvii̱ rihaan sayuun , rá nij soj ga̱ . Me síí tuvi̱' me so' , rá soj ga̱ ― taj Jesucristó , xná'anj so' man nij síí fariseo a . ― Ta'níí ta'nij si'no̱ síí cu'na̱j David síí cane ga̱a naá me síí ca'na̱' ti̱nanii man yuvii̱ rihaan sayuun na̱nj á ― taj nij síí fariseo a .
Ga̱a ne̱ cataj Jesucristó : ― Tza̱j ne̱ ga̱a cunuû Nimán Diose̱ nimán síí cu'na̱j David , ne̱ cataj David se vaa síí 'ni̱j ra'a man ma'a̱n so' me síí ca'ne̱j Diose̱ ti̱nanii man yuvii̱ rihaan sayuun na̱nj á . Dan me se cataj so' :
“ Ca'mii Diose̱ síí 'ni̱j ra'a man ní' rihaan síí 'ni̱j ra'a manj , cataj so' se vaa ca̱yáán síí 'ni̱j ra'a manj x'núú Diose̱ rej nuva̱' Diose̱ nda̱a se quisi̱j qui'ya̱j canaán Diose̱ rihaan taran' nij síí ta̱j ri'yunj man síí 'ni̱j ra'a manj ne̱ quiri̱i̱ ta'nga' síí 'ni̱j ra'a manj rihaan nij so' na̱nj ado̱nj ” , taj síí cu'na̱j David yo' a .
Dan me se síí 'ni̱j ra'a man síí cu'na̱j David me síí ca'ne̱j Diose̱ ti̱nanii man yuvii̱ rihaan sayuun , taj síí cu'na̱j David yo' a . Sese 'ni̱j ra'a so' man David , ne̱ me che'é taj soj se vaa na̱nj ta'níí ta'nij si'no̱ David me so' ga̱ . Taj che'é cata̱j soj se vaa na̱nj yuvii̱ me so' ma' ― taj Jesucristó rihaan nij síí fariseo yo' a .
Ne̱ a̱ 'ó nij so' ne gu̱un nucua̱j cata̱j xna'anj 'o̱ nana̱ rihaan Jesucristó , ne̱ a̱ 'ó nij so' ne quisi̱j rá xna̱'anj doj nana̱ man Jesucristó a̱ ma' .
Ga̱a ne̱ ca'mii Jesucristó rihaan nij yuvii̱ do̱' , rihaan nij síí tucu'yón se‑na̱na̱ so' do̱' ,
cataj so' : ― Nij síí naqui'yaj cu̱u se‑tucua̱nj Moisés do̱' , nij síí fariseo do̱' , ata̱ nij so' se‑su̱u̱n síí cu'na̱j Moisés síí cane ga̱a naá a .
Che'é dan , na̱j guun nana̱ cata̱j nij so' rihaan soj ro' , cuno̱ soj nu̱' nana̱ yo' , ne̱ da̱nj qui'ya̱j gue̱e̱ soj á . Tza̱j ne̱ se̱ qui'yaj soj nda̱a vaa 'yaj nij so' a̱ ma' . 'O̱ se taj xna'anj nij so' da̱j qui'ya̱j yuvii̱ , tza̱j ne̱ ne 'yaj ma'a̱n nij so' se vaa taj nij so' ma' .
Ne̱ a'ne' uxrá nij so' suun rihaan yuvii̱ da̱j qui'ya̱j yuvii̱ canoco̱' yuvii̱ man Diose̱ , ne̱ dan me se ase vaa yuvii̱ araa ndo'o rasu̱u̱n 'e̱e̱ xráá tuvi' vaa nij so' , tza̱j ne̱ a̱ doj ne racuíj nij so' man yuvii̱ ca̱ta̱ yuvii̱ rasu̱u̱n 'e̱e̱ yo' a̱ ma' . A̱ 'ó raa̱ ra'a nij so' ne racuíj nij so' man yuvii̱ na̱nj man ado̱nj .
Na̱j guun suun sa̱' 'yaj nij so' ro' , tza̱j ne̱ ma̱a̱n che'é rej me rá nij so' quene'e̱n yuvii̱ , ne̱ che'é dan 'yaj nij so' da̱nj na̱nj ado̱nj . 'O̱ se caxra̱' ndo'o vaa nij caxra̱n' nu̱u̱ se‑na̱na̱ Diose̱ noco̱' rihaan nij so' , 'yaj nij so' , ne̱ xca̱a̱n ndo'o vaa yiquitzij noco̱' tu'va saga̱n' nij so' , 'yaj uún nij so' ,
ne̱ niha̱' rá nij so' nano̱' nij so' rej sa̱' doj quita̱j nij so' ga̱a 'anj nij so' cha'anj , ne̱ niha̱' rá nij so' nano̱' nij so' chruun xlá sa̱' doj quita̱j nij so' rá ve' tucu'yón yuvii̱ se‑tucua̱nj Moisés ,
ne̱ niha̱' rá nij so' ga̱a ve'é a'mii yuvii̱ ga̱ nij so' ga̱a chéé nij so' yu'vee , ne̱ niha̱' rá nij so' cata̱j yuvii̱ “ Síí guun chij ” rihaan nij so' ,
tza̱j ne̱ ma'a̱n soj ro' , se̱ guun cata̱j yuvii̱ “ Síí guun chij ” rihaan ma'a̱n soj , qui'ya̱j soj a̱ ma' . 'O̱ se vaa o̱rún' síí uun chij rihaan soj , ne̱ tinu̱j taran' soj na̱nj á .
Ne̱ se̱ guun cata̱j soj “ Ata̱j chij ” rihaan yuvii̱ ma̱n rihaan chumii̱ nihánj a̱ ma' . 'O̱ se vaa o̱rún' Rej soj síí nicu̱n' xta̱' á .
Ne̱ se̱ guun cata̱j yuvii̱ se vaa noco̱' nij yuvii̱ man soj , qui'ya̱j soj a̱ ma' . 'O̱ se o̱rún' síí ca'néé Diose̱ ti̱nanii man yuvii̱ rihaan sayuun me síí canoco̱' soj man na̱nj ado̱nj .
Ne̱ me ma'a̱n tuvi' soj síí 'yaj suun che'é soj ro' , yo' me síí sa̱' doj rihaan taran' soj ,
ne̱ xa̱' síí me rá ti̱cavii sa̱' man ma'a̱n , tza̱j ne̱ quiri̱' so' , ne̱ gu̱un na'a̱j so' , ne̱ xa̱' síí 'yaj nica̱' nimán , tza̱j ne̱ cavi̱i̱ sa̱' so' ado̱nj ― taj Jesucristó rihaan nij yuvii̱ a .
Ga̱a ne̱ canica̱j Jesucristó ca'mii Jesucristó rihaan nij síí fariseo do̱' , rihaan nij síí naqui'yaj cu̱u se‑tucua̱nj Moisés rihaan yuvii̱ do̱' , cataj so' : ― Nique̱ soj si̱j fariseo do̱' , si̱j naqui'yaj cu̱u se‑tucua̱nj Moisés rihaan yuvii̱ do̱' a . Quira̱n' uxrá soj sayuun ado̱nj . Dan me se a'néj nij soj ve' tucuá chana̱ cavi' nica̱ , ne̱ yu̱u̱n che'e̱ guun tucua̱ nij soj man ve' yo' , 'yaj ma'a̱n nij soj , ne̱ ra̱a̱n ndo'o achíín ni'ya̱j nij soj rihaan Diose̱ , che'é rej sa̱' doj gu̱un nucua̱j nij soj tiha̱' yu'unj soj man yuvii̱ a . Che'é dan doj a̱ ga̱a̱ sayuun quira̱n' soj qui'ya̱j Diose̱ , asa̱' ca'ne' Diose̱ cacun' che'é yuvii̱ ado̱nj .
” Nique̱ soj si̱j fariseo do̱' , si̱j naqui'yaj cu̱u se‑tucua̱nj Moisés rihaan yuvii̱ do̱' a . Quira̱n' uxrá nij soj sayuun na̱nj ado̱nj . Síí nucui' rá me nij soj ado̱nj . Dan me se aráán soj chrej catu̱u̱ yuvii̱ rihaan Diose̱ asa̱' guun chij Diose̱ rihaan chumii̱ nihánj á . 'O̱ se ne uun chij Diose̱ nimán soj , 'yaj soj ma' . Ne̱ nda̱a nij síí me rá gu̱un chij Diose̱ nimán ro' , aráán soj chrej cuno̱ nij so' rihaan Diose̱ ado̱nj .
” Nique̱ soj si̱j naqui'yaj cu̱u se‑tucua̱nj Moisés rihaan yuvii̱ do̱' , si̱j fariseo do̱' ei . Quira̱n' uxrá nij soj sayuun na̱nj ado̱nj . Síí nucui' rá me nij soj á . Dan me se chéé soj nda̱a rej xco̱ tu'va na ya'a̱nj do̱' , nda̱a rej xco̱ quij do̱' , nano' soj yo'o̱ síí canoco̱' man soj , ga̱a ne̱ quisíj canoco' yo'o̱ so' man soj 'yaj soj , ga̱a ne̱ nuu chi'i̱i̱ doj nimán so' rihaan nimán soj , 'yaj soj , ne̱ quita̱j ya̱a̱n so' rihaan soj ca'a̱nj taran' nij soj rihaan ya'an ado̱nj .
” Nique̱ soj che'é sayuun quira̱n' soj na̱nj á . Ase vaa síí tuchri̱i vaa soj , tza̱j ne̱ me rá soj ti̱haa̱n soj rihaan yuvii̱ da̱j ga̱a̱ qui'ya̱j yuvii̱ a . Ca've̱e se cuta' yo'o̱ so' raa̱ nuvií noco̱o se vaa ya̱ vaa nana̱ ca'mii so' , tza̱j ne̱ taj se 'yaj sese ca'mii ne̱ so' ma' , taj soj a . Tza̱j ne̱ sese cuta' yo'o̱ so' raa̱ aga' oró míí nu̱u̱ rá nuvií , ga̱a ne̱ che'é dan ya̱ vaa nana̱ ca'mii so' , ne̱ no̱ xcúún so' qui'ya̱j so' nu̱' nda̱a vaa cataj so' , taj soj a .
Ase vaa síí ni'yo̱n do̱' , ase vaa síí tuchri̱i do̱' , vaa soj ado̱nj . Me che'é ne ne'en soj se vaa nuvií noco̱o me se sa̱' doj vaa yo' rihaan aga' oró míí nu̱u̱ rque nuvií yo' ga̱ . 'O̱ se ne'en soj se vaa che'é ma'a̱n nuvií noco̱o yo' ro' , nuu gue̱e̱ aga' oró míí yo' rihaan Diose̱ á .
Ne̱ taj uún soj se vaa sese cuta' yo'o̱ so' raa̱ chraan altar acaa xcuu rqué yuvii̱ rihaan Diose̱ se vaa ya̱ vaa nana̱ ca'mii so' , ne̱ taj se 'yaj sese ca'mii ne̱ so' ma' , taj uún soj a . Tza̱j ne̱ sese cuta' so' raa̱ xcuu na̱j rihaan chraan altar yo' , ne̱ no̱ xcúún so' qui'ya̱j so' nu̱' nda̱a vaa cataj so' , taj uún soj a .
Dan me se ase vaa síí tuchri̱i vaa soj ado̱nj . Me che'é ne ne'en soj se vaa sa̱' doj vaa chraan altar yo' rihaan xcuu na̱j rihaan yo' ga̱ . 'O̱ se che'é ma'a̱n chraan altar ro' , che'é dan nuu gue̱e̱ xcuu yo' rihaan Diose̱ na̱nj á .
Che'é dan sese cuta' yo'o̱ so' raa̱ chraan altar yo' , ne̱ nuveé ra̱a̱ chraan altar yo' me se cuta' so' raa̱ ma' . 'O̱ se cuta' so' raa̱ chraan altar do̱' , raa̱ nu̱' se ta̱j rihaan chraan altar yo' do̱' ado̱nj .
Ne̱ sese cuta' yo'o̱ so' raa̱ nuvií noco̱o , ne̱ nuveé ina̱nj raa̱ nuvií noco̱o me se cuta' so' raa̱ ma' . 'O̱ se cuta' so' raa̱ nuvií noco̱o do̱' , raa̱ ma'a̱n Diose̱ síí ya̱nj nuvií noco̱o do̱' ado̱nj .
Ne̱ sese cuta' yo'o̱ so' raa̱ rej xta̱' , ne̱ nuveé ina̱nj rej xta̱' me se cuta' so' raa̱ ma' . 'O̱ se cuta' so' raa̱ rej xta̱' do̱' , raa̱ chruun xlá chruun ta̱j ma'a̱n Diose̱ ga̱a rii ta'nga' Diose̱ do̱' , raa̱ ma'a̱n Diose̱ síí ta̱j rihaan chruun xlá yo' do̱' , cuta' so' na̱nj ado̱nj .
” Nique̱ soj si̱j naqui'yaj cu̱u se‑tucua̱nj Moisés rihaan yuvii̱ do̱' , si̱j fariseo do̱' ei . Quira̱n' uxrá soj sayuun ado̱nj . Síí nucui' rá me nij soj na̱nj á . Dan me se sese vaa nuu xlá do̱' , coj eneldo do̱' , coj cominó do̱' , rihaan soj , ne̱ rqué soj 'o̱ nánj coj rihaan Diose̱ rihaan daj a̱ chi̱' nánj coj yo' a . Tza̱j ne̱ nana̱ noco̱o doj ne 'yaj soj ma' . Ne a'ne' nica̱ soj cacun' che'é tuvi' soj ma' . Ne 'e̱e̱ rá soj tuvi' soj ma' . Ne uun nucua̱j rá tuvi' soj man soj ma' . Tza̱j ne̱ Diose̱ ro' , me rá qui'ya̱j soj nu̱' nana̱ noco̱o nihánj , ne̱ na'vej rá Diose̱ ta̱náj xco̱ soj a̱ yo'ó nana̱ le'e̱j doj ma' .
Dan me se ase vaa síí tuchri̱i vaa soj , tza̱j ne̱ me rá soj ti̱haa̱n soj rihaan yuvii̱ da̱j qui'ya̱j yuvii̱ ado̱nj . Ase vaa síí rii nda̱a 'o̱ yacoo̱ le'e̱j rque na co'o̱ ro' , vaa soj , tza̱j ne̱ chumánj u̱u̱n soj cunu̱' xcuu camelló vaa gue̱e̱ na̱nj ado̱nj .
” Nique̱ soj si̱j naqui'yaj cu̱u se‑tucua̱nj Moisés rihaan yuvii̱ do̱' , si̱j fariseo do̱' a . Quira̱n' uxrá nij soj sayuun ado̱nj . Síí nucui' rá me nij soj na̱nj á . Dan me se ase vaa rasu̱u̱n , ne̱ sa̱' uxrá na'nu' nii xráá yo' , tza̱j ne̱ rque yo' ro' , me se vaa nacaj gue̱e̱ yo' , ta'nga' da̱nj vaa gue̱e̱ soj , ne̱ xráá soj me se ve'é naruvii , tza̱j ne̱ nimán soj me se quij vaa , ne̱ niha̱' uxrá rá soj ca'ne̱e̱ soj si'yaj tuvi' soj , ne̱ taj se 'yá' ca'ne̱' rá soj a̱ ma' .
Ase vaa síí tuchri̱i vaa soj si̱j fariseo ei . Ase vaa 'yaj yuvii̱ na'nu' rque rasu̱u̱n ro' , da̱nj qui'ya̱j uún soj , naqui'ya̱j sa̱' soj nimán soj á . Nda̱a síj , ga̱a ne̱ sa̱' ina̱nj qui'ya̱j soj quene'e̱n yuvii̱ ei .
” Nique̱ soj si̱j naqui'yaj cu̱u se‑tucua̱nj Moisés rihaan yuvii̱ do̱' , si̱j fariseo do̱' a . Quira̱n' uxrá nij soj sayuun ado̱nj . Síí nucui' rá me nij soj na̱nj á . Dan me se ase vaa chraan na̱j xnangá rihaan santó ro' , vaa soj , ne̱ xráá soj ro' , vaa catzi̱i̱ , ne̱ ve'é ndo'o ruvi' man soj , tza̱j ne̱ nimán soj me se adi̱' se vaa cúú ri'yuj ro' , vaa nimán soj , ne̱ chi'i̱i̱ vaa nu̱' nimán soj ado̱nj .
Dan me se ase vaa síí nica̱ nimán vaa soj chéé soj ni'ya̱j yuvii̱ , tza̱j ne̱ 'yaj yuve̱ ndo'o soj se chi'i̱i̱ , ne̱ ne uno uxrá soj rihaan Diose̱ a̱ ma' . Ina̱nj da̱nj vaa nimán soj na̱nj ado̱nj .
” Nique̱ soj si̱j naqui'yaj cu̱u se‑tucua̱nj Moisés rihaan yuvii̱ do̱' , si̱j fariseo do̱' a . Quira̱n' uxrá soj sayuun ado̱nj . Síí nucui' rá me nij soj na̱nj á . Dan me se ve'é une' soj chraan yan na̱j cúú man nij síí nata' se‑na̱na̱ Diose̱ ga̱a naá do̱' , man nij síí vaa sa̱' cane ga̱a naá do̱' , ne̱ ve'é tumé soj man chraan yo' a .
Ne̱ taj soj se vaa sese cayáán soj ga̱ xi̱i soj nij síí ma̱n ga̱a naá ro' , ne̱ ne ticavi̱' soj man nij síí nata' se‑na̱na̱ Diose̱ nda̱a vaa qui'yaj ma'a̱n xi̱i soj a̱ ma' . Da̱nj a'mii soj ,
taj xna'anj ma'a̱n soj se vaa ya̱ tuvi' nij síí ticavi' man nij síí nata' se‑na̱na̱ Diose̱ ga̱a naá me ma'a̱n soj na̱nj á .
Ne̱ ataa quisi̱j cacun' qui'yaj nij tuvi' soj nij síí ma̱n ga̱a naá yo' a . Tza̱j ne̱ ti̱síj soj cacun' yo' ado̱nj .
” Ase vaa xcuáá yuva̱a̱ vaa soj , ne̱ taj se qui̱'yá' quinani̱i̱ soj rihaan sayuun qui'ya̱j Diose̱ man soj ma' . Caca̱a̱ soj rihaan ya'an ado̱nj .
Che'é dan xa̱' soj , tza̱j ne̱ ca'ne̱j 'u̱nj síí nata̱' se‑na̱na̱ Diose̱ ca'ne̱j 'u̱nj síí ca'mi̱i̱ nana̱ cu̱u ca'ne̱j 'u̱nj síí tu̱cu'yón se‑na̱na̱ Diose̱ ca'ne̱j 'u̱nj rihaan soj , ga̱a ne̱ ticavi̱' soj man ta'a̱j nij so' , ne̱ cachro̱n soj man ta'a̱j nij so' rihaan rcutze̱ , ne̱ go̱' soj cuartá xráá ta'a̱j nij so' , ne̱ cuna̱nj nij so' rihaan soj , cu̱riha̱nj nij so' 'o̱ chuman' , ne̱ canoco̱' uxrá soj man nij so' nda̱a 'ó chuman' uún , qui'ya̱j soj vaa güii na̱nj ado̱nj .
Nda̱a síj , ga̱a ne̱ nu̱' ton cayanj man nij síí sa̱' rihaan Diose̱ rihaan chumii̱ nihánj ro' , nu̱' cacun' yo' ro' , nata̱' xráá nij soj a . Dan me se asi̱j ton cayanj man síí sa̱' cu'na̱j Abel ne̱ nda̱a ton cayanj man síí cu'na̱j Zacarías ta'níí síí cu'na̱j Berequías ga̱a cavi' so' rihaan nuvií yan nicu̱n' chraan altar ro' , nu̱' cacun' yo' ro' , nata̱' xráá nij soj a .
Ya̱ ya̱ cata̱j xna'anj 'u̱nj rihaan soj cuano̱ se vaa quira̱n' ma'a̱n nij tuvi̱' nij soj sayuun che'é nu̱' cacun' yo' ado̱nj ― taj Jesucristó rihaan nij síí fariseo do̱' , rihaan nij síí naqui'yaj cu̱u se‑tucua̱nj Moisés rihaan yuvii̱ do̱' a .
Ga̱a ne̱ cataj uún Jesucristó a : ― Nanó uxrá raj che'é soj si̱j ma̱n chuman' Jerusalén nihánj na̱nj á . Dan me se ticavi' soj man nij síí nata' se‑na̱na̱ Diose̱ , ne̱ go' soj yahij man nij síí ca'néé Diose̱ cuchi̱' rihaan soj á . Guun que'e̱e̱ ndo'o guun rá 'u̱nj naqui'ya̱j chre̱' 'u̱nj man soj cu̱tumé 'u̱nj man soj , tza̱j ne̱ taj se qui'yá' ca've̱e ma' . Dan me se ase vaa 'yaj chuchee naqui'yaj chre̱' chuchee man ta'níí xo' ca̱ráán xo' xcóó xo' xráá ta'níí xo' ro' , da̱nj guun raj qui̱'yáj man soj , tza̱j ne̱ ne ca've̱j rá soj qui̱'yáj da̱nj a̱ ma' .
Ya̱j me se cu̱tumé ma'a̱n soj man soj na̱nj ado̱nj .
'O̱ se cuano̱ nihánj me se cata̱j xna'anj 'u̱nj rihaan soj se vaa rej rihaan ní' ro' , se̱ quene'en uún soj manj ma' . Tza̱j ne̱ nda̱a güii ca'na̱' uún 'u̱nj rihaan chumii̱ nihánj quene'e̱n soj manj , ne̱ cata̱j soj : “ Ve'é uxrá 'na' síí a'néé síí 'ni̱j ra'a man ní' á ” , cata̱j soj a ― taj Jesucristó ni'ya̱j so' man nij síí ma̱n Jerusalén yo' a .
Ga̱a ne̱ curiha̱nj Jesucristó nuvií noco̱o , ca'anj so' , ne̱ cuchi' nij síí tucu'yón se‑na̱na̱ so' rihaan so' a . Guun rá nij so' quene'e̱n Jesucristó da̱j vaa nij ve' ma̱n nuvií noco̱o yo' a .
Ga̱a ne̱ cataj Jesucristó rihaan nij so' a : ― Dan me se ne'en soj nu̱' ve' ma̱n nuvií noco̱o nihánj na' . Ya̱ ya̱ cata̱j xna'anj 'u̱nj rihaan soj cuano̱ se vaa vaa güii , ne̱ cane̱e̱ nu̱' nuvií noco̱o nihánj , ne̱ a̱ 'ó yuvej se̱ quitáá xráá tuvi' yuvej nihánj a̱ ma' ― taj Jesucristó a .
Dan me se ca'anj ca̱yáán Jesucristó raa̱ quij cu'na̱j Quij ma̱n Chruun Olivó , ne̱ cuchi' o̱rún' nij síí tucu'yón se‑na̱na̱ so' rihaan so' , ne̱ cataj nij so' : ― Cata̱j xna'anj so̱' rihaan núj aman cane̱e̱ nu̱' nuvií noco̱o yo' do̱' , a̱ me rasu̱u̱n ca'na̱' qui̱'yáá so̱' asa̱' quisíj ca'na̱' so̱' quene'e̱n núj ne̱ quinavi̱j nu̱' chumii̱ nihánj , maestro ― taj nij so' , xná'anj nij so' man Jesucristó a .
Ga̱a ne̱ cataj Jesucristó : ― Cu̱tumé ndo'o soj man soj se̱ gaa na̱nj tiha̱' yu'unj yuvii̱ man soj á .
'O̱ se ca'na̱' uxrá yuvii̱ cata̱j : “ 'U̱nj me síí ca'néé Diose̱ ti̱nanii man yuvii̱ rihaan sayuun ” , cata̱j nij so' , ne̱ dan me se tiha̱' yu'unj uxrá nij so' man tuvi' nij so' na̱nj á .
” Dan me se vaa güii , ne̱ quene'e̱n soj se vaa cunu̱' uxrá chuman' ga̱ tuvi' chuman' a . Ne̱ cuno̱ uxrá soj nana̱ se vaa unu' chuman' ma̱n ga̱n' ga̱ tuvi' chuman' yo' a . Cu̱tumé soj man soj se̱ cuchu'vi' nimán soj ma' . Ma̱a̱n se vaa che'é gu̱un sayuun yo' rihaan chumii̱ nihánj ado̱nj . Tza̱j ne̱ asa̱' quisíj guun da̱nj , ga̱a ne̱ se̱ ca'anj ni'ya̱ chumii̱ nihánj nu̱' orá ma' . 'O̱ se quina̱j chumii̱ nihánj doj ado̱nj .
Dan me se cunu̱' uxrá yuvii̱ ma̱n chuman' noco̱o ga̱ yo'ó chuman' noco̱o , ne̱ cunu̱' gobiernó ga̱ tuvi' gobiernó a . Ne̱ cache̱n x'naa cache̱n yuún noco̱o cache̱n que'e̱e̱ chuman' a .
Nu̱' sayuun nihánj ro' , ase vaa guun che'e̱ 'o̱ chana̱ ve'ee̱ rque no' cuchru̱j no' ne'ej ro' , da̱nj ga̱a̱ nu̱' sayuun nihánj na̱nj ei . Dan me se nu̱' ne'en chana̱ ve'ee̱ rque yo' , ne̱ ne'en no' doj a̱ quira̱n' no' sayuun rej riha̱a̱n , ne̱ ase uun rá chana̱ yo' , da̱nj gu̱un rá soj ga̱a ca'na̱' sayuun yo' , gu̱un rá soj se vaa da̱j doj gu̱un uxrá sayuun rihaan chumii̱ nihánj na̱nj ado̱nj .
” Ga̱a ne̱ ca'a̱nj ni̱caj yuvii̱ man ta'a̱j soj rihaan nij síí nica̱j suun , ne̱ quira̱n' ta'a̱j soj sayuun ne̱ cavi̱' ta'a̱j soj na̱nj á . Ne̱ nachri̱' cunuda̱nj nij síí yaníj ni̱'yaj nij so' man soj , che'é se me soj síí noco̱' manj ado̱nj .
Ga̱a ne̱ ta̱náj que'e̱e̱ tinúú soj chrej sa̱' , ne̱ ta̱cuachén tinúú soj síí tanáj chrej sa̱' man yo'ó tinúú soj rihaan síí nica̱j suun , ne̱ nachri̱' uún tinúú soj síí tanáj chrej sa̱' man ta'a̱j soj si̱j noco̱' manj na̱nj á .
Ga̱a ne̱ ca'na̱' uxrá síí nata̱' rihaan yuvii̱ se vaa si̱j nata' se‑na̱na̱ Diose̱ me nij so' , cata̱j nij so' , tza̱j ne̱ ca'mi̱i̱ ne̱ u̱u̱n nij so' , ne̱ tiha̱' yu'unj uxrá nij so' man yuvii̱ ado̱nj .
Ga̱a ne̱ xna'a̱nj ndo'o se chi'i̱i̱ qui'ya̱j yuvii̱ , ne̱ ca'ne̱' rá nij yuvii̱ ga̱ suun noco̱' se‑na̱na̱ Diose̱ , ne̱ che'é dan ta̱náj uxrá nij síí noco̱' manj chrej sa̱' chrej 'e̱e̱ rá man tuvi' a .
Tza̱j ne̱ síí noco̱' raan manj nda̱a se ca'a̱nj ni'ya̱ chumii̱ nihánj ro' , so' me síí quinani̱i̱ rihaan sayuun ado̱nj .
Ne̱ ca'mi̱i̱ natáj yuvii̱ nana̱ sa̱' nihánj nana̱ che'é güii gu̱un chij Diose̱ rihaan chumii̱ nihánj cuno̱ yuvii̱ ma̱n cunuda̱nj chuman' ma̱n rihaan chumii̱ , ne̱ xca̱j nij yuvii̱ cuentá che'ej , ga̱a ne̱ gu̱un che'e̱ chumii̱ nihánj quinavi̱j chumii̱ nihánj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ne̱ soj si̱j naya̱a̱ nana̱ nihánj nana̱ cachro̱nj rihaan yanj nihánj ro' , xca̱j uxrá soj cuentá me taj nana̱ nihánj nana̱ ca'mii Jesucristó che'é se chi'i̱i̱ á . Dan me se cataj uún Jesucristó : ― A̱j ne'en soj se vaa cataj xna'anj síí cu'na̱j Daniel síí nata' se‑na̱na̱ Diose̱ ga̱a naá che'é yo'o̱ se chi'i̱i̱ qui'ya̱j ndo'o sayuun man yuvii̱ , ne̱ dan me se güii quene'e̱n soj se chi'i̱i̱ yo' rej gue̱e̱ ,
ne̱ yo'o̱ cuna̱nj nij síí ma̱n estadó Judea ca'a̱nj nij so' raa̱ quij á .
Ne̱ síí ta̱j xráá ve' tucuá ro' , se̱ catúj so' rá ve' tucuá so' quiri̱i̱ so' si'yaj so' ma' .
Ne̱ síí 'yaj suun tacaan ro' , se̱ canica̱j so' nano̱' so' saga̱n' so' tanáj so' rihaan yo'óó ma' . Se̱ guun ra̱a̱n nij so' ma' . Ma̱a̱n se yo'o̱ cuna̱nj nij so' á .
Nique̱ chana̱ nu̱u̱ rque do̱' , chana̱ vaa ta'níí ne'ej utzii do̱' , güii ca'na̱' sayuun yo' a . 'O̱ se se̱ guun nucua̱j chana̱ yo' cuna̱nj chana̱ yo' ma' .
Cachi̱nj ni'ya̱j soj rihaan Diose̱ se vaa se̱ ca'na' sayuun yo' güii ga̱a̱ maa̱n do̱' , güii no̱ xcúún yuvii̱ nara̱a̱n rá yuvii̱ do̱' ma' .
'O̱ se güii ca'na̱' sayuun ro' , qui̱j ndo'o gu̱un na̱nj á . Qui̱j doj ga̱a̱ sayuun yo' rihaan nu̱' nij sayuun quiran' yuvii̱ ga̱a nu̱' ca'na' , ne̱ daj chiha̱a̱ míj se̱ quiran' uún yuvii̱ sayuun vaa da̱nj ma' .
Sese que'e̱e̱ uxrá güii gu̱un sayuun , ne̱ se̱ quinanii yuvii̱ rihaan sayuun yo' ma' . Tza̱j ne̱ vaa güii quisi̱j sayuun , qui'ya̱j Diose̱ , che'é rej quinani̱i̱ nij síí narii so' canoco̱' man so' ado̱nj .
” Ne̱ güii yo' me se sese cata̱j yuvii̱ rihaan soj : “ Ni̱'yaj so̱' ei . Nihánj 'na' síí ti̱nanii man ní' rihaan sayuun á ” , ne̱ se̱ cuchumán rá soj ma' .
'O̱ se ca'na̱' uxrá síí ne̱ síí cata̱j se vaa síí ti̱nanii man yuvii̱ rihaan sayuun me nij so' , ne̱ ca'na̱' uxrá síí ne̱ síí cata̱j se vaa nata' nij so' se‑na̱na̱ Diose̱ , ne̱ qui'ya̱j nij so' suun sa̱' noco̱o , ne̱ tiha̱' yu'unj nij so' man cunuda̱nj nij yuvii̱ ma̱n rihaan chumii̱ na̱nj ado̱nj . Nda̱a nij síí narii Diose̱ man ro' , sese taj va̱j Diose̱ tu̱mé man nij so' , ne̱ cuchuma̱n rá nij so' ni̱'yaj nij so' man nij síí tiha' yu'unj yo' na̱nj ado̱nj .
Nihánj me se cataj xna'anj 'u̱nj rihaan soj da̱j gu̱un rihaan chumii̱ nihánj na̱nj á .
Che'é dan me sese cata̱j yuvii̱ rihaan soj se vaa va̱j 'u̱nj rej quij , ne̱ se̱ ca'anj soj rej quij nano̱' soj manj ma' . Ne̱ sese cata̱j yuvii̱ rihaan soj se vaa yáán 'u̱nj rá 'o̱ ve' , ne̱ se̱ cuchumán rá soj ma' .
Dan me se nda̱a rá se uun ga̱a raa̱n rej síj güii ne̱ 'o̱ chuguu̱n nu̱' xta̱' nda̱a rej ata' güii ro' , ne̱ ne'en cunuda̱nj yuvii̱ se vaa raa̱n rihaan chumii̱ a . Ne̱ ase uun rá soj ne'en soj ga̱a raa̱n ro' , da̱nj gu̱un rá soj asa̱' ca'ná' 'u̱nj si̱j ca'néé Diose̱ ni̱caj yu'unj man yuvii̱ , ne̱ yo'o̱ quene'e̱n nu̱' yuvii̱ ma̱n rihaan chumii̱ nihánj se vaa ca'ná' 'u̱nj ado̱nj .
A̱j ne'en soj da̱j 'yaj yachrúú va̱j rej xta̱' , ne̱ ne'en ma'a̱n xo' me rej na̱j nee̱ cha̱ xo' a . Taj síí nata' rihaan xo' me rej na̱j nee̱ yo' ma' . Ne̱ ase uun rá yachrúú ro' , da̱nj gu̱un rá ma'a̱n soj asa̱' ca'na' uún 'u̱nj rihaan chumii̱ nihánj ado̱nj . Quene'e̱n ma'a̱n soj si̱j ma̱n rihaan chumii̱ nihánj me rej ca'na̱' 'u̱nj ado̱nj .
” Síj quiran' yuvii̱ sayuun yo' , ga̱a ne̱ gu̱un rmi̱' güii gu̱un rmi̱' yavii gu̱un rmi̱' , ne̱ cayu̱u nij yati' xta̱' ne̱ quina̱a̱n taran' nij rasu̱u̱n nucua̱j ma̱n rej xta̱' do̱' a .
Ga̱a ne̱ vaa se curuvi̱' rej xta̱' quene'e̱n soj , ne̱ quene'e̱n soj se vaa da̱j doj ca'na̱' uún 'u̱nj si̱j ca'néé Diose̱ ni̱caj yu'unj man yuvii̱ a . Ga̱a ne̱ cunuda̱nj nij síí ma̱n rihaan chumii̱ nihánj ro' , quinano̱ ndo'o rá ma'a̱n nij so' , ga̱a ne̱ quene'e̱n nij so' mán 'u̱nj si̱j ca'néé Diose̱ ni̱caj yu'unj man yuvii̱ á . Dan me se xráá ngaa quita̱j 'u̱nj ca'na̱' 'u̱nj , ne̱ gu̱un nucua̱j ndo'oj quiri̱i̱ ta'ngaj , ne̱ ve'é uxrá curuvi̱j ca'na̱j á .
Ga̱a ne̱ ca'ya̱nj nii chruun a'yánj , qui̱'yáj , ne̱ ca'ne̱j 'u̱nj man nij se‑mo̱zó 'u̱nj ca'na̱' nij so' rihaan chumii̱ nihánj , ne̱ naqui'ya̱j chre̱' nij se‑mo̱zó 'u̱nj man nij síí narii Diose̱ man canoco̱' manj a . Dan me se cache̱e̱ nij se‑mo̱zó 'u̱nj rihaan nu̱' chumii̱ nihánj , nano̱' nij so' taran' nij síí cunu̱u chre̱' ga̱ 'u̱nj na̱nj ado̱nj .
” Tu̱cu'yón soj nana̱ nihánj nana̱ che'é chruun ma̱n chruj higó raa̱ á . Ga̱a quisíj guun laru̱u ra'a chruun , ne̱ naca coj ya'li̱j raa̱ chruun , ne̱ ne'en soj se vaa nichru̱n' 'na' dió nama̱n maa̱n a .
Dan me se xca̱j uún soj cuentá se vaa asa̱' quene'en soj nu̱' se vaa cataj xna'anj 'u̱nj rihaan soj cuano̱ , ne̱ nichru̱n' ca'na̱' uún 'u̱nj na̱nj ado̱nj . Dan me se ase vaa síí nicu̱n' ta'yaa ro' , ga̱a̱ 'u̱nj ei .
Ya̱ ya̱ cata̱j xna'anj 'u̱nj rihaan soj cuano̱ quisi̱j nu̱' rasu̱u̱n nihánj nu̱' se vaa cataj xna'anj 'u̱nj rihaan soj cuano̱ ei . Ne̱ ya̱ quene'e̱n soj nu̱' nihánj ga̱a ataa cavi̱' soj ei .
Vaa güii ca'a̱nj ni'ya̱ yo'óó do̱' , xta̱' do̱' , tza̱j ne̱ se‑na̱na̱j me se daj chiha̱a̱ míj se̱ quinavij yo' ma' .
” Nihánj me cata̱j xna'anj 'u̱nj rihaan soj se vaa a̱ 'ó síí ne ne'en me güii ca'na̱' uún 'u̱nj rihaan chumii̱ nihánj ma' . Ca've̱e se nda̱a se‑mo̱zó Diose̱ 'yaj suun rej xta̱' , ca've̱e se nda̱a ma̱'anj ta'ni̱j Diose̱ , tza̱j ne̱ ne ne'en núj me güii me yo' ma' . O̱rún' Réj me síí ne'en na̱nj ado̱nj .
Ase vaa qui'yaj yuvii̱ ga̱a cayáán síí cu'na̱j Noé rihaan chumii̱ ro' , da̱nj ga̱a̱ qui'ya̱j uún yuvii̱ asa̱' ca'na̱' uún 'u̱nj si̱j ca'néé Diose̱ ni̱caj yu'unj man yuvii̱ rihaan chumii̱ nihánj ado̱nj .
Dan me se ga̱a cayáán síí cu'na̱j Noé , ne̱ da̱j doj ca̱ráán na ya'a̱nj rihaan chumii̱ , tza̱j ne̱ chá yuvii̱ do̱' , co'o yuvii̱ do̱' , ne̱ xcaj tuvi' nij yuvii̱ do̱' ; ina̱nj da̱nj qui'yaj nij yuvii̱ nda̱a quisíj güii catúj nij tuvi̱' síí cu'na̱j Noé rque rihoo xi̱j chéé rihaan na a .
Ne̱ ne xca̱j nij yuvii̱ cuentá sese ca̱ráán na ya'a̱nj xráá nij so' ma' . Ma̱a̱n se nda̱a quisíj caráán na ya'a̱nj xráá cunuda̱nj nij so' , ne̱ da̱nj gaa xcaj nij so' cuentá na̱nj á . Ne̱ ase vaa ne xca̱j nij yuvii̱ ma̱n ga̱a naá cuentá se vaa quira̱n' nij so' sayuun ro' , da̱nj ga̱a̱ uún yuvii̱ asa̱' quisíj ca'na̱' uún 'u̱nj si̱j ca'néé Diose̱ ni̱caj yu'unj man yuvii̱ rihaan chumii̱ nihánj ado̱nj . 'O̱ se nda̱a síj güii quene'e̱n nij so' manj , ga̱a ne̱ xca̱j nij so' cuentá na̱nj á .
” Ne̱ asa̱' quisíj güii yo' , ne̱ cu̱nuû vi̱j ro̱j snó'o qui'ya̱j suun ro̱j so' yo'óó , ne̱ naca̱j se‑mo̱zó Diose̱ man yo'o̱ so' , ne̱ quina̱j yo'ó so' a .
Ne̱ cu̱nuû vi̱j ro̱j chana̱ ga̱j ro̱j no' 'núú trigó , ne̱ naca̱j se‑mo̱zó Diose̱ man yo'o̱ no' , ne̱ quina̱j yo'ó no' na̱nj ado̱nj .
Che'é dan cu̱tumé uxrá soj man soj á . 'O̱ se ne ne'en soj me güii ca'na̱' síí 'ni̱j ra'a man soj a̱ ma' .
Dan me se sese 'o̱ síí tucua̱ ve' ro' , a̱j ne'en so' me orá ca'na̱' síí itu̱u̱ ne̱ qui'ya̱j itu̱u̱ síí itu̱u̱ rasu̱u̱n ma̱n tucuá so' , ne̱ uxrá cutumé so' tucuá so' , ne̱ se̱ qui'yaj itu̱u̱ síí itu̱u̱ tucuá so' tza̱j ma' . Ma̱a̱n se ne ne'en soj me orá ca'na̱' síí itu̱u̱ man ado̱nj .
Dan me se ta'nga' da̱nj vaa gue̱e̱ 'u̱nj si̱j ca'néé Diose̱ ni̱caj yu'unj man yuvii̱ , ne̱ ne ne'en soj me orá ca'na̱' uún 'u̱nj man ado̱nj . Che'é dan yo'o̱ ni̱'yaj soj á .
” Che'é dan me sese cune' síí tucua̱ yo'o̱ ve' man yo'o̱ se‑mo̱zó so' se vaa cu̱tumé mozó yo' man tuvi' mozó rque̱ so' se chá rihaan nij so' orá chá nij so' chraa , ne̱ da̱j qui'ya̱j mozó yo' , rá soj ga̱ . Sese ya̱ ya̱ si̱j ve'é 'yaj suun me so' do̱' , sese ya̱ ya̱ si̱j avii raa̱ me so' do̱' , ne̱ da̱j qui'ya̱j so' , rá soj ga̱ .
Ga̱a ne̱ güii nama̱n se‑ru've̱e̱ mozó ro' , sese quene'e̱n se‑ru've̱e̱ mozó se vaa ve'é 'yaj suun mozó se‑su̱u̱n ru'vee , ne̱ cavi̱i̱ sa̱' uxrá mozó yo' , qui'ya̱j se‑ru've̱e̱ mozó yo' ado̱nj .
Ya̱ ya̱ cata̱j xna'anj 'u̱nj rihaan soj cuano̱ se vaa cune̱' ru'vee yo' man mozó yo' gu̱un so' síí tumé man cunuda̱nj si'yaj ru'vee yo' a .
Tza̱j ne̱ sese vaa chi'i̱i̱ nimán mozó yo' , ne̱ gu̱un rá so' se vaa guun ra̱a̱n ndo'o se‑ru've̱e̱ so' ,
ga̱a ne̱ gu̱un che'e̱ so' go̱' so' man tuvi' so' mozó , ne̱ cha̱ so' co'o̱ so' , ne̱ gu̱un xno̱ so' a .
Dan me se ne ne'en so' aman nama̱n se‑ru've̱e̱ so' a . Ne na'vi̱j so' ca'na̱' ru'vee a . Tza̱j ne̱ síj güii síj orá síj , ne̱ ca'na̱' ma'a̱n se‑ru've̱e̱ mozó yo' ,
ga̱a ne̱ ca'ne̱' nu̱' so' man mozó yo' ne̱ cata̱j so' se vaa ca'a̱nj mozó yo' rihaan ya'an ga̱ yo'ó nij síí nucui' rá a . Ne̱ yuvii̱ ma̱n rihaan ya'an yo' ro' , ta'vee uxrá , ne̱ nda̱a chá ru̱j ma'a̱n nij yuvii̱ cúú yan' yuvii̱ ei .
” Ne̱ asa̱' ca'na' uún 'u̱nj rihaan chumii̱ nihánj , ne̱ ase vaa chi̱' chana̱ ya̱a̱n ro' , da̱nj ga̱a̱ nij yuvii̱ me rá catu̱u̱ rihaan Diose̱ asa̱' guun chij Diose̱ á . Dan me se nica̱j nij chana̱ ya̱a̱n yo' saga̱' nij no' aga' ya'an , ne̱ ca'anj na̱'vi̱j nij no' man síí nara'a̱a a .
Dan me se 'u̱n' nij chana̱ ya̱a̱n yo' ro' , me chana̱ ni'yo̱n , ne̱ yu'un' nij chana̱ ya̱a̱n yo' ro' , me chana̱ nica̱j cuentá a .
'O̱ se nij chana̱ ni'yo̱n yo' ro' , nica̱j nij no' saga̱' nij no' aga' ya'an , tza̱j ne̱ taj va̱j casté acaa nica̱j nij no' a̱ ma' .
Ne̱ nij chana̱ nica̱j cuentá ro' , nij no' me se nica̱j nij no' saga̱' nij no' aga' ya'an do̱' , aga' nu̱u̱ casté acaa do̱' a .
Dan me se guun ra̱a̱n síí nara'a̱a , ne̱ ca'na' nej rihaan taran' nij chana̱ ya̱a̱n yo' , ne̱ cotoj taran' nij no' a .
Guun ya̱n' , ne̱ caguáj yuvii̱ cataj yuvii̱ : “ 'Na' síí nara'a̱a ga̱ chana̱ ya̱a̱n ei . Cuva̱' soj nari̱' tuvi' soj ga̱ so' ei ” , cataj yuvii̱ rihaan chi̱' nij chana̱ ya̱a̱n yo' a .
Ga̱a ne̱ cuno nij chana̱ ya̱a̱n , ne̱ ra'ya̱nj naxaga̱a̱ taran' nij no' , ne̱ naqui'yaj sa̱' nij no' saga̱' nij no' aga' ya'an a .
Ne̱ cataj nij chana̱ ni'yo̱n rihaan nij chana̱ nica̱j cuentá , ne̱ : “ Qui'ya̱j soj do̱j se ndo'o , rque̱ soj do̱j casté acaa rihaan núj rugua̱nj . Quina'áj saga̱' núj aga' ya'an na̱nj achugua̱nj ” , taj nij chana̱ ni'yo̱n yo' rihaan tuvi' no' a .
Ga̱a ne̱ tuvi' no' chana̱ nica̱j cuentá me se cataj : “ Ma̱a̱n se se̱ quisíj casté acaa caca̱a̱ rihaan taran' ní' ma' . Ca'a̱nj soj rej ane' casté acaa , ne̱ quira̱a̱n soj man yo' á ” , taj nij chana̱ nica̱j cuentá yo' rihaan nij chana̱ ni'yo̱n a .
Veé dan , ne̱ ca'anj nij chana̱ ni'yo̱n yo' quira̱a̱n nij no' casté acaa , ne̱ ca'na' síí nara'a̱a , ne̱ nij chana̱ nica̱j cuentá me se ne cachi̱in casté acaa rihaan nij no' ma' . Che'é dan catúj nij no' rá ve' canuû cha'anj ga̱ síí nara'a̱a , ne̱ caráán nii ta'yaa yo' a .
Cachén doj orá , ga̱a ne̱ ca'na' nij chana̱ ni'yo̱n uún , ne̱ cataj nij no' : “ Ca'nu̱u̱ so̱' ta'yaa catu̱u̱ núj , socoj ” , cataj nij no' rihaan síí nara'a̱a a .
Ne̱ cataj síí nara'a̱a yo' : “ Ya̱ ya̱ cata̱j xna'anj 'u̱nj rihaan soj se vaa ne ne'én 'u̱nj man soj ma' ” , taj so' rihaan nij chana̱ ni'yo̱n yo' a .
” Che'é dan cu̱tumé uxrá nij soj man soj á . 'O̱ se ne ne'en soj me güii ca'na̱' 'u̱nj ne ne'en soj me orá ca'na̱' 'u̱nj ne ne'en soj ma' .
” 'O̱ se güii ca'na̱' 'u̱nj me se ase vaa qui'yaj yo'o̱ ru'vee ga̱ se‑mo̱zó ru'vee ro' , da̱nj ga̱a̱ qui̱'yáj ga̱ soj si̱j noco̱' manj ado̱nj . Dan me se guun rá ru'vee yo' ca'a̱nj so' yo'ó chuman' , ne̱ canacúún so' man nij se‑mo̱zó so' , ne̱ racuíj so' se‑sa'a̱nj so' rihaan nij mozó yo' a .
Dan me se rihaan yo'o̱ so' racuíj so' 'u̱n' sa'anj noco̱o uxrá cu'na̱j talento a . Rihaan yo'ó so' racuíj so' vi̱j sa'anj talento a . Ne̱ rihaan yo'ó so' racuíj so' yo'o̱ sa'anj talento a . Da̱nj qui'yaj so' , racuíj so' sa'anj rihaan 'o̱ 'o̱ nij se‑mo̱zó so' , ne̱ rihaan 'o̱ 'o̱ mozó yo' racuíj so' nda̱a vaa gu̱un nucua̱j mozó tinaca̱ mozó yo' a . Dan me se me rá so' qui'ya̱j suun 'o̱ 'o̱ mozó tinaca̱ 'o̱ 'o̱ mozó sa'anj rqué so' rihaan mozó yo' , ne̱ che'é dan qui'yaj so' da̱nj a . Ne̱ cavii so' , ca'anj so' a .
” Síj ca'anj so' , ne̱ cavii síí nica̱j 'u̱n' sa'anj talento ca'anj so' , ne̱ qui'yaj suun so' , ne̱ quisíj , ga̱a ne̱ qui'yaj canaán so' yu'un' sa'anj talento ga̱ sa'anj uún a .
Ne̱ ase vaa qui'yaj so' ro' , da̱nj vaa qui'yaj síí nica̱j vi̱j sa'anj talento uún , ne̱ qui'yaj canaán so' yavíj sa'anj talento uún a .
Tza̱j ne̱ síí quiri' 'o̱ sa'anj talento yo' me se cavii so' ca'anj so' , ne̱ gáán so' 'o̱ yu'uj , ne̱ caxríj yuve̱ so' man sa'anj racuíj ru'vee rihaan so' a .
” Veé dan , ne̱ guun ra̱a̱n uxrá , ne̱ namán se‑ru've̱e̱ va'nu̱j nij mozó , ne̱ xná'anj ru'vee man 'o̱ 'o̱ nij so' da̱j qui'yaj nij so' a .
Ne̱ cuchi' síí nica̱j 'u̱n' sa'anj talento rihaan ru'vee , ne̱ rqué so' chi̱' sa'anj talento man se‑ru've̱e̱ so' , cataj so' : “ 'U̱n' sa'anj talento racuíj so̱' manj , señor . Ne̱ ya̱j ro' , nuu yo' chi̱' sa'anj talento , qui'yáj na̱nj á ” , taj so' a .
Ne̱ cataj ru'vee yo' rihaan se‑mo̱zó so' : “ Cuna̱j uxrá vaa qui'yáá so̱' ei . Mozó sa̱' mé so̱' , ne̱ ga̱a̱ nucua̱j raj mán so̱' ado̱nj . Ve'é cutumé so̱' man do̱j si'yáj á . Che'é dan , ne̱ ya̱j ca̱né so̱' tu̱mé so̱' noco̱o doj si'yáj á . Cuva̱' so̱' ca̱yáán so̱' ga̱ 'u̱nj , ne̱ ve'é ca̱yáán ní' na̱nj ei ” , taj so' rihaan se‑mo̱zó so' a .
” Ga̱a ne̱ cuchi' síí nica̱j vi̱j sa'anj talento uún , ne̱ cataj so' : “ Racuíj so̱' vi̱j sa'anj talento rihanj , señor . Ne̱ ya̱j , ne̱ nuu yo' ca'a̱nj sa'anj talento , qui'yáj na̱nj á ” , taj so' a .
Ne̱ cataj ru'vee yo' rihaan so' : “ Cuna̱j uxrá vaa qui'yáá so̱' ei . Mozó sa̱' mé so̱' uún , ne̱ ga̱a̱ nucua̱j raj mán so̱' uún ado̱nj . Ve'é cutumé so̱' man do̱j si'yáj , ne̱ che'é dan ya̱j ca̱né so̱' tu̱mé so̱' noco̱o doj si'yáj ya̱ ei . Cuva̱' so̱' , ca̱yáán so̱' ga̱ 'u̱nj , ne̱ ve'é ca̱yáán ní' ya̱ ei ” , taj ru'vee yo' rihaan yo'ó se‑mo̱zó so' a .
” Veé dan , ne̱ cuchi' síí nica̱j yo'o̱ sa'anj talento uún rihaan se‑ru've̱e̱ so' , ne̱ cataj so' : “ Ne'én 'u̱nj se vaa si̱j sca̱' ndo'o nimán mé so̱' , señor . Ne'én 'u̱nj se vaa yo'ó yuvii̱ unô 'núú , ne̱ ma̱'án so̱' me síí rii u̱u̱n naa̱ na̱nj ado̱nj . Ne̱ yo'ó yuvii̱ narii squíj man 'núú trigó , 'yáá so̱' , ne̱ ma̱'án so̱' naran' u̱u̱n man 'núú trigó sa̱' yo' na̱nj ado̱nj .
Che'é dan cuchu'ví' 'u̱nj , ne̱ ca'anj 'u̱nj , ne̱ caxríj yuve̱ 'u̱nj se‑sa'a̱nj so̱' rque yo'óó na̱nj ado̱nj . Dan me se naca̱j gue̱e̱ uún so̱' se‑sa'a̱nj so̱' na̱nj ei ” , taj mozó yo' rihaan ru'vee a .
Ne̱ cataj ru'vee yo' rihaan mozó : “ Mozó chi'i̱i̱ nimán do̱' , mozó rmi̱i̱ do̱' , mé so̱' ei . Se da̱nj ne'én so̱' se vaa yo'ó yuvii̱ unô 'núú , ne̱ ma̱'anj rii naa̱ , ne̱ ne'én so̱' se vaa yo'ó yuvii̱ narii squíj man 'núú trigó , ne̱ 'u̱nj naran' 'núú trigó sa̱' yo' ,
ne̱ me che'é ne ta̱cuachén so̱' se‑sa'a̱nj 'u̱nj rihaan nij síí nuta' raa̱ sa'anj ga̱ . Ga̱a ne̱ asa̱' 'ná' 'u̱nj , ne̱ nica̱j 'u̱nj se‑sa'a̱nj 'u̱nj ga̱ sa'anj nata' raa̱ yo' ga̱ ” , taj ru'vee yo' rihaan yo'ó mozó yo' a .
” Ne̱ ca'mii uún ru'vee yo' rihaan yo'ó nij se‑mo̱zó so' , cataj so' : “ Ca'ne̱e̱ soj sa'anj nica̱j mozó chi'i̱i̱ nihánj , ne̱ ta̱cuachén soj rihaan síí nica̱j chi̱' sa'anj talento á .
'O̱ se síí ne'en sa̱' qui'ya̱j suun rihanj me se vaa güii , ne̱ doj a̱ gu̱un nucua̱j so' qui'ya̱j suun so' rihanj ado̱nj . Ne̱ síí ne ne'en qui'ya̱j suun rihanj me se ca'ne̱e̱ 'u̱nj suun le'e̱j nii ata̱ so' , ne̱ quina̱j u̱u̱n so' , qui̱'yáj ado̱nj .
Ne̱ mozó chi'i̱i̱ yo' me se taj se uun so' rihanj ma' . Quiri'i̱j soj man so' xe' rej rmi̱' á . Ne̱ yuvii̱ ma̱n rej rmi̱' yo' me se ta'vee uxrá ne̱ nda̱a chá ru̱j ma'a̱n nij yuvii̱ cúú yan' nij so' na̱nj ado̱nj ” , taj ru'vee rihaan yo'ó nij se‑mo̱zó so' a .
” Dan me se síí ca'néé Diose̱ ni̱caj yu'unj man yuvii̱ mé 'u̱nj , ne̱ ca'na̱' uún 'u̱nj rihaan chumii̱ nihánj , ne̱ ve'é uxrá ga̱a̱ ca'na̱' 'u̱nj , ne̱ ca'na̱' cunuda̱nj nij se‑mo̱zó 'u̱nj , ne̱ asa̱' ca'ná' 'u̱nj , ne̱ quita̱j 'u̱nj rihaan xrúún 'u̱nj chruun xlá sa̱' , ne̱ ca'ne̱' 'u̱nj cacun' che'é yuvii̱ ado̱nj .
Dan me se naqui'ya̱j chre̱' nij se‑mo̱zó 'u̱nj man cunuda̱nj nij yuvii̱ ma̱n rihaan chumii̱ , ne̱ canicu̱n' nij yuvii̱ rihaan 'u̱nj , ne̱ cuxra̱' ta'a̱j 'u̱nj man nij yuvii̱ , ne̱ dan me se ase vaa 'yaj síí tumé matzinj uxra' ta'a̱j so' man nij matzinj ga̱ nij tana ro' , da̱nj ga̱a̱ qui̱'yáá 'u̱nj , cuxra̱' ta'a̱j 'u̱nj man nij yuvii̱ yo' na̱nj ado̱nj .
Dan me se nij síí sa̱' ro' , ase vaa matzinj ga̱a̱ nij so' rihanj , ne̱ cache̱n nij so' canicu̱n' nij so' rej nuva̱' 'u̱nj , ne̱ nij síí chi'i̱i̱ ro' , ase vaa tana ga̱a̱ nij so' rihanj , ne̱ cache̱n nij so' canicu̱n' nij so' rej ni̱chruún 'u̱nj a .
” Ne̱ guún 'u̱nj síí nica̱j suun rey , quiri̱i̱ ta'ngá' 'u̱nj rihaan nij so' , ne̱ dan me se ca'mi̱i̱ 'u̱nj rihaan nij síí nicu̱n' rej nuva̱' 'u̱nj , cata̱j 'u̱nj : “ Cuva̱' soj ei . Niha̱' uxrá rá Réé 'u̱nj ni'ya̱j so' man soj á . Dan me se asi̱j qui'yaj Réé 'u̱nj man chumii̱ nihánj , ne̱ cachrón so' güii gu̱un chij ma'a̱n soj rihaan chumii̱ nihánj a . Che'é dan ca'na̱' soj , ne̱ naca̱j soj nu̱' se sa̱' qui'yaj Réj á .
'O̱ se ga̱a naá , ne̱ quina'aan rquej , ne̱ rqué soj se chaj á . Ne̱ nacoó 'u̱nj na , ne̱ rqué soj na co'o̱j á . Ne̱ ase vaa síí 'na' yo'ó chuman' vaa 'u̱nj rihaan soj , tza̱j ne̱ ve'é ca'mii soj ga̱j a .
Tachrinj u̱u̱n vaa saga̱n' 'u̱nj , tza̱j ne̱ rqué soj yatzíj manj á . Ne̱ canó chi'ii̱ manj , ne̱ cuchi' soj rej náj , ne̱ taj ya'anj soj manj á . Qui'nij 'u̱nj taga' , ne̱ cuchi' soj taga' , ne̱ ca'mii soj ga̱j ado̱nj ” , cata̱j 'u̱nj rihaan nij síí nicu̱n' rej nuva̱' 'u̱nj a .
” Ga̱a ne̱ ca'mi̱i̱ nij síí sa̱' yo' rihanj , cata̱j nij so' : “ Aman quene'en núj se vaa na'aan rqué so̱' , ne̱ rqué núj se chá so̱' , Señor . Aman quene'en núj se vaa nacoó so̱' na , ne̱ rqué núj na co'o so̱' ga̱ .
Aman ase vaa síí 'na' yo'ó chuman' vaa so̱' rihaan núj , ne̱ ca'mii núj ga̱ so̱' ga̱ . Aman quene'en núj se vaa tachrinj u̱u̱n vaa saga̱n' so̱' , ne̱ rqué núj yatzíj cu̱nuû so̱' ga̱ .
Aman quene'en núj se vaa canó chi'ii̱ mán so̱' do̱' , se vaa catúj so̱' taga' do̱' , ne̱ cuchi' núj racuíj núj mán so̱' ga̱ ” , cata̱j nij síí sa̱' , xna̱'anj nij so' manj a .
” Ga̱a ne̱ cata̱j 'u̱nj rihaan nij so' : “ Ya̱ ya̱ cata̱j xna'anj 'u̱nj rihaan soj cuano̱ se vaa racuíj ndo'o soj man nij tinúú 'u̱nj ga̱a quiran' nij so' sayuun vaa da̱nj á . Nda̱' se síí nica̱' ndo'o me ta'a̱j nij so' , tza̱j ne̱ racuíj ndo'o soj man nij so' , ne̱ che'é se racuíj ndo'o soj man tinúú 'u̱nj , ne̱ che'é dan nuchruj 'u̱nj cuentá se vaa me soj síí racuíj man ma̱'anj ado̱nj ” , cata̱j 'u̱nj rihaan nij so' a .
” Ga̱a ne̱ cata̱j 'u̱nj rihaan nij síí nicu̱n' rej ni̱chruún 'u̱nj a : “ Naxu̱u̱n soj man soj rihanj ei . Ma̱a̱n se cataj ya̱ Diose̱ se vaa ina̱nj sayuun quira̱n' soj , ca'a̱nj soj rihaan ya'an , caca̱a̱ soj nu̱' cavii nu̱' ca'anj na̱nj á . Dan me se qui'yaj Diose̱ ya'an yo' caca̱a̱ síí chre̱e caca̱a̱ nij nana̱ chre̱e caca̱a̱ , ne̱ caca̱a̱ nij soj caca̱a̱ ga̱ so' ado̱nj .
'O̱ se quina'aan rquej ga̱a naá , tza̱j ne̱ ne rque̱ soj a̱ doj se chá cha̱j ma' . Nacoó 'u̱nj na , tza̱j ne̱ ne rque̱ soj a̱ doj na co'o̱j ma' .
Ase vaa síí 'na' yo'ó chuman' vaa 'u̱nj rihaan soj , tza̱j ne̱ ne ca'mi̱i̱ soj ga̱j ma' . Tachrinj u̱u̱n nuû 'u̱nj , tza̱j ne̱ ne rque̱ soj a̱ doj yatzíj ma' . Canó chi'ii̱ manj do̱' , qui'nij 'u̱nj taga' do̱' , tza̱j ne̱ a̱ 'ó güii ne cuchi̱' soj rihanj ma' ” , cata̱j 'u̱nj rihaan nij so' a .
” Ga̱a ne̱ cata̱j ma'a̱n nij síí chi'i̱i̱ yo' : “ Aman quene'en núj mán so̱' se vaa na'aan rqué so̱' do̱' , se vaa nacoó so̱' na do̱' , se vaa ase vaa síí ca'na' yo'ó chuman' vaa so̱' do̱' , se vaa achiin yatzíj cu̱nuû so̱' do̱' , se vaa canó chi'ii̱ mán so̱' do̱' , se vaa qui'nij so̱' taga' do̱' , ne̱ ne ra̱cuíj núj mán so̱' , Señor ” , cata̱j nij so' , xna̱'anj nij so' manj a .
” Ga̱a ne̱ cata̱j 'u̱nj rihaan nij so' : “ Ya̱ ya̱ cata̱j xna'anj 'u̱nj rihaan soj cuano̱ se vaa a̱ 'ó xco' ne ra̱cuíj soj man nij tinúú 'u̱nj ga̱a quiran' nij so' sayuun vaa da̱nj ma' . Ne̱ nda̱' se síí nica̱' ndo'o me ta'a̱j nij so' , tza̱j ne̱ no̱ xcúún nij soj ra̱cuíj soj man nij so' ado̱nj . Ne̱ che'é se ne ra̱cuíj soj man nij so' ro' , che'é dan nuchruj 'u̱nj cuentá se vaa nuveé si̱j racuíj manj me soj ma' ” , cata̱j 'u̱nj rihaan nij so' a .
” Ga̱a ne̱ cavi̱i̱ nij so' ca'a̱nj nij so' , ne̱ quira̱n' ndo'o nij so' sayuun nu̱' cavii nu̱' ca'anj , tza̱j ne̱ nij síí sa̱' ro' , ve'é ca̱yáán nij so' ga̱ Diose̱ nu̱' cavii nu̱' ca'anj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Síj cataj xna'anj Jesucristó nu̱' nana̱ yo' , ga̱a ne̱ ca'mii uún so' rihaan nij síí tucu'yón se‑na̱na̱ so' , cataj so' :
― Ne'en soj se vaa cache̱n vi̱j güii , ga̱a ne̱ ca̱nuû cha'anj pascuá , ne̱ ta̱cuachén nii manj rihaan nij síí cachro̱n manj rihaan rcutze̱ na̱nj ado̱nj . Da̱nj qui'ya̱j nij so' , che'é se síí ca'néé Diose̱ ni̱caj yu'unj man yuvii̱ mej a ― taj Jesucristó a .
Ga̱a ne̱ cunuu chre̱' nij xrej ata̱ suun noco̱o doj do̱' , nij síí uun chij do̱' , rihaan ve' xi̱j tucuá xrej ata̱ suun noco̱o doj síí cu'na̱j Caifás a .
Ne̱ 'o̱ guun rá cunuda̱nj nij so' se vaa tiha̱' yu'unj nij so' man Jesucristó , ne̱ qui̱ta'aa yuve̱ nij so' man Jesucristó , ne̱ cavi̱' Jesucristó , qui'ya̱j nij so' , rá nij so' a .
Tza̱j ne̱ cataj nij so' : ― Se̱ quita'aa ní' man so' ga̱a aman anuû cha'anj ma' . Ma̱a̱n se sese da̱nj qui'ya̱j ní' , ne̱ ca'ma̱an rá nij yuvii̱ , ne̱ gu̱un sayuun , qui'ya̱j nij yuvii̱ na̱nj ado̱nj ― taj nij so' a .
Dan me se yáán Jesucristó chuman' cu'na̱j Betania , ne̱ ne̱ so' rá 'o̱ ve' tucuá síí cu'na̱j Simón síí canó luj ri'yuj man ,
ne̱ yáán Jesucristó rihaan mesá , ne̱ cuchi' yo'o̱ chana̱ rihaan so' , ne̱ nica̱j chana̱ yo'o̱ aga' catzi̱i̱ nu̱u̱ casté gun' da̱j , ne̱ casté tu've̱e̱ ndo'o me yo' a . Ga̱a ne̱ caxríj chana̱ casté raa̱ Jesucristó a .
Ne̱ ca'maan rá nij síí tucu'yón se‑na̱na̱ Jesucristó , ne̱ cataj nij so' : ― Me che'é tiri' rma'a̱n chana̱ nihánj casté sa̱' ga̱ .
Me che'é ne cutu've̱e̱ no' casté , ne̱ quiri̱' uxrá no' sa'anj , ne̱ go̱' no' sa'anj yo' man síí nique̱ ga̱ ― cataj nij so' , ni'ya̱j nij so' man chana̱ yo' a .
Ne̱ quene'en Jesucristó da̱j vaa ca'mii nij so' , ne̱ cataj so' rihaan nij so' a : ― Me che'é a'mii soj da̱nj ni'ya̱j soj man chana̱ ga̱ . 'O̱ se ve'é uxrá vaa qui'yaj no' manj á .
'O̱ se síí nique̱ me se daj a̱ güii mán nij síí nique̱ ga̱ soj , ne̱ ca've̱e qui'ya̱j soj da̱nj ga̱ síí nique̱ ei . Tza̱j ne̱ 'u̱nj me se vaa güii ca'a̱nj 'u̱nj , ne̱ quina̱j u̱u̱n soj , ne̱ se̱ ca'vee qui'ya̱j soj se lu̱j che'ej ma' .
Dan me se caxríj chana̱ nihánj casté raj , ne̱ che'é dan ne'en soj se vaa cachi̱n' nii manj ado̱nj .
Ya̱ ya̱ cata̱j xna'anj 'u̱nj rihaan soj cuano̱ se vaa me rej ma'a̱n ca'mi̱i̱ natáj yuvii̱ se‑na̱na̱j nana̱ sa̱' rihaan nij yuvii̱ ma̱n rihaan nu̱' chumii̱ nihánj ro' , ne̱ cata̱j xna'anj uún nij yuvii̱ rihaan tuvi' yuvii̱ che'é se vaa qui'yaj chana̱ nihánj manj , ne̱ se̱ quini'yón yuvii̱ man chana̱ nihánj ma' ― taj Jesucristó a .
Ga̱a ne̱ cavii síí cu'na̱j Judas Iscariote , ca'anj so' rihaan nij xrej ata̱ suun noco̱o doj a . Dan me se yo'o̱ tuvi' chuvi̱j nij síí tucu'yón se‑na̱na̱ Jesucristó me síí cu'na̱j Judas yo' a .
Dan me se cataj so' rihaan nij xrej a : ― A̱ me se rque̱ soj manj , ne̱ ra̱cuíj 'u̱nj man soj ta̱cuachén 'u̱nj man Jesucristó rihaan soj ga̱ ― taj so' , xná'anj so' man nij xrej a . Ne̱ go' nij so' ico̱ chi̱' sa'anj platá catzi̱i̱ man síí cu'na̱j Judas yo' a .
Ga̱a ne̱ guun che'e̱ síí cu'na̱j Judas nuchruj ra̱a̱ so' aman gu̱un nucua̱j so' ra̱cuíj so' man nij xrej ata̱ suun noco̱o doj , ta̱cuachén so' man Jesucristó rihaan nij so' a .
Ne̱ güii canuû cha'anj pascuá ro' , cuchi' nij síí tucu'yón se‑na̱na̱ Jesucristó rihaan Jesucristó , ne̱ xná'anj nij so' man so' , cataj nij so' : ― Me rej qui'ya̱j chuvi̱i núj cha̱ xti'no̱ ní' cha'anj pascuá , rá so̱' ga̱ ― taj nij so' rihaan Jesucristó a .
Ne̱ cataj xna'anj Jesucristó rihaan nij so' se vaa catu̱u̱ nij so' chuman' Jerusalén , ne̱ cuchi̱' nij so' rihaan yo'o̱ so' , ne̱ ca'mi̱i̱ nij so' nana̱ nihánj rihaan so' a : “ Taj xna'anj maestró rihaan so̱' se vaa da̱j doj quisi̱j se‑ora̱ so' a . Ne̱ cha̱ xti'no̱ so' do̱' , nij síí tucu'yón se‑na̱na̱ so' do̱' , cha'anj pascuá tucuá so̱' á ” , cata̱j nij so' rihaan síí ne̱ chuman' yo' , taj Jesucristó rihaan nij so' a .
Dan me se qui'yaj nij síí tucu'yón se‑na̱na̱ Jesucristó nda̱a vaa cataj xna'anj Jesucristó rihaan nij so' , ne̱ qui'yaj chuvi̱i nij so' cha̱ xti'no̱ nij so' cha'anj pascuá a .
Ne̱ rej ti'nuu , ne̱ cayáán Jesucristó ga̱ chuvi̱j nij síí tucu'yón se‑na̱na̱ so' rihaan mesá a .
Ne̱ ga̱a chá nij so' chraa , ne̱ cataj Jesucristó : ― Ya̱ ya̱ cata̱j xna'anj 'u̱nj rihaan soj se vaa ta̱cuachén yo'o̱ tuvi' soj manj rihaan nij síí ta̱j ri'yunj manj ei ― taj Jesucristó a .
Ga̱a ne̱ quinanó ndo'o rá nij síí tucu'yón se‑na̱na̱ Jesucristó , ne̱ guun che'e̱ nij so' nda̱a 'o̱ 'o̱ nij so' xná'anj man Jesucristó , cataj 'o̱ 'o̱ nij so' : ― 'U̱nj me síí qui'ya̱j da̱nj ni' , Señor' ― taj 'o̱ 'o̱ nij so' a .
Ga̱a ne̱ cataj Jesucristó : ― Síí tiguíj rachrúún ga̱ 'u̱nj rá co'oo ro' , so' me síí ta̱cuachén manj rihaan nij síí ta̱j ri'yunj manj ado̱nj .
'O̱ se taj danj Diose̱ se vaa ca'a̱nj 'u̱nj cavi̱' 'u̱nj si̱j ca'néé Diose̱ ni̱caj yu'unj man yuvii̱ ne̱ ya̱ da̱nj qui̱rán' 'u̱nj ado̱nj . Tza̱j ne̱ nique̱ ndo'o síí ta̱cuachén manj rihaan nij síí ta̱j ri'yunj manj na̱nj á . Quira̱n' uxrá so' sayuun na̱nj á . Snó'o yo' me se sese ne ca'nga̱a̱ so' , ne̱ cavii sa̱' so' doj tza̱j ado̱nj ― taj Jesucristó a .
Ne̱ síí cu'na̱j Judas síí me rá ta̱cuachén man Jesucristó rihaan nij síí ta̱j ri'yunj man Jesucristó me se xná'anj so' man Jesucristó , cataj so' : ― 'U̱nj me síí qui'ya̱j da̱nj ni' , maestro' ― taj ma'a̱n so' , xná'anj ma'a̱n so' man Jesucristó uún a . ― Ya̱ uxrá cataj so̱' , veé so̱' qui'ya̱j da̱nj ei ― taj Jesucristó rihaan so' a .
Ne̱ ga̱a chá nij so' chraa ne̱ quita'aa Jesucristó yo'o̱ rachrúún , ne̱ nago' so' graciá rihaan Diose̱ , ne̱ cuxra' ta'a̱j so' rachrúún , ne̱ rqué so' rihaan nij síí tucu'yón se‑na̱na̱ so' , ne̱ cataj so' : ― Qui̱ta'aa soj rachrúún nihánj , cha̱ soj man yo' á . Nee̱ manj me rachrúún nihánj ei ― taj so' a .
Ga̱a ne̱ quita'aa Jesucristó aga' tazá nu̱u̱ na vinó , ne̱ nago' so' graciá rihaan Diose̱ , ne̱ tacuachén so' aga' nu̱u̱ na vinó rihaan nij so' , ne̱ cataj so' : ― Co'o̱ taran' soj na vinó nihánj á .
'O̱ se ton manj me na nihánj , ne̱ che'é ton manj ro' , rqué Diose̱ 'o̱ nana̱ rihaan soj da̱j qui'ya̱j Diose̱ ga̱ soj a . Dan me se che'é se caya̱nj ton manj ro' , che'é dan me cara̱a̱ x'naa Diose̱ ni̱'yaj Diose̱ cacun' tumé que'e̱e̱ yuvii̱ ado̱nj .
Ne̱ cuano̱ nihánj me se cata̱j xna'anj 'u̱nj rihaan soj se vaa veé do̱j nihánj me co'oj , ne̱ se̱ co'oj ya̱j a̱ ma' . Tza̱j ne̱ asa̱' quisíj güii gu̱un chij Réé 'u̱nj rihaan chumii̱ nihánj , ne̱ cunu̱u naca̱ chumii̱ nihánj , ne̱ co'o̱ ní' na vinó naca̱ ei ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cachráá taran' nij so' chra' rihaan Diose̱ , ne̱ cavii nij so' , ca'anj nij so' quij cu'na̱j Quij ma̱n Chruun Olivó a .
Ga̱a ne̱ cataj Jesucristó rihaan nij so' a : ― Danj Diose̱ taj se vaa go̱' Diose̱ man síí tumé matzinj , ne̱ cuna̱nj nij matzinj cha'nu̱u̱ nij xo' a . Ne̱ ya̱ ase vaa daán 'u̱nj matzinj vaa soj , ne̱ nii̱ corá gu̱un na'a̱j taran' soj , ne̱ se̱ canoco' soj manj a̱ ma' .
Tza̱j ne̱ asa̱' quisíj cunuu i'na̱' uún 'u̱nj , ne̱ quita̱j ya̱a̱n 'u̱nj rihaan soj ca'a̱nj 'u̱nj estadó Galilea , ne̱ nari̱' tuvi' ní' estadó Galilea na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj síí cu'na̱j Pedró rihaan so' a : ― Ca've̱e se ta̱náj taran' nij so' mán so̱' , tza̱j ne̱ daj chiha̱a̱ míj se̱ tanáj 'u̱nj mán so̱' ma' ― taj Pedró a .
Ne̱ cataj Jesucristó : ― Ya̱ ya̱ cata̱j xna'anj 'u̱nj rihaan so̱' cuano̱ se vaa a̱j ne'én 'u̱nj se vaa nii̱ corá ga̱a ataa cagua̱j to'loo , ne̱ va'nu̱j ya̱ cata̱j so̱' rihaan yuvii̱ se vaa nuveé si̱j noco̱' manj mé so̱' a ― taj Jesucristó rihaan Pedró a .
Ne̱ cataj Pedró : ― Taj ma' . Ca've̱e se ticavi̱' yuvii̱ man ní' , tza̱j ne̱ daj chiha̱a̱ míj se̱ cataj 'u̱nj se vaa nuveé si̱j noco̱' mán so̱' mej ma' ― taj Pedró rihaan Jesucristó a . Ne̱ ase vaa cataj Pedró ro' , da̱nj cataj taran' nij síí tucu'yón se‑na̱na̱ Jesucristó a .
Ga̱a ne̱ ca'anj Jesucristó ga̱ nij so' nda̱a yo'ó rej cu'na̱j Getsemaní , ne̱ cataj xna'anj Jesucristó rihaan nij so' : ― Cane̱ soj nihánj , na̱'vi̱j soj mán 'u̱nj , ne̱ ca'a̱nj 'u̱nj ga̱n' do̱j tzin' , ne̱ cachi̱nj ni̱'yáj rihaan Réj a ― taj Jesucristó a .
Ne̱ nica̱j Jesucristó man Pedró do̱' , man ro̱j ta'níí síí cu'na̱j Zebedeo do̱' , ca'anj so' , ne̱ guun che'e̱ so' quinanó ndo'o rá so' a .
Ga̱a ne̱ cataj so' rihaan va'nu̱j nij síí ca'anj ga̱ so' a : ― Nanó uxrá raj ado̱nj . Ma̱a̱n che'é rej nanó ndo'o raj , qui'ya̱j cavi̱' 'u̱nj , raj a . Qui'ya̱j soj se ndo'o quina̱j soj nihánj , ne̱ se̱ cotoj soj ma' ― taj Jesucristó rihaan va'nu̱j nij so' a .
Ga̱a ne̱ cavii so' yaníj do̱j tzin' , ne̱ ca'anj ca̱yáán rno̱ so' rihaan yo'óó , ne̱ cachíín ni'ya̱j so' rihaan Diose̱ , ne̱ cataj so' rihaan Diose̱ a : ― Sese ca've̱e , ne̱ ca̱ráán ra'á so̱' xráj , se̱ gaa na̱nj quira̱n' uxrá 'u̱nj sayuun , tza̱j ne̱ sese ma̱'án so̱' me rá qui̱rán' 'u̱nj sayuun , ne̱ qui̱'yáá so̱' nda̱a vaa me rá ma̱'án so̱' , ne̱ se̱ qui'yáá so̱' nda̱a vaa me rá ma̱'anj , man Ata̱j ― taj Jesucristó , cachíín ni'ya̱j so' rihaan Diose̱ a .
Ga̱a ne̱ canica̱j uún so' ca'na' so' rihaan va'nu̱j nij síí tucu'yón se‑na̱na̱ so' , ne̱ quene'en so' se vaa cotoj cunuda̱nj nij so' a . Ga̱a ne̱ cataj so' rihaan Pedró a : ― Dan me se xa̱' soj me se a̱ 'ó orá ne gu̱un nucua̱j soj ni̱'yaj soj ga̱j a̱ ma' . Ya̱ na' .
Ma̱a̱n se ni̱'yaj soj , ne̱ cachi̱nj ni'ya̱j soj rihaan Diose̱ se vaa ca̱ráán Diose̱ rihaan síí chre̱e se̱ caxríj síí chre̱e chrej chi'i̱i̱ rque soj á . 'O̱ se niha̱' rá soj qui'ya̱j soj se sa̱' , tza̱j ne̱ ne gu̱un nucua̱j soj ma' ― taj Jesucristó rihaan nij so' a .
Ga̱a ne̱ cavii uún so' , ne̱ cachíín ni'ya̱j uún so' rihaan Diose̱ , cataj so' : ― Sese se̱ ca'vee quinani̱i̱ 'u̱nj rihaan sayuun ase vaa , ne̱ qui̱'yáá so̱' nda̱a vaa me rá so̱' , Ata̱j ― taj Jesucristó , cachíín ni'ya̱j so' a .
Ga̱a ne̱ canica̱j uún so' ca'na' so' , ne̱ quene'en so' se vaa cotoj uún va'nu̱j nij síí tucu'yón se‑na̱na̱ so' a . 'O̱ se ca'na' ndo'o nej rihaan nij so' a .
Ga̱a ne̱ tanáj so' man nij so' , ne̱ cavii uún so' , ne̱ cachíín ni'ya̱j uún so' rihaan Diose̱ , ne̱ ase vaa cachíín ni'ya̱j so' ga̱a rque̱ ro' , da̱nj vaa cachíín ni'ya̱j uún so' rihaan Diose̱ a .
Ga̱a ne̱ canica̱j uún so' ca'na' so' rihaan va'nu̱j nij síí tucu'yón se‑na̱na̱ so' , ne̱ cataj so' : ― Ca've̱e coto̱j soj ca've̱e nara̱a̱n rá soj ca've̱e sese vaa ya'núj rihaan soj á . Dan me se da̱j doj quisi̱j orá tu̱cuachén yo'o̱ so' manj rihaan síí tumé ndo'o cacun' , che'é se mé 'u̱nj síí ca'néé Diose̱ ni̱caj yu'unj man yuvii̱ ado̱nj .
Na̱xagaa soj , ca'a̱nj ní' na̱nj ei . Ni̱'yaj soj nedi̱' . 'Na' síí tu̱cuachén manj rihaan síí ta̱j ri'yunj manj na̱nj chugua̱nj ― taj Jesucristó a .
Dan me se nicu̱n' Jesucristó ca'mii so' , ne̱ nu̱' ca'na' síí cu'na̱j Judas yo'o̱ tuvi' chuvi̱j nij síí tucu'yón se‑na̱na̱ Jesucristó , ne̱ ca'na' uxrá yuvii̱ ga̱ so' , ne̱ nica̱j nij yuvii̱ neê espadá do̱' , chruun do̱' a . Dan me se nij yuvii̱ ca'néé nij xrej ata̱ suun noco̱o doj do̱' , nij yuvii̱ ca'néé nij síí uun chij rihaan nij yuvii̱ israelitá do̱' , me nij yuvii̱ ca'na' a .
Ne̱ síí cu'na̱j Judas cataj xna'anj rihaan nij yuvii̱ se vaa da̱j ga̱a̱ qui'ya̱j so' ga̱ Jesucristó , ga̱a ne̱ cunu̱u ya̱a̱n nij yuvii̱ man Jesucristó , ne̱ cataj so' : ― Síí cachro̱n tu'vaj ro' , so' me síí qui̱ta'aa soj cuaj á ― taj síí cu'na̱j Judas a .
Ga̱a ne̱ nu̱' cuchi' so' cuaj rihaan Jesucristó , ne̱ cataj so' : ― Ca'na' uxraj , na̱nj maestro ― taj so' rihaan Jesucristó a . Ga̱a ne̱ nu̱' cachrón tu'va̱ so' xruu̱ Jesucristó a .
Ga̱a ne̱ xná'anj Jesucristó man Judas , cataj so' : ― Me che'é ca'ná' so̱' , ga̱ tinu̱' ― taj so' rihaan Judas a . Ga̱a ne̱ cuchi' nij yuvii̱ rihaan Jesucristó , ne̱ quita'aa nij yuvii̱ man Jesucristó a .
Ne̱ yo'o̱ síí nicu̱n' ga̱ Jesucristó me se quirii so' taneê so' neê espadá , ne̱ go' so' neê espadá yo' raa̱ yo'o̱ se‑mo̱zó xrej ata̱ suun noco̱o doj , ne̱ veé dan güéj nu̱' xréé mozó yo' , qui'yaj so' a .
Ga̱a ne̱ cataj Jesucristó rihaan síí nica̱j neê espadá yo' a : ― Na'ne̱j so̱' taneê so̱' á . 'O̱ se nu̱' yuvii̱ nica̱j neê espadá ro' , veé neê espadá qui'ya̱j cavi̱' nij yuvii̱ na̱nj ado̱nj .
Ne̱ ne ne'én so̱' se vaa gu̱un nu̱cuáj cachi̱nj ni̱'yáj rihaan Réj , ne̱ ca'na̱' que'e̱e̱ ndo'o se‑mo̱zó Réj rihanj cuano̱ , ne̱ ca've̱e qui'ya̱j cananj a .
Tza̱j ne̱ sese da̱nj qui̱'yáj , ga̱a ne̱ asa̱' ca've̱e qui'ya̱j ní' nu̱' nana̱ no̱ rihaan danj Diose̱ nana̱ taj xna'anj da̱j ga̱a̱ qui̱rán' 'u̱nj ga̱ ― taj Jesucristó rihaan síí nica̱j neê espadá yo' a .
Ne̱ canica̱j Jesucristó , cataj Jesucristó rihaan nij yuvii̱ a : ― Me che'é nica̱j soj neê espadá nica̱j soj chruun nica̱j soj , ca'na' soj ga̱ . Síí itu̱u̱ mé 'u̱nj , rá soj na' . Ne̱ 'o̱ se guun que'e̱e̱ güii cayáán 'u̱nj rá nuvií noco̱o , tucu'yón 'u̱nj se‑na̱na̱j rihaan nij yuvii̱ , tza̱j ne̱ ne qui̱ta'aa soj manj a .
Tza̱j ne̱ nihánj me se qui̱rán' 'u̱nj nu̱' se vaa taj nana̱ cachrón nij síí nata' se‑na̱na̱ Diose̱ ga̱a naá rihaan yanj a ― taj Jesucristó a . Ga̱a ne̱ tanáj cunuda̱nj nij síí tucu'yón se‑na̱na̱ Jesucristó man so' , ne̱ cunánj nij so' , ca'anj nij so' a .
Dan me se nij síí quita'aa man Jesucristó me se nica̱j nij so' man Jesucristó ca'anj nij so' rihaan síí cu'na̱j Caifás xrej ata̱ suun noco̱o doj a . Ne̱ a̱j mán chre̱' nij síí naqui'yaj cu̱u se‑tucua̱nj Moisés do̱' , nij síí uun chij do̱' , rihaan síí cu'na̱j Caifás yo' a .
Ne̱ ga̱n' ga̱n' canoco' síí cu'na̱j Pedró xcó Jesucristó , ne̱ cuchi' so' rihaan chingá rej ya̱nj síí cu'na̱j Caifás yo' , ne̱ catúj so' rá chingá ne̱ ca'anj ca̱yáán so' ga̱ nij se‑mo̱zó xrej ma̱n rá chingá , quene'e̱n so' da̱j quira̱n' Jesucristó a .
Dan me se nano' nij xrej ata̱ suun noco̱o doj nano' nij cuese̱ nano' man yuvii̱ cata̱j xna'anj che'é cacun' tumé Jesucristó a . Me rá nij so' nari̱' nij so' cacun' rmi̱' cuta̱' nij so' xráá Jesucristó ne̱ cavi̱' Jesucristó , rá nij so' a . Tza̱j ne̱ taj va̱j a̱ 'ó cacun' tumé Jesucristó a̱ ma' .
Che'é dan nda̱' se cuchi' uxrá síí ne̱ rihaan nij cuese̱ ca'mii ne̱ nij so' , tza̱j ne̱ taj va̱j cacun' quiri' nij so' cuta̱' nij so' xráá Jesucristó a̱ ma' . Veé dan , ne̱ cuchi' vi̱j ro̱j so' ,
ne̱ cataj ro̱j so' : ― Síí nihánj cataj se vaa gu̱un nucua̱j so' ta̱cuanee so' nuvií noco̱o nuvií na'víj ní' rihaan Diose̱ , ne̱ rque va'nu̱j güii cune̱' uún so' nuvií yo' , taj so' ei ― taj ro̱j so' a .
Ga̱a ne̱ canicun' xrej ata̱ suun noco̱o doj , ne̱ xná'anj so' man Jesucristó , cataj so' : ― Me che'é ne a'mii so̱' ga̱ . Da̱j vaa nana̱ nihánj nana̱ a'mii ro̱j síí nihánj che'é so̱' ga̱ ― taj so' , xná'anj so' man Jesucristó a .
Tza̱j ne̱ dínj táá Jesucristó a . Ga̱a ne̱ cataj uún xrej ata̱ suun noco̱o doj rihaan Jesucristó a : ― Ase vaa nana̱ taj xna'anj ma'a̱n Diose̱ rihaan so̱' ro' , da̱nj ga̱a̱ nana̱ nihánj nana̱ cata̱j xna'anj 'u̱nj rihaan so̱' á . 'U̱nj me síí ya̱ ya̱ ca'ne̱' suun rihaan so̱' cata̱j xna'anj so̱' sese ya̱ ya̱ mé so̱' ta'níí Diose̱ síí ti̱nanii man yuvii̱ rihaan sayuun á ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Ya̱ vaa nana̱ ca'mii ma̱'án so̱' ei . Ne̱ vaj a̱ doj cata̱j xna'anj 'u̱nj rihaan so̱' se vaa nda̱a ya̱j quene'e̱n soj se vaa síí ca'néé Diose̱ ni̱caj yu'unj man yuvii̱ mej , ne̱ quene'e̱n soj se vaa ca̱yáán 'u̱nj rej nuva̱' Diose̱ síí nucua̱j ndo'o ei . Ne̱ quene'e̱n uún soj se vaa ca'na̱' uún 'u̱nj rihaan chumii̱ nihánj , ne̱ quita̱j 'u̱nj xráá ngaa xta̱' ca'na̱j ado̱nj ― taj Jesucristó rihaan xrej ata̱ suun noco̱o doj yo' a .
Ga̱a ne̱ ca'maan rá xrej yo' , ne̱ cutzin' xrej yo' saga̱n' ma'a̱n xrej , ne̱ cataj xrej rihaan tuvi' xrej a : ― Ni̱'yaj soj vi̱j . Quij uxrá tu'va síí nihánj rihaan Diose̱ na̱nj ei . Se̱ cachiin doj síí ca'na̱' cata̱j xna'anj rihaan ní' che'é cacun' tumé síí nihánj a̱ ma' . Ma̱a̱n se cuano̱ nihánj me se cuno ma'a̱n soj nana̱ quij ca'mii so' se vaa ca̱yáán ma'a̱n so' rej x'nu̱j Diose̱ , taj so' ei .
Da̱j qui'ya̱j ní' man so' , rá soj ga̱ ― taj xrej , xná'anj xrej man nij tuvi' xrej a . ― Cavi̱' so' ei ― taj nij so' a .
Ga̱a ne̱ quirii talúj nij so' rihaan Jesucristó , ne̱ go' nij so' man Jesucristó a . Ne̱ coxro ta'a̱j nij so' xruu̱ Jesucristó ,
ne̱ cataj nij so' : ― Sese ya̱ ya̱ ca'néé Diose̱ mán so̱' ti̱nanii so̱' man yuvii̱ rihaan sayuun , ne̱ ra̱cuíj Diose̱ mán so̱' cata̱j xna'anj so̱' rihaan núj me síí go' mán so̱' vi̱j ― taj nij so' , ca'mii naco̱o nij so' man Jesucristó a .
Veé dan , ne̱ ne̱ Jesucristó ga̱ yo'ó nij so' rá ve' , ne̱ ne̱ síí cu'na̱j Pedró xe' rá chingá a . Ne̱ cuchi' yo'o̱ mozó cha̱na̱ rihaan so' , ne̱ cataj no' : ― Ne̱ so̱' me yo'o̱ síí cachéé ga̱ Jesucristó síí cavii estadó Galilea á ― taj mozó cha̱na̱ yo' rihaan Pedró a .
― Taj ma' . Ne unó 'u̱nj me taj so̱' ma' ― taj Pedró cuno taran' nij yuvii̱ cayáán ga̱ so' a .
Ga̱a ne̱ curiha̱nj Pedró , ne̱ canicun' so' rej atúj yuvii̱ chingá a . Ga̱a ne̱ quene'en yo'ó mozó cha̱na̱ man so' , ne̱ ca'mii no' rihaan nij yuvii̱ nicu̱n' rihaan ve' ga̱ Pedró , cataj no' : ― Síí nihánj cachéé ga̱ Jesucristó síí cavii chuman' Nazaret asuun asanj ― taj chana̱ yo' a .
Ga̱a ne̱ nucua̱j ndo'o ca'mii uún Pedró , cataj so' : ― Taj ma' . A̱ doj ne ne'enj man snó'o yo' ma' ― taj Pedró yo' a .
Ne̱ corá nii cuchi' nij síí nicu̱n' ga̱ Pedró rihaan Pedró , ne̱ cataj nij so' : ― Ya̱ ya̱ yo'o̱ síí cachéé ga̱ Jesucristó mé so̱' ei . 'O̱ se ase vaa nana̱ a'mii nij síí cachéé ga̱ Jesucristó ro' , vaa nana̱ a'mii so̱' chugua̱nj ― taj nij so' rihaan Pedró a .
Ga̱a ne̱ guun che'e̱ Pedró nucua̱j doj ca'mii Pedró , cataj Pedró se vaa ca've̱e qui'ya̱j Diose̱ sayuun man so' sese nuveé na̱na̱ ya̱ me nana̱ a'mii so' , ne̱ cataj so' : ― Ne ne'enj man snó'o yo' ma' ― taj uún Pedró , ga̱a ne̱ nu̱' caguáj to'loo a .
Ga̱a ne̱ ninuj rá Pedró nda̱a vaa cataj Jesucristó rihaan so' quii se vaa ga̱a ataa cagua̱j to'loo , ne̱ va'nu̱j cata̱j Pedró se vaa nuveé si̱j noco̱' man Jesucristó me ma'a̱n Pedró ma' . Ga̱a ne̱ curiha̱nj Pedró xe' , ne̱ uxrá ta'vee Pedró a .
Rej ranga̱' nuchruj ra̱a̱ taran' nij xrej ata̱ suun noco̱o doj do̱' , nij síí uun chij do̱' , da̱j qui'ya̱j nij so' , ne̱ cavi̱' Jesucristó a .
Ga̱a ne̱ numíj nij so' man so' , ne̱ nica̱j nij so' man so' ca'anj nij so' rihaan síí nica̱j suun gobernador cu'na̱j Pilato , ne̱ tacuachén nij so' man Jesucristó rihaan so' a .
Dan me se síí cu'na̱j Judas me síí tacuachén man Jesucristó rihaan nij síí ta̱j ri'yunj man Jesucristó ga̱a asino ya̱a̱n , ne̱ xcaj so' cuentá se vaa ya̱ ya̱ ticavi̱' nii man Jesucristó ne̱ ma'a̱n so' me síí tumé cacun' se vaa cavi̱' Jesucristó a . Che'é dan nanó ndo'o rá so' , ne̱ me rá so' narque̱ uún so' ico̱ chi̱' sa'anj platá catzi̱i̱ yo' rihaan nij xrej ata̱ suun noco̱o doj do̱' , rihaan nij síí uun chij do̱' a . Dan me se cuchi' so' rihaan nij so' ,
ne̱ cataj so' : ― Tumé 'u̱nj cacun' se vaa tacuachén 'u̱nj man yo'o̱ síí sa̱' ina̱nj rihaan soj á ― taj síí cu'na̱j Judas yo' a . ― Nuveé se‑cacu̱n' núj me cacun' tumé so̱' ma' . Xca̱j ma̱'án so̱' cuentá da̱j ga̱a̱ qui̱'yáá so̱' ei ― taj nij so' rihaan síí cu'na̱j Judas a .
Ga̱a ne̱ nica̱j so' sa'anj aga̱' yo' , ri'íj u̱u̱n so' rá nuvií noco̱o , ne̱ cavii so' ca'anj so' , ne̱ toco' va̱j ma'a̱n so' man so' , ne̱ cavi' so' a .
Ga̱a ne̱ naran' nij xrej ata̱ suun noco̱o doj man sa'anj aga̱' yo' , ne̱ cataj nij so' : ― Ne nó xcúún ní' cara̱a ní' sa'anj nihánj rá chrúún sa'anj ta̱j rihaan Diose̱ ma' . 'O̱ se sa'anj go' ní' che'é rej cavi̱' yo'o̱ yuvii̱ me sa'anj nihánj á ― taj nij so' a .
Dan me se nuchruj ra̱a̱ nij so' da̱j qui'ya̱j nij so' , ne̱ nica̱j nij so' sa'anj yo' , ne̱ quiránj nij so' to'óó síí rii xruj a . Ne̱ guun yo'óó yo' santó cachin' nii man náá guun yuvii̱ 'na' yo'ó chuman' yuvii̱ cavi' chuman' Jerusalén a .
Che'é dan cu'na̱j yo'óó yo' Yo'óó To̱n cuano̱ ei .
Dan me se quisíj qui'yaj nij so' nu̱' se vaa cataj síí cu'na̱j Jeremías síí nata' se‑na̱na̱ Diose̱ ga̱a naá ga̱a cataj so' : “ Ga̱a ne̱ nica̱j nij so' ico̱ chi̱' sa'anj aga̱' a . Sa'anj yo' me sa'anj no̱ yo'o̱ so' , cataj nij yuvii̱ israelitá a .
Ne̱ nica̱j nij so' sa'anj yo' quiránj nij so' to'óó síí rii xruj , nda̱a vaa cataj xna'anj síí 'ni̱j ra'a man ní' rihanj na̱nj ado̱nj ” , taj síí cu'na̱j Jeremías a .
Dan me se canicun' Jesucristó rihaan síí nica̱j suun gobernador yo' , ne̱ xná'anj síí nica̱j suun yo' man Jesucristó , cataj so' : ― So̱' me síí nica̱j suun rey uun chij rihaan nij yuvii̱ israelitá na' ― taj so' , xná'anj so' man Jesucristó a . ― Vej ei ― taj Jesucristó rihaan so' a .
Ne̱ xná'anj síí nica̱j suun gobernador yo' man Jesucristó che'é cacun' cuta' nij xrej ata̱ suun noco̱o doj do̱' , nij síí uun chij do̱' , xráá Jesucristó a . Tza̱j ne̱ ne ca'mi̱i̱ Jesucristó a̱ 'ó nana̱ rihaan so' ma' .
Ga̱a ne̱ xná'anj uún síí nica̱j suun yo' man Jesucristó , cataj so' : ― A̱j cunó so̱' cataj nij so' se vaa tumé so̱' cacun' na' . Me che'é ne a'mii so̱' ga̱ ― taj so' , xná'anj so' man Jesucristó a .
Tza̱j ne̱ yu̱u̱n che'e̱ ne ca'mi̱i̱ Jesucristó a̱ 'ó nana̱ rihaan so' che'é cacun' cuta' nii xráá so' a . Veé dan , ne̱ caráya'a̱nj uxrá síí nica̱j suun gobernador yo' che'é yan qui'yaj so' da̱nj a .
Ne̱ vaa yo'o̱ tucuáán noco̱' síí nica̱j suun gobernador se vaa rii so' man yo'o̱ síí 'ni̱j taga' 'o̱ 'o̱ cha'anj pascuá , ne̱ tinavij u̱u̱n so' cacun' tumé síí uriha̱nj taga' yo' a . Me ma'a̱n 'o̱ síí 'ni̱j taga' a'mii nij yuvii̱ che'é se vaa quiri̱i̱ so' , ne̱ ca've̱e qui'ya̱j so' nda̱a vaa taj nij yuvii̱ a .
Ne̱ veé yo' yo' ro' , 'ni̱j yo'o̱ síí cu'na̱j Barrabás taga' , ne̱ quene'en cunuda̱nj nij yuvii̱ se vaa tumé ndo'o so' cacun' a .
Dan me se nuu chre̱' nij yuvii̱ rihaan síí nica̱j suun gobernador cu'na̱j Pilato , ne̱ xná'anj so' man nij yuvii̱ , cataj so' : ― Me síí quiri̱i̱ 'u̱nj , rá soj ga̱ . Síí cu'na̱j Barrabás na' . Ase síí cu'na̱j Jesucristó xa̱' ― taj so' , xná'anj so' man nij yuvii̱ a .
Da̱nj ca'mii so' , ne'en so' se vaa ma̱a̱n che'é se guun xco̱j ruva̱a̱ rá nij xrej ata̱ suun noco̱o doj me tacuachén nij xrej man Jesucristó rihaan ma'a̱n so' a .
Ne̱ asi̱j yáán síí cu'na̱j Pilato yo' rihaan xrúún so' chruun xlá , ne̱ ca'néé nica̱ so' nana̱ cuchi' rihaan so' , taj no' : ― Se̱ guun ca'ne̱' so̱' cacun' che'é síí sa̱' yo' ma' . 'O̱ se asi̱j cua'a̱a me se nanó ndo'o raj che'é yan tucua'nu' snó'o yo' manj ado̱nj ― taj nica̱ síí cu'na̱j Pilato rihaan so' a .
Tza̱j ne̱ cataj xna'anj nij xrej ata̱ suun noco̱o doj do̱' , nij síí uun chij do̱' , rihaan nij yuvii̱ se vaa ca'mi̱i̱ nij yuvii̱ che'é síí cu'na̱j Barrabás rihaan síí cu'na̱j Pilato , ne̱ cata̱j nij yuvii̱ se vaa cavi̱' Jesucristó a . Ne̱ cuchumán rá nij yuvii̱ a .
Ga̱a ne̱ xná'anj síí nica̱j suun gobernador cu'na̱j Pilato man nij yuvii̱ , cataj so' : ― Me ya̱ ya̱ síí quiri̱j , rá soj ga̱ ― taj so' , xná'anj so' man nij yuvii̱ a . ― Quiri̱i̱ so̱' man síí cu'na̱j Barrabás ei ― taj nij yuvii̱ rihaan so' a .
― Ne̱ me qui̱'yáá 'u̱nj ga̱ síí cu'na̱j Jesucristó , rá soj ga̱ ― taj uún síí cu'na̱j Pilato , xná'anj so' man nij yuvii̱ a . ― Cavi̱' so' rihaan rcutze̱ , rá núj ei ― taj taran' nij yuvii̱ a .
― Tza̱j ne̱ me cacun' tumé so' ga̱ ― taj síí cu'na̱j Pilato , xná'anj so' man nij yuvii̱ a . Tza̱j ne̱ doj a̱ caguáj nij yuvii̱ , cataj nij yuvii̱ : ― Cavi̱' so' rihaan rcutze̱ ei . ― Da̱nj ina̱nj caguáj nij yuvii̱ a .
Dan me se quene'en síí cu'na̱j Pilato se vaa taj se 'yá' quina'ma̱a̱n rá nij yuvii̱ , ne̱ ma̱a̱n se doj a̱ ca'ma̱an rá nij yuvii̱ , ne̱ doj a̱ qui'ya̱j nij yuvii̱ sayuun a . Che'é dan nica̱j so' na , ne̱ na'ya' so' ni'ya̱j nij yuvii̱ a . Ne̱ cataj so' : ― Se̱ tumé 'u̱nj cacun' sese cavi̱' síí nihánj a̱ ma' . 'O̱ se ma'a̱n soj me síí qui'ya̱j cavi̱' so' ado̱nj ― taj síí cu'na̱j Pilato a .
Ga̱a ne̱ cataj nij yuvii̱ rihaan so' a : ― Veé ma'a̱n núj , ma'a̱n ta'níí núj do̱' , me síí tu̱mé cacun' se vaa cavi̱' so' ei ― taj nij yuvii̱ yo' a .
Ga̱a ne̱ quirii síí cu'na̱j Pilato man síí cu'na̱j Barrabás taga' che'é nij yuvii̱ , ne̱ go' nij tanuu cuartá xráá Jesucristó , qui'yaj síí cu'na̱j Pilato , ne̱ tacuachén síí cu'na̱j Pilato man so' rihaan nij tanuu se vaa cachro̱n nij tanuu man so' rihaan rcutze̱ a .
Ga̱a ne̱ ca'anj nica̱j nij tanuu 'yaj suun rihaan síí nica̱j suun gobernador man Jesucristó rá ve' tucuá síí nica̱j suun gobernador yo' a . Ne̱ naqui'yaj chre̱' nij tanuu man taran' nij tuvi' tanu̱u nij so' a .
Ga̱a ne̱ quirii nij so' saga̱n' Jesucristó man Jesucristó , ne̱ na'néé nij so' saga̱n' rey yatzíj mare̱e man Jesucristó ,
ne̱ qui'yaj nij so' cachriin tanj , ne̱ cuta' nij so' cachriin tanj raa̱ Jesucristó , ne̱ caxríj nij so' yo'o̱ vará tico̱ u̱u̱n ston Jesucristó a . Ga̱a ne̱ canicun' ru̱j nij tanuu rihaan Jesucristó , ne̱ ca'nga' naco̱o̱ nij so' ni'ya̱j nij so' man Jesucristó , ne̱ cataj nij so' : ― Ya̱ ya̱ si̱j nica̱j suun rey rii ta'nga' rihaan nij yuvii̱ israelitá mé so̱' ei ― taj nij so' tiha' nij so' man Jesucristó a .
Ga̱a ne̱ quirii talúj nij so' man Jesucristó , ne̱ nacaj nij so' vará noco̱' ra'a Jesucristó , ne̱ go' nij so' vará raa̱ Jesucristó a .
Síj ca'nga' naco̱o̱ nij so' ni'ya̱j nij so' man Jesucristó , ga̱a ne̱ quirii uún nij so' saga̱n' rey yatzíj mare̱e nu̱u̱ Jesucristó , ne̱ na'néé uún nij so' saga̱n' uún Jesucristó man uún so' , ga̱a ne̱ nica̱j nij so' man Jesucristó cavii nij so' ca'anj nij so' yan cachro̱n nij so' man Jesucristó rihaan rcutze̱ a .
Dan me se cavii nij so' , ne̱ nari' nij so' man yo'o̱ síí ne̱ chuman' Cirene , ne̱ so' me síí cu'na̱j Simón a . Veé dan , ne̱ qui'yaj uxrá nij tanuu fuerzá man síí cu'na̱j Simón yo' ca̱ta̱ so' rcutze̱ cano̱ Jesucristó rihaan a .
Ga̱a ne̱ cuchi' nij so' tacaan cu'na̱j Gólgota , ne̱ Gólgota ro' , me rej cu'na̱j Tacaan Cúú Yave̱ Xnangá a .
Ga̱a ne̱ rqué nij tanuu do̱j na vinó nachej ga̱ na e̱' man Jesucristó co'o̱ so' a . Ne̱ do̱j tzin' tiguíj daa Jesucristó , ne̱ ne ca've̱j rá so' co'o̱ so' ma' .
Veé dan , ne̱ cachrón nij tanuu man Jesucristó rihaan rcutze̱ , ne̱ tico tixaj nij so' che'é saga̱n' Jesucristó ,
ga̱a ne̱ ca'anj cane̱ nij so' rihaan yo'óó , ne̱ tumé nij so' man Jesucristó a .
Ne̱ cachrón nij tanuu yo'o̱ rcuchra̱' raa̱ rcutze̱ , ne̱ no̱ letrá rihaan rcuchra̱' yo' , ne̱ taj xna'anj letrá yo' me che'é cavi' Jesucristó , ne̱ : “ Síí nihánj me síí cu'na̱j Jesucristó , ne̱ síí nica̱j suun rey uun chij rihaan nij yuvii̱ israelitá me so' a ” , taj letrá yo' a .
Ga̱a ne̱ cachrón nij tanuu man yavíj snó'o rihaan yavíj rcutze̱ yo' , ne̱ yavíj ro̱j so' me síí itu̱u̱ a . Dan me se nicu̱n' yo'o̱ so' rej nuva̱' Jesucristó , ne̱ nicu̱n' yo'ó so' rej nichru̱un Jesucristó a .
Ga̱a ne̱ cachén yuvii̱ rej nicu̱n' Jesucristó , ne̱ ca'mii chi'i̱i̱ ndo'o nij so' ni'ya̱j nij so' man Jesucristó a . Dan me se tucunó nij yuvii̱ raa̱ nij yuvii̱ ,
cataj nij yuvii̱ : ― Ta̱cuanee so̱' man nuvií noco̱o , ne̱ rque va'nu̱j güii cune̱' so̱' yo'ó nuvií noco̱o , rá so̱' na' . Dan me se sese ya̱ ya̱ ta'ni̱j Diose̱ mé so̱' , ne̱ ti̱nanii so̱' mán so̱' rihaan rcutze̱ , ne̱ nani̱j so̱' rihaan yo'óó ya̱j vi̱j ― taj nij yuvii̱ rihaan Jesucristó a .
Ne̱ ase vaa qui'yaj nij yuvii̱ yo' ro' , da̱nj qui'yaj uún nij xrej ata̱ suun noco̱o doj do̱' , nij síí naqui'yaj cu̱u se‑tucua̱nj Moisés do̱' , nij síí uun chij do̱' , ca'mii chi'i̱i̱ nij so' , cataj nij so' :
― Ti̱nanii síí nihánj man yo'ó yuvii̱ rihaan sayuun , rá so' , tza̱j ne̱ ne gu̱un nucua̱j so' ti̱nanii so' man ma'a̱n so' rihaan rcutze̱ danj . Sese ya̱ ya̱ si̱j nica̱j suun rey uun chij rihaan ní' si̱j israelitá me so' , ne̱ nani̱j so' cuano̱ rihaan yo'óó , ne̱ cuchuma̱n rá ní' ni̱'yaj ní' man so' ei .
Dan me se nucua̱j rá so' man Diose̱ se vaa cavi̱i̱ sa̱' so' , qui'ya̱j Diose̱ , rá so' a . Ca've̱e ti̱nanii Diose̱ man so' cuano̱ , sese si̱j 'e̱e̱ rá Diose̱ man me so' á . 'O̱ se ma'a̱n so' taj se vaa ta'ni̱j Diose̱ me ma'a̱n so' ado̱nj ― taj nij so' , chi'i̱i̱ ndo'o ca'mii nij so' ni'ya̱j nij so' man Jesucristó a .
Ne̱ ase vaa ca'mii nij so' ro' , da̱nj ca'mii uún ro̱j síí itu̱u̱ noco̱' rihaan rcutze̱ rej x'nu̱j Jesucristó , ca'mii ro̱j so' nana̱ nij rihaan Jesucristó a .
Veé dan , ne̱ caxu̱j , ne̱ yu̱u̱n che'e̱ guun rmi̱' rihaan chumii̱ , ne̱ yo'o̱ guun rmi̱' chumii̱ nda̱a quisíj aga' va'nu̱j rej anoco' güii a .
Veé dan , ne̱ quisíj aga' va'nu̱j , ga̱a ne̱ nucua̱j ndo'o caguáj Jesucristó , cataj so' : ― Elí , Elí , lama sabactani ― taj so' , caguáj so' xna'ánj a'mii ma'a̱n so' , ne̱ nana̱ caguáj so' taj : “ Diose̱ noco̱' 'u̱nj mé so̱' á . Me che'é tanáj u̱u̱n so̱' mán 'u̱nj ga̱ ” , taj nana̱ caguáj Jesucristó a .
Ne̱ cuno ta'a̱j nij síí nicu̱n' rej x'nu̱j Jesucristó nana̱ caguáj so' , tza̱j ne̱ ne cuno̱ nij so' me taj Jesucristó ma' . Ma̱a̱n se : ― Nacúún síí nihánj man síí cu'na̱j Elías tado̱nj ― taj nij so' rihaan tuvi' nij so' a .
Ga̱a ne̱ nu̱' ra'ya̱nj cunánj yo'o̱ síí nicu̱n' rej x'nu̱j Jesucristó , ne̱ nica̱j so' yataa̱n esponja , ne̱ caraa so' na vinó yu̱u̱ rque yataa̱n , ne̱ cuta' so' raa̱ yo'o̱ vará , ne̱ ru'maan so' yataa̱n tu'va Jesucristó , ne̱ co'o Jesucristó na yu̱u̱ yo' , qui'yaj so' a .
Tza̱j ne̱ ca'mii yo'ó nij yuvii̱ , cataj nij so' : ― Dínj qui̱'yáá so̱' á . Quene'e̱n ní' sese ca'na̱' síí cu'na̱j Elías ti̱nanii síí cu'na̱j Elías man so' rihaan rcutze̱ ei ― taj nij yuvii̱ yo' a .
Ga̱a ne̱ sca̱' caguáj uún Jesucristó , ne̱ cavi' so' a .
Veé dan , ne̱ quisin' yatzíj mantá cortiná noco̱' rá nuvií noco̱o nda̱a rej ra̱a̱ , ne̱ 'o̱ quinij ca'anj nda̱a tacóó yo' a . Dan me se cachén yuún , ne̱ quixra' ta'a̱j nij yuvej ,
ne̱ x'núj rej cachin' nii man nij síí cavi' , ne̱ cunuu i'na̱' uún que'e̱e̱ nij síí sa̱' cavi' asi̱j rque̱ a .
Ne̱ ga̱a quisíj orá cunuu i'na̱' uún ma'a̱n Jesucristó , ne̱ curiha̱nj nij síí cunuu i'na̱' uún yo' , ne̱ catúj nij so' chuman' gue̱e̱ chuman' Jerusalén , ne̱ quene'en uxrá yuvii̱ man nij so' a .
Veé dan , ne̱ nicu̱n' tanuu capitán nicu̱n' yo'ó nij tanuu nicu̱n' cutumé man Jesucristó a . Ne̱ quene'en nij so' cachén yuún , ne̱ quene'en nij so' nu̱' se vaa guun , ne̱ cuchu'vi' ndo'o nij so' , ne̱ nda̱a dan asuun ga̱a xcaj nij so' cuentá se vaa ya̱ uxrá ta'ni̱j Diose̱ me Jesucristó , ne̱ dan me se cataj nij so' : ― Ya̱ ta'ni̱j Diose̱ me síí nihánj tado̱nj ― taj nij so' a .
Ne̱ ga̱n' doj nicun' que'e̱e̱ chana̱ , ni'ya̱j u̱u̱n nij chana̱ man Jesucristó a . Chana̱ cuno se‑na̱na̱ Jesucristó asi̱j cavii Jesucristó estadó Galilea me nij chana̱ yo' , ne̱ qui'yaj suun nij chana̱ yo' che'é Jesucristó a .
Yo'o̱ no' me chana̱ cu'na̱j Mariá Magdalena , ne̱ yo'ó no' me chana̱ cu'na̱j Mariá nii síí cu'na̱j Jacobo ga̱ síí cu'na̱j José a . Ne̱ yo'ó no' me nii ro̱j ta'níí síí cu'na̱j Zebedeo a .
Ne̱ rej ata' güii ca'na' yo'o̱ síí ru'vee síí ne̱ chuman' Arimatea a . José cu'na̱j so' , ne̱ so' me síí tucu'yón se‑na̱na̱ Jesucristó a .
Dan me se ca'anj so' rihaan síí cu'na̱j Pilato , ne̱ cachíín ni'ya̱j so' rihaan síí cu'na̱j Pilato se vaa ca've̱j síí cu'na̱j Pilato cachi̱n' so' man Jesucristó a . Ne̱ síí cu'na̱j Pilato ro' , cataj se vaa ca've̱e qui'ya̱j so' da̱nj a .
Ne̱ nica̱j síí cu'na̱j José man Jesucristó , ne̱ nacutáj so' yatzíj mantá naruvii xráá Jesucristó ,
ne̱ vaa yu'uj yuvej rihaan so' , rej achin' nii man nij síí cavi' , tza̱j ne̱ yu'uj naca̱ me yo' a . Ma'a̱n so' me síí qui'yaj gáán nii yu'uj yo' , ne̱ taj va̱j xnangá na̱j rque yu'uj ma' . Ne̱ caxríj so' man Jesucristó rque yu'uj yo' , ne̱ caráán so' yuvej xi̱j tu'va yu'uj yo' a .
Ne̱ cayáán chana̱ cu'na̱j Mariá Magdalena cayáán yo'ó chana̱ cu'na̱j Mariá cayáán tu'va yu'uj yo' a .
Veé dan , ne̱ taxre̱j , ne̱ nda̱a quisíj qui'yaj chuvi̱i nij yuvii̱ israelitá che'é güii nara̱a̱n rá nij so' , ne̱ cunuu chre̱' nij xrej ata̱ suun noco̱o doj do̱' , nij síí fariseo do̱' , ne̱ ca'anj nij so' rihaan síí cu'na̱j Pilato ,
ne̱ cataj nij so' : ― Nu̱u̱ rá núj da̱j cataj síí tiha' yu'unj yo' ga̱a gaa i'na̱' so' , señor . Dan me se cataj so' se vaa cache̱n va'nu̱j güii , ga̱a ne̱ cunu̱u i'na̱' uún so' , cataj so' ado̱nj .
Che'é dan ca'ne̱' so̱' suun rihaan tanuu se vaa tu̱mé tanuu man yu'uj na̱j so' nda̱a se quisi̱j va'nu̱j güii yo' rugua̱nj . Sese se̱ qui'yaj ní' da̱nj , ne̱ ca'na̱' nij síí tucu'yón se‑na̱na̱ so' , ne̱ quiri̱i̱ nij so' man so' , ne̱ cata̱j nij so' rihaan nij yuvii̱ se vaa cunuu i'na̱' uún so' na̱nj ado̱nj . Asa̱' quisíj , ga̱a ne̱ doj a̱ tiha̱' yu'unj uún nij so' man nij yuvii̱ na̱nj ado̱nj ― taj nij so' rihaan síí cu'na̱j Pilato a .
Ne̱ cataj síí cu'na̱j Pilato rihaan nij so' a : ― Vaa tanuu rihaan soj ei . Ni̱caj soj man tanuu ca'a̱nj soj cu̱tumé soj man yu'uj yo' á . Ne'en ma'a̱n soj da̱j qui'ya̱j soj á ― taj Pilato rihaan nij so' a .
Ga̱a ne̱ cavii nij so' ca'anj nij so' tumé nij so' man yu'uj yuvej yo' a . Dan me se ca'ne' nij so' suun rihaan tanuu cu̱tumé tanuu yu'uj , ne̱ cachrón nij so' yánj nichra̱j tu'va yuvej caráán tu'va yu'uj yo' a .
Dan me se ca'anj güii cueta̱n' güii naránj rá nij yuvii̱ israelitá , ne̱ na'ya̱a̱n cotungó me yo' , ne̱ da̱j doj quisi̱j güii a . Ne̱ ca'na' chana̱ cu'na̱j Mariá Magdalena do̱' , yo'ó chana̱ cu'na̱j Mariá do̱' , quene'e̱n ro̱j chana̱ yu'uj catúj Jesucristó a .
Veé dan , ne̱ cachén uxrá yuún , ne̱ cavii yo'o̱ se‑mo̱zó síí 'ni̱j ra'a man ní' rej xta̱' , ca'na' so' , nanij so' tu'va yu'uj yo' , ga̱a ne̱ quirii yaníj so' yuvej aráán tu'va yu'uj yo' , ne̱ ca'anj cane̱ so' xráá yuvej yo' a .
Da̱j se uun rá ro̱j no' ne'en ro̱j no' ga̱a raa̱n ro' , da̱nj guun rá ro̱j no' ga̱a curuvi' so' a . Ne̱ da̱j se uun rá ro̱j no' ne'en ro̱j no' yu've' catzi̱i̱ ndo'o ro' , da̱nj guun rá ro̱j no' ne'en ro̱j no' saga̱n' so' a .
Ga̱a ne̱ cuchu'vi' ndo'o nij tanuu ma̱n tumé tu'va yu'uj yo' , ne̱ quiri'íj ndo'o man nij so' a . Dan me se ase vaa mán síí cavi' vaa mán nij so' rihaan yo'óó a .
Veé dan , ne̱ cuchi' ro̱j chana̱ yo' rihaan se‑mo̱zó Diose̱ , ne̱ cataj se‑mo̱zó Diose̱ rihaan ro̱j no' a : ― Se̱ cuchu'vi' ro̱j so̱j ma' . 'O̱ se a̱j ne'én 'u̱nj se vaa nano' ro̱j so̱j man Jesucristó síí cavi' rihaan rcutze̱ ado̱nj .
Taj va̱j so' naj nihánj a̱ ma' . 'O̱ se cunuu i'na̱' uún so' , nda̱a vaa cataj xna'anj so' rihaan soj á . Catu̱u̱ ro̱j so̱j ni̱'yaj ro̱j so̱j rej quinaj so' á .
Ga̱a ne̱ ra'ya̱nj ca'a̱nj ro̱j so̱j , cata̱j xna'anj ro̱j so̱j rihaan nij síí tucu'yón se‑na̱na̱ so' se vaa cunuu i'na̱' uún so' á . Veé dan me se quita̱j ya̱a̱n so' rihaan soj ca'a̱nj so' estadó Galilea , ne̱ ca'a̱nj soj nda̱a yo' , ne̱ quene'e̱n soj man so' á . Da̱nj ga̱a̱ cata̱j xna'anj soj rihaan nij síí tucu'yón se‑na̱na̱ so' á . Veé dan me quisíj nana̱ cataj xna'anj 'u̱nj rihaan soj a ― taj se‑mo̱zó Diose̱ rihaan ro̱j chana̱ yo' a .
Veé dan , ne curiha̱nj ro̱j chana̱ ca'anj ro̱j no' a . Veé ro̱j no' cuchu'vi' , ne̱ veé ro̱j no' guun niha̱' rá uún a . Veé dan me se cunánj ndo'o ro̱j no' , cata̱j xna'anj ro̱j no' rihaan nij síí tucu'yón se‑na̱na̱ Jesucristó nu̱' se vaa quene'en ro̱j no' do̱' , nu̱' nana̱ cataj xna'anj se‑mo̱zó Diose̱ rihaan ro̱j no' do̱' a .
Ne̱ ma̱a̱n orá dan nari' tuvi' ma'a̱n Jesucristó ga̱ ro̱j chana̱ yo' , ne̱ cataj so' : ― Ga̱a̱ niha̱' nimán ro̱j so̱j á ― taj Jesucristó rihaan ro̱j no' a . Ga̱a ne̱ cuchi' ro̱j chana̱ yo' rihaan Jesucristó , ne̱ ca'anj canicu̱n' ru̱j ro̱j no' rihaan so' , ne̱ quita'aa ro̱j no' tacóó Jesucristó , ne̱ na'víj ro̱j no' rihaan Jesucristó a .
Ga̱a ne̱ cataj Jesucristó rihaan ro̱j chana̱ a : ― Se̱ cuchu'vi' ro̱j so̱j ma' . Ma̱a̱n se ca'a̱nj ro̱j so̱j cata̱j xna'anj ro̱j so̱j rihaan nij tinúú 'u̱nj se vaa cavi̱i̱ nij so' ca'a̱nj nij so' estadó Galilea , ne̱ nda̱a yo' quene'e̱n nij so' manj á ― taj Jesucristó rihaan ro̱j chana̱ yo' a .
Ne̱ ga̱a quisíj ca'anj ro̱j chana̱ yo' , ne̱ dan me se cavii ta'a̱j nij tanuu ma̱n tu'va yu'uj yo' rque chuman' , ne̱ cataj xna'anj nij tanuu rihaan nij xrej ata̱ suun noco̱o doj nu̱' se vaa guun a .
Ne̱ cunuu chre̱' nij xrej ata̱ suun noco̱o doj ga̱ nij síí uun chij , ne̱ nuchruj ra̱a̱ nij so' da̱j qui'ya̱j nij so' a . Ga̱a ne̱ go' uxrá nij so' sa'anj rihaan nij tanuu yo' ,
ne̱ cataj nij so' : ― Cata̱j soj se vaa rej nii̱ cotoj soj , ne̱ nij síí tucu'yón se‑na̱na̱ so' ro' , ca'na' quirii man so' a . Da̱nj cata̱j soj á .
Ne̱ sese cuchi̱' nana̱ yo' rihaan síí nica̱j suun gobernador , ne̱ sese me rá so' qui'ya̱j so' sayuun man soj , ne̱ ma'a̱n núj ca̱ráán ra'a sayuun xráá soj á ― taj nij so' rihaan nij tanuu a .
Dan me se guun ya̱ rá nij tanuu , ne̱ quita'aa nij so' sa'anj yo' , ne̱ qui'yaj nij so' nu̱' se vaa cataj xna'anj nij xrej ata̱ suun noco̱o doj do̱' , nij síí uun chij do̱' , rihaan nij so' a . Ne̱ ase vaa nana̱ ca'mii nij tanuu rihaan yuvii̱ ro' , ta'nga' da̱nj vaa nana̱ ticha'nuu̱ nij yuvii̱ israelitá rihaan yuvii̱ nda̱a yo' ya̱j na̱nj ado̱nj .
Ga̱a ne̱ ca'anj xa̱a̱n nij síí tucu'yón se‑na̱na̱ Jesucristó estadó Galilea , ne̱ cavii nij so' raa̱ 'o̱ quij a . Da̱nj qui'yaj nij so' , ése̱ cuno nij so' nana̱ cataj xna'anj Jesucristó rihaan nij so' ga̱a rque̱ a .
Ga̱a ne̱ quene'en nij so' man Jesucristó , ne̱ na'víj nij so' rihaan so' , tza̱j ne̱ ne gu̱un ya̱ rá ta'a̱j nij so' se vaa ya̱ ya̱ Jesucristó me so' a .
Ga̱a ne̱ cuchi' Jesucristó rihaan nij so' , ne̱ cataj so' rihaan nij so' : ― Ya̱j me se 'u̱nj me síí uun chij xta̱' do̱' , nu̱' rihaan yo'óó do̱' , qui'yaj Diose̱ ei .
Che'é dan ca'a̱nj soj tu̱cu'yón soj se‑na̱na̱j rihaan nij yuvii̱ ma̱n 'o̱ 'o̱ chuman' na̱j rihaan chumii̱ , ne̱ canoco̱' nij yuvii̱ manj , qui'ya̱j soj , ne̱ cuta̱' ne soj man nij so' , ne̱ cata̱' tu'va soj se‑chuvi̱i Réé 'u̱nj Diose̱ do̱' , se‑chu̱vií 'u̱nj ta'ni̱j Diose̱ do̱' , se‑chuvi̱i Nimán Diose̱ do̱' á .
Ne̱ tu̱cu'yón soj rihaan nij yuvii̱ se vaa cuno̱ nij yuvii̱ nu̱' nana̱ cataj xna'anj 'u̱nj rihaan soj á . Veé dan yu̱u̱n che'e̱ cache̱e̱ 'u̱nj ga̱ soj nu̱' güii cache̱e̱ soj rihaan chumii̱ nihánj , nda̱a se quinavi̱j nu̱' chumii̱ nihánj na̱nj ado̱nj ― taj Jesucristó rihaan nij so' a .
Na̱nj vaa guun che'e̱ se‑na̱na̱ Jesucristó nana̱ sa̱' a .
Dan me se síí cu'na̱j Isaías síí nata' se‑na̱na̱ Diose̱ ga̱a naá ro' , cachrón so' nana̱ nihánj rihaan yanj , ne̱ : “ Vaa síí ca'anj suun che'é 'u̱nj , ne̱ ca'ne̱j 'u̱nj man so' quita̱j ya̱a̱n so' rihaan so̱' , ne̱ nuchra̱n' nimán yuvii̱ ve'é ca'mi̱i̱ nij yuvii̱ ga̱ so̱' , qui'ya̱j so' a ” , me se‑na̱na̱ Diose̱ nana̱ cachrón síí cu'na̱j Isaías rihaan yanj a .
Ne̱ yo'ó nana̱ cachrón uún so' me nana̱ nihánj , ne̱ : “ Nucua̱j ndo'o ca'mi̱i̱ natáj 'o̱ so' rej tacaan , ne̱ cata̱j so' se vaa nuchra̱n' nimán yuvii̱ , ne̱ ve'é ca'mi̱i̱ nij yuvii̱ ga̱ síí 'ni̱j ra'a man ní' asa̱' ca'na' so' ado̱nj ” , taj síí cu'na̱j Isaías ga̱a naá , ne̱ ase vaa cataj so' ro' , ta'nga' da̱nj guun ado̱nj .
Dan me se cavii síí cu'na̱j Juan síí cuta' ne man yuvii̱ , ne̱ va̱j so' rej tacaan , ne̱ ca'mii natáj so' rihaan nij yuvii̱ , cataj so' se vaa nuchra̱n' nimán nij yuvii̱ , ne̱ ta̱náj nij yuvii̱ chrej chi'i̱i̱ , ne̱ ca've̱e tinavi̱j Diose̱ cacun' tumé nij yuvii̱ , taj Juan ado̱nj .
Ne̱ dan me se curiha̱nj ndo'o nij yuvii̱ ma̱n estadó Judea do̱' , ma̱n ma'a̱n chuman' Jerusalén do̱' , ca'na' nij yuvii̱ rihaan síí cu'na̱j Juan , ne̱ cata' ne nij yuvii̱ rá chráá cu'na̱j Jordán , qui'yaj Juan a . Dan me se nata' ya̱ nij yuvii̱ che'é cacun' tumé nij yuvii̱ , ga̱a ne̱ cata' ne nij yuvii̱ ado̱nj .
Dan me se síí cu'na̱j Juan me se cachij ta̱j xráá xcuu camelló guun yatzíj nu̱u̱ so' , ne̱ 'ni̱j catuu̱n so' 'o̱ nuj , ne̱ chá so' rquíí chá so' catzi' xtaan ma̱n quij chá so' a .
Ne̱ ca'mii natáj so' , ne̱ cataj so' : ― Vaa 'o̱ síí sca̱' doj rihanj , ne̱ so' me síí ca'na̱' rej riha̱a̱n ní' , ne̱ 'u̱nj nihánj me se ne nó xcúnj na̱chej nuj correá 'ni̱j tacanj so' ma' .
Ne̱ síí uta' ne na u̱u̱n man soj mej , tza̱j ne̱ ca'na̱' so' , ne̱ ca'na̱' Nimán Diose̱ rihaan soj , qui'ya̱j so' ado̱nj ― taj síí cu'na̱j Juan rihaan nij yuvii̱ a .
Ne̱ güii yo' ta̱' asuun me se cavii Jesucristó chuman' Nazaret chuman' na̱j estadó Galilea , ne̱ cata' ne so' rá chráá cu'na̱j Jordán , qui'yaj síí cu'na̱j Juan a .
Nu̱' curiha̱nj uún Jesucristó rque na , ne̱ nu̱' quene'en so' se vaa naxra' rej xta̱' , ne̱ quene'en so' se vaa nanij Nimán Diose̱ raa̱ ma'a̱n so' , ne̱ ase vaa cha'aa̱n ro' , vaa Nimán Diose̱ , curuvi' yo' a .
Ga̱a ne̱ rej xta̱' ca'mii Diose̱ rihaan Jesucristó , ne̱ cuno nij síí nicu̱n' ga̱ Jesucristó nana̱ ca'mii Diose̱ , ne̱ dan me se cataj Diose̱ a : ― Ta'níí 'u̱nj síí 'e̱e̱ ndo'o raj man mé so̱' , ne̱ niha̱' ndo'o raj ni'ya̱j 'u̱nj mán so̱' ado̱nj ― taj nana̱ cavii rej xta̱' ca'mii Diose̱ rihaan Jesucristó a .
Ne̱ dan me se ca'anj ndo'o Jesucristó rej tacaan , qui'yaj Nimán Diose̱ a .
Ne̱ vi̱j chiha̱a̱ güii va̱j so' rej tacaan , ne̱ guun rá síí chre̱e tiha̱' yu'unj so' man Jesucristó , ne̱ va̱j Jesucristó rej ma̱n xcuu yuva̱a̱ , ne̱ rqué nij se‑mo̱zó Diose̱ me ma'a̱n se cachiin rihaan Jesucristó a .
Dan me se ga̱a quisíj quita'aa nij tanuu man síí cu'na̱j Juan , ne̱ ca'anj Jesucristó estadó cu'na̱j Galilea ,
ne̱ ca'mii natáj so' se‑na̱na̱ Diose̱ nana̱ sa̱' , ne̱ cataj so' se vaa nichru̱n' quisi̱j güii ca'na̱' Diose̱ gu̱un chij Diose̱ rihaan chumii̱ nihánj , ne̱ : ― Che'é dan nuchra̱n' nimán soj , ne̱ cuchuma̱n rá soj cuno̱ soj se‑na̱na̱j nana̱ sa̱' á ― taj so' rihaan nij yuvii̱ a .
'O̱ güii cachén Jesucristó tu'va na lacuaná cu'na̱j na Galilea , ne̱ quene'en so' síí cu'na̱j Simón ga̱ tinúú Simón síí cu'na̱j Andrés , ne̱ dan me se nicu̱n' ro̱j so' tu'va na lacuaná , ne̱ tiguíj ro̱j so' nanj rque na , ne̱ dan me se síí rii xcuaj me ro̱j so' a .
Ga̱a ne̱ cataj Jesucristó rihaan ro̱j so' a : ― Canoco̱' ro̱j so̱j manj á . 'O̱ se síí naqui'yaj chre̱' xcuaj me ro̱j so̱j , tza̱j ne̱ rej riha̱a̱n ní' me se gu̱un ro̱j so̱j síí naqui'yaj chre̱' yuvii̱ , qui̱'yáj , ne̱ canoco̱' nij yuvii̱ manj a ― taj Jesucristó rihaan ro̱j tinu̱j ro̱j so' a .
Ne̱ nu̱' canica̱j ro̱j so' tanáj ro̱j so' xnánj ro̱j so' , ne̱ canoco' ro̱j so' man Jesucristó , ca'anj ro̱j so' na̱nj ado̱nj .
Veé dan , ne̱ cachéé nij so' doj , ga̱a ne̱ quene'en Jesucristó man síí cu'na̱j Jacobo ta'níí síí cu'na̱j Zebedeo do̱' , man tinúú Jacobo síí cu'na̱j Juan do̱' a . Dan me se nu̱u̱ ro̱j so' rque rihoo chéé rihaan na , ne̱ naqui'yaj sa̱' ro̱j so' nanj rii xcuaj , ne̱ canacúún Jesucristó man ro̱j tinu̱j ro̱j so' canoco̱' ro̱j so' man Jesucristó a .
Veé dan , ne̱ canica̱j ro̱j so' , tanáj ro̱j so' man rej ro̱j so' síí cu'na̱j Zebedeo rá rihoo ga̱ nij se‑mo̱zó so' , ga̱a ne̱ cavii ro̱j so' canoco' ro̱j so' man Jesucristó , ca'anj ro̱j so' na̱nj ado̱nj .
Dan me se catúj nij so' chuman' Capernaum , ne̱ daj a̱ güii naránj rá nij yuvii̱ israelitá ca'anj Jesucristó ve' tucu'yón nij so' se‑tucua̱nj Moisés , ne̱ tucu'yón so' se‑na̱na̱ Diose̱ man nij yuvii̱ a .
Ne̱ caráya'a̱nj nij yuvii̱ se‑na̱na̱ so' , che'é se cu̱u doj vaa se‑na̱na̱ so' ga̱ se‑na̱na̱ nij síí naqui'yaj cu̱u se‑tucua̱nj Moisés a . 'O̱ se ase vaa a'mii 'o̱ síí uun chij ndo'o ro' , da̱nj ca'mii so' rihaan nij yuvii̱ a .
Ne̱ dan me se 'o̱ güii naránj rá nij yuvii̱ israelitá , ne̱ yáán 'o̱ síí nu̱u̱ nana̱ chre̱e nimán rá ve' yo' , ne̱ caguáj so' ,
ne̱ cataj so' se vaa : ― Me che'é ra'yunj so̱' man núj , ga̱ Jesús Nazareno' . 'Na̱' so̱' ta̱rí' so̱' man núj na' . Ne'enj mán so̱' se vaa síí gue̱e̱ cavii rihaan Diose̱ mé so̱' ado̱nj ― taj síí nu̱u̱ nana̱ chre̱e nimán rihaan Jesucristó a .
Ga̱a ne̱ canica̱j Jesucristó , caxríj yuva̱a̱ Jesucristó man nana̱ chre̱e nu̱u̱ nimán snó'o yo' , ne̱ cataj so' : ― Dínj tu'vá so̱' , cu̱riha̱nj so̱' cuaj nimán síí nihánj á ― taj Jesucristó rihaan nana̱ chre̱e yo' a .
Nda̱a quisnúú ma'a̱n snó'o yo' , qui'yaj nana̱ chre̱e , ne̱ nucua̱j ndo'o caguáj nana̱ chre̱e , ne̱ curiha̱nj nana̱ chre̱e nimán snó'o yo' , ne̱ nahuun sa̱' so' a .
Ga̱a ne̱ ca'anj uxrá rá nij yuvii̱ , ne̱ xná'anj nij yuvii̱ man tuvi' nij yuvii̱ , cataj nij yuvii̱ : ― Asa̱' ca'vee qui'yaj so' da̱nj ga̱ . Tucuáán naca̱ me nihánj chugua̱nj . 'O̱ se guun chij ndo'o síí nihánj , ne̱ nda̱a rihaan nij nana̱ chre̱e taj xna'anj síí nihánj da̱j qui'ya̱j nij so' , ne̱ uno nij nana̱ chre̱e yo' rihaan so' ga̱ ― taj nij yuvii̱ rihaan tuvi' nij yuvii̱ a .
Ga̱a ne̱ cuchi' nana̱ che'é Jesucristó rihaan cunuda̱nj nij yuvii̱ ma̱n nichru̱n' estadó Galilea yo' a .
Dan me se curiha̱nj nij tuvi̱' Jesucristó rá ve' tucu'yón nii se‑tucua̱nj Moisés , ga̱a ne̱ catúj taran' nij so' rá ve' tucuá Simón ga̱ Andrés , ne̱ 'na' Juan ga̱ Jacobo ga̱ nij so' a .
Dan me se nii che̱j Simón ro' , ran' no' chi'ii̱ nacaa yuva̱a̱ , ne̱ na̱j no' , ne̱ cataj xna'anj yo'o̱ nij so' rihaan Jesucristó se vaa ran' uxrá no' a .
Ga̱a ne̱ cuchi' Jesucristó rej na̱j no' , ne̱ canó so' ra'a no' , ne̱ naxca̱j so' man no' , ne̱ naxaga̱a̱ no' , ne̱ nu̱' x'néj chi'ii̱ xráá no' , qui'yaj Jesucristó a . Ne̱ veé ma̱a̱n orá dan qui'yaj chuvi̱i no' cha̱ nij so' na̱nj ado̱nj .
Dan me se cata' güii , ne̱ ti'nuu , ne̱ nica̱j nij yuvii̱ cunuda̱nj tuvi' nij yuvii̱ síí ran' do̱' , síí nu̱u̱ nana̱ chre̱e nimán do̱' , va̱j nij yuvii̱ rej ne̱ Jesucristó a .
Ne̱ dan me se que'e̱e̱ nij yuvii̱ ma̱n chuman' Capernaum yo' nuu chre̱' rihaan ta'yaa ve' ne̱ Jesucristó a .
Ga̱a ne̱ nahuun que'e̱e̱ nij síí ran' daj a̱ chi'ii̱ , qui'yaj Jesucristó , ne̱ quirii ndo'o so' nana̱ chre̱e nimán nij yuvii̱ , ne̱ ca'ne' so' suun rihaan nij nana̱ chre̱e se vaa se̱ ca'mii nij nana̱ chre̱e a̱ doj nana̱ a . Dan me se ne ca've̱j rá Jesucristó cata̱j nij nana̱ chre̱e se vaa cunuu ya̱a̱n nij nana̱ chre̱e man Jesucristó a .
Ga̱a ne̱ rej taxre̱j naxaga̱a̱ Jesucristó , ne̱ cavii so' chuman' Capernaum , ne̱ ca'anj so' rej tacaan cachi̱nj ni'ya̱j so' rihaan Diose̱ a .
Ga̱a ne̱ canoco' nij tuvi̱' Simón man so' ,
ga̱a ne̱ nari' nij so' man so' , ne̱ cataj nij so' rihaan so' se vaa : ― Cunuda̱nj nij yuvii̱ nano' mán so̱' á ― taj nij tuvi̱' Simón rihaan Jesucristó a .
Ga̱a ne̱ cataj Jesucristó rihaan nij so' : ― Cavi̱i̱ ní' rej nihánj , ca'a̱nj ní' yo'ó nij chuman' na̱j nichru̱n' , ne̱ ca'mi̱i̱ natáj 'u̱nj rihaan nij yuvii̱ ma̱n yo'ó nij chuman' uún á . 'O̱ se che'é dan ca'ná' 'u̱nj ado̱nj ― taj Jesucristó rihaan nij so' a .
Ga̱a ne̱ ca'anj so' nu̱' nij chuman' na̱j estadó Galilea , ne̱ ca'mii natáj so' rá ve' tucu'yón nij síí ma̱n nij chuman' yo' se‑tucua̱nj Moisés , ne̱ quirii so' man nij nana̱ chre̱e nu̱u̱ nimán yuvii̱ a .
Ga̱a ne̱ ca'na' 'o̱ síí ran' luj ri'yuj , ne̱ canicun' ru̱j so' rihaan Jesucristó , ne̱ cachíín ni'ya̱j so' rihaan Jesucristó , ne̱ cataj so' se vaa : ― Sese me rá so̱' , ne̱ ca've̱e ca'ne̱e̱ so̱' chi'ii̱ xráj á ― taj síí ran' luj ri'yuj yo' rihaan Jesucristó a .
Ga̱a ne̱ cunuu 'e̱e̱ rá Jesucristó man so' , ne̱ cuta' Jesucristó ra'a Jesucristó raa̱ so' , ne̱ cataj Jesucristó : ― Me raj qui̱'yáj da̱nj ei . Na̱huún so̱' qui̱'yáj ado̱nj ― taj Jesucristó rihaan so' a .
Nu̱' da̱nj cataj Jesucristó , ne̱ nu̱' quinavij luj xráá síí ran' , ne̱ nahuun sa̱' so' cuaj a .
Ga̱a ne̱ ca'mii yuva̱a̱ Jesucristó ga̱ so' , ne̱ quirii Jesucristó man so' rá ve' ,
ne̱ cataj Jesucristó rihaan so' : ― Se̱ guun cata̱j xna'anj so̱' a̱ doj nana̱ rihaan a̱ 'ó yuvii̱ ma' . Ma̱a̱n se ca'a̱nj so̱' rihaan xrej , ne̱ ti̱haán so̱' mán so̱' rihaan xrej se vaa nahuún so̱' , qui'yaj Diose̱ , ne̱ rque̱ so̱' rihaan Diose̱ nda̱a vaa cataj síí cu'na̱j Moisés ga̱a naá nda̱a vaa no̱ xcúún so̱' rque̱ so̱' rihaan Diose̱ che'é yan nahuún so̱' ado̱nj . Ga̱a ne̱ xca̱j nij xrej cuentá se vaa nahuún so̱' qui'yáj ado̱nj ― taj Jesucristó rihaan síí nahuun yo' a .
Tza̱j ne̱ curiha̱nj síí nahuun yo' , ne̱ guun che'e̱ so' ca'mii natáj ndo'o so' , nda̱a síj , ga̱a ne̱ cha'nuu̱ ndo'o nana̱ se vaa nahuun so' qui'yaj Jesucristó a . Ne̱ dan me se ne ca've̱e a̱ doj catu̱u̱ ranga̱' Jesucristó rá nij chuman' , qui'yaj nij nana̱ yo' , ne̱ ina̱nj rej tacaan va̱j so' , ne̱ canó nij yuvii̱ cuchi' rej va̱j so' a .
Dan me se cachén do̱j güii , ga̱a ne̱ catúj uún Jesucristó chuman' Capernaum , ga̱a ne̱ cuchi' nana̱ rihaan nij yuvii̱ se vaa ya̱nj so' rá ve' a .
Ga̱a ne̱ cunuu chre̱' que'e̱e̱ ndo'o nij yuvii̱ rihaan ve' yo' , ne̱ nda̱a raan ma'a̱n mán nij yuvii̱ , ne̱ nda̱a rihaan ta'yaa ve' yo' taj rej quisi̱j doj cuma̱n nij yuvii̱ a . Ne̱ nata' Jesucristó se‑na̱na̱ so' rihaan nij yuvii̱ a .
Ne̱ dan me se ca'na' doj yuvii̱ uún , ne̱ nij so' me se nica̱j nij so' yo'o̱ tuvi' nij so' síí na'vee cache̱e̱ , ne̱ táá chiha̱ ca'a̱nj nij so' man síí na'vee cache̱e̱ yo' , ne̱ dan me se guun rá nij so' cuchi̱' síí na'vee cache̱e̱ yo' rihaan Jesucristó a .
Tza̱j ne̱ ne ca've̱e cuchi̱' síí na'vee cache̱e̱ yo' rihaan Jesucristó , qui'yaj nij so' a̱ ma' . 'O̱ se ma̱n uxrá yuvii̱ , ne̱ ne ca've̱e cache̱n nij so' a . Che'é dan cavii nij so' xráá ve' , ne̱ caya' nij so' yu'uj xráá ve' rej nicu̱n' Jesucristó rá ve' , ne̱ tananij nij so' yuvéé táá síí na'vee cache̱e̱ yo' rihaan Jesucristó a .
Dan me se ga̱a quene'en Jesucristó se vaa cuchumán uxrá rá nij tuvi' síí na'vee cache̱e̱ yo' se vaa ca've̱e nahu̱un so' qui'ya̱j Jesucristó , ga̱a ne̱ cataj so' rihaan síí na'vee cache̱e̱ yo' : ― Navij cacun' xráá so̱' , na̱nj tinu̱j ― taj Jesucristó rihaan so' a .
Ne̱ ne̱ do̱j síí naqui'yaj cu̱u se‑tucua̱nj Moisés rá ve' yo' ga̱ Jesucristó , ne̱ nuchruj ra̱a̱ nij so' , ne̱ guun rá nij so' :
“ Me che'é a'mii síí nihánj da̱nj ga̱ . 'O̱ se a'mii so' nana̱ vaa nij rihaan Diose̱ asan . O̱rún' Diose̱ gu̱un nucua̱j tinavi̱j cacun' xráá yuvii̱ na̱nj á ” , guun rá nij síí naqui'yaj cu̱u se‑tucua̱nj Moisés yo' a .
Dan me se quene'en ma'a̱n Jesucristó se vaa guun rá nij so' da̱nj , ne̱ che'é dan cataj so' : ― Me che'é nuchruj ra̱a̱ soj nana̱ na̱nj ga̱ .
Tu'va rma̱'án 'u̱nj se vaa navij cacun' xráá síí nihánj , rá soj a̱ na' . Ca've̱e cata̱j u̱u̱n ní' navij cacun' xráá síí nihánj na' . Ase ca've̱e doj cata̱j ní' na̱xagaa so' , ne̱ nacue̱ so' tuvéé so' , ne̱ cache̱e̱ so' cuaj , cata̱j ní' xa̱' .
Dan me se me rá 'u̱nj xca̱j soj cuentá se vaa síí ca'néé Diose̱ ni̱caj yu'unj man yuvii̱ mej ne̱ no̱ xcúún 'u̱nj ti̱navíí 'u̱nj cacun' xráá nij yuvii̱ ma̱n rihaan chumii̱ nihánj ado̱nj ― taj Jesucristó rihaan nij so' a . Dan me se cataj Jesucristó rihaan síí na'vee cache̱e̱ a :
― Rihaan so̱' si̱j na'vee cache̱e̱ taj 'u̱nj , ne̱ nacue̱ so̱' tuvéé so̱' , ne̱ na̱n' so̱' tucuá so̱' á ― taj Jesucristó rihaan síí na̱j rihaan yuvéé yo' a .
Ga̱a ne̱ naxaga̱a̱ síí na'vee cache̱e̱ yo' , ne̱ nacué so' tuvéé so' , ga̱a ne̱ curiha̱nj so' rá ve' , ni'ya̱j taran' nij yuvii̱ ma̱n rá ve' a . Nda̱a síj , ga̱a ne̱ ca'anj rá nij yuvii̱ , ne̱ cataj nij yuvii̱ se vaa sa̱' uxrá qui'yaj Diose̱ , ne̱ : ― Daj chiha̱a̱ míj ne quene'e̱n ní' suun da̱nj a̱ man ado̱nj ― taj nij yuvii̱ yo' a .
Ga̱a ne̱ curiha̱nj uún Jesucristó , ca'anj so' tu'va na lacuaná , ga̱a ne̱ ca'na' cunuda̱nj nij yuvii̱ rej va̱j so' , ga̱a ne̱ tucu'yón so' man nij yuvii̱ a .
Veé da̱nj vaj so' , ne̱ quene'en so' man síí cu'na̱j Leví ta'níí síí cu'na̱j Alfeo , ne̱ dan me se ne̱ so' 'o̱ ve' a'néj nii puextó , ne̱ a'néj so' puextó man yuvii̱ a . Ga̱a ne̱ cataj Jesucristó rihaan so' , ne̱ : ― Ca̱nocó' so̱' manj , ca'a̱nj ní' á ― taj Jesucristó rihaan so' a . Ga̱a ne̱ naxuma̱a̱n so' , ne̱ canoco' so' man Jesucristó , ca'anj so' a .
Dan me se 'o̱ güii yáán Jesucristó rá ve' tucuá síí cu'na̱j Leví yo' , ne̱ ca'na' ndo'o tuvi' so' síí a'néj puextó do̱' , yo'ó nij síí tumé ndo'o cacun' do̱' , ne̱ catúj nij so' rá ve' , ne̱ ca'anj ca̱yáán nij so' ga̱ Jesucristó , ne̱ dan me se ma̱n rcua'a̱a̱n nij síí tucu'yón se‑na̱na̱ Jesucristó do̱' , ne̱ chá cunuda̱nj nij so' chraa a . 'O̱ se que'e̱e̱ ndo'o nij síí tumé cacun' yo' me canoco' se‑na̱na̱ Jesucristó a .
Ga̱a ne̱ nij síí fariseo naqui'yaj cu̱u se‑tucua̱nj Moisés rihaan yuvii̱ ro' , quene'en nij so' se vaa chá Jesucristó chraa do̱' , co'o Jesucristó do̱' , ga̱ nij síí a'néj puextó do̱' , ga̱ yo'ó nij síí tumé ndo'o cacun' do̱' , ga̱a ne̱ cataj nij so' rihaan nij síí tucu'yón se‑na̱na̱ Jesucristó , ne̱ : ― Me che'é chá síí nihánj chraa ne̱ co'o so' na ga̱ nij síí a'néj puextó do̱' , ga̱ yo'ó nij síí tumé cacun' do̱' , ga̱ ― taj nij so' , xná'anj nij so' man nij síí tucu'yón se‑na̱na̱ Jesucristó a .
Ne̱ cuno Jesucristó nana̱ ca'mii nij so' , ga̱a ne̱ cataj so' rihaan nij so' a : ― Síí vaa nucua̱j ro' , ne nano' nij so' man doctor ma' . Ma̱a̱n síí ran' ro' , me síí nano' man doctor ado̱nj . Ga̱a ne̱ ase vaa síí ran' ro' , da̱nj vaa nij síí nihánj ado̱nj . Ne ca'na̱' 'u̱nj canacu̱nj 'u̱nj man síí sa̱' ma' . Che'é nij síí tumé cacun' ca'naj se vaa canoco̱' nij so' se‑na̱na̱j ado̱nj . Tza̱j ne̱ sese síí sa̱' me soj , rá soj , ne̱ nuveé si̱j canacu̱nj 'u̱nj man me soj ma' ― taj Jesucristó rihaan nij so' a .
Ne̱ dan me se toco' nij síí tucu'yón se‑na̱na̱ Juan do̱' , nij síí fariseo do̱' , x'naa man ma'a̱n nij so' , ne̱ ca'na' nij so' rihaan Jesucristó , ne̱ xná'anj nij so' man Jesucristó , cataj nij so' : ― Me che'é , ne̱ toco' núj si̱j tucu'yón se‑na̱na̱ Juan do̱' , si̱j tucu'yón se‑na̱na̱ nij síí fariseo do̱' , x'naa man ma'a̱n núj che'é se aráj gue̱e̱ núj rihaan Diose̱ , tza̱j ne̱ nij síí tucu'yón se‑na̱na̱ so̱' me se ne toco' nij so' x'naa man ma'a̱n nij so' ga̱ ― taj nij so' , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Ase vaa síí cuchruj sa'anj vaa 'u̱nj , ne̱ asa̱' ca've̱e toco̱' nij síí ma̱n ga̱j x'naa man ma'a̱n nij so' , rá soj ga̱ . Ase vaa síí cataj xca̱j man chana̱ ne̱ ma̱n tuvi' so' do̱' , da̱nj vaa nij síí ma̱n nihánj cuano̱ , ne̱ anuû ndo'o cha'anj man nij so' , ne̱ se̱ ca'vee toco̱' nij so' x'naa man ma'a̱n nij so' cuano̱ ma' .
Tza̱j ne̱ vaa güii , ne̱ gu̱un yaníj 'u̱nj rihaan nij so' , qui'ya̱j yuvii̱ , ga̱a ne̱ nano̱ rá nij síí nihánj , ga̱a ne̱ toco̱' nij so' x'naa man ma'a̱n nij so' ado̱nj .
” Tza̱j ne̱ ase vaa yatzíj sin' vaa tucuáán nga̱ noco̱' soj , ne̱ se̱ guun na'ne̱j ní' mantá naca̱ man yatzíj nga̱ yo' ma' . 'O̱ se sese qui'ya̱j ní' da̱nj , ne̱ güii quina̱nj yuvii̱ yatzíj yo' , ga̱a ne̱ nagüe̱j mantá naca̱ yo' , ne̱ sese cuxu̱u̱n yuvii̱ man yatzíj yo' , ne̱ quisi̱n' yo' , ga̱a ne̱ cunu̱u xi̱j doj yu'uj ta̱j man yatzíj nga̱ yo' na̱nj ado̱nj .
Ne̱ dan me se ase vaa nuj nga̱ nuj araa nii na vinó vaa uún soj ei . Ne̱ se̱ ca'vee tu̱cu'yón 'u̱nj se‑tucua̱nj 'u̱nj rihaan soj ma' . 'O̱ se ase vaa na vinó naca̱ vaa nana̱ tucu'yón 'u̱nj , ne̱ se̱ guun cara̱a yuvii̱ na vinó naca̱ rque nuj nga̱ ma' . Sese da̱nj qui'ya̱j yuvii̱ , ne̱ cuya̱nj na vinó cunu̱u xe̱e̱ na vinó , ne̱ se̱ cacuá nuj nga̱ ma' . Che'é dan canu̱u̱ yo' , ne̱ caya̱nj na vinó rihaan yo'óó a . Che'é dan araa nii na vinó naca̱ rque nuj naca̱ , ne̱ 'o̱ mán sa̱' na vinó rque nuj yo' a . Che'é dan ina̱nj rihaan síí naca̱ síí ne noco' tucuáán nga̱ tu̱cu'yón 'u̱nj se‑na̱na̱j na̱nj ado̱nj ― taj Jesucristó rihaan nij síí tucu'yón se‑na̱na̱ síí cu'na̱j Juan do̱' , rihaan nij síí tucu'yón se‑na̱na̱ nij síí fariseo do̱' a .
'O̱ güii naránj rá nij yuvii̱ israelitá cachén Jesucristó ga̱ nij síí tucu'yón se‑na̱na̱ so' rque 'o̱ naa̱ 'núú trigó , ne̱ guun che'e̱ nij síí tucu'yón se‑na̱na̱ so' va̱j nij so' ne̱ cuta nij so' do̱j caa trigó a .
Ga̱a ne̱ cataj nij síí fariseo rihaan Jesucristó a : ― Ni̱'yaj so̱' ei . Me che'é 'yaj nij síí tucu'yón se‑na̱na̱ so̱' da̱nj ga̱ . Ne nó xcúún ní' qui'ya̱j ní' da̱nj güii naránj rá ma' ― taj nij síí fariseo rihaan Jesucristó a .
Ga̱a ne̱ cataj Jesucristó rihaan nij so' a : ― Me che'é , ne̱ ne naya̱a̱ soj rihaan danj Diose̱ da̱j qui'yaj síí cu'na̱j David ga̱a naá a . Ga̱a quina'aan rque nij tuvi̱' nij so' ,
ga̱a ne̱ catúj so' rá nuvií ga̱a cayáán síí cu'na̱j Abiatar xrej ata̱ suun noco̱o doj , ne̱ chá so' rachrúún ta̱j rihaan se‑mesa̱ Diose̱ a . Ne̱ ne nó xcúún so' cha̱ so' rachrúún yo' , ma̱a̱n o̱rún' nij xrej nó xcúún cha̱ rachrúún yo' a . Ne̱ go' uún síí cu'na̱j David yo' chá nij tuvi' so' uún a . Tza̱j ne̱ ne cata̱j Diose̱ se vaa tumé síí cu'na̱j David cacun' ma' ― taj Jesucristó rihaan nij síí fariseo ,
ga̱a ne̱ cataj uún so' rihaan nij síí fariseo a ― Ma̱a̱n che'é rej ca've̱e cavi̱i̱ sa̱' nij yuvii̱ me cuchruj Diose̱ güii naránj rá na̱nj á . Nuveé che'e̱ rej ca̱ta̱ nij yuvii̱ suun navi̱j rá güii naránj rá me qui'yaj Diose̱ man nij yuvii̱ a̱ ma' .
Che'é dan me , 'u̱nj si̱j ca'néé Diose̱ ni̱caj yu'unj man yuvii̱ ro' , no̱ xcúnj quiri̱i̱ ta'ngaj da̱j qui'ya̱j yuvii̱ güii naránj rá na̱nj ado̱nj ― taj Jesucristó rihaan nij síí fariseo a .
Ga̱a ne̱ natúj Jesucristó rá ve' tucu'yón nij síí israelitá se‑tucua̱nj Moisés , ne̱ dan me se yáán 'o̱ snó'o nacoo̱ ra'a rá ve' yo' a .
Ne̱ nij síí fariseo me se yáán nij so' rá ve' yo' , ne̱ tumé uxrá nij so' man Jesucristó sese nahu̱un yuvii̱ qui'ya̱j so' ga̱a güii naránj rá nij yuvii̱ israelitá a . Da̱nj qui'yaj nij so' che'é rej guun rá nij so' cuta̱' nij so' cacun' xráá Jesucristó a .
Ga̱a ne̱ cataj Jesucristó rihaan síí nacoo̱ ra'a a : ― Na̱xuma̱a̱n so̱' canicu̱n' ca̱yá so̱' sca'núj núj á ― taj Jesucristó rihaan so' a .
Ga̱a ne̱ xná'anj Jesucristó man nij síí fariseo yo' , cataj so' , ne̱ : ― No̱ xcúún ní' ra̱cuíj ní' man tuvi' ní' güii naránj rá ní' na' , ase no̱ xcúún ní' qui'ya̱j chi'i̱i̱ ní' man tuvi' ní' xa̱' . Da̱j qui'ya̱j ní' rá soj ga̱a güii naránj rá ní' ga̱ . Ne nó xcúún ní' ti̱nanii ní' man tuvi' ní' rihaan sayuun ga̱a güii naránj rá ga̱a̱ a̱ na' . Ni̱'yaj u̱u̱n ní' cavi̱' so' ga̱a güii naránj rá ga̱a̱ a̱ na' . ― Da̱nj taj Jesucristó rihaan nij so' a . Tza̱j ne̱ dínj tu'va nij so' a .
Ga̱a ne̱ ca'maan rá Jesucristó , ne̱ ni'ya̱j so' man nij síí fariseo yo' a . 'O̱ se nanó ndo'o rá so' che'é nij so' se vaa síí nichra̱j ndo'o nimán me nij so' a . Ga̱a ne̱ cataj Jesucristó rihaan síí nacoo̱ ra'a yo' a : ― Tu̱cuá so̱' ra'á so̱' á ― taj Jesucristó rihaan so' a . Ne̱ tucuá so' ra'a so' , ne̱ cunuu sa̱' ra'a so' na̱nj ado̱nj .
Ga̱a ne̱ curiha̱nj nij síí fariseo yo' , ne̱ cunuu chre̱' nij so' ga̱ nij síí noco̱' man síí cu'na̱j Herodes , ne̱ ca'anj nij so' rej yaníj , ne̱ guun rá taran' nij so' da̱j ga̱a̱ qui'ya̱j nij so' ne̱ cavi̱' Jesucristó a .
Ga̱a ne̱ cavii Jesucristó ga̱ nij síí tucu'yón se‑na̱na̱ so' rej yo' , ne̱ ca'anj so' tu'va na lacuaná a . Ne̱ canoco' uxrá yuvii̱ man so' a . Dan me se síí ma̱n estadó Galilea do̱' ,
síí ma̱n estadó Judea do̱' , síí ma̱n chuman' Jerusalén do̱' , síí ma̱n estadó Idumea do̱' , síí ma̱n rej rne̱j chráá cu'na̱j Jordán do̱' , síí ma̱n chuman' Tiro do̱' , síí ma̱n chuman' Sidón do̱' , cuno nij so' nana̱ da̱j qui'yaj Jesucristó che'é nij síí ran' , ne̱ che'é dan ca'na' ndo'o nij so' rihaan Jesucristó a .
Ga̱a ne̱ cataj Jesucristó rihaan nij síí tucu'yón se‑na̱na̱ so' se vaa qui'ya̱j chuvi̱i nij so' 'o̱ rihoo chéé rihaan na catu̱u̱ so' , ga̱a ne̱ se̱ gaa na̱nj curu'ma̱an nij yuvii̱ man so' , taj so' a .
'O̱ se nahuun sa̱' uxrá yuvii̱ , qui'yaj Jesucristó , nda̱a síj , ga̱a ne̱ taran' nij síí ran' ro' , canoco' uxrá nij so' man Jesucristó che'é rej ca've̱e cano̱ ra'a nij so' man so' ga̱a ne̱ nahu̱un sa̱' nij so' , rá nij so' a .
Ne̱ nij síí nu̱u̱ nana̱ chre̱e nimán ro' , ga̱a quene'en nij so' man Jesucristó , ne̱ ca'anj quina̱j nij so' rihaan yo'óó tacóó Jesucristó , ne̱ cataj nij nana̱ chre̱e se vaa : ― So̱' me ta'níí Diose̱ ya̱ ado̱nj ― taj nij nana̱ chre̱e rihaan Jesucristó a .
Ga̱a ne̱ ca'ne' ndo'o Jesucristó suun rihaan nij nana̱ chre̱e se vaa se̱ guun nata̱' nij so' rihaan nij yuvii̱ che'é so' a .
Ga̱a ne̱ cavii Jesucristó xráá quij , ne̱ canacúún so' man nij síí me rá so' ca'na̱' rihaan so' , ga̱a ne̱ cavii nij so' , ne̱ cuchi' nij so' rihaan Jesucristó a .
Ga̱a ne̱ quinarii Jesucristó man chuvi̱j nij so' se vaa gu̱un nij so' apóstol nata̱' rihaan yuvii̱ che'é so' a . 'O̱ se guun rá so' se vaa cache̱e̱ chuvi̱j nij so' ga̱ so' , ne̱ guun rá so' ca'ne̱j so' man chuvi̱j nij so' ca'mi̱i̱ natáj nij so' rihaan nij yuvii̱ a .
Ne̱ guun rá so' nago̱' so' suun uun chij ra'a nij so' che'é rej ca've̱e nahu̱un sa̱' nij síí ran' ne̱ quiri̱i̱ nij so' man nij nana̱ chre̱e nimán nij yuvii̱ a .
Dan me se cune' Jesucristó man síí cu'na̱j Simón , ne̱ tucu'náj so' Pedró man Simón a .
Ne̱ cune' so' man síí cu'na̱j Jacobo ta'níí síí cu'na̱j Zebedeo , ne̱ cune' so' man tinúú Jacobo síí cu'na̱j Juan , ne̱ tucu'náj so' Boanerges man ro̱j so' , ne̱ nana̱ “ Boanerges ” ro' , taj se vaa ase vaa ta'níí ya'anj tu'vi̱i vaa ro̱j so' a .
Ne̱ cune' so' man síí cu'na̱j Andrés do̱' , man síí cu'na̱j Felipé do̱' , man síí cu'na̱j Bartolomé do̱' , man síí cu'na̱j Mateo do̱' , man síí cu'na̱j Tomás do̱' , man síí cu'na̱j Jacobo ta'níí síí cu'na̱j Alfeo do̱' , man síí cu'na̱j Tadeo do̱' a . Ne̱ cune' so' man yo'ó síí cu'na̱j Simón , ne̱ tuvi' nij síí me rá cunu̱' ga̱ gobiernó ma̱n Romá me so' a .
Ne̱ cune' Jesucristó man síí cu'na̱j Judas Iscariote , ne̱ so' me síí tacuachén man Jesucristó rihaan nij síí ta̱j ri'yunj man Jesucristó a .
Ga̱a ne̱ catúj Jesucristó rá ve' a . Ga̱a ne̱ cunuu chre̱' ndo'o uún nij yuvii̱ rihaan so' , ne̱ dan me se guun chru̱j ndo'o rihaan Jesucristó ga̱ nij síí tucu'yón se‑na̱na̱ so' , qui'yaj nij yuvii̱ , ne̱ nda̱a ne ga̱a̱ ya'núj rihaan Jesucristó ga̱ nij síí tucu'yón se‑na̱na̱ so' cha̱ nij so' chraa , qui'yaj nij yuvii̱ a .
Ga̱a ne̱ cuchi' nana̱ rihaan nij tuvi' Jesucristó da̱j ran' so' 'yaj nij yuvii̱ , ne̱ che'é dan ca'anj nij tuvi' Jesucristó qui̱ta'aa nij so' man Jesucristó a . 'O̱ se guun rá nij tuvi' Jesucristó se vaa guun snu̱j Jesucristó a .
Ga̱a ne̱ nij síí naqui'yaj cu̱u se‑tucua̱nj Moisés síí cavii chuman' Jerusalén ro' , cataj nij so' se vaa síí chre̱e uun chij síí cu'na̱j Beelzebú nuû nimán Jesucristó , ne̱ che'é dan guun nucua̱j Jesucristó quiri̱i̱ Jesucristó nana̱ chre̱e nimán yuvii̱ qui'yaj síí chre̱e uun chij yo' , taj nij síí naqui'yaj cu̱u se‑tucua̱nj Moisés yo' a .
Ga̱a ne̱ canacúún Jesucristó man nij síí naqui'yaj cu̱u se‑tucua̱nj Moisés , ne̱ nanó so' do̱j cuentó rihaan nij so' , ne̱ dan me se cataj so' , ne̱ : ― Asa̱' ca've̱e quiri̱i̱ síí chre̱e síí cu'na̱j Satanás man ma'a̱n tuvi' so' nana̱ chre̱e nimán nij yuvii̱ , rá nij soj ga̱ . Daj chiha̱a̱ míj se̱ ca'vee qui'ya̱j so' da̱nj a̱ man ado̱nj .
Ne'en soj se vaa sese vaa 'o̱ nación , ne̱ sese xra' ta'a̱j nij síí uun chij rihaan nación yo' ne̱ cunu̱' ma'a̱n nij so' ga̱ tuvi' nij so' , ne̱ vaa güii , ne̱ nu̱' nación yo' quiri̱' nu̱' na̱nj ado̱nj .
Ne̱ sese unu' ta'a̱j nij yuvii̱ ma̱n 'o̱ barrió ga̱ tuvi' yuvii̱ síí ma̱n ma'a̱n barrió yo' , ne̱ vaa güii , ne̱ quiri̱' nu̱' barrió yo' , qui'ya̱j nij so' na̱nj ado̱nj .
Che'é dan me sese unu' síí chre̱e síí cu'na̱j Satanás ga̱ tuvi' ma'a̱n so' , ne̱ sese ra̱cuíj síí chre̱e mán 'u̱nj quiri̱i̱ 'u̱nj nana̱ chre̱e nimán nij yuvii̱ , ne̱ se̱ ca'vee gu̱un chij síí chre̱e yo' sese navi̱j tuvi' so' ma' . Ma̱a̱n se quiri̱' nu̱' so' na̱nj ado̱nj .
” Ne̱ sese me rá yo'o̱ so' catu̱u̱ so' rá ve' tucuá síí ru'vee qui'ya̱j itu̱u̱ so' si'yaj síí ru'vee yo' , ne̱ asino nu̱míj so' man síí ru'vee yo' , ga̱a ne̱ ca̱nica̱j so' catzi̱j so' tucuá síí ru'vee yo' ei . Ne̱ ase vaa 'yaj síí atúj tucuá síí ru'vee ro' , da̱nj 'yáj man síí chre̱e yo' chugua̱nj . Dan me se numíj 'u̱nj man so' , ne̱ cuano̱ nihánj a'néj 'u̱nj man nu̱' nij síí 'ni̱j ra'a so' ado̱nj .
” Cata̱j xna'anj yá yá 'u̱nj rihaan soj cuano̱ se vaa nu̱' cacun' tumé yuvii̱ do̱' , me ma'a̱n nana̱ chi'i̱i̱ ca'mi̱i̱ yuvii̱ do̱' , ca've̱e tinavi̱j Diose̱ cacun' yo' che'é nij yuvii̱ a .
Tza̱j ne̱ sese nachri̱' yo'o̱ so' ni̱'yaj so' man Nimán Diose̱ , ne̱ daj chiha̱a̱ míj se̱ quinavij cacun' yo' xráá so' a̱ ma' . Tana̱nj quita̱j cacun' yo' xráá so' nu̱' cavii nu̱' ca'anj na̱nj ado̱nj .
― Da̱nj cataj Jesucristó rihaan nij síí naqui'yaj cu̱u se‑tucua̱nj Moisés , che'é se a̱j cataj nij so' se vaa nana̱ chre̱e nuû nimán so' a .
Ga̱a ne̱ ca'na' nii Jesucristó do̱' , tinúú Jesucristó do̱' , ne̱ nicu̱n' nij so' xe' rihaan ve' nu̱u̱ Jesucristó , ne̱ ca'néé nij so' nana̱ rihaan Jesucristó se vaa cu̱riha̱nj so' ca'na̱' so' rej nicu̱n' nij so' a .
Ne̱ yáán ndo'o yuvii̱ nu̱' anica̱j rej ne̱ Jesucristó , ne̱ cataj nii rihaan Jesucristó a : ― Nicu̱n' nií so̱' nicu̱n' tinúú so̱' nicu̱n' xe' , ne̱ me rá nij so' quene'e̱n nij so' mán so̱' , Jesús ― taj nii rihaan Jesucristó a .
Ga̱a ne̱ cataj Jesucristó rihaan nij síí nata' rihaan so' se vaa : ― Me chana̱ me nií 'u̱nj , rá soj ga̱ . Me síí me tinúú 'u̱nj , rá soj ga̱ ― taj Jesucristó rihaan nij so' a .
Ga̱a ne̱ ni'ya̱j Jesucristó man nij síí ya̱nj nu̱' anica̱j rej ne̱ so' , ne̱ cataj so' a : ― Ni̱'yaj soj ei . Ase vaa nií 'u̱nj do̱' , ase vaa tinúú 'u̱nj do̱' , vaa nij síí nihánj ado̱nj .
Yuvii̱ uno rihaan Diose̱ ro' , ase vaa tinúú 'u̱nj do̱' , ase vaa ra'vij 'u̱nj do̱' , ase vaa nií 'u̱nj do̱' , vaa nij so' ado̱nj ― taj Jesucristó a .
Ga̱a ne̱ ca'anj Jesucristó tu'va na lacuaná , ne̱ guun che'e̱ so' tucu'yón so' se‑na̱na̱ so' rihaan yuvii̱ tu'va na lacuaná a . Ne̱ dan me se ca'na' ndo'o yuvii̱ rihaan so' , ne̱ che'é dan cavii so' rque 'o̱ rihoo chéé rihaan na , ne̱ ca'anj cane̱ so' rque rihoo yo' , ne̱ canicun' nij yuvii̱ rihaan yo'óó tu'va na lacuaná yo' a .
Ga̱a ne̱ tucu'yón so' man nij yuvii̱ , nanó ndo'o so' cuentó rihaan nij yuvii̱ , ne̱ dan me se cataj so' rihaan nij yuvii̱ a :
― Cuno̱ soj ca'mi̱j á . Dan me se curiha̱nj 'o̱ síí me rá cuchru̱j naa̱ 'núú trigó , ne̱ tix'nuu̱ so' 'núú trigó yo' rihaan yo'óó ,
ne̱ cayuu do̱j 'núú trigó yo' rá chrej chéé yuvii̱ , ne̱ ca'na' xtâj chá xtâj man 'núú trigó na̱j rá chrej yo' , ne̱ dan me se navij nu̱' 'núú trigó yo' , qui'yaj nij xtâj na̱nj ado̱nj .
Ne̱ yo'ó ta'a̱j 'núú trigó yo' ro' , cayuu rihaan yuvej rej ta̱j catu̱n' yo'óó a . Che'é dan cuaj xra' stanj le'e̱j a .
Veé dan , ne̱ quisíj güii , ne̱ cuchrii naa̱ le'e̱j , qui'yaj naán , che'é se ne ca've̱e ca'a̱nj ni̱j yáá naa̱ le'e̱j yo' a̱ man ado̱nj .
Ne̱ yo'ó ta'a̱j 'núú trigó yo' ro' , cayuu sca'núj coj tanj , ne̱ dan me se yo̱o doj cachij coj tanj yo' rihaan naa̱ le'e̱j , ne̱ quinavij nu̱' naa̱ le'e̱j , qui'yaj coj tanj yo' , ne̱ ne cavi̱i̱ sa̱' naa̱ yo' a̱ man ado̱nj .
Ne̱ yo'ó ta'a̱j 'núú trigó yo' ro' , cayuu rihaan yo'óó sa̱' , ne̱ naa̱ yo' ro' , cachij sa̱' a . Dan me se rihaan ta'a̱j yo'óó sa̱' yo' ico̱ chi̱' ya̱ 'núú cavii , qui'yaj 'o̱ 'o̱ 'núú le'e̱j nii quinij rihaan yo'óó sa̱' yo' , ne̱ rihaan yo'ó ta'a̱j yo'óó sa̱' yo' va'nu̱j chiha̱a̱ ya̱ 'núú cavii , qui'yaj 'o̱ 'o̱ 'núú le'e̱j nii quinij rihaan yo'óó sa̱' yo' , ne̱ rihaan yo'ó ta'a̱j yo'óó sa̱' yo' cientó ya̱ 'núú trigó cavii , qui'yaj 'o̱ 'o̱ 'núú le'e̱j nii cayuu rihaan yo'óó sa̱' yo' uún na̱nj ado̱nj ― taj Jesucristó ,
ga̱a ne̱ cataj uún so' ― Sese ta̱j yu'uj xréé soj , ne̱ cuno̱ soj nana̱ nihánj ei . ― Veé da̱nj quisíj cuentó yo' cuentó nanó Jesucristó a .
Ga̱a ne̱ ga̱a guun yaníj so' rihaan nij yuvii̱ , ne̱ nij síí chéé ga̱ so' do̱' , chuvi̱j nij apóstol cune' so' man nata̱' rihaan yuvii̱ che'é so' do̱' , xná'anj nij so' man so' che'é nij cuentó nanó so' rihaan nij yuvii̱ a .
Ga̱a ne̱ cataj Jesucristó rihaan nij so' a : ― Xa̱' soj , tza̱j ne̱ tihaa̱n Diose̱ nana̱ rihaan soj da̱j qui'ya̱j Diose̱ ga̱a gu̱un chij Diose̱ rihaan chumii̱ nihánj ado̱nj . Dan me se nana̱ ne ne'en cunuda̱nj yuvii̱ me nana̱ yo' nana̱ tihaa̱n Diose̱ rihaan soj ado̱nj . Ne̱ rihaan yo'ó nij yuvii̱ ma̱n rihaan chumii̱ me se ina̱nj cuentó che'é nij rasu̱u̱n nanoj rihaan nij yuvii̱ ,
ga̱a ne̱ ni̱'yaj nij so' do̱' , nano̱ xre̱j nij so' do̱' , tza̱j ne̱ se̱ quene'en nij so' do̱' , se̱ xcaj nij so' cuentá do̱' , a̱ ma' . 'O̱ se na'vej uxrá rá nij so' ca̱nica̱j nimán nij so' ne̱ güe̱j cacun' xráá nij so' a̱ man ado̱nj ― taj Jesucristó rihaan nij so' a .
Ga̱a ne̱ cataj uún Jesucristó rihaan nij so' a : ― Ne̱ ne ne'en soj me taj cuentó nihánj cuentó che'é 'núú trigó tix'nuu̱ yo'o̱ so' na' . Ne̱ asa̱' ca've̱e xca̱j soj cuentá che'é yo'ó nij cuentó , rá soj ga̱ .
” Dan me se síí tix'nuu̱ 'núú trigó ro' , so' me síí nata' se‑na̱na̱ Diose̱ rihaan yuvii̱ ado̱nj .
Ne̱ ase vaa 'núú cayuu rá chrej qui'yaj síí tix'nuu̱ 'núú ro' , da̱nj vaa ta'a̱j nij síí uno se‑na̱na̱ Diose̱ , ne̱ dan me se uno nij so' do̱j tzin' , tza̱j ne̱ nu̱' cuno nij so' , ne̱ nu̱' 'na' síí chre̱e síí cu'na̱j Satanás , ne̱ a'néj síí chre̱e se‑na̱na̱ Diose̱ nana̱ cayuu rque nimán nij so' a .
” Ne̱ vaa ta'a̱j 'núú trigó cayuu rihaan yuvej uún , ne̱ 'núú trigó yo' ro' , ase vaa nij síí uno se‑na̱na̱ Diose̱ vaa yo' , ne̱ cuaj uun niha̱' rá nij so' canoco̱' nij so' nana̱ yo' a .
Tza̱j ne̱ ataa xca̱j sa̱' nij so' cuentá , ne̱ ga̱a uun che'e̱ yuvii̱ 'yaj yuvii̱ sayuun man nij so' che'é nana̱ noco̱' nij so' , ne̱ cuaj nu̱' uun na'a̱j nij so' , ne̱ tanáj nij so' nana̱ yo' cuaj na̱nj ado̱nj .
” Ne̱ ase vaa nij 'núú trigó cayuu sca'núj coj tanj ro' , da̱nj vaa yo'ó ta'a̱j nij yuvii̱ uún , ne̱ dan me se uno nij so' se‑na̱na̱ Diose̱ ,
tza̱j ne̱ nanó ndo'o rá nij so' che'é se ma̱n rihaan chumii̱ nihánj , ne̱ me ndo'o rá nij so' qui'ya̱j canaán nij so' sa'anj , don tiha' yu'unj nij so' man ma'a̱n nij so' che'é sa'anj , ne̱ me ma'a̱n yo'ó nij rasu̱u̱n nano' ndo'o nij so' , ne̱ che'é dan tanáj xco̱ nij so' se‑na̱na̱ Diose̱ , ne̱ ne 'yaj nij so' se sa̱' a̱ ma' .
” Ne̱ 'núú trigó cayuu rihaan yo'óó sa̱' ro' , ase vaa síí uno se‑na̱na̱ Diose̱ vaa yo' , ne̱ uun niha̱' rá so' uno so' nana̱ yo' , ne̱ nuu sa̱' nimán so' rihaan Diose̱ a . Ne̱ sa̱' do̱j tzin' 'yaj ta'a̱j nij so' , ne̱ sa̱' doj 'yaj yo'ó ta'a̱j nij so' , ne̱ sa̱' uxrá doj 'yaj yo'ó ta'a̱j nij so' uún na̱nj ado̱nj . ― Veé da̱nj quisíj nana̱ ca'mii Jesucristó che'é cuentó yo' a .
Ga̱a ne̱ cataj Jesucristó rihaan nij so' a : ― Ne̱ ga̱a rmi̱' me se achrón nii ya'an raa̱ aga' ya'an , ne̱ axríj yuve̱ nii aga' ya'an yo' rque 'o̱ chrúún do̱' , rque yuvéé do̱' , rá soj na' . Taj ma' . Sese rmi̱' , ne̱ uta' nii aga' yo' rej xta̱' , ga̱a ne̱ cuchugu̱u̱n sa̱' ndo'o ado̱nj .
Dan me se a̱ 'ó rasu̱u̱n caxríj yuve̱ yuvii̱ se̱ qui'nij yuve̱ ma' . Ya̱ nu̱riha̱nj yo' vaa güii , ne̱ cunuda̱nj yuvii̱ quene'e̱n , vaa güii ado̱nj . Ne̱ cunuda̱nj rasu̱u̱n 'yaj yuve̱ yuvii̱ quene'e̱n daj a̱ yuvii̱ vaa güii ei .
Sese ta̱j yu'uj xréé soj , ne̱ cuno̱ soj nana̱ nihánj ei ― taj Jesucristó rihaan nij so' ,
ga̱a ne̱ cataj uún so' se vaa ― Nuchru̱j ra̱a̱ soj nana̱ ca'mij nihánj ei . Sese qui'ya̱j suun uxrá soj nari̱' soj nana̱ nihánj , ne̱ rque̱ ndo'o Diose̱ doj nana̱ nari̱' uún soj na̱nj ado̱nj .
'O̱ se síí nari' nana̱ ro' , doj a̱ nari̱' uún so' , qui'ya̱j Diose̱ na̱nj ado̱nj . Ne̱ síí na'vej rá nari̱' sa̱' nana̱ ro' , tana̱nj ca'ne̱e̱ Diose̱ do̱j nij nana̱ nari' so' man so' , ne̱ quina̱j u̱u̱n so' na̱nj ado̱nj ― taj Jesucristó rihaan nij so' a .
Ga̱a ne̱ cataj Jesucristó : ― Dan me se ase vaa achij naa̱ cuchruj 'o̱ snó'o ro' , da̱nj ga̱a̱ gu̱un chij Diose̱ rihaan chumii̱ nihánj , ne̱ snó'o yo' ro' , cunô so' 'núú rihaan yo'óó ,
ne̱ síj cunô so' , ne̱ otoj so' rej nii̱ , ne̱ naxaga̱a̱ so' , ne̱ da̱nj 'yaj so' daj a̱ güii , ne̱ dan me se xra' naa̱ le'e̱j , ne̱ achij naa̱ le'e̱j , ne̱ ne ne'en uxrá snó'o me che'é me xra' naa̱ ne̱ achij naa̱ a̱ ma' .
Achij ma'a̱n naa̱ rihaan yo'óó , ne̱ dan me se asino ya̱a̱n xra' naa̱ , ga̱a ne̱ anó tiha̱j , ga̱a ne̱ uun xíj yumíí naa̱ a .
Ga̱a ne̱ ga̱a quisíj tan' xráá naa̱ , ne̱ a'néé snó'o man nij síí quiri̱i̱ naa̱ na̱nj á . 'O̱ se quisíj tió quiri̱i̱ nii naa̱ na̱nj ado̱nj ― taj Jesucristó a .
Ga̱a ne̱ cataj uún Jesucristó : ― Da̱j ga̱a̱ gu̱un chij Diose̱ rihaan chumii̱ nihánj , rá soj ga̱ .
Dan me se ase vaa achij caân cuêj mostazá xlá ro' , da̱nj ga̱a̱ gu̱un chij Diose̱ rihaan chumii̱ nihánj ado̱nj . Dan me se axríj nii caân yo' rihaan yo'óó , ne̱ caân yo' me se caân le'e̱j nii doj vaa caân yo' rihaan cunuda̱nj nij caân ma̱n rihaan chumii̱ nihánj ,
tza̱j ne̱ dan me se ga̱a axríj nii caân yo' rihaan yo'óó , ne̱ achij caân yo' , ne̱ xi̱j doj uun yo' rihaan cunuda̱nj nij coj ma̱n tacaan , ne̱ xca̱a̱n ndo'o vaa ra'a cuêj yo' , ne̱ a'vee 'yaj nij xtâj va̱j rej xta̱' saca̱' nij xo' raa̱ cuêj yo' , ne̱ aráán cachu̱n' xráá nij xo' , 'yaj cuêj mostazá xlá yo' na̱nj ado̱nj ― taj Jesucristó a .
Dan me se que'e̱e̱ cuentó vaa da̱nj cuentó che'é nij rasu̱u̱n nanó Jesucristó rihaan nij yuvii̱ , nata' so' se‑na̱na̱ Diose̱ rihaan nij yuvii̱ , nda̱a vaa guun nucua̱j nij yuvii̱ cuno̱ nij yuvii̱ a .
Taj va̱j yo'ó nana̱ nanó Jesucristó rihaan nij yuvii̱ a̱ ma' . Ma̱a̱n ina̱nj cuentó che'é nij rasu̱u̱n nanó Jesucristó rihaan nij so' , tza̱j ne̱ rihaan ma'a̱n nij síí tucu'yón se‑na̱na̱ so' me se ataj xna'anj so' che'é nij cuentó yo' rihaan nij so' a .
Ga̱a ne̱ rej ti'nuu güii yo' me se cataj Jesucristó rihaan nij síí tucu'yón se‑na̱na̱ so' , ne̱ : ― Ca'a̱nj ní' nda̱a yo'ó níchrej tu'va na lacuaná á ― taj so' rihaan nij so' a .
Ga̱a ne̱ nij síí tucu'yón se‑na̱na̱ Jesucristó me se ca'anj rihoo nu̱u̱ nij so' ga̱ Jesucristó , qui'yaj nij so' , ne̱ quináj nij yuvii̱ tu'va na lacuaná , ne̱ vaa doj nij rihoo canoco' xcó nij so' a .
Ga̱a ne̱ cavii uxrá nana̱ yuva̱a̱ rihaan na lacuaná , ne̱ quinaa̱n ndo'o rihaan na , ne̱ catúj uxrá na rque rihoo yo' , ne̱ da̱j doj cara̱a nu̱' rque rihoo , qui'ya̱j na a .
Ne̱ Jesucristó me se na̱j so' rej sihu̱u̱ rihoo , ne̱ 'ni̱j raa̱ so' camá , otoj so' a . Ga̱a ne̱ narii nij síí tucu'yón se‑na̱na̱ Jesucristó nej rihaan Jesucristó , ne̱ cataj nij so' : ― Nihánj me se da̱j doj cavi̱' ní' , maestro , ne̱ me che'é ne rihuun rá so̱' ga̱ ― taj nij so' rihaan Jesucristó a .
Ga̱a ne̱ canicun' caya̱ Jesucristó , ne̱ caxríj yuva̱a̱ so' man nana̱ , ne̱ cataj so' rihaan na lacuaná : ― Ga̱a̱ dínj rihaan so̱' , ne̱ se̱ quinaán so̱' ma' ― taj so' , ga̱a ne̱ nu̱' canicun' nana̱ , ne̱ canicun' dínj rihaan na lacuaná yo' , qui'yaj Jesucristó na̱nj ado̱nj .
Ga̱a ne̱ cataj Jesucristó rihaan nij síí tucu'yón se‑na̱na̱ so' a : ― Me che'é chu'vi' ndo'o nimán soj ga̱ . Ataa cuchuma̱n sa̱' rá soj ni̱'yaj soj manj na' ― taj so' rihaan nij so' a .
Ga̱a ne̱ cuchu'vi' ndo'o nij so' , ne̱ xná'anj nij so' man tuvi' nij so' , cataj nij so' : ― Da̱j si̱j me síí nihánj ga̱ . Nda̱a nana̱ do̱' , nda̱a na do̱' , uno a'mii so' aso̱n ― taj nij so' rihaan tuvi' nij so' a .
Ga̱a ne̱ ca'anj nij so' nda̱a níchrej tu'va na lacuaná yo' , nda̱a rej ne̱ nij síí ma̱n chuman' Gadara a .
Ne̱ rej yo' me se ta̱j yu'uj yuvej rej achin' nii xnangá a . Dan me se nanij Jesucristó ga̱ nij síí tucu'yón se‑na̱na̱ so' rque rihoo , ne̱ nu̱' curiha̱nj 'o̱ snó'o nu̱u̱ nana̱ chre̱e nimán rque yu'uj yuvej yo' , ne̱ cuchi' so' rihaan Jesucristó a .
Ne̱ síí nu̱u̱ nana̱ chre̱e nimán me se cu'yón so' cayáán so' rque yu'uj yuvej yo' , ne̱ ne ca've̱e nu̱míj nij yuvii̱ ma̱n rej yo' aga' ne̱' man so' a .
'O̱ se a̱j uun que'e̱e̱ ndo'o numíj nij yuvii̱ ne' do̱' , aga' ne̱' do̱' , man so' , tza̱j ne̱ cuxra' so' aga' ne̱' , ne̱ ca'ne' so' ne' do̱' , ne̱ a̱ 'ó yuvii̱ taj quisíj naqui'yaj cama̱nj man so' a .
Ne̱ niga̱nj me se nuvi̱i niga̱n' cayáán so' rque nij yu'uj yuvej do̱' , vaj so' xráá quij do̱' , ne̱ caguáj ndo'o so' , ne̱ nica̱j so' yahij siha̱a̱ ca'ne' ndo'o so' nee̱ man ma'a̱n so' uún a .
Dan me se ga̱a quene'en so' man Jesucristó se vaa ga̱n' uxrá vaj Jesucristó , ne̱ cunánj so' nda̱a rej va̱j Jesucristó , ne̱ na'víj so' rihaan Jesucristó ,
ne̱ nucua̱j ndo'o caguáj so' rihaan Jesucristó , ne̱ cataj so' : ― A̱j ne'én 'u̱nj se vaa ta'ni̱j Diose̱ síí sa̱' ndo'o mé so̱' , Jesús . Me che'é 'ná' so̱' rej né 'u̱nj ga̱ . Cata̱j xna'anj sa̱' 'u̱nj rihaan so̱' ni'ya̱j Diose̱ se vaa se̱ qui'yáá so̱' sayuun manj ma' ― taj síí nu̱u̱ nana̱ chre̱e nimán rihaan Jesucristó a .
Da̱nj ca'mii so' rihaan Jesucristó che'é se a̱j cataj Jesucristó rihaan so' se vaa : “ Rihaan so̱' na̱na̱ chre̱e nu̱u̱ nimán síí nihánj cata̱j xna'anj 'u̱nj se vaa cu̱riha̱nj so̱' nimán síí nihánj á ” , taj Jesucristó , tza̱j ne̱ ne gu̱un rá nana̱ chre̱e cu̱riha̱nj so' ma' .
Ga̱a ne̱ xná'anj Jesucristó man nana̱ chre̱e , ne̱ cataj so' : ― Da̱j cu'na̱j so̱' ga̱ ― taj Jesucristó rihaan so' a . Ne̱ : ― X'ne' noco̱o ndo'o me núj , ne̱ que'e̱e̱ ndo'o núj á ― taj nana̱ chre̱e rihaan Jesucristó ,
ne̱ cachíín ni'ya̱j nij nana̱ chre̱e yo' rihaan Jesucristó se vaa se̱ ca'néé Jesucristó man nij nana̱ chre̱e nda̱a yo'ó rej yaníj ma' .
Dan me se rej tacaan rej nicu̱n' nij so' me se chéé 'o̱ x'ne' noco̱o xcáá , chá nij xo' coj ,
ga̱a ne̱ cachíín ni'ya̱j nij nana̱ chre̱e rihaan Jesucristó , cataj nij so' : ― Ca'ne̱j so̱' man núj catu̱u̱ núj nimán nij xcáá á ― taj nij nana̱ chre̱e rihaan Jesucristó a .
Ga̱a ne̱ ca'vej rá Jesucristó qui'ya̱j nij so' da̱nj , ga̱a ne̱ curiha̱nj nij so' nimán snó'o yo' , ga̱a ne̱ catúj nij so' nimán nij xcáá , ne̱ dan me se ruva̱a̱ uxrá tacaan nicu̱n' tu'va na lacuaná rej va̱j nij xcáá yo' , ne̱ ga̱a catúj nij nana̱ chre̱e yo' nimán nij xcáá yo' , ga̱a ne̱ cunánj ndo'o nij xo' , ca'anj nij xo' , ne̱ veé da̱nj vaj nij xo' , ne̱ quinij nij xo' rque na , ne̱ canó xráá nij xo' na̱nj ado̱nj . Ne̱ dan me se vi̱j míj xcáá me nij xcáá canó xráá rque na a .
” Ne̱ nij síí tumé nij xcáá ro' , cunánj nij so' ca'anj cata̱j xna'anj nij so' rihaan nij yuvii̱ ma̱n chuman' do̱' , rihaan nij yuvii̱ ma̱n tacaan do̱' a . Ga̱a ne̱ dan me se ca'na' ni̱'yaj nij yuvii̱ se vaa guun , ga̱a ne̱ ca'na' nij so' rihaan Jesucristó ,
ga̱a ne̱ quene'en nij so' man síí curiha̱nj nana̱ chre̱e nimán a . A̱j nanuû so' saga̱n' so' , ne̱ dínj ne so' rihaan Jesucristó a . Ne̱ a̱j ti'inj se snúú so' , ne̱ nuu sa̱' so' a . Ga̱a ne̱ cuchu'vi' ndo'o nij yuvii̱ se vaa qui'yaj Jesucristó ,
ga̱a ne̱ cataj xna'anj nij síí quene'en yo' rihaan nij yuvii̱ da̱j qui'yaj Jesucristó che'é síí nu̱u̱ nana̱ chre̱e nimán do̱' , ga̱ nij xcáá do̱' ,
ga̱a ne̱ guun che'e̱ nij yuvii̱ cachíín ni'ya̱j nij yuvii̱ rihaan Jesucristó se vaa cu̱riha̱nj so' rej ya̱nj nij so' ca'a̱nj so' rej yaníj a .
” Che'é dan cavii Jesucristó rque rihoo chéé rihaan na , ga̱a ne̱ dan me se cachíín ni'ya̱j síí curiha̱nj nana̱ chre̱e nimán rihaan Jesucristó se vaa ca've̱j rá Jesucristó ca'a̱nj so' ga̱ Jesucristó a .
Tza̱j ne̱ ne ca've̱j rá Jesucristó ca'a̱nj so' ga̱ Jesucristó a . Tana̱nj cataj Jesucristó rihaan so' se vaa : ― Cavi̱i̱ so̱' nán' so̱' ve' tucuá so̱' rej ya̱nj nij tuví' so̱' , ne̱ cata̱j xna'anj so̱' rihaan nij so' nu̱' se vaa qui'yaj síí 'ni̱j ra'a man ní' che'é so̱' , ne̱ cata̱j so̱' se vaa cunuu 'e̱e̱ rá so' ni'ya̱j so' mán so̱' á ― taj Jesucristó rihaan síí curiha̱nj nana̱ chre̱e nimán a .
Ga̱a ne̱ ca'anj síí curiha̱nj nana̱ chre̱e nimán , ne̱ guun che'e̱ so' ca'mii natáj so' rihaan nij yuvii̱ ma̱n rej cu'na̱j Chi̱' Chuman' , ne̱ cataj xna'anj so' nu̱' se vaa qui'yaj Jesucristó che'é so' a . Ne̱ ca'anj ndo'o rá cunuda̱nj nij yuvii̱ cuno se‑na̱na̱ so' a .
Dan me se nu̱u̱ Jesucristó rque rihoo chéé rihaan na , ne̱ ca'anj uún so' nda̱a níchrej tu'va na lacuaná , ga̱a ne̱ cunuu chre̱' ndo'o yuvii̱ rihaan so' , ne̱ va̱j so' tu'va na lacuaná a .
Ga̱a ne̱ dan me se ca'na' yo'o̱ nij síí 'ni̱j ra'a ve' tucu'yón nij yuvii̱ israelitá se‑tucua̱nj Moisés , ne̱ Jairo cu'na̱j so' a . Dan me se quene'en síí cu'na̱j Jairo man Jesucristó , ga̱a ne̱ canicun' ru̱j so' rihaan Jesucristó ,
ga̱a ne̱ cachíín ni'ya̱j uxrá so' rihaan Jesucristó , ne̱ dan me se cataj so' se vaa : ― Ta'níj chala̱ cunii ro' , ran' ndo'o no' , ne̱ da̱j doj cavi̱' no' , ne̱ me rá 'u̱nj cuchi̱' so̱' ve' tucuaj , ne̱ cuta̱' so̱' ra'á so̱' raa̱ no' , ne̱ nahu̱un sa̱' no' , ne̱ se̱ cavi' no' , qui̱'yáá so̱' ma' ― taj síí cu'na̱j Jairo rihaan Jesucristó a .
Ga̱a ne̱ ca'anj Jesucristó ga̱ so' , ne̱ canoco' uxrá yuvii̱ xcó ro̱j so' , ne̱ nda̱a raan ma'a̱n chrej va̱j yuvii̱ ga̱ nij so' a .
Dan me se sca'núj nij so' vaj 'o̱ chana̱ ran' ndo'o , ne̱ quisíj chuvi̱j ya̱ yo' xra' ton man no' a .
Ne̱ a̱j quiran' ndo'o no' sayuun , qui'yaj que'e̱e̱ nij doctor , ne̱ a̱j cutun' no' cunuda̱nj sa'anj vaa rihaan no' , tza̱j ne̱ taj se qui'yá' a̱ doj nahuun sa̱' no' qui'yaj nij doctor yo' a̱ ma' . Tana̱nj doj a̱ ran' no' na̱nj ado̱nj .
Ga̱a ne̱ a̱j cuchi' nana̱ rihaan no' che'é nu̱' se vaa qui'yaj Jesucristó che'é nij yuvii̱ , ne̱ che'é dan ca'na' no' sca'núj nij yuvii̱ rej xco̱ Jesucristó , ga̱a ne̱ canó ra'a no' do̱j tu'va saga̱n' so' a .
'O̱ se guun rá no' se vaa : “ Sese cano̱ ra'aj saga̱n' Jesucristó , ne̱ nahu̱un sa̱' 'u̱nj na̱nj ado̱nj ” , guun rá no' a .
Dan me se síj canó ra'a no' saga̱n' Jesucristó , ga̱a ne̱ nu̱' canicun' ton man no' cuaj a . Ne̱ quene'en no' se vaa nahuun sa̱' no' , qui'yaj Jesucristó a .
Dan me se nu̱' canó ra'a no' saga̱n' Jesucristó , ne̱ nu̱' xcaj Jesucristó cuentá se vaa nahuun yuvii̱ qui'yaj so' a . Che'é dan canica̱j so' , ne̱ xná'anj so' , cataj so' : ― Me síí canó ra'a saga̱n' 'u̱nj ga̱ ― taj so' a .
Ga̱a ne̱ cataj nij síí tucu'yón se‑na̱na̱ Jesucristó se vaa : ― Ne'én so̱' se vaa raan ndo'o vaj nij yuvii̱ ga̱ so̱' , ne̱ me che'é xná'anj so̱' me síí canó ra'a saga̱n' so̱' ga̱ ― taj nij so' , xná'anj nij so' man Jesucristó a .
Ga̱a ne̱ canica̱j Jesucristó , ne̱ quene'en so' man chana̱ canó ra'a tu'va saga̱n' so' a .
Ne̱ dan me se cuchu'vi' ndo'o no' ne̱ nda̱a ri'íj man no' , ne̱ a̱j ne'en no' se vaa nahuun sa̱' no' a . Ga̱a ne̱ ca'anj no' , ne̱ canicun' ru̱j no' rihaan Jesucristó , ne̱ cataj ya̱ no' rihaan Jesucristó nu̱' se vaa qui'yaj no' a .
Ga̱a ne̱ cataj Jesucristó rihaan no' a : ― Nahuún so̱' che'é se amán rá so̱' ni'ya̱j so̱' manj , nocoj . Ve'é ca'a̱nj so̱' , ne̱ dínj ga̱a̱ nimán so̱' ca'a̱nj so̱' á . Ga̱a̱ nu̱cuáá so̱' , ne̱ a̱j x'néj nu̱' chi'ii̱ yo' xráá so̱' na̱nj ei ― taj Jesucristó rihaan chana̱ yo' a .
Ataa navi̱j ca'mii Jesucristó , ne̱ ca'na' 'o̱ síí cavii tucuá síí cu'na̱j Jairo , ne̱ cataj so' rihaan Jairo a : ― A̱j cavi' ta'níí so̱' , ne̱ taj che'é cara̱a̱ chrúú so̱' rihaan maestró a̱ ma' ― taj síí 'na' cataj xna'anj rihaan Jairo a .
Dan me se cuno Jesucristó nana̱ ca'mii síí ca'na' , ga̱a ne̱ cataj so' rihaan síí cu'na̱j Jairo a : ― Se̱ cuchu'ví' so̱' ma' . Ma̱a̱n se cuchuma̱n ya̱ rá so̱' ni̱'yaj so̱' manj á ― taj Jesucristó rihaan so' a .
Dan me se ne ca've̱j rá Jesucristó canoco̱' a̱ doj nij yuvii̱ man so' , ne̱ ma̱a̱n Pedró do̱' , Jacobo do̱' , Juan tinúú Jacobo do̱' , ca'vej so' canoco̱' man so' a .
Ga̱a ne̱ cuchi' so' rihaan ve' tucuá Jairo , ne̱ quene'en Jesucristó se vaa ta'vee uxrá nij yuvii̱ ma̱n rá ve' a .
Ga̱a ne̱ catúj Jesucristó rá ve' , ne̱ cataj so' rihaan nij yuvii̱ a : ― Me che'é ta'vee ndo'o nij soj ga̱ . Ne cavi̱' chala̱ cunii nihánj ma' . Ma̱a̱n se otoj u̱u̱n no' na̱nj á ― taj Jesucristó rihaan nij so' a .
Ga̱a ne̱ ca'nga' naco̱o̱ nij yuvii̱ ni'ya̱j nij yuvii̱ man Jesucristó a . Tza̱j ne̱ quirii Jesucristó man cunuda̱nj nij yuvii̱ xe' , ga̱a ne̱ nica̱j so' man rej chala̱ cunii do̱' , man nii chala̱ cunii do̱' , man va'nu̱j nij síí ca'na' ga̱ so' do̱' , ne̱ catúj so' rá cuartó na̱j chala̱ cunii yo' a .
Ga̱a ne̱ quita'aa Jesucristó ra'a chala̱ cunii , ne̱ cataj so' rihaan chala̱ cunii yo' a : ― Talita , cumi ― taj so' rihaan no' xna'ánj a'mii ma'a̱n so' a . Ne̱ se‑na̱na̱ so' taj : “ Na̱xagaa so̱' , chala̱ cunii ” , taj nana̱ ca'mii Jesucristó rihaan chala̱ cunii yo' a .
Nu̱' ca'mii Jesucristó nana̱ dan , ne̱ nu̱' naxaga̱a̱ chala̱ cunii yo' , chéé no' cuaj a . Nahuun i'na̱' no' a . Ne̱ chala̱ cunii va̱j chuvi̱j yo' me no' a . Ne̱ nij síí quene'en , tza̱j ne̱ ca'anj ndo'o rá nij so' a .
Ga̱a ne̱ ca'ne' uxrá Jesucristó suun rihaan nij so' a : ― A̱ 'ó yuvii̱ se̱ cataj xna'anj nij soj rihaan da̱j qui'yáj che'é chala̱ cunii ma' ― taj Jesucristó rihaan nij so' , ne̱ cataj so' se vaa rque̱ nii do̱j se chá cha̱ no' a .
Ga̱a ne̱ curiha̱nj Jesucristó ve' yo' , ga̱a ne̱ namán so' rej chiháán so' , ne̱ canoco' nij síí tucu'yón se‑na̱na̱ so' man so' a .
Ne̱ güii naránj rá nij yuvii̱ israelitá me se ca'anj so' ve' tucu'yón nij síí ma̱n chiháán so' se‑tucua̱nj Moisés , ne̱ guun che'e̱ so' tucu'yón so' man nij síí ma̱n rá ve' yo' a . Ne̱ ca'anj ndo'o rá nij yuvii̱ ga̱a cuno nij yuvii̱ se‑na̱na̱ Jesucristó , ga̱a ne̱ cataj nij yuvii̱ : ― Me rej nari' síí nihánj nana̱ cu̱u avii raa̱ síí nihánj ga̱ . Me rej nari' so' suun sa̱' 'yaj so' ga̱ .
Nuveé si̱j acój chruun síí ne̱ chiháán ní' me so' na' . Ne̱ ta'níí chana̱ cu'na̱j Mariá me so' á . Ne̱ tinúú síí cu'na̱j Jacobo do̱' , síí cu'na̱j José do̱' , síí cu'na̱j Judas do̱' , síí cu'na̱j Simón do̱' , me so' á . Ne̱ nij ra'vij so' me chana̱ ne̱ chiháán ní' á ― taj nij síí ma̱n chiháán Jesucristó rihaan tuvi' nij so' , ne̱ guun naco̱o̱ rá nij so' ni'ya̱j nij so' man Jesucristó a .
Ga̱a ne̱ cataj Jesucristó rihaan nij so' a : ― Me rej ma'a̱n va̱j 'o̱ síí nata' se‑na̱na̱ Diose̱ , ne̱ aráj cochro̱j nij yuvii̱ rihaan so' , tza̱j ne̱ nij yuvii̱ ma̱n chiháán so' do̱' , nij tuvi' so' do̱' , nij síí ya̱nj tucuá so' do̱' , na'vej rá cara̱a̱ cochro̱j rihaan so' ma' ― taj Jesucristó rihaan nij síí ma̱n chiháán so' chuman' cu'na̱j Nazaret yo' a .
Ne̱ ne gu̱un nucua̱j Jesucristó qui'ya̱j so' a̱ doj suun sa̱' noco̱o chiháán so' , ma̱a̱n se do̱j síí ran' me se cuta' so' ra'a so' raa̱ ne̱ nahuun sa̱' nij so' , qui'yaj so' a .
Ne̱ caráya'a̱nj ndo'o so' se vaa ne cuchuma̱n rá nij síí ma̱n chiháán so' ni'ya̱j nij so' man so' a . Ne̱ cavii so' ca'anj so' nij chuman' na̱j nichru̱n' , tucu'yón so' se‑na̱na̱ so' man nij yuvii̱ a .
Ga̱a ne̱ canacúún Jesucristó man chuvi̱j nij síí tucu'yón se‑na̱na̱ so' , ne̱ cuchi' nij so' rihaan so' , ga̱a ne̱ guun che'e̱ so' ca'néé so' man vi̱j vi̱j nij so' , ne̱ go' so' se nucua̱j man nij so' , ga̱a ne̱ ca've̱e qui'ya̱j canaán nij so' rihaan nij nana̱ chre̱e a .
Ne̱ ca'ne' so' suun rihaan nij so' se vaa a̱ doj rasu̱u̱n se̱ nica̱j nij so' ga̱a va̱j nij so' chrej ; ma̱a̱n o̱rún' chruun garroté me se ca've̱e ni̱caj nij so' , tza̱j ne̱ rachrúún do̱' , nanj do̱' , se̱ nica̱j nij so' , ne̱ se̱ ca'vee cu̱nuû sa'anj rque se‑caxra̱n' nij so' ,
tza̱j ne̱ qui̱'nij tacóó nij so' canj , ne̱ o̱rún' yatzíj quita̱j xráá nij so' , taj Jesucristó rihaan nij so' ,
ne̱ : ― Me ma'a̱n ve' cara̱n' soj , ne̱ yo'o̱ ca̱yáán soj ve' yo' nda̱a se cu̱riha̱nj soj chuman' yo' á .
Ne̱ me rej ma'a̱n se̱ ca'mii sa̱' nij yuvii̱ ga̱ soj do̱' , se̱ ca'vej rá nij yuvii̱ cuno̱ nij yuvii̱ nana̱ a'mii soj do̱' , ne̱ asa̱' cavii soj rej yo' , ne̱ nacuna̱n' soj tacóó soj tucuayu̱u soj yo'óó tachru̱u̱ canó tacóó soj , ne̱ nda̱a dan , ga̱a ne̱ xca̱j nij síí ma̱n rej yo' cuentá se vaa tumé ndo'o nij so' cacun' se vaa ne ca've̱j rá nij so' cuno̱ nij so' se‑na̱na̱ soj ado̱nj . Cata̱j xna'anj yá yá 'u̱nj rihaan soj cuano̱ se vaa doj a̱ quira̱n' nij so' cacun' rihaan nij yuvii̱ ma̱n chuman' Sodoma ga̱ chuman' Gomorra na̱nj ado̱nj ― taj Jesucristó rihaan chuvi̱j nij so' a .
Ga̱a ne̱ ca'anj nij so' , ga̱a ne̱ ca'mii natáj nij so' rihaan nij yuvii̱ se vaa ca̱nica̱j rá nij yuvii̱ canoco̱' nij yuvii̱ chrej sa̱' ,
ne̱ quirii ndo'o nij so' man nij nana̱ chre̱e nimán nij yuvii̱ , ne̱ cutáj ndo'o nij so' casté raa̱ nij síí ran' , ne̱ nahuun sa̱' nij síí ran' , qui'yaj nij so' a .
Dan me se cuchi' nana̱ rihaan síí nica̱j suun rey cu'na̱j Herodes che'é nu̱' se vaa qui'yaj nij síí tucu'yón se‑na̱na̱ Jesucristó , ne̱ nu̱' cachra̱' cha'nuu̱ ndo'o se‑na̱na̱ Jesucristó a . Ga̱a ne̱ cataj síí cu'na̱j Herodes se vaa : ― Cunuu i'na̱' ya̱ uún síí cu'na̱j Juan , raj á . Ése̱ síí cu'na̱j Juan me síí guun nucua̱j qui'yaj nij suun sa̱' noco̱o yo' na̱nj ado̱nj ― taj síí cu'na̱j Herodes a .
Ne̱ yo'ó ta'a̱j nij yuvii̱ me se cataj se vaa síí cu'na̱j Elías síí nata' se‑na̱na̱ Diose̱ ga̱a naá me Jesucristó , ne̱ yo'ó ta'a̱j nij yuvii̱ uún cataj se vaa yo'ó nij síí nata' se‑na̱na̱ Diose̱ ga̱a naá me Jesucristó a .
Dan me se cuno síí cu'na̱j Herodes da̱j guun rá nij yuvii̱ , ga̱a ne̱ cataj so' : ― Síí cu'na̱j Juan síí ca'ne' nij tanuu cúú yave̱ qui'yáj ro' , a̱j cunuu i'na̱' ya̱ so' chugua̱nj ― taj Herodes a .
'O̱ se ma'a̱n síí cu'na̱j Herodes me síí ca'néé man nij tanuu qui̱ta'aa nij tanuu man síí cu'na̱j Juan asi̱j rque̱ doj , ne̱ numíj nij tanuu man síí cu'na̱j Juan , ne̱ caxríj síí cu'na̱j Herodes taga' man síí cu'na̱j Juan , che'é chana̱ cu'na̱j Herodías nica̱ tinúú Herodes síí cu'na̱j Felipé a . 'O̱ se xcaj síí cu'na̱j Herodes man chana̱ Herodías yo' ,
ga̱a ne̱ cataj síí cu'na̱j Juan rihaan síí cu'na̱j Herodes se vaa : ― Ne nó xcúún so̱' xca̱j so̱' man choco̱' so̱' ma' ― taj Juan rihaan Herodes a .
Che'é dan nachri' chana̱ cu'na̱j Herodías ni'ya̱j no' man Juan , ne̱ guun ndo'o rá no' cavi̱' Juan , tza̱j ne̱ ne ca've̱e ma' .
'O̱ se cuchu'vi' síí cu'na̱j Herodes ni'ya̱j so' man Juan , che'é se quene'en Herodes se vaa síí nica̱ rá síí sa̱' ina̱nj nimán rihaan Diose̱ me Juan , ne̱ che'é dan caráán Herodes rihaan chi'ii̱ che'é Juan a . Dan me se ga̱a cuno Herodes se‑na̱na̱ Juan , ne̱ quinanó ndo'o rá so' , tza̱j ne̱ guun niha̱' rá so' ca'mi̱i̱ Juan rihaan so' a .
Dan me se quisíj 'o̱ güii ca've̱e qui'ya̱j canaán chana̱ cu'na̱j Herodías yo' , ne̱ dan me se se‑cha'a̱nj síí cu'na̱j Herodes me yo' , ne̱ ca'ne' so' suun se vaa ca̱nuû se‑cha'a̱nj so' , ne̱ canacúún so' ca'na̱' nij síí 'yaj suun ga̱ ma'a̱n so' do̱' , nij tanuu uun chij doj do̱' , nij síí uun chij rihaan estadó Galilea do̱' , ca'na̱' cha̱ ni'yánj nij so' ga̱ so' a .
Ga̱a ne̱ catúj ta'níí chana̱ cu'na̱j Herodías rej anuû cha'anj , ne̱ ra'ánj no' , ne̱ guun niha̱' uxrá rá Herodes ga̱ nij síí ca'na' cha'anj yo' ni'ya̱j taran' nij so' man ta'níí Herodías a . Ga̱a ne̱ cataj Herodes rihaan chana̱ ya̱a̱n yo' : ― Cuano̱ nihánj me se a̱ me ma'a̱n rasu̱u̱n me rá so̱' cachi̱nj so̱' rihanj , ne̱ rque̱ 'u̱nj mán so̱' ei ― taj so' ,
ga̱a ne̱ cataj uún so' ― Cuta̱' yá 'u̱nj raa̱ Diose̱ se vaa a̱ me ma'a̱n rasu̱u̱n cachi̱nj so̱' rihanj , ne̱ rque̱ 'u̱nj mán so̱' á . Nda̱a yane̱j yo'óó uun chij 'u̱nj rihaan ro' , rque̱ 'u̱nj mán so̱' na̱nj ado̱nj ― taj Herodes rihaan chana̱ ya̱a̱n yo' a .
Ga̱a ne̱ curiha̱nj chana̱ ya̱a̱n , ne̱ xná'anj no' man nii no' chana̱ cu'na̱j Herodías , ne̱ cataj no' : ― Me se cachi̱nj 'u̱nj , ga̱ nahiin ― taj no' rihaan nii no' a . Ga̱a ne̱ chana̱ cu'na̱j Herodías cataj : ― Cachi̱nj so̱' cúú yave̱ síí cu'na̱j Juan síí cuta' ne man yuvii̱ á ― taj no' rihaan ta'níí no' chana̱ ya̱a̱n yo' a .
Ga̱a ne̱ nu̱' catúj ra'ya̱nj chana̱ ya̱a̱n yo' rej ma̱n síí nica̱j suun rey cu'na̱j Herodes , ne̱ cachíín ni'ya̱j no' rihaan so' , cataj no' : ― Me rá 'u̱nj se vaa ma̱a̱n orá cuano̱ ro' , ca'ne̱j so̱' cúú yave̱ síí cu'na̱j Juan síí cuta' ne man yuvii̱ rque aga' rco'o̱o , ne̱ rque̱ so̱' rihanj cuaj á ― taj no' rihaan Herodes a .
Ga̱a ne̱ nanó ndo'o rá síí nica̱j suun rey cu'na̱j Herodes yo' che'é se a̱j cuta' so' raa̱ Diose̱ ne̱ a̱j cuno taran' nij síí ya̱nj rihaan mesá ga̱ so' , ne̱ che'é dan ne ca've̱j rá so' tari̱' so' se‑na̱na̱ so' se vaa se̱ qui'yaj so' nda̱a vaa taj chana̱ ya̱a̱n yo' rihaan so' a .
Ga̱a ne̱ nu̱' ca'néé so' man síí ticavi̱' man síí cu'na̱j Juan , ne̱ ca'ne' so' suun se vaa ni̱caj so' cúú yave̱ Juan ca'na̱' so' a .
Ga̱a ne̱ ca'anj síí ticavi̱' man Juan taga' , ne̱ ca'ne' so' cúú yave̱ Juan , ne̱ ca'néé so' cúú yave̱ Juan rque aga' rco'o̱o , nica̱j so' , ca'na' so' , ne̱ rqué so' man chana̱ ya̱a̱n , ne̱ nago' chana̱ ya̱a̱n yo' man nii no' a .
Ga̱a ne̱ ga̱a cuchi' nana̱ rihaan nij síí tucu'yón se‑na̱na̱ Juan se vaa cavi' Juan , ne̱ ca'na' nij so' , ne̱ nica̱j nij so' cúú man Juan , cachin' nij so' rque yu'uj yuvej a .
Dan me se nij síí ca'néé Jesucristó ca'a̱nj nata̱' rihaan yuvii̱ che'é so' ro' , cunuu chre̱' nij so' ga̱ Jesucristó , ne̱ nata' nij so' rihaan Jesucristó che'é cunuda̱nj nij suun sa̱' noco̱o qui'yaj nij so' do̱' , che'é cunuda̱nj nij nana̱ tucu'yón nij so' man nij yuvii̱ do̱' a .
Ga̱a ne̱ cataj Jesucristó rihaan nij so' a : ― Ca'a̱nj ní' do̱j rej tacaan rej taj va̱j yuvii̱ ne , ga̱a ne̱ ca've̱e nara̱a̱n rá nij soj do̱j á ― taj Jesucristó rihaan nij so' a . 'O̱ se ca'na' ndo'o yuvii̱ do̱' , ca'anj ndo'o yuvii̱ do̱' , ne̱ ne vaa ya'núj rihaan nij so' cha̱ nij so' a̱ doj chraa a .
Ga̱a ne̱ cavii nij so' rque rihoo chéé rihaan na , ne̱ ca'anj o̱rún' nij so' rej tacaan a .
Tza̱j ne̱ quene'en ndo'o nij yuvii̱ se vaa ca'anj nij so' , ne̱ xcaj yuvii̱ cuentá se vaa ca'anj nij so' , qui'yaj nij síí quene'en , ga̱a ne̱ chéé taco̱j nij yuvii̱ ma̱n cunuda̱nj nij chuman' na̱j rej yo' , ne̱ cunánj nij yuvii̱ , cunuu chre̱' nij yuvii̱ rej ca'a̱nj nij tuvi̱' Jesucristó , ne̱ asino nij yuvii̱ cuchi' , ne̱ na'vi̱j nij yuvii̱ ca'na̱' Jesucristó a .
Ne̱ nanij Jesucristó rá rihoo , ne̱ quene'en so' se vaa a̱j mán uxrá yuvii̱ , ne̱ cunuu 'e̱e̱ rá so' man nij yuvii̱ a . 'O̱ se ase vaa matzinj nuvi' síí tumé man vaa nij yuvii̱ , ni'ya̱j Jesucristó , ga̱a ne̱ guun che'e̱ so' tucu'yón ndo'o so' se‑na̱na̱ so' man nij yuvii̱ a .
Dan me se cachén ndo'o orá , ga̱a ne̱ ca'na' nij síí tucu'yón se‑na̱na̱ Jesucristó rihaan Jesucristó , ga̱a ne̱ cataj nij so' se vaa : ― Rco' quij u̱u̱n me nihánj , ne̱ taj se chá cha̱ nij yuvii̱ nihánj , ne̱ cachén ndo'o orá na̱nj á .
Qui̱'yáá so̱' se ndo'o , ne̱ na'ne̱j so̱' chrej man nij yuvii̱ , ca'a̱nj nij yuvii̱ chuman' na̱j nichru̱n' do̱' , nij rancho na̱j nichru̱n' do̱' , quira̱a̱n nij yuvii̱ se chá cha̱ nij yuvii̱ na̱nj á ― taj nij síí tucu'yón se‑na̱na̱ Jesucristó rihaan Jesucristó a .
Ga̱a ne̱ cataj Jesucristó rihaan nij so' a : ― Go̱' ma'a̱n soj se chá cha̱ nij yuvii̱ á ― taj so' a . Ga̱a ne̱ cataj nij so' rihaan Jesucristó a : ― Ca'a̱nj núj go̱' núj sa'anj vaa tu'vee yuvii̱ 'yaj suun tu̱nj yavii ne̱ quira̱a̱n núj rachrúún , ne̱ rque̱ núj cha̱ nij yuvii̱ , rá so̱' na' ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― Me da̱j rachrúún vaa rihaan soj ga̱ . Cavi̱i̱ soj , ne̱ xca̱j soj cuentá á ― taj so' a . Ga̱a ne̱ ca'anj nij so' qui'ya̱j contá nij so' rachrúún vaa rihaan nij so' , ga̱a ne̱ canica̱j nij so' , ne̱ cataj nij so' : ― Vaa 'u̱n' gue̱e̱ rachrúún ne̱ vi̱j gue̱e̱ xcuaj rihaan núj na̱nj á ― taj nij so' rihaan Jesucristó a .
Ga̱a ne̱ ca'ne' Jesucristó suun rihaan nij yuvii̱ se vaa ca'a̱nj ca̱yáán cunuda̱nj nij yuvii̱ rihaan coj chri̱n' , ne̱ ca'a̱nj cuma̱n x'ne' nij yuvii̱ rihaan coj chri̱n' , taj Jesucristó rihaan nij yuvii̱ a .
Ga̱a ne̱ naqui'yaj x'ne̱' nij yuvii̱ man nij yuvii̱ , ne̱ cayáán nij yuvii̱ rihaan coj chri̱n' , ne̱ dan me se cientó yuvii̱ do̱' , vi̱j chiha̱a̱ chi̱' yuvii̱ do̱' , me 'o̱ 'o̱ x'ne' nij yuvii̱ a .
Ga̱a ne̱ quita'aa Jesucristó 'u̱n' nij rachrúún ne̱ vi̱j ro̱j xcuaj , ga̱a ne̱ ni'ya̱j so' rej xta̱' , ne̱ nago' so' graciá rihaan Diose̱ , ga̱a ne̱ cuxra' ta'a̱j so' man rachrúún yo' , ne̱ caxríj so' ston nij síí tucu'yón se‑na̱na̱ so' , che'é rej caxri̱i̱ nij so' ston nij yuvii̱ a . Ga̱a ne̱ cuxra' ta'a̱j so' nee̱ xcuaj cha̱ cunuda̱nj nij yuvii̱ a .
Ga̱a ne̱ chá taran' nij yuvii̱ , ne̱ caraa rque cunuda̱nj nij so' ,
ne̱ nda̱a quináj ndo'o se chá , qui'yaj nij yuvii̱ a . Ga̱a ne̱ naqui'yaj chre̱' nii se vaa quináj tu'va yuvii̱ , ne̱ caraa yo'ó chuvi̱j ya̱ scaa , ne̱ ta'a̱j rachrúún do̱' , ta'a̱j nee̱ xcuaj do̱' , me se chá naqui'yaj chre̱' nii a .
Ne̱ nij snó'o rqué Jesucristó chraa me se 'u̱n' míj snó'o me nij so' a .
Ga̱a ne̱ ra'ya̱nj ca'ne' Jesucristó suun rihaan nij síí tucu'yón se‑na̱na̱ so' se vaa cavi̱i̱ nij so' rihoo chéé rihaan na ca'a̱nj nij so' rej xco̱ na lacuaná yo' nda̱a chuman' cu'na̱j Betsaida , quita̱j ya̱a̱n nij so' rihaan Jesucristó , ne̱ dan me se ma'a̱n Jesucristó na'ne̱j chrej man nij yuvii̱ , taj Jesucristó rihaan nij síí tucu'yón se‑na̱na̱ so' a .
Dan me se ca'anj nij so' , ne̱ cataj Jesucristó rihaan nij yuvii̱ se vaa ca've̱e ca'a̱nj nij yuvii̱ a . Ga̱a ne̱ cavii so' raa̱ quij , ne̱ cachíín ni'ya̱j so' rihaan Diose̱ a .
Dan me se da̱j doj cata̱' güii raa̱ quij , ne̱ va̱j rihoo tanu̱u̱ rihaan na lacuaná , ne̱ o̱rún' Jesucristó me síí nicu̱n' rihaan yo'óó a .
Ne̱ quene'en so' man nij síí tucu'yón se‑na̱na̱ so' se vaa güéj ndo'o rihoo yo' rihaan na qui'yaj nana̱ , che'é se go' nana̱ rej riha̱a̱n rihoo yo' a . Dan me se yan' si'nu̱' ca'anj Jesucristó rej va̱j nij so' , chéé taco̱j u̱u̱n so' rihaan na yo' , va̱j so' na̱nj ado̱nj . Ne̱ guun rá so' cache̱n so' rej x'nu̱j nij so' a .
Ne̱ quene'en nij síí tucu'yón se‑na̱na̱ so' man so' se vaa chéé u̱u̱n so' rihaan na , ne̱ guun rá nij so' se vaa ta'naj me so' , ne̱ che'é dan caguáj ndo'o nij so' a .
'O̱ se quene'en cunuda̱nj nij so' man so' , ne̱ cuchu'vi' ndo'o nimán nij so' a . Veé dan , ne̱ nu̱' cataj Jesucristó rihaan nij so' a : ― Naqui'ya̱j nucua̱j soj nimán soj ei . 'U̱nj 'na' ei . Se̱ cuchu'vi' soj ma' ― taj so' rihaan nij so' a .
Ga̱a ne̱ catúj so' rque rihoo rej nu̱u̱ nij síí tucu'yón se‑na̱na̱ so' , ga̱a ne̱ canicun' nana̱ yo' , ne̱ ca'anj ndo'o rá nij so' a .
'O̱ se ne xca̱j sa̱' nij so' cuentá che'é se nucua̱j nica̱j Jesucristó ga̱a cuxra' ta'a̱j Jesucristó rachrúún chá nij yuvii̱ a . Ma̱a̱n se nichra̱j ndo'o nimán nij so' a .
Ga̱a ne̱ cuchi' nij so' tu'va na lacuaná rej cu'na̱j Genesaret , ne̱ numíj nij so' rihoo tu'va na lacuaná a .
Ga̱a ne̱ nanij nij so' rá rihoo , ne̱ nu̱' cunuu ya̱a̱n nij síí ma̱n rej yo' man Jesucristó ,
ne̱ yo̱o ca'anj cunuda̱nj nij síí ya̱nj nu̱' anica̱j , ne̱ guun che'e̱ nij so' cuchruj nij so' tuvi' nij so' síí ran' rihaan yuvéé , ne̱ quitáá chihá nij so' nij síí ran' yo' , va̱j nij so' me rej ma'a̱n va̱j Jesucristó a .
Ne̱ me ma'a̱n chuman' ra'a̱ do̱' , chuman' noco̱o do̱' , rancho do̱' , catúj Jesucristó me se cuchruj nij yuvii̱ man nij síí ran' rihaan yu'vee , ne̱ cachíín ni'ya̱j uxrá nij yuvii̱ rihaan Jesucristó se vaa ca've̱j rá Jesucristó cano̱ ra'a nij so' do̱j tu'va saga̱n' so' a . Ne̱ nu̱' nij síí canó ra'a do̱j man so' ro' , nahuun sa̱' cunuda̱nj nij so' cuaj na̱nj ado̱nj .
Ga̱a ne̱ quinichrun' síí fariseo do̱' , quinichrun' síí naqui'yaj cu̱u se‑tucua̱nj Moisés do̱' , rihaan Jesucristó , ne̱ síí cavii chuman' Jerusalén me nij so' a .
Ne̱ quene'en nij so' se vaa ga̱a chá nij síí tucu'yón se‑na̱na̱ Jesucristó chraa , ne̱ ne na'ya̱' nij so' , ne̱ che'é dan ne naruvi̱i̱ ra'a nij síí tucu'yón se‑na̱na̱ Jesucristó ni'ya̱j Diose̱ , rá nij síí fariseo do̱' , nij síí naqui'yaj cu̱u se‑tucua̱nj Moisés do̱' a .
'O̱ se xa̱' nij síí fariseo ga̱ cunuda̱nj yo'ó nij síí israelitá , tza̱j ne̱ a̱ doj ne chá nij so' chraa sese ataa na'ya̱' nij so' ma' . Da̱nj 'yaj nij so' , che'é se noco̱' nij so' tucuáán cuchruj nij síí chij cayáán ga̱a naá a .
Ne̱ ga̱a 'na' nij so' yu'vee , ne̱ ane nij so' , ne̱ sese ataa cane̱ nij so' , ne̱ ne chá nij so' chraa a̱ ma' . Ne̱ vaa uxrá doj tucuáán nica̱j nij so' , ne̱ nda̱a vaa tucuáán che'é tazá do̱' , che'é xruj do̱' , che'é aga' do̱' , da̱j qui'ya̱j nij so' ga̱a na'nu' nij so' man nij rasu̱u̱n vaa nacaj do̱' a .
Ga̱a ne̱ xná'anj nij síí fariseo ga̱ nij síí naqui'yaj cu̱u se‑tucua̱nj Moisés man Jesucristó , ne̱ cataj nij so' , ne̱ : ― Nij síí tucu'yón se‑na̱na̱ so̱' me se me che'é ne noco' nij so' tucuáán cuchruj nij síí chij cayáán ga̱a naá , ne̱ nihánj me se chá nij so' chraa , ne̱ ne naruvi̱i̱ ra'a nij so' ni'ya̱j Diose̱ a̱ ma' ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― Cuna̱j uxrá vaa nana̱ nata' síí cu'na̱j Isaías ga̱a naá ga̱a ca'mii so' che'é nij soj si̱j nucui' rá , ne̱ dan me se ca'mii so' se‑na̱na̱ Diose̱ , ne̱ cataj so' se vaa : “ Yuvii̱ nihánj me se ga̱n' uxrá nicun' nimán nij so' ga̱ 'u̱nj na̱nj ado̱nj .
Na'víj rma'a̱n nij so' rihanj , ne̱ dan me se na̱nj se‑na̱na̱ nij síí ma̱n rihaan chumii̱ tucu'yón nij so' rihaan tuvi' nij so' , ne̱ taj nij so' se vaa se‑na̱na̱j me se‑na̱na̱ nij yuvii̱ yo' a ” , taj se‑na̱na̱ Diose̱ nata' síí cu'na̱j Isaías ga̱a naá a .
'O̱ se a̱j tanáj xco̱ soj nana̱ cataj xna'anj Diose̱ rihaan ní' , ne̱ na̱nj tucuáán cuchruj yuvii̱ u̱u̱n noco' soj na̱nj ei ― taj Jesucristó ,
ne̱ cataj uún so' se vaa ― Cuna̱j uxrá vaa 'yaj soj , ne̱ uta' yaníj soj nana̱ cataj xna'anj Diose̱ rihaan ní' , che'é rej ca've̱e canoco̱' soj se‑tucua̱nj ma'a̱n soj asan .
” 'O̱ se ca'ne' Moisés suun se vaa : “ Cara̱a̱ co̱chróó so̱' rihaan réé so̱' do̱' , rihaan nií so̱' do̱' á ” . Tza̱j ne̱ : “ Síí a'mii chre̱e rihaan rej do̱' , rihaan nii do̱' , me se va̱j so' ne̱ nu̱' che'e̱ cavi̱' so' á ” . Da̱nj vaa cataj xna'anj Moisés rihaan ní' a .
Tza̱j ne̱ taj soj se vaa sese cata̱j yo'o̱ so' rihaan rej so' do̱' , rihaan nii so' do̱' , se vaa a̱j rqué so' nu̱' si'yaj so' rihaan Diose̱ ne̱ che'é dan se̱ ca'vee ra̱cuíj so' man rej so' do̱' , man nii so' do̱' , taj soj a .
Ne̱ ne ca've̱j soj ra̱cuíj so' man rej so' do̱' , man nii so' do̱' a .
Dan me se da̱nj ina̱nj a'mii soj ga̱a tucu'yón soj se‑na̱na̱ nij síí ma̱n ga̱a naá , ne̱ axríj yuve̱ soj man se‑na̱na̱ Diose̱ na̱nj ado̱nj ― taj Jesucristó rihaan nij síí fariseo do̱' , rihaan nij síí naqui'yaj cu̱u se‑tucua̱nj Moisés rihaan yuvii̱ do̱' a .
Ga̱a ne̱ canacúún uún Jesucristó man nij yuvii̱ ca'na̱' nij yuvii̱ rihaan so' , ga̱a ne̱ cataj so' rihaan nij yuvii̱ a : ― Cuno̱ taran' soj nana̱ nihánj , ne̱ xca̱j soj cuentá nedi̱' .
A̱ doj rasu̱u̱n atúj tu'va yuvii̱ se̱ ca'vee qui'ya̱j chi'i̱i̱ man yuvii̱ ma' . Se avii tu'va yuvii̱ ro' , 'yaj chi'i̱i̱ man yuvii̱ ado̱nj .
Sese ta̱j yu'uj xréé soj , ne̱ cuno̱ soj nana̱ nihánj ei ― taj Jesucristó rihaan nij yuvii̱ a .
Dan me se corá ca'anj yaníj Jesucristó ga̱ nij síí tucu'yón se‑na̱na̱ so' rihaan nij yuvii̱ , ne̱ catúj nij so' rá ve' , ga̱a ne̱ xná'anj nij síí tucu'yón se‑na̱na̱ Jesucristó man so' me taj nana̱ ca'mii so' che'é se atúj tu'va yuvii̱ ga̱a .
Ga̱a ne̱ cataj Jesucristó rihaan nij so' a : ― Vaa soj vaa , ne̱ ne xca̱j ma'a̱n soj do̱' cuentá a̱ na' . Ne̱ ne'en soj se vaa nu̱' se atúj tu'va yuvii̱ ro' , se̱ ca'vee qui'ya̱j chi'i̱i̱ yo' man yuvii̱ a .
'O̱ se ne atúj yo' nda̱a nimán yuvii̱ ma' . Tana̱nj achén yo' rque yuvii̱ , ne̱ uriha̱nj yo' ga̱a re'é yuvii̱ na̱nj á ― taj Jesucristó , ne̱ nana̱ yo' taj se vaa ca've̱e cha̱ yuvii̱ me ma'a̱n rasu̱u̱n ne̱ nuveé cacu̱n' me yo' rihaan Diose̱ a .
Ne̱ cataj uún so' a ― Tza̱j ne̱ se uriha̱nj tu'va yuvii̱ ro' , yo' me nana̱ avii nimán yuvii̱ , ne̱ nana̱ yo' me 'yaj chi'i̱i̱ ndo'o man yuvii̱ ado̱nj .
'O̱ se nihánj me se chi'i̱i̱ avii nimán yuvii̱ a . Se chi'i̱i̱ do̱' , che'é yan qui'ya̱j itu̱u̱ si'yaj tuvi' do̱' , yan coto̱j ga̱ nica̱ tuvi' do̱' , yan ticavi̱' man tuvi' do̱' ,
yan gu̱un rá ni̱caj si'yaj tuvi' do̱' , yan tiha̱' yu'unj man tuvi' do̱' , yan ni̱'yaj ndo'o man yo'ó chana̱ do̱' , yan gu̱un xco̱j ruva̱a̱ rá ni̱'yaj tuvi' do̱' , che'é yan nachri̱' ni̱'yaj man tuvi' do̱' , yan ca'mi̱i̱ xta̱' do̱' , yan qui'ya̱j rma'a̱n náá guun se nij do̱' , me nu̱' se avii nimán yuvii̱ ,
ne̱ nu̱' yo' me se avii nimán yuvii̱ ne̱ 'yaj chi'i̱i̱ man yuvii̱ na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ canicun' Jesucristó , ne̱ curiha̱nj so' rej yo' , ne̱ ca'anj so' rej na̱j chuman' cu'na̱j Tiro a . Ne̱ catúj so' rá 'o̱ ve' , ne̱ ne ca've̱j rá so' quene'e̱n nij yuvii̱ me rej vaj so' a . Tza̱j ne̱ ne ca've̱e qui̱'nij yuve̱ so' ma' .
Tana̱nj ra'ya̱nj cuchi' nana̱ rihaan 'o̱ chana̱ se vaa ya̱nj so' , ne̱ ta'níí chana̱ ro' , me níí nu̱u̱ nana̱ chre̱e nimán , ne̱ ca'na' chana̱ , ne̱ canicun' ru̱j chana̱ yo' rihaan Jesucristó a .
Dan me se chana̱ sirofenicia a'mii xna'ánj griego me chana̱ yo' , ne̱ cachíín ni'ya̱j no' rihaan Jesucristó se vaa quiri̱i̱ Jesucristó nana̱ chre̱e nimán ta'níí no' a .
Ga̱a ne̱ cataj Jesucristó rihaan no' a : ― Dan me se ca̱nicún' so̱' do̱j , ne̱ cha̱ asino nij xnii tucua̱ , ne̱ ne'én so̱' se vaa se̱ ca'vee ca̱ta'aa ní' co'oo ma̱n rihaan nij xnii ne̱ go̱' ní' cha̱ nij chuvee ma' . Dan me se nda̱a síj chá nij xnii tucua̱ , ga̱a ne̱ sese náj se chá tu'va nij xnii yo' , ga̱a ne̱ ca've̱e go̱' cha̱ chuvee na̱nj ado̱nj . Che'é dan ase vaa ne nó xcúún yuvii̱ ca'ne̱e̱ yuvii̱ rachrúún tu'va ta'níí yuvii̱ go̱' yuvii̱ rachrúún yo' cha̱ chuvee ro' , da̱nj vaa ne nó xcúnj ra̱cuíj man soj si̱j yaníj a̱ man ado̱nj . Ma̱a̱n ina̱nj ma'a̱n nij yuvii̱ israelitá me no̱ xcúún 'u̱nj ra̱cuíj 'u̱nj na̱nj ado̱nj ― taj Jesucristó rihaan chana̱ yo' a . Ga̱a ne̱ cataj no' :
― Veé dan vaa gue̱e̱ , Señor . Tza̱j ne̱ nij chuvee nicu̱n' rque chruun mesá ro' , chá nij xo' tachruu̱ ayuu tu'va nij xnii na̱nj á . Ne̱ ase vaa chuvee chá tachruu̱ vaa 'u̱nj rihaan so̱' na̱nj ado̱nj . Che'é dan me ndo'o raj ra̱cuíj so̱' do̱j manj , raj na̱nj ado̱nj ― taj chana̱ yo' rihaan Jesucristó a .
Ga̱a ne̱ cataj Jesucristó : ― Che'é nana̱ ca'mii so̱' nihánj ro' , ca've̱e cavi̱i̱ so̱' ca'a̱nj so̱' , ne̱ a̱j curiha̱nj nana̱ chre̱e nimán ta'níí so̱' na̱nj ei ― taj so' rihaan no' a .
Ga̱a ne̱ ca'anj chana̱ , catúj chana̱ rá ve' tucuá chana̱ , ne̱ quene'en chana̱ se vaa dínj naj ta'níí chana̱ rihaan yuvéé , ne̱ a̱j curiha̱nj nana̱ chre̱e nimán ta'níí chana̱ ado̱nj .
Ga̱a ne̱ curiha̱nj uún Jesucristó rej na̱j chuman' Tiro , ne̱ cachén so' sca'núj chuman' cu'na̱j Sidón , ca'anj uún so' tu'va na lacuaná cu'na̱j Galilea , ne̱ cachén so' sca'núj rej cu'na̱j Chi̱' Chuman' a .
Ne̱ nica̱j nij yuvii̱ man 'o̱ síí so'o̱ ya'mi̱i ca'na' nij yuvii̱ rihaan Jesucristó , ne̱ cachíín ni'ya̱j uxrá nij yuvii̱ rihaan Jesucristó se vaa cuta̱' ra'a Jesucristó xráá síí so'o̱ ya'mi̱i yo' a .
Ga̱a ne̱ nica̱j Jesucristó man síí so'o̱ ya'mi̱i ca'anj yaníj so' rihaan yo'ó nij yuvii̱ , ga̱a ne̱ tucua'anj Jesucristó ra'a Jesucristó yu'uj xréé síí so'o̱ ya'mi̱i , ga̱a ne̱ quirii talúj Jesucristó ra'a Jesucristó , ne̱ canó ra'a Jesucristó daa síí so'o̱ ya'mi̱i yo' a .
Ga̱a ne̱ ni'ya̱j Jesucristó rej xta̱' , ga̱a ne̱ caráchej Jesucristó , ne̱ cataj Jesucristó : ― Efata ― taj Jesucristó , ne̱ nana̱ “ Efata ” taj : “ Nachugu̱u̱n xréé so̱' á ” , me nana̱ ca'mii Jesucristó rihaan síí so'o̱ ya'mi̱i yo' a .
Ga̱a ne̱ nachuguu̱n xréé so' , ne̱ nahuun sa̱' daa so' , ga̱a ne̱ ca'mii sa̱' so' a .
Ga̱a ne̱ ca'ne' Jesucristó suun rihaan nij síí quene'en da̱j qui'yaj Jesucristó che'é síí so'o̱ ya'mi̱i se vaa se̱ guun cata̱j xna'anj nij so' rihaan a̱ 'ó yuvii̱ a . Dan me se doj a̱ na'vej rá Jesucristó cata̱j xna'anj nij so' rihaan tuvi' nij so' , tza̱j ne̱ doj a̱ nata' nij so' rihaan tuvi' nij so' a .
Ga̱a ne̱ ca'anj uxrá rá nij yuvii̱ xcaj cuentá da̱j qui'yaj Jesucristó , ne̱ cataj nij yuvii̱ se vaa sa̱' uxrá vaa nu̱' se vaa qui'yaj Jesucristó , ne̱ nda̱a nachuguu̱n xréé nij síí so'o̱ do̱' , nda̱a a'mii sa̱' nij síí ya'mi̱i do̱' , 'yaj Jesucristó , taj nij yuvii̱ yo' a .
Ne̱ güii dan me se va̱j uún que'e̱e̱ yuvii̱ ga̱ Jesucristó , ne̱ nuvi' uún se chá rihaan nij yuvii̱ , ga̱a ne̱ canacúún Jesucristó man nij síí tucu'yón se‑na̱na̱ so' se vaa ca'na̱' nij so' rihaan so' , ga̱a ne̱ cataj so' rihaan nij so' a :
― 'E̱e̱ rá 'u̱nj man nij yuvii̱ nihánj , ne̱ nihánj me se síj va'nu̱j ya̱ güii 'o̱ vaj nij yuvii̱ ga̱ 'u̱nj , ne̱ taj va̱j se chá rihaan nij yuvii̱ cuano̱ a̱ ma' .
Ne̱ sese na'ne̱j 'u̱nj chrej man nij yuvii̱ cuano̱ quina̱n' nij so' ga̱a na'aan rque nij so' , ne̱ nina̱j nij so' rá chrej , ne̱ dan me se ta'a̱j nij so' me síí ya̱nj rej ga̱n' ndo'o na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj nij so' rihaan Jesucristó a : ― Tza̱j ne̱ rej tacaan u̱u̱n me nihánj , ne̱ nuvi' rachrúún nihánj go̱' ní' cha̱ nij yuvii̱ a̱ ma' ― taj nij síí tucu'yón se‑na̱na̱ Jesucristó a .
Ga̱a ne̱ xná'anj Jesucristó man nij so' , cataj so' : ― Me da̱j rachrúún vaa rihaan soj ga̱ ― taj so' , xná'anj so' man nij síí tucu'yón se‑na̱na̱ so' a . ― Chi̱j rachrúún vaa rihaan núj na̱nj á ― taj nij so' rihaan Jesucristó a .
Ga̱a ne̱ ca'ne' Jesucristó suun rihaan nij yuvii̱ se vaa ca'a̱nj ca̱yáán nij yuvii̱ rihaan yo'óó a . Ga̱a ne̱ nica̱j so' chi̱j nij rachrúún , ne̱ nago' so' graciá rihaan Diose̱ , ga̱a ne̱ cuxra' ta'a̱j so' rachrúún yo' , ne̱ caxríj so' ston nij síí tucu'yón se‑na̱na̱ so' , ne̱ tu̱cuachén nij so' rihaan nij yuvii̱ , ne̱ dan me se rqué nij so' rachrúún yo' rihaan nij yuvii̱ a .
Ne̱ nica̱j Jesucristó do̱j xcuaj le'e̱j uún , ne̱ nago' so' graciá rihaan Diose̱ che'é nij xcuaj le'e̱j , ne̱ cataj so' rihaan nij síí tucu'yón se‑na̱na̱ so' se vaa tu̱cuachén nij so' nee̱ xcuaj le'e̱j uún rihaan nij yuvii̱ uún a .
Ga̱a ne̱ chá cunuda̱nj nij yuvii̱ , ne̱ nda̱a caraa rque nij so' a . Ga̱a ne̱ naqui'yaj chre̱' nii se vaa quináj tu'va nij yuvii̱ , ne̱ quisíj 'o̱ cunu̱' chi̱j ya̱ scaa caraa qui'yaj se quináj tu'va nij yuvii̱ yo' a .
Dan me se cunuda̱nj nij so' chá , ne̱ quisíj nda̱a ca'a̱nj míj yuvii̱ chá na̱nj ado̱nj . Ga̱a ne̱ na'néé Jesucristó chrej man nij yuvii̱ ,
ga̱a ne̱ nu̱' cavii Jesucristó ga̱ nij síí tucu'yón se‑na̱na̱ so' rá rihoo chéé rihaan na , ne̱ ca'anj nij so' rej cu'na̱j Dalmanuta a .
Dan me se curiha̱nj do̱j nij síí fariseo , ga̱a ne̱ guun che'e̱ nij so' canó tuvi' nij so' ga̱ Jesucristó , ne̱ dan me se cachíín ni'ya̱j nij so' rihaan Jesucristó se vaa ra̱cuíj Diose̱ man Jesucristó , ne̱ qui'ya̱j Jesucristó 'o̱ suun sa̱' noco̱o quene'e̱n nij so' , ga̱a ne̱ gu̱un ya̱ rá nij so' se vaa síí ca'néé ya̱ Diose̱ me Jesucristó , rá nij so' a .
Ga̱a ne̱ nucua̱j ndo'o caráchej Jesucristó , ne̱ cataj so' rihaan nij so' a : ― Ne̱ me che'é me rá soj si̱j israelitá qui̱'yáj suun sa̱' noco̱o quene'e̱n soj ga̱ . Dan me se daj chiha̱a̱ míj se̱ qui'yáj suun sa̱' noco̱o che'é soj a̱ ma' ― taj Jesucristó rihaan nij síí fariseo yo' a .
Ga̱a ne̱ tanáj Jesucristó man nij so' , ga̱a ne̱ cavii uún so' rque rihoo chéé rihaan na , ne̱ ca'anj so' rej xco̱ na lacuaná a .
Dan me se quini'yón nij síí tucu'yón se‑na̱na̱ Jesucristó ni̱caj nij so' rachrúún cha̱ nij so' , ne̱ vaa o̱rún' rachrúún rá rihoo va̱j ga̱ nij so' a .
Ga̱a ne̱ ca'ne' Jesucristó suun rihaan nij so' , cataj Jesucristó : ― Cu̱tumé soj man soj se̱ gaa na̱nj quira̱n' soj sayuun , qui'ya̱j se‑le̱vadura nij síí fariseo do̱' , síí cu'na̱j Herodes do̱' á ― taj Jesucristó no nij so' a .
Ne̱ nuchruj ra̱a̱ ndo'o nij síí tucu'yón se‑na̱na̱ Jesucristó che'é nana̱ ca'mii so' , ne̱ : ― Che'é se taj rachrúún nica̱j ní' , ne̱ che'é dan a'mii so' che'é levadura se 'yaj naraa nana̱ rque rachrúún na̱nj ado̱nj ― taj nij so' a .
Ne̱ a̱j ne'en Jesucristó da̱j uun nimán nij so' , ne̱ che'é dan cataj so' : ― Me che'é nanó ndo'o rá soj se vaa taj rachrúún rihaan soj ga̱ . Me che'é ataa xca̱j soj cuentá ga̱ . 'O̱ se vaa nichra̱j ndo'o nimán soj na̱nj ado̱nj .
'O̱ se vaa rlij rihaan soj , tza̱j ne̱ ne ni'ya̱j soj a̱ ma' . Vaa xréé soj , tza̱j ne̱ ne uno soj a̱ ma' .
Ne̱ ne nuû rá soj ga̱a vaa da̱j 'o̱ 'u̱n' gue̱e̱ rachrúún cuxra' ta'a̱j 'u̱nj tza̱j ne̱ quisíj chá cunu̱' 'u̱n' míj snó'o , qui'yáj a . Ne̱ me da̱j scaa se chá quináj tu'va yuvii̱ naqui'yaj chre̱' soj , rá soj ga̱ ― taj Jesucristó , xná'anj Jesucristó man nij so' a . Ga̱a ne̱ : ― Chuvi̱j a ― taj nij so' rihaan Jesucristó a .
Ga̱a ne̱ cataj uún Jesucristó : ― Ne̱ ne nuû rá soj ga̱a vaa da̱j 'ó chi̱j gue̱e̱ rachrúún cuxra' ta'a̱j 'u̱nj tza̱j ne̱ quisíj chá cunu̱' ca'a̱nj míj yuvii̱ , qui'yáj a . Ne̱ me da̱j scaa se chá quináj tu'va yuvii̱ naqui'yaj chre̱' soj , rá soj ga̱ ― xná'anj uún Jesucristó man nij so' a . Ga̱a ne̱ : ― Chi̱j a ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― Ne̱ me che'é me ataa xca̱j soj cuentá se vaa ca've̱e rque̱ 'u̱nj nu̱' se vaa achiin man soj ne̱ nuveé ina̱nj che'é rej nano̱ rá soj che'é rachrúún me ca'mij rihaan soj che'é se‑le̱vadura nij síí fariseo do̱' , síí cu'na̱j Herodes do̱' ma' ― taj Jesucristó rihaan nij so' a .
Ga̱a ne̱ catúj Jesucristó ga̱ nij síí tucu'yón se‑na̱na̱ so' rá chuman' cu'na̱j Betsaida a . Ga̱a ne̱ nica̱j yuvii̱ 'o̱ síí tuchri̱i ca'na' nij yuvii̱ rihaan Jesucristó , ne̱ cachíín ni'ya̱j nij yuvii̱ rihaan Jesucristó se vaa cuta̱' Jesucristó ra'a Jesucristó raa̱ síí tuchri̱i che'é rej naxra̱' rihaan síí tuchri̱i yo' a .
Ga̱a ne̱ quita'aa Jesucristó ra'a síí tuchri̱i yo' , ne̱ curiha̱nj so' rej tu'va chuman' ga̱ síí tuchri̱i , ne̱ quirii talúj Jesucristó rihaan síí tuchri̱i yo' , ne̱ cuta' ra'a Jesucristó xráá so' , ga̱a ne̱ xná'anj Jesucristó man so' a : ― Ruvi' rihaan so̱' na' ― taj Jesucristó , xná'anj so' man síí tuchri̱i yo' a .
Ga̱a ne̱ ni'ya̱j síí tuchri̱i yo' do̱j , ga̱a ne̱ cataj so' : ― Ne'én 'u̱nj nij snó'o , ne̱ ase vaa chruun vaa nij so' , tza̱j ne̱ chéé nij so' ni'ya̱j 'u̱nj na̱nj asanj ― taj so' rihaan Jesucristó a .
Ga̱a ne̱ cuta' ra'a uún Jesucristó rihaan síí tuchri̱i yo' , ga̱a ne̱ ni'ya̱j ni'ya̱j síí tuchri̱i , ne̱ dan me se nahuun sa̱' nu̱' rlij rihaan so' , ne̱ curuvi' sa̱' cunuda̱nj rasu̱u̱n ni'ya̱j so' na̱nj ado̱nj .
Ga̱a ne̱ ca'néé Jesucristó man so' quina̱n' so' , tza̱j ne̱ cataj Jesucristó rihaan so' se vaa : ― A̱ doj se̱ catúj so̱' rá chuman' , ne̱ se̱ cataj so̱' rihaan a̱ 'ó nij yuvii̱ , ga̱a ne̱ se̱ gaa na̱nj xca̱j nij yuvii̱ cuentá da̱j qui'yáj che'é so̱' á ― taj Jesucristó rihaan so' a .
Ga̱a ne̱ curiha̱nj Jesucristó ga̱ nij síí tucu'yón se‑na̱na̱ so' chuman' Betsaida yo' , ne̱ ca'anj nij so' nij chuman' ra'a̱ noco̱' man chuman' cu'na̱j Cesarea de Filipo do̱' a . Dan me se va̱j nij so' , ne̱ xná'anj Jesucristó man nij síí tucu'yón se‑na̱na̱ so' , ne̱ cataj so' : ― Da̱j taj nij yuvii̱ che'é 'u̱nj ga̱ . Ne̱ me síí mé 'u̱nj , taj nij yuvii̱ ga̱ ― taj Jesucristó , xná'anj so' man nij so' a .
― Vaa síí taj se vaa síí cu'na̱j Juan síí cuta' ne man yuvii̱ mé so̱' ei . Ne̱ vaa síí taj uún se vaa síí cu'na̱j Elías síí nata' se‑na̱na̱ Diose̱ ga̱a naá me uún so̱' chugua̱nj . Ne̱ vaa síí taj uún se vaa yo'ó síí nata' se‑na̱na̱ Diose̱ ga̱a naá me uún so̱' chiha̱' . 'O̱ se da̱nj taj 'o̱ 'o̱ nij yuvii̱ che'é so̱' na̱nj ado̱nj ― cataj nij so' rihaan Jesucristó a .
― Ne̱ ma'a̱n soj , ga̱a ne̱ me síí mé 'u̱nj , rá ma'a̱n soj ga̱ ― taj Jesucristó , xná'anj so' man nij síí tucu'yón se‑na̱na̱ so' a . Ga̱a ne̱ cataj síí cu'na̱j Pedró : ― Síí ca'néé Diose̱ ti̱nanii man yuvii̱ rihaan sayuun mé so̱' ei ― taj so' rihaan Jesucristó a .
Ga̱a ne̱ cataj xna'anj Jesucristó rihaan nij síí tucu'yón se‑na̱na̱ so' se vaa se̱ nata' nij so' rihaan a̱ 'ó yuvii̱ me síí me so' , taj so' a .
Ga̱a ne̱ guun che'e̱ Jesucristó tucu'yón so' man nij síí tucu'yón se‑na̱na̱ so' se vaa che'é se síí ca'néé Diose̱ ni̱caj yu'unj man yuvii̱ me so' ro' , che'é dan no̱ xcúún so' quira̱n' ndo'o so' sayuun , qui'ya̱j nij síí uun chij do̱' , nij xrej ata̱ suun noco̱o doj do̱' , nij síí naqui'yaj cu̱u se‑tucua̱nj Moisés rihaan nij yuvii̱ do̱' , ne̱ nachri̱' nij so' ni̱'yaj nij so' man so' , ne̱ ticavi̱' nii man so' , ne̱ cache̱n va'nu̱j güii , ga̱a ne̱ cunu̱u i'na̱' uún so' , cataj so' a .
Ne̱ nucua̱j ndo'o nata' so' nana̱ yo' rihaan nij síí tucu'yón se‑na̱na̱ so' a . Ga̱a ne̱ quirii yaníj síí cu'na̱j Pedró man Jesucristó , ne̱ guun che'e̱ so' cataj so' se vaa ne nó xcúún Jesucristó ca'mi̱i̱ Jesucristó nana̱ vaa da̱nj a .
Ga̱a ne̱ canica̱j Jesucristó , ne̱ ni'ya̱j so' man nij síí tucu'yón se‑na̱na̱ so' , ne̱ cataj so' rihaan Pedró se vaa ne nó xcúún uxrá ma'a̱n Pedró ca'mi̱i̱ Pedró da̱nj , ne̱ cataj so' : ― Naxu̱u̱n so̱' mán so̱' rihanj á . Na'vej raj que̱ne'enj mán so̱' a̱ ma' . 'O̱ se ase tu'va síí chre̱e síí cu'na̱j Satanás ro' , da̱nj tu'vá so̱' ei . Da̱nj tu'vá so̱' , che'é se ne acaj so̱' cuentá da̱j me rá Diose̱ ado̱nj . Ma̱a̱n se ina̱nj acaj so̱' cuentá da̱j me rá yuvii̱ na̱nj ado̱nj ― taj Jesucristó rihaan síí cu'na̱j Pedró a .
Ga̱a ne̱ canacúún Jesucristó man nij yuvii̱ ca'na̱' nij yuvii̱ rej nicu̱n' so' ga̱ nij síí tucu'yón se‑na̱na̱ so' , ga̱a ne̱ cataj so' rihaan taran' nij so' a : ― Sese me rá yo'o̱ so' canoco̱' so' manj , ne̱ se̱ guun rá so' qui'ya̱j so' se vaa me rá ma'a̱n so' qui'ya̱j so' ma' . Ne̱ ca've̱e se quira̱n' uxrá so' sayuun do̱' , ca've̱e se nda̱a cachro̱n nii man so' rihaan rcutze̱ do̱' , tza̱j ne̱ yo'o̱ qui'ya̱j suun so' che'ej , ne̱ yo'o̱ canoco̱' raan so' manj ado̱nj .
Tza̱j ne̱ sese vaa 'o̱ síí me rá ti̱nanii man ma'a̱n rihaan sayuun , ne̱ vaa güii , ne̱ yo'o̱ cavi̱' nimán so' ado̱nj . Tza̱j ne̱ sese cavi̱' yo'o̱ so' che'é se vaa me so' síí noco̱' manj do̱' , che'é se nata' so' se‑na̱na̱j nana̱ sa̱' do̱' , ne̱ vaa güii , ne̱ cunu̱u i'na̱' uún so' ado̱nj .
Ne̱ a̱ me se quiri̱' 'o̱ so' sese qui'ya̱j canaán so' nu̱' rasu̱u̱n ma̱n rihaan chumii̱ nihánj ne̱ ca'a̱nj ni'ya̱ nimán so' , rá soj ga̱ . Daj chiha̱a̱ míj se̱ ca'vee cavi̱i̱ sa̱' so' , qui'ya̱j rasu̱u̱n ma̱n rihaan chumii̱ nihánj a̱ ma' .
Tza̱j ne̱ ca've̱e se navij nu̱' si'yaj yo'o̱ so' rihaan chumii̱ nihánj , tza̱j ne̱ sese ga̱a̱ i'na̱' nimán so' nu̱' cavii nu̱' ca'anj , ne̱ quinano̱ rá so' , rá soj na' . Daj chiha̱a̱ míj se̱ quinanó rá so' a̱ ma' . 'O̱ se cavi̱i̱ sa̱' uxrá so' na̱nj ado̱nj .
” Dan me se xa̱' síí uun na'a̱j ni'ya̱j manj ne̱ uun na'a̱j ni'ya̱j se‑na̱na̱j ro' , ase vaa nij síí chi'i̱i̱ tumé ndo'o cacun' ma̱n rihaan chumii̱ nihánj cuano̱ vaa so' ado̱nj . Ne̱ vaa güii gu̱un na'a̱j 'u̱nj si̱j ca'néé Diose̱ ni̱caj yu'unj man yuvii̱ ni̱'yaj 'u̱nj man so' asa̱' ca'na' uún 'u̱nj rihaan chumii̱ nihánj , ne̱ dan me se uxrá ve'é ga̱a̱ 'u̱nj , qui'ya̱j Réé 'u̱nj , ne̱ ca'na̱' nij se‑mo̱zó so' ga̱ 'u̱nj asa̱' ca'ná' 'u̱nj na̱nj ado̱nj ― taj Jesucristó rihaan nij so'a .
Ga̱a ne̱ cataj uún so' se vaa : ― Ya̱ ya̱ cata̱j xna'anj 'u̱nj rihaan soj cuano̱ se vaa xa̱' ta'a̱j soj si̱j nicu̱n' nihánj cuano̱ , me se ga̱a ataa a̱ cavi̱' ta'a̱j soj , ne̱ ya̱ quene'e̱n ta'a̱j soj asa̱' guun che'e̱ Diose̱ nucua̱j ndo'o guun chij Diose̱ rihaan chumii̱ nihánj na̱nj ado̱nj ― taj Jesucristó rihaan taran' nij so' a .
Cachén vata̱n' güii , ga̱a ne̱ nica̱j Jesucristó man síí cu'na̱j Pedró do̱' , síí cu'na̱j Jacobo do̱' , síí cu'na̱j Juan do̱' , ca'anj so' raa̱ 'o̱ quij xca̱a̱n rej taj va̱j a̱ 'ó yuvii̱ ne a . Ga̱a ne̱ yo'o̱ cunuu ino̱ cunuda̱nj man Jesucristó ni'ya̱j nij síí tucu'yón se‑na̱na̱ so' yo' a .
Ne̱ dan me se cunuu catzi̱i̱ ndo'o saga̱n' so' , ne̱ nda̱a raa̱n lá ma'a̱n saga̱n' so' ni'ya̱j nij so' a . Ne̱ taj vaj a̱ yo'ó síí ma̱n rihaan chumii̱ nihánj ca've̱e qui'ya̱j catzi̱i̱ yatzíj nda̱a rá se vaa saga̱n' Jesucristó a .
Ne̱ ni'ya̱j va'nu̱j nij so' , ne̱ dan me se naqui'yaa síí cu'na̱j Elías síí cane ga̱a naá ga̱ síí cu'na̱j Moisés rihaan nij so' , ne̱ nanó ro̱j so' cuentó ga̱ Jesucristó ni'ya̱j nij so' a .
Ga̱a ne̱ cataj Pedró rihaan Jesucristó a : ― Cuna̱j uxrá vaa mán núj nihánj ga̱ so̱' , maestro . Ne̱ qui'ya̱j núj va'nu̱j ve' yacataj cane̱ soj na̱nj á . 'O̱ ve' ca̱né so̱' , ne̱ yo'ó ve' cane̱ síí cu'na̱j Moisés , ne̱ yo'ó ve' cane̱ síí cu'na̱j Elías ei ― taj Pedró rihaan Jesucristó a .
'O̱ se ne quene'e̱n uxrá Pedró da̱j me che'é ca'mii so' rihaan Jesucristó da̱nj a̱ ma' . 'O̱ se cuchu'vi' ndo'o va'nu̱j nij so' che'é se vaa quene'en nij so' na̱nj ado̱nj .
Ga̱a ne̱ ca'na' 'o̱ ngaa , ne̱ caráán ngaa man taran' nij so' a . Ga̱a ne̱ Diose̱ ro' , ca'mii nana̱ cuno nij so' rque ngaa yo' , ne̱ cataj Diose̱ a : ― Síí nihánj me ta'níj ado̱nj . 'E̱e̱ raj man so' ado̱nj . Cuno̱ soj rihaan so' ei ― taj Diose̱ cuno nij so' a .
Ga̱a ne̱ nu̱' ni'ya̱j nij so' , ne̱ da̱j o̱rún' Jesucristó nicu̱n' ga̱ nij so' , quene'en nij so' na̱nj ado̱nj .
Ga̱a ne̱ ga̱a nanij nij so' tacóó quij yo' me se ca'ne' Jesucristó suun rihaan nij so' se vaa se̱ nata' nij so' rihaan a̱ doj yuvii̱ che'é se vaa quene'en nij so' a . Yo'o̱ dínj ga̱a̱ tu'va nij so' che'é rasu̱u̱n quene'en nij so' a . Nda̱a quisíj cavi' so' ne̱ cunuu i'na̱' uún so' , ga̱a ne̱ ca've̱e nata̱' nij so' se vaa quene'en nij so' da̱j quiran' so' síí ca'néé Diose̱ ni̱caj yu'unj man yuvii̱ , taj Jesucristó rihaan nij so' a .
Ne̱ yo'o̱ nuû rá nij so' nana̱ yo' , ne̱ xná'anj ndo'o nij so' man tuvi' ma'a̱n nij so' me che'é me cataj Jesucristó se vaa cavi̱' so' ne̱ cunu̱u i'na̱' uún so' a .
Ga̱a ne̱ xná'anj nij so' man Jesucristó , cataj nij so' : ― Me che'é taj nij síí naqui'yaj cu̱u se‑tucua̱nj Moisés rihaan yuvii̱ se vaa asino ca'na̱' síí cu'na̱j Elías síí nata' se‑na̱na̱ Diose̱ ga̱a naá , ga̱a ne̱ ca've̱e ca'ne̱' Diose̱ cacun' che'é yuvii̱ ga̱ ― taj nij síí tucu'yón se‑na̱na̱ Jesucristó , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Ya̱ a'mii nij síí naqui'yaj cu̱u se‑tucua̱nj Moisés , taj nij so' se vaa asino ca'na̱' síí cu'na̱j Elías , ga̱a ne̱ naqui'ya̱j sa̱' so' nu̱' rasu̱u̱n ado̱nj . Ne̱ me che'é taj danj Diose̱ se vaa síí ca'néé Diose̱ ni̱caj yu'unj man yuvii̱ me se quira̱n' ndo'o so' sayuun ne̱ nachri̱' nij yuvii̱ ni̱'yaj nij yuvii̱ man so' , rá soj ga̱ .
Tza̱j ne̱ cata̱j xna'anj 'u̱nj rihaan soj se vaa a̱j ca'na' ya̱ síí cu'na̱j Elías , tza̱j ne̱ qui'yaj ya̱ yuvii̱ nda̱a vaa me rá ma'a̱n nij yuvii̱ man so' nda̱a vaa taj danj Diose̱ che'é so' na̱nj ado̱nj . Che'é dan ca've̱e xca̱j soj cuentá da̱j qui̱rán' 'u̱nj qui'ya̱j uún nij yuvii̱ ado̱nj ― taj Jesucristó rihaan nij síí tucu'yón se‑na̱na̱ so' a .
Dan me se cuchi' nij so' rej nicu̱n' yo'ó nij síí tucu'yón se‑na̱na̱ Jesucristó , ne̱ quene'en nij so' se vaa mán que'e̱e̱ yuvii̱ anica̱j rej nicu̱n' nij so' , ne̱ nicu̱n' do̱j nij síí naqui'yaj cu̱u se‑tucua̱nj Moisés , ne̱ ca'mii cunu' uxrá nij so' ga̱ nij síí tucu'yón se‑na̱na̱ Jesucristó yo' a .
Ne̱ nu̱' quene'en nij yuvii̱ man Jesucristó , ne̱ nu̱' ca'anj ndo'o rá nij yuvii̱ , ne̱ cunánj nij yuvii̱ nda̱a rej va̱j Jesucristó ca'mi̱i̱ nij so' ga̱ so' a .
Ga̱a ne̱ xná'anj Jesucristó man nij yuvii̱ a : ― Me che'é me ca'mii cunu' nij soj ga̱ nij síí tucu'yón se‑na̱na̱j ga̱ ― taj so' rihaan nij yuvii̱ a .
Ga̱a ne̱ yo'o̱ nij yuvii̱ cataj rihaan Jesucristó a : ― 'U̱nj me se nica̱j 'u̱nj ta'níj ca'ná' 'u̱nj nano̱' 'u̱nj mán so̱' , maestro . Ne̱ ta'níj me se ya'mi̱i so' che'é se nu̱u̱ nana̱ chre̱e nimán so' ,
ne̱ me rej ma'a̱n me rá nana̱ chre̱e qui̱ta'aa nana̱ chre̱e man so' , ne̱ cagan' nana̱ chre̱e man so' rihaan yo'óó , ne̱ avii yatan' tu'va so' , ne̱ chá ru̱j so' cúú yan' so' , ne̱ nuu chrúnj nu̱' so' na̱nj ado̱nj . Ne̱ cataj 'u̱nj rihaan nij síí tucu'yón se‑na̱na̱ so̱' se vaa quiri̱i̱ nij so' man nana̱ chre̱e nimán ta'níj , tza̱j ne̱ ne ca've̱e qui'ya̱j canaán nij so' ma' ― taj snó'o yo' rihaan Jesucristó a .
Ga̱a ne̱ cataj Jesucristó rihaan nij yuvii̱ a : ― Dan me se síí ne amán rá me soj si̱j ma̱n rihaan chumii̱ nihánj cuano̱ , ne̱ a̱ me daj cache̱j ga̱ soj , ne̱ a̱ me daj ga̱a̱ naj nimanj ni̱'yaj 'u̱nj man soj , ga̱a ne̱ ca've̱e qui'ya̱j canaán soj ga̱ . Ni̱caj soj man xnii ca'na̱' soj rihanj cuaj á ― taj Jesucristó a .
Ga̱a ne̱ nica̱j nij yuvii̱ man xnii ca'na' nij yuvii̱ rihaan Jesucristó a . Ne̱ dan me se ga̱a quene'en nana̱ chre̱e man Jesucristó , ne̱ nu̱' snúú xnii , ne̱ naxru' xnii , qui'yaj nana̱ chre̱e yo' , ne̱ natúj rmi̱i̱ xnii , ne̱ cavii yatan' tu'va xnii a .
Ga̱a ne̱ xná'anj Jesucristó man rej xnii , cataj Jesucristó : ― Me da̱j güii ran' ta'níí so̱' da̱nj ga̱ ― taj Jesucristó rihaan rej xnii a .
Ga̱a ne̱ cataj rej xnii : ― Da̱nj ran' so' asi̱j ne'ej me so' , ne̱ que'e̱e̱ ndo'o cagan' nana̱ chre̱e man so' rihaan ya'an do̱' , rihaan na do̱' , qui'yaj nana̱ chre̱e , che'é rej me rá nana̱ chre̱e cavi̱' so' , tza̱j ne̱ sese ca've̱e , ne̱ cunu̱u 'e̱e̱ rá so̱' manj ne̱ ra̱cuíj so̱' man núj rugua̱nj ― taj rej xnii yo' rihaan Jesucristó a .
Ga̱a ne̱ cataj Jesucristó rihaan so' a : ― Taj che'é cata̱j so̱' nana̱ “ sese ca've̱e ” ma' . 'O̱ se síí amán rá ni'ya̱j man Diose̱ ro' , ca've̱e qui'ya̱j so' cunuda̱nj na̱nj ado̱nj ― taj Jesucristó rihaan so' a .
Nu̱' ca'mii Jesucristó da̱nj , ne̱ nu̱' caguáj rej xnii , cataj so' : ― Amán rá 'u̱nj ni'ya̱j 'u̱nj Diose̱ á . Ra̱cuíj so̱' manj cuchuma̱n raj doj , Señor ― taj so' rihaan Jesucristó a .
Dan me se quene'en Jesucristó se vaa cunánj ndo'o yuvii̱ ca'na̱' nij yuvii̱ rej nicu̱n' so' , ne̱ che'é dan ca'ne' Jesucristó suun rihaan nana̱ chre̱e yo' , ne̱ cataj Jesucristó : ― Rihaan so̱' na̱na̱ chre̱e qui'yaj ya'mi̱i ne̱ qui'yaj so'o̱ man xnii nihánj a'mij , ne̱ cata̱j xna'anj 'u̱nj rihaan so̱' se vaa cu̱riha̱nj so̱' cuaj nimán so' cuano̱ , ne̱ daj chiha̱a̱ míj se̱ catúj uún so̱' nimán so' mei ― taj Jesucristó rihaan nana̱ chre̱e yo' a .
Ga̱a ne̱ caguáj nana̱ chre̱e , ne̱ guun snu̱j ndo'o xnii naxru' xnii , qui'yaj nana̱ chre̱e , ne̱ dan me se curiha̱nj nana̱ chre̱e nimán xnii yo' a . Ga̱a ne̱ ase vaa síí cavi' ro' , da̱nj vaa xnii , na̱j xnii rihaan yo'óó , ne̱ cataj nij yuvii̱ se vaa ya̱ ya̱ cavi' so' a .
Tza̱j ne̱ quita'aa Jesucristó ra'a xnii , ne̱ naxca̱j Jesucristó man xnii , ne̱ naxaga̱a̱ so' a .
Dan me se corá catúj Jesucristó rá ve' , ne̱ ina̱nj nij ma'a̱n nij síí tucu'yón se‑na̱na̱ so' ro' , ma̱n rá ve' ga̱ so' , ne̱ xná'anj nij so' man so' , ne̱ cataj nij so' : ― Me che'é ne gu̱un nucua̱j núj quiri̱i̱ núj man nana̱ chre̱e yo' ga̱ ― taj nij so' rihaan Jesucristó a .
Ga̱a ne̱ cataj Jesucristó rihaan nij so' se vaa : ― Xa̱' nana̱ chre̱e vaa da̱nj ro' , se̱ ca'vee qui'ya̱j ní' cu̱riha̱nj nij so' nimán yuvii̱ sese ne achíín ni'ya̱j ndo'o ní' rihaan Diose̱ ma' . Dan me se cachi̱nj ni'ya̱j uxrá' , ne̱ cara̱a̱ gue̱e̱ ndo'o' , ga̱a ne̱ ca've̱e ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cavii Jesucristó ga̱ nij síí tucu'yón se‑na̱na̱ so' rej yo' , ne̱ ca'anj nij so' estadó Galilea , ne̱ ne ca've̱j rá Jesucristó xca̱j nij yuvii̱ cuentá me rej va̱j so' a .
'O̱ se tucu'yón so' man nij síí tucu'yón se‑na̱na̱ so' , ne̱ dan me se cataj so' rihaan nij so' se vaa : ― 'O̱ se síí ca'néé Diose̱ ni̱caj yu'unj man yuvii̱ mej , ne̱ vaa güii , ne̱ nago̱' nii manj rihaan yuvii̱ ado̱nj . Dan me se ticavi̱' nij yuvii̱ manj , ga̱a ne̱ cache̱n va'nu̱j güii , ga̱a ne̱ cunu̱u i'na̱' uún 'u̱nj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Tza̱j ne̱ ne cuno̱ nij so' nana̱ ca'mii Jesucristó , ne̱ chu'vi' nij so' xna̱'anj nij so' man Jesucristó me taj nana̱ yo' a .
Ga̱a ne̱ catúj Jesucristó ga̱ nij síí tucu'yón se‑na̱na̱ so' chuman' cu'na̱j Capernaum a . Dan me se ga̱a mán nij so' rá ve' , ne̱ xná'anj Jesucristó man nij síí tucu'yón se‑na̱na̱ so' , ne̱ cataj so' : ― Me che'é me canó tuvi' nij soj ga̱a va̱j ní' chrej asi̱j cua'a̱a ga̱ ― taj Jesucristó , xná'anj so' man nij so' a .
Ga̱a ne̱ cunuu dínj tu'va nij so' a . 'O̱ se ga̱a va̱j nij so' chrej , ne̱ canó tuvi' nij so' ga̱ ma'a̱n tuvi' nij so' se vaa cataj nij so' me nij so' me síí gu̱un chij doj a .
Ga̱a ne̱ ca'anj quita̱j Jesucristó chruun xlá , ne̱ canacúún so' man chuvi̱j nij so' se vaa ca'na̱' nij so' rihaan so' , ga̱a ne̱ cataj so' rihaan nij so' a : ― Me ma'a̱n 'o̱ síí me rá gu̱un chij doj , ne̱ so' me síí gu̱un síí noco̱' , ne̱ nda̱a gu̱un so' mozó rihaan daj a̱ tuvi' so' ado̱nj ― taj Jesucristó rihaan chuvi̱j nij so' a .
Ga̱a ne̱ nica̱j Jesucristó man 'o̱ ne'ej , ne̱ cachrón so' man ne'ej yo' tanu̱u̱ nij síí tucu'yón se‑na̱na̱ so' , ne̱ na'ya̱a̱n so' man ne'ej , ne̱ cataj so' rihaan nij síí tucu'yón se‑na̱na̱ so' a :
― Me ma'a̱n 'o̱ síí aráj cochro̱j ne̱ a'mii sa̱' so' ga̱ 'o̱ ne'ej nihánj che'ej , ne̱ adi̱' ma̱'anj me aráj cochro̱j ne̱ a'mii sa̱' so' ga̱ vaa na̱nj ado̱nj . Dan me se síí a'mii sa̱' ga̱ 'u̱nj me se nuveé o̱rún' 'u̱nj me a'mii sa̱' so' ga̱ ma' . Ma̱a̱n Diose̱ ya̱ síí ca'néé mán 'u̱nj rihaan chumii̱ nihánj me aráj cochro̱j ya̱ so' ne̱ a'mii sa̱' ya̱ so' ga̱ vaa na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Cataj síí cu'na̱j Juan rihaan Jesucristó a : ― Quene'en núj man 'o̱ síí ata' tu'va se‑chu̱vií so̱' , ne̱ uriha̱nj nana̱ chre̱e nimán nij yuvii̱ , 'yaj so' , na̱nj maestro . Tza̱j ne̱ caráán núj chrej ca'mi̱i̱ so' ne̱ se̱ qui'yaj so' da̱nj , che'é se nuveé si̱j chéé ga̱ ní' me so' , taj núj , na̱nj maestro ― taj Juan rihaan Jesucristó a .
Ga̱a ne̱ cataj Jesucristó rihaan chuvi̱j nij síí tucu'yón se‑na̱na̱ so' a : ― Ca'ne̱' sa̱' gue̱e̱ rá soj qui'ya̱j ma'a̱n so' da̱nj ei . 'O̱ se taj a̱ 'ó síí ata' tu'va se‑chu̱vií 'u̱nj ne̱ qui'yaj so' suun sa̱' noco̱o che'é se‑chu̱vií 'u̱nj , ne̱ síj , ga̱a ne̱ ca̱nica̱j so' ne̱ ca'mi̱i̱ chre̱e so' che'é 'u̱nj ma' .
'O̱ se xa̱' síí ne unu' ga̱ ní' , tza̱j ne̱ tuvi' ní' me so' ado̱nj .
'O̱ se a̱ me ma'a̱n yo'o̱ síí rqué do̱j na co'o̱ nij soj che'é se‑chu̱vií 'u̱nj , ne̱ ya̱ ya̱ cata̱j xna'anj 'u̱nj rihaan soj se vaa daj chiha̱a̱ míj se̱ quinavij se sa̱' na̱ru'vee Diose̱ rihaan síí rqué do̱j na yo' co'o soj ma' .
” Dan me se me ma'a̱n 'o̱ síí qui'ya̱j chi'i̱i̱ nimán 'o̱ síí le'e̱j amán rá ni'ya̱j manj , ne̱ ca've̱e a̱ doj cavi̱i̱ sa̱' síí qui'yaj da̱nj sese toco̱' nii 'o̱ yuvej xi̱j váj 'núú trigó gaán chihá so' ne̱ ta̱güéj nii man so' rque na ya'a̱nj na̱nj ado̱nj . Dan me se doj a̱ sayuun quira̱n' so' , sese qui'yaj chi'i̱i̱ so' nimán 'o̱ síí le'e̱j amán rá ni'ya̱j manj ado̱nj .
” Dan me se sese ra'á so̱' me rá qui'ya̱j cacun' , ne̱ táá a̱ se ca'ne̱' so̱' man yo' , ga̱a ne̱ se̱ gaa na̱nj ca'a̱nj so̱' rihaan ya'an qui'ya̱j yo' ei . Taj se 'yaj se nu̱j se taj yan vaj ra'á so̱' , tza̱j ne̱ ca've̱e ca̱yáán so̱' ga̱ Diose̱ ga̱a̱ ei . Tza̱j ne̱ sese quita̱j ra'á so̱' ne̱ qui'yaj yo' cacun' , ne̱ ca'a̱nj so̱' rihaan ya'an , qui'ya̱j yo' , ne̱ dan me se ya'an yo' me se daj chiha̱a̱ míj se̱ quina'áj ya'an yo' nuvi̱i niga̱n' a̱ mei .
Ne̱ nij síí ma̱n rihaan ya'an yo' me se se̱ ca'vee cavi̱' xlúú chá man nij so' , ne̱ daj chiha̱a̱ míj se̱ quina'áj ya'an rej cu̱nuû nij so' caca̱a̱ nij so' a̱ man ado̱nj .
” Ne̱ sese tacóó so̱' me rá qui'ya̱j cacun' , ne̱ táá a̱ se ca'ne̱' so̱' man yo' , ga̱a ne̱ se̱ gaa na̱nj ca'a̱nj so̱' rihaan ya'an qui'ya̱j yo' na̱nj ei . Taj se 'yaj se nu̱j se taj yan vaj tacóó so̱' , tza̱j ne̱ ca've̱e ca̱yáán so̱' ga̱ Diose̱ ei . Tza̱j ne̱ sese quita̱j tacóó so̱' ne̱ qui'yaj yo' cacun' , ne̱ ca'a̱nj so̱' rihaan ya'an , qui'ya̱j yo' ei .
Ne̱ nij síí ma̱n rihaan ya'an yo' me se se̱ ca'vee cavi̱' xlúú chá man nij so' , ne̱ daj chiha̱a̱ míj se̱ quina'áj ya'an rej cu̱nuû nij so' caca̱a̱ nij so' a̱ man ado̱nj .
” Veé da̱nj uún sese me rá rlij rihaan so̱' qui'ya̱j yo' cacun' , ne̱ táá a̱ se quiri̱i̱ so̱' man yo' , ne̱ síí rihaan canuu̱ ga̱a̱ so̱' , tza̱j ne̱ ca've̱e catu̱u̱ so̱' rej gu̱un chij Diose̱ ei . Tza̱j ne̱ sese cu̱nuû rlij rihaan so̱' ne̱ qui'yaj yo' cacun' , ne̱ ca'a̱nj so̱' rihaan ya'an , qui'ya̱j yo' ei .
Ne̱ nij síí ma̱n rihaan ya'an yo' me se se̱ ca'vee cavi̱' xlúú chá man nij so' , ne̱ daj chiha̱a̱ míj se̱ quina'áj ya'an rej cuma̱n nij so' caca̱a̱ nij so' a̱ man ado̱nj .
” 'O̱ se vaa sayuun quira̱n' cunuda̱nj nij rasu̱u̱n ma̱n rihaan chumii̱ nihánj , qui'ya̱j Diose̱ , ne̱ dan me se ase vaa nuu sa̱' nee̱ 'yaj yaan ro' , da̱nj ga̱a̱ cunu̱u sa̱' nij síí ma̱n rihaan chumii̱ nihánj , qui'ya̱j ya'an ei .
” Ne̱ ase vaa yaan ga̱ chraa ro' , da̱nj vaa nij soj si̱j tucu'yón se‑na̱na̱j ga̱ chumii̱ nihánj , ne̱ vaa se uun ndo'o yaan ei . Dan me se sese ne 'ne̱' chá yaan yo' , ga̱a ne̱ taj se qui̱'yá' cunu̱u sa̱' yaan ga̱a̱ a̱ ma' . Che'é dan , ase vaa yaan 'ne̱' sa̱' ro' , da̱nj ga̱a̱ soj , ne̱ dínj ca̱yáán soj ga̱ tuvi' soj , ne̱ ca've̱e cunu̱u sa̱' chumii̱ nihánj qui'ya̱j soj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ curiha̱nj Jesucristó rej yo' , ne̱ ca'anj so' nda̱a rne̱j tu'va chráá cu'na̱j Jordán , nda̱a estadó Judea a . Ga̱a ne̱ cunuu chre̱' uún que'e̱e̱ yuvii̱ rihaan so' , ne̱ tucu'yón uún so' se‑na̱na̱ so' rihaan nij yuvii̱ , nda̱a vaa u'yón so' 'yaj so' a .
Ga̱a ne̱ ca'na' do̱j síí fariseo rihaan so' , ne̱ xná'anj nij so' man Jesucristó sese no̱ xcúún snó'o quiri'i̱j snó'o man nica̱ so' a . Da̱nj cataj nij síí fariseo , che'é se guun rá nij so' cuta̱' nij so' cacun' xráá Jesucristó che'é nana̱ ca'mi̱i̱ Jesucristó a .
Ga̱a ne̱ cataj Jesucristó rihaan nij so' a : ― Ne̱ da̱j cataj síí cu'na̱j Moisés qui'ya̱j soj ga̱ ― taj Jesucristó , xná'anj so' man nij síí fariseo a .
Ga̱a ne̱ cataj nij so' se vaa : ― Ca'ne' síí cu'na̱j Moisés suun se vaa na̱xcaj yuvii̱ yanj rihaan nij síí nica̱j suun , ne̱ ca've̱e quiri'i̱j yuvii̱ man nica̱ yuvii̱ á ― taj nij síí fariseo a .
Ga̱a ne̱ cataj Jesucristó rihaan nij so' a : ― Ma̱a̱n che'é se síí nichra̱j ndo'o rá me nij soj ro' , che'é dan cachrón Moisés nana̱ yo' rihaan yanj cuno̱ soj a .
Tza̱j ne̱ asi̱j qui'yaj Diose̱ chumii̱ , ne̱ qui'yaj Diose̱ snó'o , ne̱ qui'yaj Diose̱ chana̱ , ne̱ vi̱j ro̱j so' me yuvii̱ , qui'yaj Diose̱ a .
Che'é dan ta̱náj snó'o man rej so' , man nii so' do̱' ,
ne̱ ase vaa o̱rún' yuvii̱ ro' , da̱nj ga̱a̱ snó'o ga̱ nica̱ snó'o , taj danj Diose̱ a . Dan me se nuveé vi̱j ran' yuvii̱ me ro̱j so' asi̱j xcaj tuvi' ro̱j so' a̱ ma' . 'O̱ se ase vaa o̱rún' yuvii̱ ro' , vaa ro̱j so' na̱nj ado̱nj .
Dan me se Diose̱ me síí qui'yaj xcaj tuvi' ro̱j so' , ne̱ che'é dan ne nó xcúún a̱ 'ó yuvii̱ ca'ne̱' tanu̱u̱ yuvii̱ man ro̱j so' ma' ― taj Jesucristó rihaan nij síí fariseo yo' a .
Dan me se ga̱a ma̱n nij síí tucu'yón se‑na̱na̱ Jesucristó rá 'o̱ ve' ga̱ so' , ga̱a ne̱ xná'anj nij so' man so' che'é nana̱ ca'mii so' rihaan nij síí fariseo a .
Ne̱ cataj Jesucristó rihaan nij so' a : ― Me ma'a̱n 'o̱ síí ri'íj man nica̱ ne̱ xcaj so' man yo'ó chana̱ , ne̱ tumé ndo'o so' cacun' , ne̱ nij qui'yaj so' rihaan nica̱ so' ei .
Tza̱j ne̱ sese cuna̱nj chana̱ rihaan nica̱ no' , ne̱ xca̱j no' man yo'ó chii , ne̱ tumé ndo'o no' cacun' uún ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ nica̱j nij yuvii̱ man nij ne'ej ca'na' nij yuvii̱ rihaan Jesucristó , che'é rej cuta̱' Jesucristó ra'a so' raa̱ nij ne'ej a . Tza̱j ne̱ nij síí tucu'yón se‑na̱na̱ Jesucristó me se cataj xna'anj nij so' rihaan nij yuvii̱ se vaa ne nó xcúún nij ne'ej ca'na̱' nij ne'ej rihaan Jesucristó , taj nij so' a .
Tza̱j ne̱ xcaj Jesucristó cuentá da̱j qui'yaj nij síí tucu'yón se‑na̱na̱ so' , ga̱a ne̱ ca'maan rá Jesucristó , ne̱ cataj so' rihaan nij síí tucu'yón se‑na̱na̱ so' a : ― Ca'ne̱' rá soj ca'na̱' nij ne'ej rihanj á . Se̱ caráán soj chrej rihaan nij ne'ej mei . 'O̱ se tucua̱ nij síí vaa da̱nj ro' , me rej ya̱nj Diose̱ uun chij Diose̱ na̱nj ado̱nj .
Ya̱ ya̱ cata̱j xna'anj 'u̱nj rihaan soj se vaa me ma'a̱n 'o̱ síí na'vej rá gu̱un chij Diose̱ nimán , nda̱a vaa uun chij Diose̱ nimán ne'ej , ne̱ daj chiha̱a̱ míj se̱ ca'vee ca̱yáán so' ga̱ Diose̱ asa̱' guun chij Diose̱ rihaan chumii̱ nihánj ma' ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ na'ya̱a̱n Jesucristó man nij ne'ej , ne̱ uta' so' ra'a so' raa̱ nij ne'ej , ne̱ achíín ni'ya̱j so' rihaan Diose̱ che'é nij ne'ej a .
Dan me se ga̱a nayón Jesucristó chrej , ne̱ dan me se cunánj 'o̱ síí tachru̱u̱ yo' ca'na' so' rihaan Jesucristó , ne̱ canicun' ru̱j síí tachru̱u̱ yo' rihaan Jesucristó , ne̱ xná'anj so' man Jesucristó , cataj so' , ne̱ : ― Maestro . Síí sa̱' uxrá mé so̱' ado̱nj . Da̱j qui̱'yáj ne̱ ca've̱e ca̱yánj ga̱ Diose̱ nu̱' cavii nu̱' ca'anj ga̱ ― taj síí tachru̱u̱ yo' , xná'anj so' man Jesucristó a .
Ga̱a ne̱ cataj Jesucristó rihaan so' a : ― Me che'é cataj so̱' se vaa síí sa̱' uxrá mej ga̱ . 'O̱ se o̱rún' Diose̱ me síí sa̱' ei .
Ne̱ a̱j ne'én so̱' nij nana̱ noco̱o ya̱ ya̱ nana̱ cataj xna'anj Diose̱ se vaa canoco̱' ní' á . Dan me se taj nana̱ yo' : “ Se̱ ticaví' so̱' yuvii̱ ma' . Se̱ cotoj so̱' ga̱ chana̱ nica̱ yo'ó yuvii̱ ma' . Se̱ qui'yaj itu̱u̱ so̱' si'yaj yo'ó yuvii̱ ma' . Se̱ nanó so̱' cuentó ne̱ che'é yuvii̱ ma' . Se̱ tiha' yu'unj so̱' man yuvii̱ che'é sa'anj ma' . Cara̱a̱ co̱chróó so̱' rihaan réé so̱' do̱' , rihaan nií so̱' do̱' á ” ― taj Jesucristó rihaan síí tachru̱u̱ yo' a .
― Asi̱j ga̱a mej xnii me ve'é unó 'u̱nj nu̱' nij nana̱ yo' , na̱nj maestro ― taj so' rihaan Jesucristó a .
Ga̱a ne̱ ni'ya̱j uxrá Jesucristó man so' , ne̱ cunuu 'e̱e̱ rá Jesucristó man so' , ne̱ cataj Jesucristó rihaan so' a : ― Da̱j o̱rún' rasu̱u̱n achiin ya̱ mán so̱' na̱nj ei . Cavi̱i̱ so̱' ca'a̱nj so̱' , ne̱ cutu've̱e̱ so̱' nu̱' si'yáá so̱' , ne̱ sa'anj quiri̱' so̱' ro' , caxri̱i̱ so̱' ston nij síí nique̱ , ne̱ cuma̱n ndo'o si'yáá so̱' rej xta̱' , qui'ya̱j Diose̱ na̱nj ei . Ne̱ dan me se ca'na̱' so̱' , ne̱ ca̱nocó' so̱' manj , ca'a̱nj ní' á ― taj Jesucristó a .
Ga̱a ne̱ quiri' ndo'o rá síí tachru̱u̱ , qui'yaj se‑na̱na̱ Jesucristó , ne̱ ca'anj u̱u̱n so' , ne̱ nanó ndo'o rá so' a . 'O̱ se síí ru'vee me so' , ne̱ vaa ndo'o si'yaj so' a .
Ga̱a ne̱ ni'ya̱j Jesucristó , ne̱ cataj so' rihaan nij síí tucu'yón se‑na̱na̱ so' a : ― Sayu̱u̱n uxrá vaa quisi̱j nij síí vaa ndo'o sa'anj rihaan ca̱yáán ga̱ Diose̱ asa̱' guun chij Diose̱ rihaan chumii̱ nihánj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ ca'anj ndo'o rá nij so' ga̱a cuno nij so' nana̱ yo' nana̱ ca'mii Jesucristó a . Ga̱a ne̱ cataj uún Jesucristó rihaan nij so' a : ― Sayu̱u̱n uxrá vaa quisi̱j yuvii̱ ca̱yáán nij yuvii̱ ga̱ Diose̱ asa̱' guun chij Diose̱ rihaan chumii̱ nihánj na̱nj chugua̱nj .
Dan me se ne'en soj se vaa sayu̱u̱n ndo'o vaa cache̱n xcuu camelló rihaan yu'uj ta̱j tacúún cúú nuvá , tza̱j ne̱ cuano̱ nihánj me se cata̱j xna'anj 'u̱nj rihaan soj se vaa ca've̱e a̱ doj cache̱n xcuu yo' yu'uj ta̱j tacúún cúú nuvá , nda̱a rá se vaa síí ru've̱e̱ , ne̱ se̱ guun cache̱n so' ca̱yáán so' ga̱ Diose̱ asa̱' guun chij Diose̱ rihaan chumii̱ nihánj a̱ ma' ― taj Jesucristó rihaan nij so' a .
Ga̱a ne̱ ca'anj ndo'o rá nij so' , ne̱ cataj nij so' rihaan Jesucristó a : ― Che'é dan me se me síí gu̱un nucua̱j quinani̱i̱ rihaan sayuun ga̱ ― taj nij so' , xná'anj nij so' man so' a .
Ni'ya̱j Jesucristó man nij so' , ne̱ cataj so' : ― Se̱ guun nucua̱j yuvii̱ quinani̱i̱ ma'a̱n nij yuvii̱ rihaan sayuun ma' . Sayu̱u̱n uxrá vaa rihaan nij so' na̱nj ado̱nj . Tza̱j ne̱ xa̱' rihaan Diose̱ me se ne sayu̱u̱n a̱ doj vaa rihaan so' a̱ ma' . Canó rasu̱u̱n ca've̱e qui'ya̱j so' na̱nj ado̱nj ― taj Jesucristó a .
Ga̱a ne̱ guun che'e̱ Pedró cataj Pedró : ― A̱j tanáj núj nu̱' si'yaj núj , ne̱ canoco' núj mán so̱' á ― taj Pedró rihaan Jesucristó a .
Ga̱a ne̱ cataj Jesucristó : ― Ya̱ ya̱ cata̱j xna'anj 'u̱nj rihaan nij soj se vaa síí tanáj ve' tucuá tanáj tinúú tanáj ra'vij tanáj nii tanáj rej tanáj ta'níí tanáj to'óó tanáj che'é se me rá so' canoco̱' so' manj ne̱ nata̱' so' se‑na̱na̱j nana̱ sa̱' rihaan yuvii̱ ,
ne̱ cientó doj a̱ rasu̱u̱n quiri̱' uún so' ga̱a vaa i'na̱' so' rihaan chumii̱ nihánj cuano̱ ado̱nj . Dan me se cuma̱n que'e̱e̱ ve' tucuá so' do̱' , tinúú so' do̱' , ra'vij so' do̱' , nii so' do̱' , ta'níí so' do̱' , to'óó so' do̱' , rihaan so' ga̱a vaa i'na̱' so' rihaan chumii̱ nihánj , tza̱j ne̱ vaa sayuun quira̱n' so' che'é 'u̱nj ado̱nj . Ne̱ asa̱' guun chij Diose̱ rihaan chumii̱ nihánj me se yo'o̱ ca̱yáán so' ga̱ Diose̱ nu̱' cavii nu̱' ca'anj na̱nj ado̱nj .
Tza̱j ne̱ que'e̱e̱ nij síí guun chij ndo'o rihaan chumii̱ nihánj ro' , gu̱un nij so' síí noco̱' ei . Ne̱ que'e̱e̱ nij síí ne gu̱un chij rihaan chumii̱ nihánj me se gu̱un chij nij so' , qui'ya̱j Diose̱ na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Dan me se va̱j nij so' chrej avii nij so' chuman' Jerusalén , ne̱ táá ya̱a̱n Jesucristó rihaan nij síí tucu'yón se‑na̱na̱ so' , ne̱ ma'anj ndo'o rá nij so' , ne̱ nij síí noco̱' xcó nij so' me se cuchu'vi' ndo'o nij so' a . Dan me se narii Jesucristó man chuvi̱j nij síí tucu'yón se‑na̱na̱ so' , ne̱ guun che'e̱ so' cataj xna'anj so' rihaan nij so' da̱j quira̱n' so' a .
Dan me se cataj Jesucristó rihaan nij so' , ne̱ : ― Nihánj me ca'anj ní' chuman' Jerusalén , ne̱ qui̱ta'aa nii manj si̱j ca'néé Diose̱ ni̱caj yu'unj man yuvii̱ , ne̱ nago̱' nii manj rihaan nij xrej ata̱ suun noco̱o doj do̱' , rihaan nij síí naqui'yaj cu̱u se‑tucua̱nj Moisés rihaan yuvii̱ do̱' a . Ne̱ cuta̱' nij so' cacun' xráj , ne̱ cata̱j nij so' se vaa cavi̱' 'u̱nj a . Ga̱a ne̱ nago̱' nij so' manj rihaan nij síí yaníj ,
ne̱ ca'nga̱' naco̱o̱ nij síí yaníj quene'e̱n nij so' manj , ne̱ quiri̱i̱ talúj nij so' rihanj , ne̱ go̱' nij so' cuartá xráj , ne̱ ticavi̱' nij so' manj a . Ga̱a ne̱ cache̱n va'nu̱j güii , ga̱a ne̱ cunu̱u i'na̱' uún 'u̱nj , qui'ya̱j Diose̱ ei ― taj Jesucristó rihaan chuvi̱j nij síí tucu'yón se‑na̱na̱ so' a .
Ga̱a ne̱ cuchi' síí cu'na̱j Jacobo do̱' , síí cu'na̱j Juan do̱' , rihaan Jesucristó , ne̱ ta'níí síí cu'na̱j Zebedeo me ro̱j so' a . Ga̱a ne̱ cataj ro̱j so' rihaan Jesucristó a : ― Me rá rój se vaa qui̱'yáá so̱' nda̱a vaa cachi̱nj ni'ya̱j rój rihaan so̱' che'é rój , maestro ― taj ro̱j so' rihaan Jesucristó a .
Ga̱a ne̱ cataj Jesucristó rihaan ro̱j so' a : ― Da̱j qui̱'yáj che'é ro̱j so̱j , rá ro̱j so̱j ga̱ ― taj so' , xná'anj so' man ro̱j so' a .
Ga̱a ne̱ cataj ro̱j so' rihaan Jesucristó a : ― Cata̱j xna'anj so̱' se vaa asa̱' guun chij so̱' rihaan chumii̱ nihánj , ne̱ quita̱j rój x'núú so̱' , ne̱ ca̱ta̱ rój suun sa̱' doj , qui̱'yáá so̱' á . Dan me se yo'o̱ rój ca̱yáán rej nuva̱' so̱' , ne̱ yo'ó rój ca̱yáán rej ni̱chruún so̱' , ne̱ quiri̱i̱ ta'nga' rój ga̱ so̱' , cata̱j so̱' , rá rój a ― taj ro̱j síí cu'na̱j Jacobo ga̱ Juan rihaan Jesucristó a .
Ga̱a ne̱ cataj Jesucristó rihaan ro̱j tinu̱j ro̱j so' a : ― Ne ne'en ro̱j so̱j me rasu̱u̱n cachíín ni'ya̱j ro̱j so̱j rihanj nihánj a̱ ma' . 'O̱ se gu̱un nucua̱j ro̱j so̱j quira̱n' ro̱j so̱j sayuun nda̱a vaa qui̱rán' 'u̱nj na' ― taj Jesucristó , xná'anj Jesucristó man ro̱j so' a .
― Gu̱un nucua̱j rój ei ― taj ro̱j so' a . Ga̱a ne̱ cataj Jesucristó rihaan ro̱j so' a : ― Ya̱ ya̱ quira̱n' ro̱j so̱j sayuun ga̱j na̱nj á .
Tza̱j ne̱ ne nó xcúnj cata̱j xna'anj 'u̱nj me síí ca̱yáán x'núú 'u̱nj rej nuva̱' 'u̱nj do̱' , rej ni̱chrunj do̱' , ma' . O̱rún' Diose̱ me síí cata̱j xna'anj me síí quiri̱i̱ ta'nga' ga̱j na̱nj ado̱nj ― taj Jesucristó a .
Ga̱a ne̱ cuno yo'ó chi̱' nij síí tucu'yón se‑na̱na̱ Jesucristó se vaa ca'mii ro̱j síí cu'na̱j Jacobo ga̱ Juan rihaan Jesucristó , ga̱a ne̱ guun che'e̱ nij so' ca'maan rá nij so' ni'ya̱j nij so' man ro̱j so' a .
Ga̱a ne̱ canacúún Jesucristó man cunuda̱nj nij so' se vaa ca'na̱' nij so' rihaan so' a . Ne̱ cataj so' : ― Ne'en soj se vaa nij síí ata̱ suun ma̱n rihaan chumii̱ nihánj me se rii ta'nga' uxrá nij so' rihaan tuvi' nij so' na̱nj ado̱nj .
Tza̱j ne̱ se̱ gaa da̱nj se a nu̱j ní' qui'ya̱j ní' ma' . 'O̱ se sese me rá ní' gu̱un chij ní' rihaan tuvi' ní' , ne̱ gu̱un ní' síí qui'ya̱j suun rihaan taran' tuvi' ní' ,
ne̱ ase vaa mozó ro' , da̱nj ga̱a̱ xa̱' ní' rihaan tuvi' ní' na̱nj ado̱nj .
Dan me se ca'néé Diose̱ manj ni̱caj yu'unj 'u̱nj man yuvii̱ , tza̱j ne̱ ne ca'na̱' 'u̱nj ne̱ gu̱un nij yuvii̱ mozó rihanj ma' . 'O̱ se ca'ná' 'u̱nj qui'ya̱j suun ma̱'anj rihaan nij yuvii̱ na̱nj ado̱nj . Ne̱ ca'ná' 'u̱nj nayo̱n ma̱'anj rihaan yuvii̱ ne̱ cavi̱' 'u̱nj che'é cacun' ata̱ nij so' , ga̱a ne̱ cavi̱i̱ sa̱' uxrá nij so' , qui̱'yáj na̱nj ado̱nj ― taj Jesucristó a .
Ga̱a ne̱ catúj nij so' chuman' Jericó a . Ga̱a ne̱ curiha̱nj Jesucristó do̱' , nij síí tucu'yón se‑na̱na̱ so' do̱' , que'e̱e̱ yuvii̱ do̱' , chuman' Jericó , ne̱ dan me se yáán 'o̱ síí tuchri̱i cu'na̱j Bartimeo tu'va chrej , ne̱ ta'níí síí cu'na̱j Timeo me so' , ne̱ síí achíín caridad me so' a .
Ga̱a ne̱ xcaj so' cuentá se vaa Jesucristó síí cavii chuman' Nazaret me síí cache̱n rej ne̱ so' , ne̱ che'é dan guun che'e̱ so' caguáj so' , ne̱ cataj so' : ― Ya̱ ya̱ ta'níí ta'nij si'no̱ síí cu'na̱j David síí cane ga̱a naá mé so̱' , Jesús . Cunu̱u 'e̱e̱ rá so̱' manj ei ― taj so' a .
Tza̱j ne̱ : ― Dínj tu'vá so̱' á ― taj que'e̱e̱ nij yuvii̱ rihaan so' a . Tza̱j ne̱ doj a̱ nucua̱j caguáj so' , cataj so' : ― Ta'níí ta'nij si'no̱ síí cu'na̱j David síí cane ga̱a naá ei . Cunu̱u 'e̱e̱ rá so̱' manj ei ― taj uún so' a .
Ga̱a ne̱ canicun' Jesucristó , ne̱ ca'ne' Jesucristó suun rihaan nij síí nicu̱n' ga̱ so' se vaa ca'a̱nj naca̱j nij so' man síí tuchri̱i yo' ne̱ ca'na̱' so' rihaan Jesucristó a . Ga̱a ne̱ ca'anj canacu̱nj nij so' man síí tuchri̱i , ne̱ cataj nij so' : ― Yo'o̱ ca'ne̱j nucuaj nimán so̱' ei . Nacúún so' mán so̱' , ne̱ na̱xuma̱a̱n so̱' , ca'a̱nj ní' á ― taj nij so' rihaan síí tuchri̱i cu'na̱j Bartimeo a .
Ga̱a ne̱ tanáj so' yatzíj ta̱j xráá so' , ne̱ güéj so' , ne̱ ca'na' so' rihaan Jesucristó a .
Ga̱a ne̱ xná'anj Jesucristó man so' , cataj Jesucristó : ― Da̱j qui̱'yáj mán so̱' , rá so̱' ga̱ ― taj Jesucristó a . Ne̱ : ― Cunu̱u sa̱' rihanj , raj , maestro ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Ca've̱e ca'a̱nj so̱' á . Ma̱a̱n che'é se amán rá so̱' ni'ya̱j so̱' manj ro' , che'é dan cunuu sa̱' rihaan so̱' ei ― taj Jesucristó rihaan so' a . Nu̱' ca'mii Jesucristó da̱nj , ne̱ nu̱' curuvi' rihaan síí tuchri̱i yo' , ne̱ ca'anj so' ga̱ Jesucristó chrej va̱j Jesucristó a .
Ga̱a ne̱ quinichrun' Jesucristó ga̱ nij síí tucu'yón se‑na̱na̱ so' ro̱j chuman' cu'na̱j Betfagé ga̱ Betania , ne̱ ro̱j chuman' yo' ro' , naj nichru̱n' tu'va chuman' Jerusalén , ne̱ tacóó quij cu'na̱j Quij ma̱n Chruun Olivó naj ro̱j chuman' yo' a . Ga̱a ne̱ ca'néé Jesucristó man vi̱j tuvi' nij síí tucu'yón se‑na̱na̱ so' ca'a̱nj rque chuman' Betfagé yo' ,
ne̱ cataj so' rihaan ro̱j so' a : ― Cavi̱i̱ ro̱j so̱j ca'a̱nj soj , ne̱ catu̱u̱ ro̱j so̱j chuman' nihánj chuman' na̱j rihaan ní' , ne̱ nu̱' catúj ro̱j so̱j , ne̱ nu̱' nari̱' ro̱j so̱j man yo'o̱ burró le'e̱j ya'a̱nj numi̱i a . Dan me se nache̱ ro̱j so̱j man xo' , ne̱ ni̱caj ro̱j so̱j ca'na̱' ro̱j so̱j rihanj nihánj á .
Ne̱ sese xna̱'anj nii man ro̱j so̱j me che'é 'yaj ro̱j so̱j da̱nj ga̱ burró , ne̱ cata̱j ro̱j so̱j : “ Síí 'ni̱j ra'a man ní' achiin xcuu nihánj rihaan chugua̱nj . Ne̱ nu̱' navij suun rihaan burró nihánj , ne̱ nu̱' ca'ne̱j uún so' man núj ca'na̱' ta̱náj uún núj man burró nihánj ei ” , cata̱j ro̱j so̱j á ― taj Jesucristó rihaan ro̱j síí tucu'yón se‑na̱na̱ so' a .
Dan me se ca'anj ro̱j so' , ne̱ catúj ro̱j so' chuman' , ne̱ nari' ro̱j so' man burró le'e̱j , ne̱ nicu̱n' xo' rá 'o̱ callé rihaan ta'yaa , ne̱ numi̱i xo' a . Dan me se nache ro̱j so' man xo' a .
Ne̱ nicu̱n' do̱j nij yuvii̱ rej yo' , ne̱ xná'anj nij so' man ro̱j so' , ne̱ cataj nij so' : ― Me che'é nache ro̱j so̱j burró ga̱ ― taj nij síí nicu̱n' rej yo' a .
Ne̱ ca'mii ro̱j síí tucu'yón se‑na̱na̱ Jesucristó nda̱a vaa ca'ne' Jesucristó suun rihaan ro̱j so' , ga̱a ne̱ ca'vej rá nij síí nicu̱n' rej yo' ni̱caj ro̱j so' burró ca'na̱' ro̱j so' a .
Dan me se nica̱j ro̱j so' burró ca'na' uún ro̱j so' rej nicu̱n' Jesucristó , ne̱ cuta' ro̱j so' saga̱n' ro̱j so' xráá burró , ne̱ cavii Jesucristó xráá burró yo' a .
Dan me se uchruj ndo'o nij yuvii̱ yatzíj saga̱n' nij so' rá chrej , ne̱ achén Jesucristó ga̱ burró yo' rihaan yatzíj a . Ne̱ yo'ó ta'a̱j nij yuvii̱ ro' , a'ne' nij so' rcoj ra'a chruun do̱' , coj ma̱n tacaan do̱' , uchruj nij so' rá chrej , ne̱ achén Jesucristó ga̱ burró le'e̱j a .
Ne̱ va̱j yuvii̱ ta̱j ya̱a̱n rihaan Jesucristó , ne̱ 'na' yuvii̱ noco̱' rej xco̱ Jesucristó , ne̱ caguáj nij yuvii̱ , cataj nij yuvii̱ : ― Cara̱a̱ gue̱e̱ ní' rihaan Diose̱ ei . 'Na' síí ca'néé síí 'ni̱j ra'a man ní' ei . Se lu̱j ndo'o me 'yaj Diose̱ che'é ní' ei .
Cuna̱j uxrá vaa 'na' síí gu̱un chij nda̱a vaa guun chij xi̱i ní' síí cu'na̱j David ga̱a naá ei . Cara̱a̱ gue̱e̱ ní' rihaan Diose̱ síí nicu̱n' xta̱' ei ― taj nij yuvii̱ yo' , caguáj nij so' a .
Ga̱a ne̱ catúj taran' nij so' rihaan nuvií noco̱o ne̱ chuman' Jerusalén , ne̱ ni'ya̱j Jesucristó man cunuda̱nj nij rasu̱u̱n ma̱n anica̱j rihaan nuvií noco̱o , ne̱ ma̱a̱n che'é se nichru̱n' gu̱un rmi̱' , ne̱ che'é dan curiha̱nj uún Jesucristó ga̱ chuvi̱j nij síí tucu'yón se‑na̱na̱ so' , ne̱ nanica̱j so' ca'anj so' chuman' Betania a .
Ne̱ yo'ó güii me se curiha̱nj uún nij so' chuman' Betania , ne̱ na'aan rque Jesucristó a .
Ga̱a ne̱ ga̱n' nicun' 'o̱ chruun ma̱n chruj higó quene'en Jesucristó , ne̱ ta̱j coj raa̱ chruun yo' a . Ne̱ cuchi' so' tacóó chruun , ne̱ ni'ya̱j so' , ne̱ taj va̱j a̱ doj chruj ma̱n raa̱ chruun a . Ma̱a̱n na̱nj coj u̱u̱n táá raa̱ chruun yo' a . 'O̱ se nuveé tio̱ ma̱n chruj higó me yo' a .
Ga̱a ne̱ cataj Jesucristó rihaan chruun a : ― Daj chiha̱a̱ míj se̱ cumán chruj raá so̱' cha̱ yuvii̱ a̱ ma' ― taj so' rihaan chruun ma̱n chruj higó yo' a . Ne̱ cuno nij síí tucu'yón se‑na̱na̱ so' se vaa ca'mii so' da̱nj rihaan chruun yo' a .
Ga̱a ne̱ catúj Jesucristó ga̱ nij síí tucu'yón se‑na̱na̱ so' chuman' Jerusalén , ga̱a ne̱ catúj Jesucristó rá nuvií noco̱o , ga̱a ne̱ guun che'e̱ so' quirii so' man nu̱' nij síí tu'véj rasu̱u̱n do̱' , man nij síí quiránj rasu̱u̱n ma̱n rá nuvií noco̱o do̱' a . Ne̱ tiguíj ra'a so' nij chruun mesá natuná nii sa'anj rihaan , ne̱ tiguíj ra'a so' chruun xlá ta̱j nij síí tu'véj cha'aa̱n a .
Ne̱ caráán so' chrej se̱ cata̱ nij yuvii̱ rasu̱u̱n 'e̱e̱ cache̱n nij so' rque nuvií a .
Ga̱a ne̱ tucu'yón so' man nij síí ma̱n rihaan nuvií , ne̱ cataj so' : ― Ya̱ uxrá danj Diose̱ taj se vaa tucuá Diose̱ rej na'víj nda̱a nij yuvii̱ yaníj rihaan Diose̱ me nihánj á . Tza̱j ne̱ guun tucua̱ síí itu̱u̱ man tucuá Diose̱ nihánj , qui'yaj soj na̱nj á ― taj Jesucristó a .
Ne̱ cuno nij xrej do̱' , nij síí naqui'yaj cu̱u se‑tucua̱nj Moisés rihaan yuvii̱ do̱' , se‑na̱na̱ Jesucristó , ga̱a ne̱ nano' uxrá nij so' da̱j qui'ya̱j nij so' ne̱ ca've̱e cavi̱' Jesucristó a . 'O̱ se chu'vi' nij so' ni'ya̱j nij so' man Jesucristó , che'é se ca'anj ndo'o rá cunuda̱nj nij yuvii̱ cuno nij yuvii̱ nana̱ tucu'yón Jesucristó a .
Tza̱j ne̱ ca'anj güii , ne̱ nichru̱n' gu̱un rmi̱' , ne̱ curiha̱nj uún Jesucristó ga̱ nij síí tucu'yón se‑na̱na̱ so' chuman' Jerusalén ca'anj nij so' a .
Ga̱a ne̱ rej na'ya̱a̱n yo'ó güii me se va̱j Jesucristó ga̱ nij síí tucu'yón se‑na̱na̱ so' chrej , ne̱ cachén nij so' rej nicu̱n' chruun higó ca'mii Jesucristó rihaan ga̱a güii quii , ne̱ dan me se yo'o̱ nacoo̱ nda̱a yáá nu̱' chruun yo' a .
Dan me se nanuj rá síí cu'na̱j Pedró da̱j ca'mii Jesucristó rihaan chruun yo' , ne̱ che'é dan cataj so' rihaan Jesucristó a : ― Ni̱'yaj so̱' , maestro . Nacoo̱ nu̱' chruun ca'mii chreé so̱' rihaan ga̱a quii na̱nj á ― taj Pedró rihaan Jesucristó a .
Ga̱a ne̱ cataj Jesucristó rihaan taran' nij so' a :
― Cuchuma̱n rá soj ni̱'yaj soj Diose̱ ei . Ya̱ ya̱ cata̱j xna'anj 'u̱nj rihaan soj se vaa me ma'a̱n 'o̱ síí cata̱j rihaan nda̱a quij xca̱a̱n yo' se vaa cu̱riha̱nj quij rej nicu̱n' quij ne̱ ca'a̱nj ni̱j quij rque na ya'a̱nj , ne̱ sese se̱ guun vi̱j rá so' ne̱ cuchuma̱n ya̱ rá so' se vaa gu̱un nu̱' nda̱a vaa cataj so' , ne̱ ya̱ gu̱un nda̱a vaa cataj so' ado̱nj .
Che'é dan cata̱j xna'anj 'u̱nj rihaan soj se vaa nu̱' se vaa cachi̱nj ni'ya̱j soj rihaan Diose̱ ro' , sese cuchuma̱n rá soj se vaa a̱j qui'yaj Diose̱ da̱nj che'é soj , ne̱ ya̱ ya̱ gu̱un nda̱a vaa cachíín ni'ya̱j soj ado̱nj .
Ne̱ ga̱a nicu̱n' soj achíín ni'ya̱j soj rihaan Diose̱ , ne̱ sese vaa cacun' qui'yaj yo'o̱ so' rihaan soj , ne̱ cara̱a̱ x'naa soj che'é cacun' tumé tuvi' soj , ga̱a ne̱ ca've̱e cara̱a̱ x'naa Rej soj síí nicu̱n' xta̱' ni̱'yaj so' cacun' tumé ma'a̱n soj ado̱nj .
Tza̱j ne̱ sese se̱ ca'vej rá soj cara̱a̱ x'naa soj che'é cacun' qui'yaj tuvi' soj rihaan soj , ne̱ daj chiha̱a̱ míj se̱ tinavij Rej soj síí nicu̱n' xta̱' cacun' tumé ma'a̱n soj a̱ ma' ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ catúj uún Jesucristó ga̱ nij síí tucu'yón se‑na̱na̱ so' rque chuman' Jerusalén , ga̱a ne̱ chéé Jesucristó rá nuvií noco̱o , ne̱ cuchi' nij xrej ata̱ suun noco̱o doj do̱' , nij síí naqui'yaj cu̱u se‑tucua̱nj Moisés rihaan yuvii̱ do̱' , nij síí uun chij rihaan nij yuvii̱ do̱' , rihaan so' ,
ga̱a ne̱ cataj nij so' rihaan so' a : ― Me síí ca'ne' suun rihaan so̱' qui̱'yáá so̱' nda̱a vaa 'yáá so̱' ga̱ ― taj nij so' a .
Ga̱a ne̱ cataj Jesucristó rihaan nij so' a : ― Ne̱ vaa yo'o̱ nana̱ xna̱'anj 'u̱nj man nij soj , ne̱ sese ya̱ cata̱j xna'anj nij soj nana̱ yo' rihanj , ne̱ cata̱j xna'anj 'u̱nj rihaan soj me síí ca'ne' suun rihanj a .
Dan me se me síí ca'ne' suun rihaan síí cu'na̱j Juan cuta̱' ne so' man yuvii̱ , rá soj ga̱ . Ma'a̱n Juan cavii raa̱ na' . Ase Diose̱ cataj xna'anj rihaan so' xa̱' . Cata̱j xna'anj nij soj rihanj á ― taj Jesucristó a .
Ga̱a ne̱ nuchruj ra̱a̱ ndo'o nij so' ga̱ tuvi' nij so' , ne̱ cataj nij so' : ― Sese cata̱j ní' se vaa Diose̱ ca'ne' suun rihaan síí cu'na̱j Juan cuta̱' ne so' man yuvii̱ , ne̱ cata̱j Jesucristó rihaan ní' me che'é ne cuchuma̱n rá ní' nana̱ ca'mii Juan , cata̱j so' a .
Tza̱j ne̱ daj chiha̱a̱ míj se̱ ca'vee cata̱j ní' se vaa ma'a̱n Juan cavii raa̱ qui'ya̱j da̱nj ma' ― taj nij so' rihaan tuvi' nij so' , che'é se cuchu'vi' nij so' ni'ya̱j nij so' man nij yuvii̱ a . 'O̱ se nij yuvii̱ me se síí ca'néé Diose̱ nata̱' se‑na̱na̱ Diose̱ rihaan yuvii̱ me ya̱ síí cu'na̱j Juan , rá cunuda̱nj nij yuvii̱ a .
Ga̱a ne̱ cataj nij so' rihaan Jesucristó a : ― Ne ne'en núj me síí ca'ne' suun rihaan síí cu'na̱j Juan cuta̱' ne so' man yuvii̱ ma' ― taj nij so' a . ― Che'é dan se̱ cataj xna'anj 'u̱nj rihaan nij soj me síí ca'ne' suun rihanj qui̱'yáj nda̱a vaa 'yáj ma' ― taj Jesucristó rihaan nij so' a .
Ga̱a ne̱ guun che'e̱ Jesucristó nanó so' cuentó rihaan nij so' a : ― Dan me se cuchruj yo'o̱ so' naa̱ chruj uvá , ne̱ qui'yaj so' chingá nu̱' anica̱j tu'va naa̱ yo' , ga̱a ne̱ gáán so' yu'uj rej xtu̱n' chruj uvá ne̱ cavi̱i̱ na , ne̱ cune' so' 'o̱ ve' nata' ca̱yáán nij síí cu̱tumé naa̱ yo' a . Ga̱a ne̱ tanáj so' naa̱ yo' rihaan síí qui'ya̱j suun naa̱ yo' , ne̱ curiha̱nj so' ca'anj so' ga̱n' a .
Cachén do̱j yavii , ne̱ quisíj yavii cuta̱ nii chruj uvá , ne̱ ca'néé síí xna̱a̱ yo' man yo'o̱ se‑mo̱zó so' rihaan nij síí nu̱u̱ tumé xnaa̱ so' a . Me rá so' ca'na̱' ni̱caj se‑mo̱zó so' do̱j chruj uvá rihaan ma'a̱n so' a .
Ga̱a ne̱ quita'aa nij síí nu̱u̱ tumé naa̱ man se‑mo̱zó síí xna̱a̱ , ne̱ go' uxrá nij so' chruun xráá so' , ne̱ ca'néé nij so' man so' rihaan síí xna̱a̱ a . Tza̱j ne̱ a̱ doj chruj uvá ne ni̱caj so' ca'anj so' , qui'yaj nij so' a̱ ma' .
Ga̱a ne̱ ca'néé síí xna̱a̱ man yo'ó mozó rihaan nij síí nu̱u̱ tumé xnaa̱ so' uún a . Tza̱j ne̱ go' nij so' raa̱ so' , ne̱ qui'yaj chi'i̱i̱ nij so' man so' a .
Ga̱a ne̱ ca'néé síí xna̱a̱ yo'ó mozó uún , ne̱ ticavi' nij síí nu̱u̱ tumé naa̱ man so' , ne̱ que'e̱e̱ doj mozó ca'néé uún síí xna̱a̱ , ne̱ ta'a̱j nij so' go' nij síí nu̱u̱ tumé naa̱ xráá , ne̱ yo'ó ta'a̱j nij so' ticavi' nij síí nu̱u̱ tumé naa̱ ,
ne̱ da̱j o̱rún' so' quináj , ne̱ síí quináj me ta'níí síí xna̱a̱ , ne̱ 'e̱e̱ ndo'o rá síí xna̱a̱ man ta'níí so' a . Tza̱j ne̱ ca'néé síí xna̱a̱ yo' man ta'níí so' rihaan nij síí tumé xnaa̱ so' a . “ Cara̱a̱ cochro̱j nij síí tumé naa̱ rihaan ta'níj sese ca'a̱nj ta'níj saj xe̱e̱ ” , taj síí xna̱a̱ yo' a .
” Tza̱j ne̱ cataj nij síí tumé naa̱ rihaan tuvi' nij so' : “ Síí nihánj me síí gu̱un xna̱a̱ naa̱ nihánj vaa güii ei . Che'é dan ticavi̱' ní' man so' , ne̱ vaa güii , ne̱ gu̱un xna̱a̱ ma'a̱n ní' man naa̱ nihánj chugua̱nj ” , taj nij so' ni'ya̱j nij so' man ta'níí síí xna̱a̱ a .
Ga̱a ne̱ quita'aa nij so' man ta'níí síí xna̱a̱ yo' , ne̱ ticavi' nij so' man so' , ne̱ quiri'íj nij so' man so' xe' a .
” Ne̱ da̱j qui'ya̱j síí xna̱a̱ man nij síí tumé xnaa̱ so' , rá soj ga̱ . Dan me se ca'na̱' so' , ne̱ ticavi̱' so' man nij so' , ne̱ tu̱cuachén so' xnaa̱ so' rihaan yo'ó síí tu̱mé xnaa̱ so' a .
Ne̱ me che'é ne naya̱a̱ nij soj nana̱ nihánj nana̱ no̱ rihaan danj Diose̱ ga̱ : “ Yuvej quiri'íj nij síí cune' ve' ro' , guun yuvej sa̱' doj rihaan cunuda̱nj nij yuvej ma̱n tacóó ve' yo' na̱nj ado̱nj .
Ma'a̱n síí 'ni̱j ra'a man ní' qui'yaj yo' , ne̱ cuna̱j uxrá vaa yo' , rá ní' á ” , taj danj Diose̱ a ― taj Jesucristó rihaan nij síí uun chij rihaan nij yuvii̱ israelitá a .
Ga̱a ne̱ nanó rá nij so' da̱j ga̱a̱ qui̱ta'aa nij so' man Jesucristó , tza̱j ne̱ cuchu'vi' nij so' ni'ya̱j nij so' man nij yuvii̱ a . Ése̱ che'e̱ ma'a̱n nij so' me cuentó nanó Jesucristó a . Ase vaa nij síí nu̱u̱ tumé naa̱ vaa ma'a̱n nij so' ni'ya̱j Jesucristó , ne̱ quene'en nij so' se vaa che'é dan nanó Jesucristó cuentó yo' a . Ga̱a ne̱ tanáj nij so' man Jesucristó , ne̱ ca'anj nij so' a .
Ga̱a ne̱ ca'néé nij síí uun chij yo' do̱j síí fariseo do̱' , do̱j síí noco̱' man síí cu'na̱j Herodes do̱' , rihaan Jesucristó , che'é rej cuta̱' nij so' cacun' xráá Jesucristó che'é nana̱ ca'mi̱i̱ Jesucristó a .
Dan me se cuchi' nij síí tiha' yu'unj yo' rihaan Jesucristó , ne̱ cataj nij so' rihaan so' a : ― Ne'en núj se vaa nana̱ ya̱ ina̱nj a'mii so̱' , maestro . Ne̱ ne chu'ví' so̱' ni'ya̱j so̱' man nij yuvii̱ da̱j cata̱j nij yuvii̱ ma' . Ne̱ 'o̱ cuya̱a̱n vaa nu̱' yuvii̱ rihaan so̱' chugua̱nj . Ma̱a̱n se ya̱ tucu'yón so̱' rihaan yuvii̱ da̱j qui'ya̱j yuvii̱ canoco̱' yuvii̱ man Diose̱ ado̱nj . Ne̱ no̱ xcúún yuvii̱ go̱' yuvii̱ puextó rihaan síí nica̱j suun gobiernó na' . Ase se̱ go' yuvii̱ xa̱' . Dan me se go̱' núj na' . Se̱ go' núj xa̱' ― taj nij so' , xná'anj nij so' man Jesucristó a .
Dan me se a̱j ne'en Jesucristó se vaa síí nucui' rá me nij síí xná'anj nana̱ yo' man so' , ne̱ che'é dan cataj so' rihaan nij so' a : ― Me che'é me rá soj tiha̱' yu'unj soj manj ne̱ cuta̱' soj cacun' xráj ga̱ . Ti̱haa̱n soj 'o̱ sa'anj aga̱' rihanj ni̱'yaj á ― taj Jesucristó rihaan nij síí me rá tiha̱' yu'unj man so' a .
Ne̱ tihaa̱n nij so' 'o̱ sa'anj aga̱' rihaan so' , ne̱ xná'anj so' man nij so' , cataj so' : ― Me síí nó rihaan sa'anj aga̱' nihánj ga̱ . Ne̱ me síí se‑chuvi̱i nó rihaan sa'anj aga̱' nihánj ga̱ ― taj Jesucristó , xná'anj so' man nij síí me rá tiha̱' yu'unj yo' a . ― Síí nica̱j suun gobiernó me nó rihaan sa'anj aga̱' yo' , ne̱ nó se‑chuvi̱i so' rihaan sa'anj ei ― taj nij so' a .
Ga̱a ne̱ cataj Jesucristó : ― Go̱' soj si'yaj síí nica̱j suun rihaan ma'a̱n so' , ne̱ rque̱ soj si'yaj Diose̱ rihaan Diose̱ á ― taj Jesucristó a . Ga̱a ne̱ ca'anj ndo'o rá nij síí me rá tiha̱' yu'unj yo' ni'ya̱j nij so' man Jesucristó a .
Ga̱a ne̱ cuchi' do̱j síí saduceo rihaan Jesucristó a . Nij síí saduceo ro' , a'mii nana̱ nihánj se vaa daj chiha̱a̱ míj se̱ cunuu i'na̱' uún yuvii̱ asa̱' cavi' yuvii̱ , taj nij so' a . Dan me se xná'anj nij so' man Jesucristó , ne̱ cataj nij so' nana̱ nihánj a :
― Cachrón síí cu'na̱j Moisés nana̱ nihánj rihaan yanj cuno̱ ní' a : “ Sese cavi' yo'o̱ so' , ne̱ sese quináj u̱u̱n nica̱ so' , ne̱ sese taj va̱j ta'níí so' , ne̱ no̱ xcúún tinúú so' xca̱j tinúú so' man choco̱' so' chana̱ quináj , ne̱ coto̱j tinúú síí cavi' ga̱ choco̱' so' , ne̱ cuchru̱j no' ne'ej , ne̱ gu̱un ta'ni̱j síí cavi' man ne'ej yo' ne̱ cu̱nuû ne'ej yo' rihaan to'óó síí cavi' yo' a ” , me nana̱ cachrón síí cu'na̱j Moisés rihaan yanj ga̱a naá , maestro .
Dan me se vaa chi̱j nij tinu̱j 'o̱ nij so' , ne̱ síí chava̱' me se xcaj so' chana̱ , ga̱a ne̱ cavi' so' , ne̱ taj va̱j ne'ej cuchruj chana̱ nica̱ so' , qui'yaj so' a .
Ga̱a ne̱ xcaj scue'e̱e̱ síí cavi' man choco̱' so' chana̱ cavi' nica̱ , ga̱a ne̱ cavi' so' uún , ne̱ taj va̱j ne'ej cuchruj chana̱ yo' , qui'yaj so' , ne̱ veé da̱nj xcaj scue'e̱e̱ so' uún man chana̱ , ne̱ so' cavi' uún , ne̱ veé da̱nj qui'yaj cunuda̱nj chi̱j nij tinu̱j nij so' , ne̱ xcaj cunuda̱nj nij so' man o̱rún' chana̱ yo' , tza̱j ne̱ cavi' cunuda̱nj nij so' , ne̱ taj va̱j a̱ 'ó ne'ej cuchruj chana̱ yo' a̱ man ado̱nj .
Nda̱a síj , ga̱a ne̱ cavi' ma'a̱n chana̱ uún ,
ne̱ dan me se asa̱' cunuu i'na̱' uún nij síí cavi' , ga̱a ne̱ me tuvi' nij so' ni̱caj man chana̱ yo' , rá so̱' ga̱ . 'O̱ se ga̱a vaa i'na̱' nij so' , ne̱ nica̱ taran' nij tinu̱j nij so' guun o̱rún' no' a ― taj nij síí saduceo , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Ne ne'en uxrá soj ma' . 'O̱ se ne ne'en soj me taj danj Diose̱ , ne̱ ne ne'en soj sese nucua̱j ndo'o Diose̱ a .
'O̱ se asa̱' cunuu i'na̱' uún nij síí cavi' , ne̱ se̱ xcaj tuvi' nij so' a̱ ma' . 'O̱ se ase vaa yáán nij se‑mo̱zó Diose̱ rej xta̱' ro' , da̱nj ga̱a̱ ca̱yáán nij so' na̱nj ado̱nj .
Ga̱a ne̱ cata̱j xna'anj 'u̱nj rihaan soj da̱j ga̱a̱ quene'e̱n soj se vaa ya̱ ya̱ cunu̱u i'na̱' uún yuvii̱ asa̱' cavi' yuvii̱ ei . Ataa naya̱a̱ soj nana̱ nihánj nana̱ no̱ rihaan danj Moisés nana̱ che'é coj aco' ya'an raa̱ na' . Ne̱ dan me se ga̱a quene'en Moisés coj yo' , ne̱ cataj Diose̱ rihaan Moisés : “ Diose̱ síí noco̱' nij síí ma̱n ga̱a naá síí cu'na̱j Abraham do̱' , síí cu'na̱j Isaac do̱' , síí cu'na̱j Jacobo do̱' , mej a ” . Da̱nj cataj Diose̱ che'é nij síí ma̱n ga̱a naá yo' a .
Dan me se nuveé se‑ Dio̱se̱ nij xnangá me Diose̱ ma' . Ina̱nj nij síí vaa i'na̱' a'vee noco̱' man Diose̱ na̱nj ado̱nj . Che'é dan , nda̱' se síí cane ga̱a naá me va'nu̱j nij so' , tza̱j ne̱ vaa i'na̱' nij so' rihaan Diose̱ na̱nj ei . Ne ne'en uxrá soj a̱ ma' ― taj Jesucristó rihaan nij síí saduceo yo' a .
Ga̱a ne̱ yo'o̱ nij síí naqui'yaj cu̱u se‑tucua̱nj Moisés cuchi' rihaan Jesucristó , ne̱ so' ro' , me síí cuno da̱j ca'mii Jesucristó ga̱ nij síí saduceo yo' , ne̱ quene'en so' se vaa sa̱' uxrá ca'mii Jesucristó , ne̱ che'é dan xná'anj so' man Jesucristó , ne̱ cataj so' : ― Me nana̱ me nana̱ noco̱o doj rihaan cunuda̱nj nij nana̱ cataj xna'anj Diose̱ rihaan ní' cuno̱ ní' ga̱ ― taj so' , xná'anj so' man Jesucristó a .
Ga̱a ne̱ cataj Jesucristó rihaan so' a : ― Nana̱ noco̱o doj rihaan cunuda̱nj nij nana̱ cuno̱ ní' me nana̱ nihánj , ne̱ : “ Cuno̱ soj si̱j israelitá , ne̱ Diose̱ síí 'ni̱j ra'a man ní' me se o̱ruun so' ,
ne̱ nda̱a nimán yá so̱' gu̱un rá so̱' ni̱'yaj so̱' man Diose̱ síí 'ni̱j ra'a man ní' , ne̱ yo'o̱ nda̱a cúú yave̱ yá so̱' cuchuma̱n ya̱ rá ni̱'yaj man Diose̱ , ne̱ nda̱a nu̱' se nucua̱j yá so̱' cara̱a̱ cochro̱j rihaan Diose̱ na̱nj ado̱nj ” . Ne̱ nihánj me ya̱ nana̱ uun chij ya̱ na̱nj ei .
Ne̱ vaa yo'ó nana̱ nihánj nana̱ me rá Diose̱ cuno̱ uún ní' a : “ Adi̱' se 'e̱e̱ rá so̱' man ma̱'án so̱' ro' , da̱nj ga̱a̱ 'e̱e̱ rá so̱' man tuví' so̱' á ” . Taj va̱j yo'ó nana̱ noco̱o doj rihaan ro̱j nana̱ nihánj nana̱ cataj xna'anj Diose̱ rihaan ní' a̱ man ado̱nj ― taj Jesucristó rihaan síí naqui'yaj cu̱u se‑tucua̱nj Moisés yo' a .
Ga̱a ne̱ cataj síí naqui'yaj cu̱u se‑tucua̱nj Moisés yo' rihaan Jesucristó a : ― Cuna̱j uxrá ca'mii so̱' , maestro , ne̱ ya̱ uxrá vaa nana̱ ca'mii so̱' , se vaa o̱ruun Diose̱ , ne̱ taj va̱j tuvi' Diose̱ , ma̱a̱n se o̱ruun so' nicun' ,
ne̱ ya̱ uxrá vaa nana̱ se vaa sese nda̱a nimán ya̱ ní' gu̱un rá ní' ni̱'yaj ní' man Diose̱ do̱' , sese yo'o̱ cuchuma̱n rá nda̱a cúú yave̱ ya̱ ní' ni̱'yaj ní' man Diose̱ do̱' , sese nda̱a nu̱' se nucua̱j man ní' cara̱a̱ cochro̱j rihaan Diose̱ do̱' , sese ga̱a̱ 'e̱e̱ rá ní' man tuvi' ní' nda̱a se 'e̱e̱ rá ní' man ma'a̱n ní' do̱' , ne̱ sa̱' doj vaa tucuáán nihánj rihaan nu̱' tucuáán nago̱' que'e̱e̱ scúj caca̱a̱ rihaan Diose̱ na̱nj chugua̱nj ― taj síí naqui'yaj cu̱u se‑tucua̱nj Moisés yo' rihaan Jesucristó a .
Ga̱a ne̱ quene'en Jesucristó se vaa ya̱ cavii raa̱ síí ca'mii da̱nj rihaan so' , ne̱ che'é dan cataj Jesucristó rihaan so' : ― So̱' me se nichru̱n' ya̱ gu̱un chij Diose̱ nimán so̱' na̱nj ei ― taj Jesucristó rihaan so' a . Ne̱ taj va̱j síí quisíj rá xna̱'anj yo'ó nana̱ man Jesucristó a̱ ma' .
Dan me se ga̱a tucu'yón Jesucristó se‑na̱na̱ so' man nij yuvii̱ rá nuvií noco̱o , ne̱ cataj so' : ― Nij síí naqui'yaj cu̱u se‑tucua̱nj Moisés rihaan yuvii̱ ro' , me che'é taj nij so' se vaa na̱nj ta'níí ta'nij si'no̱ síí cu'na̱j David síí cane ga̱a naá me síí ca'na̱' ti̱nanii man yuvii̱ rihaan sayuun , rá soj ga̱ .
'O̱ se nuû Nimán Diose̱ nimán síí cu'na̱j David , ne̱ cataj síí cu'na̱j David : “ Ca'mii Diose̱ síí 'ni̱j ra'a man ní' rihaan síí 'ni̱j ra'a manj , cataj so' se vaa ca̱yáán síí 'ni̱j ra'a manj x'núú Diose̱ rej nuva̱' Diose̱ nda̱a se quisi̱j qui'ya̱j canaán Diose̱ rihaan taran' nij síí ta̱j ri'yunj man síí 'ni̱j ra'a manj ne̱ quiri̱i̱ ta'nga' síí 'ni̱j ra'a manj rihaan nij so' na̱nj ado̱nj ” , taj síí cu'na̱j David yo' a .
Dan me se síí 'ni̱j ra'a man síí cu'na̱j David me síí ca'ne̱j Diose̱ ti̱nanii man yuvii̱ rihaan sayuun , taj síí cu'na̱j David yo' a . Sese 'ni̱j ra'a so' man David , ne̱ me che'é taj nij síí naqui'yaj cu̱u se‑tucua̱nj Moisés se vaa na̱nj ta'níí ta'nij si'no̱ David me so' ga̱ . Taj che'é cata̱j nij so' se vaa na̱nj yuvii̱ me so' ma' ― taj Jesucristó rihaan nij yuvii̱ ma̱n rá nuvií noco̱o a . Que'e̱e̱ nij yuvii̱ cuno se‑na̱na̱ Jesucristó , ne̱ guun niha̱' rá nij so' cuno̱ nij so' se‑na̱na̱ so' a .
Dan me se ga̱a tucu'yón Jesucristó se‑na̱na̱ so' man nij yuvii̱ , ne̱ cataj so' : ― Xca̱j nij soj cuentá da̱j 'yaj nij síí naqui'yaj cu̱u se‑tucua̱nj Moisés rihaan yuvii̱ , ne̱ tu̱mé soj man soj se̱ gaa na̱nj qui'ya̱j soj nda̱a vaa 'yaj nij so' á . Dan me se niha̱' rá nij so' cu̱nuû nij so' yatzíj sa̱' xca̱a̱n cache̱e̱ nij so' rej quene'e̱n yuvii̱ man nij so' , ne̱ me rá nij so' ca'mi̱i̱ sa̱' yuvii̱ ga̱ nij so' ga̱a chéé nij so' rihaan yu'vee a .
Ne̱ uun rá nij so' quita̱j nij so' chruun xlá sa̱' doj ga̱a 'anj nij so' ve' nuu chre̱' ní' tu̱cu'yón ní' se‑tucua̱nj Moisés do̱' , ga̱a 'anj nij so' cha'anj do̱' a .
Ne̱ a'néj nij so' ve' tucuá chana̱ cavi' nica̱ , ne̱ yu̱u̱n che'e̱ guun tucua̱ nij so' man ve' yo' , ne̱ 'yaj xca̱a̱n ndo'o nij so' cuentó achíín ni'ya̱j nij so' rihaan Diose̱ , che'é rej sa̱' doj gu̱un nucua̱j nij so' tiha̱' yu'unj nij so' man yuvii̱ a . Xa̱' nij so' , tza̱j ne̱ che'é se vaa 'yaj nij so' ro' , che'é dan doj a̱ ga̱a̱ sayuun quira̱n' nij so' qui'ya̱j Diose̱ , asa̱' ca'ne' Diose̱ cacun' che'é yuvii̱ ado̱nj ― taj Jesucristó rihaan nij yuvii̱ a .
Dan me se ta̱j Jesucristó rej ta̱j chrúún sa'anj ta̱j rihaan nuvií noco̱o , ne̱ ne'en so' da̱j qui'yaj nij yuvii̱ ga̱a araa nij yuvii̱ sa'anj aga̱' rque chrúún sa'anj yo' che'é Diose̱ , ne̱ dan me se ma̱n ndo'o síí ru'vee araa uxrá sa'anj rque chrúún yo' a .
Ne̱ dan me se ca'na' 'o̱ chana̱ cavi' nica̱ chana̱ nique̱ , ne̱ caraa no' vi̱j gue̱e̱ sa'anj aga̱' le'e̱j rque chrúún yo' a .
Ga̱a ne̱ canacúún Jesucristó man nij síí tucu'yón se‑na̱na̱ so' ca'na̱' nij so' rihaan so' , ga̱a ne̱ cataj so' rihaan nij so' a : ― Cata̱j xna'anj yá yá 'u̱nj rihaan nij soj cuano̱ se vaa xa̱' chana̱ cavi' nica̱ chana̱ nique̱ nihánj , tza̱j ne̱ doj a̱ caraa no' sa'anj rque chrúún yo' rihaan sa'anj caraa cunuda̱nj yo'ó nij yuvii̱ na̱nj ado̱nj .
'O̱ se nij so' , da̱j doj sa'anj quináj raa̱ se‑sa'a̱nj nij so' ro' , caraa nij so' rque chrúún , ne̱ xa̱' no' , tza̱j ne̱ nda̱' se achiin ndo'o sa'anj rihaan no' , tza̱j ne̱ rqué no' rihaan Diose̱ cunuda̱nj sa'anj nica̱j no' sa'anj quira̱a̱n no' se cha̱ no' na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ curiha̱nj Jesucristó rá nuvií noco̱o , ga̱a ne̱ yo'o̱ tuvi' nij síí tucu'yón se‑na̱na̱ so' cataj rihaan so' a : ― Ni̱'yaj so̱' , ne̱ yuvej sa̱' ina̱nj me yuvej guun nuvií noco̱o , ne̱ ve'é ndo'o vaa nu̱' nij ve' ma̱n nuvií noco̱o , maestro ― taj yo'o̱ tuvi' nij síí tucu'yón se‑na̱na̱ Jesucristó a .
Ga̱a ne̱ cataj Jesucristó rihaan so' a : ― Ne'én so̱' nu̱' nij ve' noco̱o ma̱n nuvií nihánj na' . Vaa güii , ne̱ cane̱e̱ nu̱' nuvií noco̱o nihánj , ne̱ a̱ 'ó yuvej se̱ quitáá xráá tuvi' yuvej nihánj a̱ ma' ― taj Jesucristó rihaan síí tucu'yón se‑na̱na̱ so' a .
Dan me se ca'anj ca̱yáán Jesucristó raa̱ quij cu'na̱j Quij ma̱n Chruun Olivó , ne̱ ni'ya̱j so' nuvií noco̱o , ne̱ cuchi' o̱rún' ca'a̱nj nij síí cu'na̱j Pedró do̱' , Jacobo do̱' , Juan do̱' , Andrés do̱' , rihaan so' , ne̱ xná'anj nij so' man so' , cataj nij so' :
― Cata̱j xna'anj so̱' rihaan núj aman cane̱e̱ nu̱' nuvií noco̱o yo' do̱' , a̱ me rasu̱u̱n ca'na̱' qui̱'yáá so̱' asa̱' quisíj ca'na̱' nu̱' nij sayuun nda̱a vaa cataj xna'anj so̱' rihaan núj , maestro ― taj ca'a̱nj tuvi' nij síí tucu'yón se‑na̱na̱ Jesucristó rihaan Jesucristó a .
Ga̱a ne̱ guun che'e̱ Jesucristó cataj xna'anj Jesucristó rihaan nij so' , ne̱ : ― Cu̱tumé ndo'o soj man soj se̱ gaa na̱nj tiha̱' yu'unj yuvii̱ man soj á .
'O̱ se ca'na̱' uxrá yuvii̱ cata̱j : “ 'U̱nj me síí na'vi̱j soj , ne̱ Cristó mej á ” , cata̱j nij so' , ne̱ dan me se tiha̱' yu'unj uxrá nij so' man tuvi' nij so' na̱nj á .
” Dan me se asa̱' quene'en soj se vaa unu' uxrá chuman' ga̱ tuvi' chuman' , ne̱ asa̱' cuno uxrá soj nana̱ se vaa unu' chuman' ma̱n ga̱n' ga̱ tuvi' chuman' yo' , ne̱ cu̱tumé soj man soj se̱ cuchu'vi' nimán soj ma' . Ma̱a̱n se vaa che'é gu̱un sayuun yo' rihaan chumii̱ nihánj ado̱nj . Tza̱j ne̱ asa̱' quisíj guun da̱nj , ga̱a ne̱ se̱ ca'anj ni'ya̱ chumii̱ nihánj nu̱' orá ma' . 'O̱ se quina̱j chumii̱ nihánj doj ado̱nj .
Dan me se cunu̱' uxrá yuvii̱ ma̱n chuman' noco̱o ga̱ yo'ó chuman' noco̱o , ne̱ cunu̱' gobiernó ga̱ tuvi' gobiernó a . Ne̱ cache̱n yuún noco̱o que'e̱e̱ chuman' , ne̱ cache̱n ndo'o x'naa uún a . Nu̱' sayuun nihánj ro' , ase vaa guun che'e̱ 'o̱ chana̱ que'ee̱ rque no' cuchru̱j no' ne'ej ro' , da̱nj ga̱a̱ nu̱' sayuun nihánj na̱nj ei . Dan me se nu̱' ne'en chana̱ ve'ee̱ rque no' , ne̱ ne'en no' doj a̱ quira̱n' no' sayuun rej rihaan no' , ne̱ ase uun rá chana̱ yo' , da̱nj gu̱un rá soj ga̱a ca'na̱' sayuun yo' , gu̱un rá soj se vaa da̱j doj gu̱un uxrá sayuun rihaan chumii̱ nihánj na̱nj ado̱nj .
” Ne̱ tadó soj che'é sayuun quira̱n' ma'a̱n soj ei . 'O̱ se ta̱cuachén nii man soj rihaan nij síí uun chij rihaan ní' si̱j israelitá , ne̱ ta̱cuachén nii man soj rihaan nij síí ma̱n rá ve' tucu'yón ní' se‑tucua̱nj Moisés , ne̱ ma̱a̱n yo' go̱' nii cuartá xráá soj a . Ne̱ ta̱cuachén nii man soj canicu̱n' soj rihaan síí nica̱j suun do̱' , rihaan síí nica̱j suun rey do̱' , che'é se me soj síí noco̱' manj a . Ne̱ cata̱j xna'anj soj rihaan nij síí nica̱j suun che'ej a .
Ne̱ asino ca'mi̱i̱ natáj soj se‑na̱na̱j nana̱ sa̱' rihaan cunuda̱nj nij síí yaníj , ga̱a ne̱ ca've̱e quinavi̱j chumii̱ nihánj ado̱nj .
” Dan me se asa̱' ca'a̱nj ni̱caj nii man soj rihaan nij síí nica̱j suun , ne̱ se̱ nanó rá soj da̱j ca'mi̱i̱ soj rihaan nij so' ma' . Ma̱a̱n Nimán Diose̱ rque̱ nu̱' nana̱ ca'mi̱i̱ soj man orá yo' na̱nj ado̱nj . 'O̱ se nuveé ma'a̱n soj me nij síí ca'mi̱i̱ rihaan nij so' ma' . 'O̱ se Nimán Diose̱ me síí ca'mi̱i̱ rihaan nij so' na̱nj ado̱nj .
Dan me se ca'a̱nj ni̱caj snó'o man tinúú snó'o rihaan yuvii̱ , ne̱ ticavi̱' nii man tinúú snó'o yo' , qui'ya̱j ma'a̱n so' na̱nj ado̱nj . Ne̱ ca'a̱nj ni̱caj snó'o man ta'níí snó'o rihaan yuvii̱ , ne̱ ticavi̱' nii man ta'níí snó'o yo' , qui'ya̱j so' ei . Ne̱ cunu̱' xnii ga̱ rej xnii , ne̱ ca'a̱nj ni̱caj xnii man rej xnii rihaan yuvii̱ , ne̱ ticavi̱' nii man rej xnii yo' , qui'ya̱j so' ei .
Ne̱ nachri̱' cunuda̱nj nij yuvii̱ ma̱n rihaan chumii̱ ni̱'yaj nij so' man soj , che'é se me soj síí noco̱' manj ado̱nj . Tza̱j ne̱ síí noco̱' raan manj nda̱a se ca'a̱nj ni'ya̱ chumii̱ nihánj ro' , so' me síí quinani̱i̱ rihaan sayuun ado̱nj ― taj Jesucristó rihaan ca'a̱nj tuvi' nij síí tucu'yón se‑na̱na̱ so' a .
Ne̱ soj si̱j nayaa nana̱ nihánj ro' , xca̱j uxrá soj cuentá me taj nana̱ nihánj nana̱ ca'mii Jesucristó che'é se chi'i̱i̱ á . Dan me se cataj uún Jesucristó : ― A̱j ne'en soj se vaa vaa 'o̱ se chi'i̱i̱ qui'ya̱j ndo'o sayuun man yuvii̱ , ne̱ dan me se güii quene'e̱n soj man se chi'i̱i̱ yo' rej ne nó xcúún yo' nicu̱n' yo' , ne̱ yo'o̱ cuna̱nj nij síí ma̱n estadó Judea ca'a̱nj nij so' raa̱ quij á .
Ne̱ síí ta̱j xráá ve' tucuá ro' , se̱ catúj so' rá ve' tucuá so' quiri̱i̱ so' si'yaj so' ma' .
Ne̱ síí 'yaj suun tacaan ro' , se̱ canica̱j so' nano̱' so' saga̱n' so' se vaa tanáj so' rihaan yo'óó ma' . Se̱ guun ra̱a̱n nij so' ma' . Ma̱a̱n se yo'o̱ cuna̱nj nij so' á .
Nique̱ nij chana̱ nu̱u̱ rque do̱' , chana̱ vaa ta'níí ne'ej utzii do̱' , güii ca'na̱' sayuun yo' a . 'O̱ se se̱ guun nucua̱j chana̱ yo' cuna̱nj chana̱ yo' ma' .
Cachi̱nj ni'ya̱j soj rihaan Diose̱ se vaa se̱ ca'na' sayuun yo' güii ga̱a̱ maa̱n ma' .
” 'O̱ se güii yo' me se ca'na̱' uxrá sayuun , ne̱ quij doj ga̱a̱ sayuun yo' rihaan nu̱' nij sayuun quiran' yuvii̱ asi̱j qui'yaj Diose̱ chumii̱ , ne̱ daj chiha̱a̱ míj se̱ quiran' uún yuvii̱ sayuun vaa da̱nj ma' .
Sese que'e̱e̱ uxrá güii gu̱un sayuun , ne̱ se̱ quinanii yuvii̱ rihaan sayuun yo' ma' . Tza̱j ne̱ vaa güii quisi̱j sayuun , qui'ya̱j síí 'ni̱j ra'a man ní' , che'é rej quinani̱i̱ nij síí narii so' canoco̱' man so' ado̱nj .
” Ne̱ güii yo' me se sese cata̱j yuvii̱ rihaan soj : “ Ni̱'yaj soj ei . Nihánj 'na' síí ti̱nanii man ní' rihaan sayuun á ” , ne̱ se̱ cuchumán rá soj ma' .
'O̱ se ca'na̱' uxrá síí ne̱ síí cata̱j se vaa síí ti̱nanii man yuvii̱ rihaan sayuun me nij so' , ne̱ ca'na̱' uxrá síí ne̱ síí cata̱j se vaa nata' nij so' se‑na̱na̱ Diose̱ , ne̱ qui'ya̱j nij so' suun sa̱' noco̱o , ne̱ tiha̱' yu'unj nij so' man cunuda̱nj nij yuvii̱ ma̱n rihaan chumii̱ na̱nj ado̱nj . Nda̱a nij síí narii Diose̱ man ro' , sese taj va̱j Diose̱ tumé man nij so' , ne̱ cuchuma̱n rá nij so' ni̱'yaj nij so' man síí tiha' yu'unj yo' na̱nj ado̱nj .
Ta̱dó uxrá soj á . Nihánj me se cataj xna'anj 'u̱nj rihaan soj da̱j gu̱un rihaan chumii̱ nihánj na̱nj á .
” Tza̱j ne̱ güii yo' me se asa̱' navij quisíj sayuun yo' , ga̱a ne̱ gu̱un rmi̱' güii gu̱un rmi̱' yavii gu̱un rmi̱' ,
ne̱ cayu̱u nij yati' xta̱' , ne̱ quina̱a̱n taran' nij rasu̱u̱n nucua̱j ma̱n rej xta̱' a .
Ga̱a ne̱ quene'e̱n nii mán 'u̱nj si̱j ca'néé Diose̱ ni̱caj yu'unj man yuvii̱ á . Dan me se xráá ngaa quita̱j 'u̱nj ca'na̱' 'u̱nj , ne̱ gu̱un nucua̱j ndo'oj quiri̱i̱ ta'ngaj , ne̱ ve'é uxrá curuvi̱j ca'na̱j a .
Ga̱a ne̱ ca'ne̱j 'u̱nj man nij se‑mo̱zó 'u̱nj cuchi̱' nij so' rihaan chumii̱ nihánj , ne̱ dan me se naqui'ya̱j chre̱' 'u̱nj man nij síí narii Diose̱ man canoco̱' manj a . Dan me se cache̱e̱ nij se‑mo̱zó 'u̱nj rihaan nu̱' chumii̱ nihánj , nano̱' nij so' taran' nij síí cunu̱u chre̱' ga̱ 'u̱nj na̱nj ado̱nj .
” Tu̱cu'yón soj nana̱ nihánj nana̱ che'é chruun ma̱n chruj higó raa̱ á . Ga̱a quisíj guun laru̱u ra'a chruun , ne̱ naca coj ya'li̱j ra'a chruun , ne̱ ne'en soj se vaa nichru̱n' 'na' tió nama̱n maa̱n a .
Dan me se xca̱j uún soj cuentá se vaa asa̱' quene'en soj nu̱' se vaa cataj xna'anj 'u̱nj rihaan soj cuano̱ , ne̱ nichru̱n' ca'na̱' uún 'u̱nj na̱nj ado̱nj . Dan me se ase vaa síí nicu̱n' ta'yaa ro' , ga̱a̱ 'u̱nj ei .
Ya̱ ya̱ cata̱j xna'anj 'u̱nj rihaan soj cuano̱ se vaa quene'e̱n ta'a̱j soj si̱j vaa i'na̱' rihaan chumii̱ nihánj cuano̱ se vaa quisi̱j ya̱ 'unj nu̱' rasu̱u̱n nihánj nu̱' se vaa cataj xna'anj 'u̱nj rihaan soj cuano̱ ei . Ne̱ ya̱ quene'e̱n soj nu̱' nihánj ga̱a ataa cavi̱' soj ei .
Vaa güii ca'a̱nj ni'ya̱ yo'óó do̱' , xta̱' do̱' , tza̱j ne̱ se‑na̱na̱j me se daj chiha̱a̱ míj se̱ quinavij yo' ma' .
” Nihánj me cata̱j xna'anj 'u̱nj rihaan soj se vaa a̱ 'ó síí ne ne'en me güii ca'na̱' uún 'u̱nj rihaan chumii̱ nihánj ma' . Ca've̱e se nda̱a se‑mo̱zó Diose̱ 'yaj suun rej xta̱' , ca've̱e se nda̱a ma̱'anj ta'ni̱j Diose̱ , tza̱j ne̱ ne ne'en núj me güii me yo' ma' . O̱rún' Réj me síí ne'en na̱nj ado̱nj .
Yo'o̱ ni̱'yaj soj , ne̱ se̱ guun coto̱j soj ma' . 'O̱ se ne ne'en uxrá soj me güii me ca'na̱j ma' .
Dan me se ase vaa síí ca'a̱nj yo'ó chuman' na̱j ga̱n' vaa 'u̱nj , ne̱ a̱j tanáj 'u̱nj ve' tucuaj , ne̱ ca'né' 'u̱nj suun rihaan 'o̱ 'o̱ nij mozó nu̱u̱ rihanj se vaa ve'é cu̱tumé nij so' nu̱' si'yáj , ne̱ ase vaa síí tumé ta'yaa vaa nij soj , ne̱ a̱j cataj xna'anj 'u̱nj rihaan nij soj se vaa ni̱'yaj soj a .
Che'é dan tu̱mé uxrá soj man soj , ne̱ ni̱'yaj soj á . 'O̱ se ne ne'en soj aman ca'na̱' 'u̱nj si̱j tucua̱ ve' ma' . Ca've̱e ca'na̱j rej ti'nuu , ca've̱e rej ya̱n' , ca've̱e orá aguáj to'loo ca've̱e rej na'ya̱a̱n ca've̱e ,
ne̱ ta̱dó soj se̱ guun taj ni'yón ca'na̱j ne̱ nari̱' 'u̱nj man soj ne̱ xca̱j 'u̱nj cuentá se vaa otoj rma'a̱n soj ei .
Ne̱ nana̱ nihánj nana̱ taj xna'anj 'u̱nj rihaan nij soj ro' , veé nana̱ nihánj taj xna'anj 'u̱nj rihaan cunuda̱nj nij yuvii̱ , se vaa tu̱mé soj man soj se̱ gaa na̱nj coto̱j rma'a̱n soj a ― taj Jesucristó rihaan ca'a̱nj tuvi' nij síí tucu'yón se‑na̱na̱ so' a .
Dan me se rque vi̱j güii ca̱nuû cha'anj pascuá cha'anj chá nij yuvii̱ israelitá chraa yo'óó trigó , ne̱ dan me se 'o̱ guun rá nij xrej ata̱ suun noco̱o doj ga̱ nij síí naqui'yaj cu̱u se‑tucua̱nj Moisés rihaan yuvii̱ se vaa tiha̱' yu'unj nij so' man Jesucristó , ne̱ qui̱ta'aa yuve̱ nij so' man Jesucristó , ne̱ cavi̱' Jesucristó , qui'ya̱j nij so' , rá nij so' a .
Ne̱ cataj nij so' : ― Se̱ quita'aa ní' man so' ga̱a aman anuû cha'anj ma' . Sese da̱nj qui'ya̱j ní' , ne̱ ca'ma̱an rá nij yuvii̱ , ne̱ gu̱un sayuun , qui'ya̱j nij yuvii̱ na̱nj ado̱nj ― taj nij so' a .
Dan me se yáán Jesucristó chuman' cu'na̱j Betania , ne̱ ne so' rá 'o̱ ve' tucuá síí cu'na̱j Simón síí canó luj ri'yuj man , ne̱ yáán Jesucristó rihaan mesá , ne̱ cuchi' yo'o̱ chana̱ rihaan so' , ne̱ nica̱j chana̱ yo'o̱ aga' catzi̱i̱ nu̱u̱ casté gun' da̱j rii nii man coj cu'na̱j nardo , ne̱ casté tu've̱e̱ ndo'o me yo' a . Naxra' chana̱ yo' aga' , ne̱ caxríj chana̱ casté raa̱ Jesucristó a .
Ne̱ ca'maan rá ta'a̱j nij síí quene'en , ne̱ cataj nij so' rihaan tuvi' nij so' : ― Me che'é tiri' rma'a̱n chana̱ nihánj casté sa̱' ga̱ .
Me che'é ne cutu've̱e̱ no' casté , ne̱ quiri̱' no' sa'anj ase vaa 'yaj canaán yuvii̱ rque 'o̱ yo' , ne̱ go̱' no' sa'anj yo' man nij síí nique̱ ga̱ ― taj nij so' rihaan tuvi' nij so' , ga̱a ne̱ guun che'e̱ nij so' caxríj yuva̱a̱ nij so' man chana̱ yo' a .
Ga̱a ne̱ cataj Jesucristó rihaan nij so' a : ― Me che'é a'mii soj da̱nj ni'ya̱j soj man chana̱ ga̱ . Ca'ne̱' gue̱e̱ rá nij soj do̱j na̱nj á . 'O̱ se ve'é uxrá qui'yaj no' manj ei .
'O̱ se síí nique̱ me se daj a̱ güii mán nij síí nique̱ ga̱ soj , ne̱ me ma'a̱n güii gu̱un rá soj , ne̱ ca've̱e qui'ya̱j soj se lu̱j ga̱ nij síí nique̱ ei . Tza̱j ne̱ 'u̱nj me se vaa güii ca'a̱nj 'u̱nj , ne̱ quina̱j u̱u̱n soj , ne̱ se̱ ca'vee qui'ya̱j soj se lu̱j che'ej ma' .
Ne̱ chana̱ nihánj me se qui'yaj ma'a̱n no' nu̱' nda̱a vaa ca'vee qui'yaj no' , ne̱ dan me se ga̱a ataa cavi̱' 'u̱nj ne̱ a̱j caxríj no' casté gun' da̱j manj che'é rej xca̱j soj cuentá se vaa cachi̱n' nii manj ado̱nj .
Ne̱ cata̱j yá yá 'u̱nj rihaan nij soj cuano̱ se vaa me rej ma'a̱n ca'mi̱i̱ natáj yuvii̱ se‑na̱na̱j nana̱ sa̱' rihaan nij yuvii̱ ma̱n rihaan nu̱' chumii̱ nihánj ro' , ne̱ cata̱j xna'anj uún yuvii̱ rihaan tuvi' yuvii̱ che'é se vaa qui'yaj chana̱ nihánj manj , ne̱ se̱ quini'yón yuvii̱ man chana̱ nihánj ma' ― taj Jesucristó a .
Ga̱a ne̱ síí cu'na̱j Judas Iscariote yo'o̱ tuvi' chuvi̱j nij síí tucu'yón se‑na̱na̱ Jesucristó me se cavii so' ca'anj so' rihaan nij xrej ata̱ suun noco̱o doj , che'é rej ra̱cuíj so' man nij so' qui̱ta'aa nij so' man Jesucristó a .
Ne̱ ga̱a cuno nij xrej ata̱ suun noco̱o doj , ne̱ guun niha̱' uxrá rá nij so' , ne̱ cata' tu'va nij so' se vaa nago̱' nij so' sa'anj man síí cu'na̱j Judas a . Ga̱a ne̱ guun che'e̱ síí cu'na̱j Judas nuchruj ra̱a̱ so' aman ca've̱e ra̱cuíj so' man nij xrej ata̱ suun noco̱o doj qui̱ta'aa nij so' man Jesucristó a .
Dan me se quisíj güii ya̱a̱n canuû cha'anj chá nij yuvii̱ israelitá chraa yo'óó trigó , ne̱ güii ticavi' nij so' matzinj le'e̱j che'é Diose̱ me yo' , ne̱ dan me se nij síí tucu'yón se‑na̱na̱ Jesucristó me se xná'anj nij so' man Jesucristó , cataj nij so' : ― Me rej ca'a̱nj núj qui'ya̱j chuvi̱i núj cha̱ xti'no̱ ní' cha'anj pascuá , rá so̱' ga̱ ― taj nij so' rihaan Jesucristó a .
Ga̱a ne̱ ca'néé Jesucristó man vi̱j tuvi' nij síí tucu'yón se‑na̱na̱ so' , ne̱ cataj so' rihaan ro̱j so' a : ― Cavi̱i̱ ro̱j so̱j , ne̱ catu̱u̱ ro̱j so̱j chuman' Jerusalén nihánj , ne̱ nari̱' tuvi' ro̱j so̱j ga̱ 'o̱ síí ata̱ 'o̱ cacuaj na ,
ne̱ canoco̱' ro̱j so̱j man so' , ne̱ rihaan síí tucua̱ ve' catu̱u̱ so' me se cata̱j soj : “ Xná'anj maestró mán so̱' se vaa me rej ne̱ ve' cha̱ xti'no̱ maestró chraa ga̱ nij síí tucu'yón se‑na̱na̱ so' che'é cha'anj pascuá , taj so' a ” , cata̱j ro̱j so̱j rihaan síí tucua̱ ve' yo' á .
Ga̱a ne̱ ti̱haa̱n so' 'o̱ ve' nata' xi̱j rihaan ro̱j so̱j , ne̱ a̱j vaa chuvi̱i rá ve' yo' , ne̱ ma̱n chruun mesá ma̱n chruun xlá ma̱n rá ve' yo' a . Yo' me rej qui'ya̱j chuvi̱i ro̱j so̱j á ― taj Jesucristó rihaan ro̱j so' a .
Ga̱a ne̱ curiha̱nj ro̱j síí tucu'yón se‑na̱na̱ Jesucristó , ne̱ catúj ro̱j so' chuman' Jerusalén , ne̱ nari' ro̱j so' nu̱' nda̱a vaa cataj xna'anj Jesucristó rihaan ro̱j so' , ga̱a ne̱ qui'yaj chuvi̱i ro̱j so' cha̱ xti'no̱ nij so' chraa che'é cha'anj pascuá a .
Ne̱ rej ti'nuu , ne̱ ca'na' Jesucristó ga̱ yo'ó chi̱' nij síí tucu'yón se‑na̱na̱ so' a .
Dan me se yáán nij so' rihaan mesá , chá nij so' chraa , ne̱ cataj Jesucristó rihaan nij so' a : ― Ya̱ ya̱ cata̱j xna'anj 'u̱nj rihaan soj cuano̱ se vaa yo'o̱ tuvi' nij soj me síí ta̱cuachén manj rihaan nij síí ta̱j ri'yunj manj , ne̱ síí chá chraa ga̱ 'u̱nj cuano̱ me síí qui'ya̱j da̱nj ei ― taj Jesucristó a .
Ga̱a ne̱ guun che'e̱ nij síí tucu'yón se‑na̱na̱ so' quinanó ndo'o rá nij so' , ne̱ guun che'e̱ nij so' nda̱a 'o̱ 'o̱ nij so' xná'anj man Jesucristó , cataj 'o̱ 'o̱ nij so' : ― 'U̱nj me síí qui'ya̱j da̱nj na' ― taj 'o̱ 'o̱ nij so' a .
Ga̱a ne̱ cataj Jesucristó rihaan nij so' a : ― Yo'o̱ tuvi' chuvi̱j nij soj si̱j tucu'yón se‑na̱na̱j me síí ta̱cuachén manj rihaan nij síí ta̱j ri'yunj manj , ne̱ síí tiguíj rachrúún ga̱ 'u̱nj rá co'oo me so' ado̱nj .
'O̱ se taj danj Diose̱ se vaa ca'a̱nj 'u̱nj cavi̱' 'u̱nj si̱j ca'néé Diose̱ ni̱caj yu'unj man yuvii̱ , ne̱ ya̱ da̱nj qui̱rán' 'u̱nj ado̱nj . Tza̱j ne̱ nique̱ ndo'o síí ta̱cuachén manj rihaan nij síí ta̱j ri'yunj manj na̱nj á . Quira̱n' uxrá so' sayuun na̱nj á . Snó'o yo' me se sese ne ca'nga̱a̱ so' , ne̱ cavii sa̱' so' doj tza̱j ado̱nj ― taj Jesucristó a .
Ne̱ ga̱a chá nij so' chraa , ne̱ quita'aa Jesucristó yo'o̱ rachrúún , ne̱ nago' so' graciá rihaan Diose̱ , ne̱ cuxra' ta'a̱j so' rachrúún , ne̱ rqué so' rihaan nij síí tucu'yón se‑na̱na̱ so' , ne̱ cataj so' : ― Qui̱ta'aa soj rachrúún nihánj á . Nee̱ manj me rachrúún nihánj ei ― taj so' a .
Ga̱a ne̱ quita'aa Jesucristó aga' tazá nu̱u̱ na vinó , ne̱ nago' so' graciá rihaan Diose̱ , ne̱ tacuachén so' aga' nu̱u̱ na vinó rihaan nij so' , ne̱ co'o cunuda̱nj nij so' na vinó yo' a .
Ga̱a ne̱ cataj so' rihaan nij so' a : ― Ton manj me na nihánj , ne̱ che'é ton manj ro' , rqué Diose̱ 'o̱ nana̱ rihaan soj da̱j qui'ya̱j Diose̱ ga̱ soj a . Dan me se caya̱nj ton manj che'é que'e̱e̱ yuvii̱ ado̱nj .
Ne̱ cata̱j yá yá 'u̱nj rihaan soj cuano̱ se vaa veé do̱j nihánj me co'oj , ne̱ se̱ co'oj ya̱j a̱ ma' . Tza̱j ne̱ asa̱' quisíj güii gu̱un chij Diose̱ rihaan chumii̱ nihánj , ne̱ cunu̱u naca̱ chumii̱ nihánj , ga̱a ne̱ co'o̱j na vinó naca̱ ei ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cachráá taran' nij so' chra' rihaan Diose̱ , ne̱ cavii nij so' , ca'anj nij so' quij cu'na̱j Quij ma̱n Chruun Olivó a .
Ga̱a ne̱ cataj Jesucristó rihaan nij so' a : ― Danj Diose̱ taj se vaa go̱' Diose̱ man síí tumé matzinj , ne̱ cuna̱nj nij matzinj cha'nu̱u̱ nij xo' a . Ne̱ ya̱ ase vaa daán 'u̱nj matzinj vaa soj , ne̱ gu̱un na'a̱j taran' soj , ne̱ se̱ canoco' soj manj a̱ ma' .
Tza̱j ne̱ asa̱' quisíj cunuu i'na̱' uún 'u̱nj , ne̱ quita̱j ya̱a̱n 'u̱nj rihaan soj ca'a̱nj 'u̱nj estadó Galilea , ne̱ nari̱' tuvi' ní' estadó Galilea na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj síí cu'na̱j Pedró rihaan so' a : ― Ca've̱e se ta̱náj taran' nij so' mán so̱' , tza̱j ne̱ daj chiha̱a̱ míj se̱ tanáj 'u̱nj mán so̱' ma' ― taj Pedró a .
Ne̱ cataj Jesucristó : ― Ya̱ ya̱ cata̱j xna'anj 'u̱nj rihaan so̱' cuano̱ se vaa a̱j ne'én 'u̱nj se vaa nii̱ cuan' ga̱a ataa quisi̱j vi̱j caguáj to'loo , ne̱ va'nu̱j ya̱ cata̱j so̱' rihaan yuvii̱ se vaa nuveé si̱j noco̱' manj mé so̱' a ― taj Jesucristó rihaan Pedró a .
Ga̱a ne̱ nucua̱j uxrá cataj Pedró rihaan Jesucristó , ne̱ : ― Taj ma' . Ca've̱e se ticavi̱' yuvii̱ man ní' , tza̱j ne̱ daj chiha̱a̱ míj se̱ cataj 'u̱nj se vaa nuveé si̱j noco̱' mán so̱' mej ma' ― taj Pedró rihaan Jesucristó a . Ne̱ ase vaa cataj Pedró ro' , da̱nj cataj taran' nij síí tucu'yón se‑na̱na̱ Jesucristó a .
Ga̱a ne̱ ca'anj Jesucristó ga̱ nij so' nda̱a yo'ó rej cu'na̱j Getsemaní , ne̱ cataj xna'anj Jesucristó rihaan nij so' a : ― Cane̱ soj nihánj , na̱'vi̱j soj mán 'u̱nj , ne̱ ca'a̱nj 'u̱nj , cachi̱nj ni̱'yáj rihaan Réj a ― taj Jesucristó a .
Ne̱ nica̱j Jesucristó man Pedró do̱' , man Jacobo do̱' , man Juan do̱' , ca'anj so' , ne̱ guun che'e̱ so' quinanó ndo'o rá so' a .
Ga̱a ne̱ cataj so' rihaan va'nu̱j nij síí ca'anj ga̱ so' a : ― Nanó uxrá raj ado̱nj . Ma̱a̱n che'é rej nanó ndo'o raj , qui'ya̱j cavi̱' 'u̱nj , raj a . Qui'ya̱j soj se ndo'o quina̱j soj nihánj , ne̱ se̱ cotoj soj ma' ― taj Jesucristó rihaan va'nu̱j nij so' a .
Ga̱a ne̱ cavii so' yaníj do̱j tzin' , ne̱ ca'anj ca̱yáán rno̱ so' rihaan yo'óó , ne̱ cachíín ni'ya̱j so' rihaan Diose̱ se vaa sese ca've̱e , ne̱ ca̱ráán ra'a Diose̱ xráá so' , se̱ gaa na̱nj quira̱n' so' sayuun a .
Dan me se cataj so' : ― Ca've̱e qui̱'yáá so̱' cunuda̱nj , Ata̱j . Ca̱ráán ra'á so̱' xráj , se̱ gaa na̱nj quira̱n' uxrá 'u̱nj sayuun , tza̱j ne̱ sese ma̱'án so̱' me rá qui̱rán' 'u̱nj sayuun , ne̱ qui̱'yáá so̱' nda̱a vaa me rá ma̱'án so̱' , ne̱ se̱ qui'yáá so̱' nda̱a vaa me rá ma̱'anj ma' ― taj Jesucristó , cachíín ni'ya̱j so' rihaan Diose̱ a .
Ga̱a ne̱ canica̱j uún so' ca'na' so' rihaan va'nu̱j nij síí tucu'yón se‑na̱na̱ so' , ne̱ quene'en so' se vaa cotoj cunuda̱nj nij so' a . Ga̱a ne̱ cataj so' rihaan Pedró a : ― Otoj so̱' , na̱nj Pedro . A̱ 'ó orá ne gu̱un nu̱cuáá so̱' ni̱'yaj so̱' a̱ ma' . Ya̱ na' .
Ma̱a̱n se ni̱'yaj soj , ne̱ cachi̱nj ni'ya̱j soj rihaan Diose̱ se vaa ca̱ráán Diose̱ rihaan síí chre̱e se̱ caxríj síí chre̱e chrej chi'i̱i̱ rque soj á . 'O̱ se niha̱' rá soj qui'ya̱j soj se sa̱' , tza̱j ne̱ ne uun nucua̱j soj ma' ― taj Jesucristó rihaan nij so' a .
Ga̱a ne̱ cavii uún Jesucristó , ca'anj so' , ne̱ cachíín ni'ya̱j uún so' rihaan Diose̱ , ne̱ cuya̱a̱n vaa nana̱ ca'mii so' rihaan Diose̱ ga̱ nana̱ ca'mii so' asi̱j cua'a̱a doj a .
Ga̱a ne̱ canica̱j uún so' ca'na' so' , ne̱ quene'en so' se vaa cotoj uún va'nu̱j nij síí tucu'yón se‑na̱na̱ so' a . 'O̱ se ca'na' ndo'o nej rihaan nij so' a . Ne̱ ne nari̱' nij so' nana̱ ca'mi̱i̱ nij so' rihaan so' a .
Ga̱a ne̱ corá me se ca'na' uún so' rej ma̱n va'nu̱j nij síí tucu'yón se‑na̱na̱ so' , ne̱ cataj so' : ― Ca've̱e coto̱j soj ca've̱e nara̱a̱n rá soj ca've̱e sese vaa ya'núj rihaan soj á . Ni̱'yaj soj , ne̱ nihánj me se quisíj orá tacuachén yo'o̱ so' manj rihaan síí tumé ndo'o cacun' , che'é se mé 'u̱nj síí ca'néé Diose̱ ni̱caj yu'unj man yuvii̱ ado̱nj .
Na̱xagaa soj , ca'a̱nj ní' na̱nj ei . Ni̱'yaj soj nedi̱' . 'Na' síí ta̱cuachén manj rihaan síí ta̱j ri'yunj manj na̱nj chugua̱nj ― taj Jesucristó a .
Dan me se nicu̱n' Jesucristó ca'mii so' , ne̱ nu̱' ca'na' síí cu'na̱j Judas yo'o̱ tuvi' chuvi̱j nij síí tucu'yón se‑na̱na̱ Jesucristó , ne̱ ca'na' uxrá yuvii̱ ga̱ so' , ne̱ nica̱j nij yuvii̱ neê espadá do̱' , chruun do̱' a . Dan me se nij yuvii̱ ca'néé nij xrej ata̱ suun noco̱o doj do̱' , nij yuvii̱ ca'néé nij síí naqui'yaj cu̱u se‑tucua̱nj Moisés do̱' , nij yuvii̱ ca'néé nij síí uun chij rihaan nij yuvii̱ israelitá do̱' , me nij yuvii̱ ca'na' a .
Ne̱ síí cu'na̱j Judas cataj xna'anj rihaan nij yuvii̱ se vaa da̱j qui'ya̱j so' ga̱ Jesucristó , ga̱a ne̱ cunu̱u ya̱a̱n nij yuvii̱ man Jesucristó , ne̱ cataj so' : ― Síí ru̱tu'vaj ro' , so' me síí qui̱ta'aa soj cuaj á . Raan cano̱ soj man so' , ca'a̱nj soj á ― taj síí cu'na̱j Judas a .
Ga̱a ne̱ nu̱' cuchi' so' cuaj rihaan Jesucristó , ne̱ cataj so' : ― Maestro ― taj so' , ne̱ nu̱' cachrón tu'va̱ so' xruu̱ Jesucristó a .
Ga̱a ne̱ cuchi' nij yuvii̱ rihaan Jesucristó , ne̱ quita'aa nij yuvii̱ man Jesucristó a .
Ne̱ yo'o̱ síí nicu̱n' ga̱ Jesucristó me se quirii so' taneê so' neê espadá , ne̱ go' so' neê espadá yo' raa̱ yo'o̱ se‑mo̱zó xrej ata̱ suun noco̱o doj , ne̱ veé dan güéj nu̱' xréé mozó yo' , qui'yaj so' a .
Ga̱a ne̱ cataj Jesucristó rihaan nij yuvii̱ a : ― Me che'é nica̱j soj neê espadá nica̱j soj chruun nica̱j soj , ca'na' soj ga̱ . Síí itu̱u̱ mé 'u̱nj , rá soj na' .
Ne̱ 'o̱ se guun que'e̱e̱ güii cayáán 'u̱nj rá nuvií noco̱o , tucu'yón 'u̱nj se‑na̱na̱j rihaan soj , tza̱j ne̱ ne qui̱ta'aa soj manj ma' . Tza̱j ne̱ nihánj me se qui̱rán' 'u̱nj nu̱' se vaa taj nana̱ no̱ rihaan danj Diose̱ a ― taj Jesucristó a .
Ga̱a ne̱ tanáj cunuda̱nj nij síí tucu'yón se‑na̱na̱ Jesucristó man so' , ne̱ cunánj nij so' , ca'anj nij so' a .
Ne̱ vaa 'o̱ síí tachru̱u̱ noco̱' xcó Jesucristó , ne̱ o̱rún' yatzíj mantá nique̱e̱ so' , ne̱ quita'aa nij yuvii̱ man so' ,
ga̱a ne̱ tanáj so' yatzíj mantá ra'a nij yuvii̱ , cunánj so' , ne̱ cánj u̱u̱n vaa so' , cunánj so' a .
Dan me se nij síí quita'aa man Jesucristó me se nica̱j nij so' man Jesucristó ca'anj nij so' rihaan síí ya̱nj xrej ata̱ suun noco̱o doj , ga̱a ne̱ cunuu chre̱' yo'ó nij xrej ata̱ suun noco̱o doj do̱' , nij síí naqui'yaj cu̱u se‑tucua̱nj Moisés rihaan nij yuvii̱ do̱' , nij síí uun chij do̱' , rej mán nij so' a .
Ne̱ ga̱n' ga̱n' canoco' síí cu'na̱j Pedró xcó Jesucristó , ne̱ cuchi' so' rihaan ve' ya̱nj xrej ata̱ suun noco̱o doj yo' , ne̱ catúj so' rá ve' , ne̱ ca'anj ca̱yáán so' ga̱ nij se‑mo̱zó xrej ma̱n rá ve' , ti̱naguu̱n so' ra'a so' rihaan ya'an a .
Dan me se nano' nij xrej ata̱ suun noco̱o doj nano' nij cuese̱ nano' man yuvii̱ cata̱j xna'anj che'é cacun' tumé Jesucristó a . Me rá nij so' nari̱' nij so' cacun' cuta̱' nij so' xráá Jesucristó , ne̱ cavi̱' Jesucristó , rá nij so' a . Tza̱j ne̱ nuvi' cacun' tumé Jesucristó nari' nij so' ma' .
'O̱ se cuchi' uxrá síí ne̱ rihaan nij cuese̱ ca'mii ne̱ nij so' , tza̱j ne̱ ino̱ vaa nana̱ ca'mii 'o̱ 'o̱ nij so' a .
Ga̱a ne̱ canicun' yo'ó do̱j síí ne̱ uún , ne̱ guun rá nij so' cuta̱' nij so' cacun' xráá Jesucristó , ne̱ dan me se cataj nij so' :
― Cuno núj se vaa cataj Jesucristó se vaa : “ 'U̱nj me síí ta̱cuanee nuvií noco̱o nihánj nuvií cune' yuvii̱ , ne̱ rque va'nu̱j güii cune̱' 'u̱nj yo'oj uún , tza̱j ne̱ nuveé nu̱vií cune̱' ma'a̱n yuvii̱ me nuvií cune̱' 'u̱nj a̱ man ado̱nj ” , taj Jesucristó cuno núj ei ― taj síí ne̱ ni'ya̱j nij so' man Jesucristó ,
tza̱j ne̱ nda̱a se‑na̱na̱ nij so' me se ne 'o̱ cuya̱a̱n vaa nana̱ ca'mii 'o̱ 'o̱ nij so' a̱ ma' .
Ga̱a ne̱ canicun' xrej ata̱ suun noco̱o doj tanu̱u̱ yo'ó nij síí ma̱n rá ve' yo' , ne̱ xná'anj so' man Jesucristó , cataj so' : ― Me che'é ne a'mii so̱' ga̱ . Da̱j vaa nana̱ nihánj nana̱ a'mii ro̱j síí nihánj che'é so̱' ga̱ ― taj so' , xná'anj so' man Jesucristó a .
Tza̱j ne̱ dínj táá Jesucristó , ne ca'mi̱i̱ so' a̱ doj nana̱ a . Ga̱a ne̱ xná'anj uún xrej ata̱ suun noco̱o doj man Jesucristó , ne̱ : ― So̱' me ta'níí Diose̱ síí ti̱nanii man yuvii̱ rihaan sayuun na' ― taj so' , xná'anj so' man Jesucristó a .
Ga̱a ne̱ cataj Jesucristó rihaan so' a : ― Veé da̱nj vaa ya̱ ei . Ne̱ quene'e̱n soj se vaa quita̱j 'u̱nj rej nuva̱' Diose̱ síí nucua̱j ndo'o á . Ne̱ quene'e̱n uún soj se vaa ca'na̱' uún 'u̱nj rihaan chumii̱ nihánj , ne̱ quita̱j 'u̱nj xráá ngaa xta̱' ca'na̱j ado̱nj ― taj Jesucristó rihaan xrej ata̱ suun noco̱o doj yo' a .
Ga̱a ne̱ ca'maan rá xrej yo' , ne̱ cutzin' xrej yo' saga̱n' ma'a̱n xrej , ne̱ cataj xrej rihaan tuvi' xrej a : ― Ni̱'yaj soj vi̱j . Se̱ cachiin doj síí ca'na̱' cata̱j xna'anj rihaan ní' che'é cacun' tumé síí nihánj a̱ ma' .
Ne̱ cuno soj nana̱ quij ca'mii so' se vaa quita̱j ma'a̱n so' rej x'nu̱j Diose̱ na' . A̱j cuno soj chugua̱nj . Ne̱ da̱j qui'ya̱j ní' man so' , rá soj ga̱ ― taj xrej , xná'anj xrej man nij tuvi' xrej a . Ga̱a ne̱ cunuda̱nj nij so' cuta' cacun' xráá Jesucristó se vaa no̱ xcúún Jesucristó cavi̱' Jesucristó a .
Ga̱a ne̱ guun che'e̱ ta'a̱j nij so' quirii talúj nij so' man Jesucristó , ne̱ caráán nij so' yatzíj rihaan Jesucristó , ne̱ go' nij so' man Jesucristó , ne̱ cataj nij so' : ― Ra̱cuíj Diose̱ mán so̱' cata̱j xna'anj so̱' rihaan núj me síí go' mán so̱' vi̱j ― taj nij so' , tiha' yu'unj nij so' man Jesucristó a . Ne̱ nica̱j nij tanuu man so' , ne̱ go' nij tanuu chruun xráá so' a .
Veé dan , ne̱ ya̱nj Jesucristó ga̱ yo'ó nij so' rá ve' , ne̱ ya̱nj síí cu'na̱j Pedró rej rque̱ doj rej rihaan ve' yo' a . Ga̱a ne̱ ca'na' yo'o̱ mozó cha̱na̱ nu̱u̱ rihaan xrej ata̱ suun noco̱o doj ,
ne̱ quene'en no' man Pedró ga̱a tinaguu̱n Pedró ra'a Pedró rihaan ya'an a . Ga̱a ne̱ ni'ya̱j uxrá mozó cha̱na̱ yo' man Pedró , ga̱a ne̱ cataj no' : ― Ne̱ ma̱'án so̱' me yo'o̱ síí cachéé ga̱ Jesucristó síí cavii chuman' Nazaret á ― taj mozó cha̱na̱ yo' rihaan Pedró a .
― Taj ma' . Ne unó 'u̱nj me taj so̱' ma' ― taj Pedró rihaan mozó cha̱na̱ , ga̱a ne̱ curiha̱nj so' , ne̱ canicun' so' rihaan chingá a .
Ga̱a ne̱ quene'en mozó cha̱na̱ se vaa nicu̱n' Pedró rihaan chingá , ne̱ guun che'e̱ no' ca'mii no' rihaan nij yuvii̱ nicu̱n' rihaan chingá ga̱ Pedró , cataj no' : ― Síí nihánj me yo'o̱ nij síí cachéé ga̱ Jesucristó asuun asán ― taj mozó cha̱na̱ yo' a .
Ga̱a ne̱ cataj uún Pedró se vaa ne ne'en so' man Jesucristó a . Dan me se corá nii me se cataj nij síí nicu̱n' ga̱ Pedró rihaan Pedró a : ― Ya̱ ya̱ yo'o̱ síí cachéé ga̱ Jesucristó mé so̱' ei . 'O̱ se si̱j cavii estadó Galilea mé so̱' chugua̱nj ― taj nij so' rihaan Pedró a .
Ga̱a ne̱ guun che'e̱ Pedró nucua̱j doj ca'mii Pedró , cataj Pedró se vaa ca've̱e qui'ya̱j Diose̱ sayuun man so' sese nuveé na̱na̱ ya̱ me nana̱ a'mii so' , ne̱ cataj so' : ― Ne ne'enj man snó'o nihánj síí a'mii soj che'é a̱ ma' ― taj uún Pedró ,
ga̱a ne̱ nu̱' quisíj vi̱j caguáj to'loo a . Ga̱a ne̱ nanuj rá Pedró nda̱a vaa cataj Jesucristó rihaan so' quii se vaa ga̱a ataa quisi̱j vi̱j caguáj to'loo , ne̱ va'nu̱j cata̱j Pedró se vaa nuveé si̱j noco̱' man Jesucristó me ma'a̱n Pedró a . Ga̱a ne̱ guun che'e̱ Pedró ta'vee ndo'o Pedró a .
Ga̱a ne̱ rej ranga̱' cunuu chre̱' nij xrej ata̱ suun noco̱o doj do̱' , nij síí uun chij do̱' , nij síí naqui'yaj cu̱u se‑tucua̱nj Moisés do̱' , cunuda̱nj nij cuese̱ do̱' , qui'yaj nij so' juntá , ga̱a ne̱ numíj nij so' man Jesucristó , ne̱ nica̱j nij so' man Jesucristó ca'anj nij so' rihaan síí cu'na̱j Pilato , ne̱ tacuachén nij so' man Jesucristó rihaan so' a .
Ga̱a ne̱ xná'anj síí cu'na̱j Pilato man Jesucristó , cataj so' : ― So̱' me síí nica̱j suun rey uun chij rihaan nij yuvii̱ israelitá na' ― taj so' , xná'anj so' man Jesucristó a . ― Vej ei ― taj Jesucristó rihaan so' a .
Ne̱ cuta' ndo'o nij xrej ata̱ suun noco̱o doj cacun' xráá Jesucristó a .
Ga̱a ne̱ xná'anj uún síí cu'na̱j Pilato man Jesucristó , cataj so' : ― Me che'é ne a'mii so̱' ga̱ . Nihánj me se uta' uxrá nii cacun' xráá so̱' ei ― taj síí cu'na̱j Pilato rihaan Jesucristó a .
Tza̱j ne̱ yu̱u̱n che'e̱ ne ca'mi̱i̱ Jesucristó a̱ doj nana̱ rihaan so' , ne̱ caráya'a̱nj uxrá síí cu'na̱j Pilato che'é yan qui'yaj so' da̱nj a .
Ne̱ vaa yo'o̱ tucuáán noco̱' síí cu'na̱j Pilato se vaa rii so' man yo'o̱ yo'o̱ síí 'ni̱j taga' 'o̱ 'o̱ cha'anj pascuá , ne̱ tinavij u̱u̱n so' cacun' tumé síí uriha̱nj taga' yo' a . Me ma'a̱n 'o̱ síí 'ni̱j taga' achíín nij yuvii̱ se vaa quiri̱i̱ so' , ne̱ ca've̱e qui'ya̱j so' nda̱a vaa taj nij yuvii̱ a .
Dan me se vaa 'o̱ síí cu'na̱j Barrabás 'ni̱j taga' ga̱ yo'ó nij síí guun rá cunu̱' ga̱ gobiernó , ne̱ nij so' me se ga̱a cunu' nij so' ga̱ gobiernó ne̱ ticavi' ndo'o nij so' yuvii̱ a .
Dan me se cavii nij yuvii̱ israelitá , ne̱ guun che'e̱ nij so' cachíín nij so' man síí cu'na̱j Pilato se vaa quiri̱i̱ so' man 'o̱ síí 'ni̱j taga' nda̱a vaa u'yón so' 'yaj so' che'é nij so' a .
Ga̱a ne̱ xná'anj síí cu'na̱j Pilato man nij yuvii̱ , cataj so' : ― Ne̱ me rá soj quiri̱i̱ 'u̱nj man síí nica̱j suun rey uun chij rihaan soj si̱j israelitá na' ― taj so' , xná'anj so' man nij yuvii̱ a .
Da̱nj ca'mii so' , ne'en so' se vaa ma̱a̱n che'é se guun xco̱j ruva̱a̱ rá nij xrej ata̱ suun noco̱o doj me tacuachén nij xrej man Jesucristó rihaan so' a .
Tza̱j ne̱ nij xrej ata̱ suun noco̱o doj me se cataj xna'anj nij so' rihaan nij yuvii̱ se vaa quiri̱i̱ síí cu'na̱j Pilato man síí cu'na̱j Barrabás taga' qui'ya̱j nij yuvii̱ a .
Ga̱a ne̱ xná'anj uún síí cu'na̱j Pilato man nij yuvii̱ , cataj so' : ― Che'é se me rá soj quiri̱i̱ 'u̱nj man síí cu'na̱j Barrabás rihaan soj , ne̱ che'é dan da̱j qui̱'yáj man síí tu̱cu'náj soj síí nica̱j suun rey uun chij rihaan soj ga̱ ― taj so' , xná'anj so' man nij yuvii̱ a .
Ga̱a ne̱ caguáj uún nij yuvii̱ , cataj nij yuvii̱ : ― Cavi̱' so' rihaan rcutze̱ , qui̱'yáá so̱' ei ― taj nij yuvii̱ a .
― Tza̱j ne̱ me cacun' tumé so' ga̱ ― taj síí cu'na̱j Pilato , xná'anj so' man nij yuvii̱ a . Tza̱j ne̱ doj a̱ caguáj nij yuvii̱ , cataj nij yuvii̱ : ― Cavi̱' so' rihaan rcutze̱ , qui̱'yáá so̱' cuaj ei . ― Da̱nj ina̱nj caguáj nij yuvii̱ a .
Ne̱ síí cu'na̱j Pilato me se guun rá so' qui'ya̱j so' nda̱a vaa no̱ xcúún so' qui'ya̱j so' che'é nij yuvii̱ , ne̱ che'é dan quirii so' man síí cu'na̱j Barrabás taga' che'é nij yuvii̱ , ne̱ go' nij tanuu cuartá xráá Jesucristó , qui'yaj so' , ne̱ tacuachén so' man Jesucristó rihaan nij tanuu che'é rej cachro̱n nij tanuu man Jesucristó rihaan rcutze̱ a .
Ga̱a ne̱ ca'anj nica̱j nij tanuu man Jesucristó rá ve' tucuá síí nica̱j suun gobernador , ga̱a ne̱ canacúún nij tanuu man taran' nij tuvi' tanu̱u nij so' cunu̱u chre̱' taran' nij so' a .
Ga̱a ne̱ nanuû Jesucristó saga̱n' rey yatzíj tintá , qui'yaj nij tanuu , ne̱ qui'yaj nij so' cachriin tanj , cuta' nij so' raa̱ Jesucristó a .
Ga̱a ne̱ guun che'e̱ nij tanuu caguáj nij tanuu rihaan Jesucristó , cataj nij tanuu : ― Ya̱ ya̱ si̱j nica̱j suun rey rii ta'nga' rihaan nij yuvii̱ israelitá mé so̱' ei ― taj nij so' , tiha' nij so' man Jesucristó a .
Ga̱a ne̱ go' nij so' vará raa̱ Jesucristó , ne̱ quirii talúj nij so' man Jesucristó , ne̱ canicun' ru̱j nij so' rihaan Jesucristó , ne̱ qui'yaj nij so' nda̱a vaa 'yaj yuvii̱ na'víj rihaan ya'anj a .
Síj ca'nga' naco̱o̱ nij so' ni'ya̱j nij so' man Jesucristó , ga̱a ne̱ quirii uún nij so' saga̱n' rey yatzíj tintá nu̱u̱ Jesucristó , ne̱ na'néé uún nij so' saga̱n' uún Jesucristó man uún so' , ga̱a ne̱ nica̱j nij so' man Jesucristó cavii nij so' ca'anj nij so' yan cachro̱n nij so' man Jesucristó rihaan rcutze̱ a .
Dan me se ga̱a va̱j nij tanuu ga̱ Jesucristó , ne̱ 'na' nique yo'o̱ síí cu'na̱j Simón síí cavii chuman' Cirene rej tacaan , ne̱ so' me se rej ro̱j síí cu'na̱j Alejandro ga̱ Rufo me so' , ne̱ dan me se quita'aa nij tanuu man so' , ne̱ qui'yaj uxrá nij tanuu fuerzá man síí cu'na̱j Simón yo' ca̱ta̱ so' rcutze̱ cano̱ Jesucristó rihaan a .
Dan me se nica̱j nij tanuu man Jesucristó ca'anj nij tanuu tacaan cu'na̱j Gólgota , ne̱ nana̱ “ Gólgota ” ro' , taj Tacaan Cúú Yave̱ Xnangá a .
Ga̱a ne̱ rqué nij tanuu do̱j na vinó nachej ga̱ na e̱' cu'na̱j mirra man Jesucristó co'o̱ so' a . Tza̱j ne̱ ne co'o̱ so' ma' .
Veé dan , ne̱ cachrón nij tanuu man Jesucristó rihaan rcutze̱ , ne̱ tico tixaj nij so' che'é saga̱n' Jesucristó me síí qui'ya̱j canaán 'o̱ 'o̱ ta'a̱j saga̱n' so' a .
Dan me se aga' u̱u̱n rej xta̱' güii me cachrón nij tanuu man Jesucristó rihaan rcutze̱ a .
Ne̱ cachrón nij tanuu letrá rihaan 'o̱ rcuchra̱' , ne̱ taj xna'anj letrá yo' me che'é cavi' Jesucristó , ne̱ : “ Síí nihánj me síí nica̱j suun rey uun chij rihaan nij yuvii̱ israelitá a ” , taj letrá yo' a .
Ga̱a ne̱ cachrón nij tanuu man yavíj snó'o rihaan yavíj rcutze̱ yo' , ne̱ yavíj ro̱j so' me síí itu̱u̱ a . Dan me se nicu̱n' yo'o̱ so' rej nuva̱' Jesucristó , ne̱ nicu̱n' yo'ó so' rej nichru̱un Jesucristó a .
Ne̱ veé da̱nj quisíj ya̱ nu̱' nana̱ no̱ rihaan danj Diose̱ nana̱ taj : “ Guun rá nii se vaa yo'o̱ tuvi' nij síí tumé cacun' me so' , rá nii a ” , taj se‑na̱na̱ Diose̱ yo' a .
Ga̱a ne̱ cachén yuvii̱ rej nicu̱n' Jesucristó , ne̱ ca'mii chi'i̱i̱ ndo'o nij yuvii̱ ni'ya̱j nij yuvii̱ man Jesucristó a . Dan me se tucunó nij yuvii̱ raa̱ nij yuvii̱ , cataj nij yuvii̱ : ― Nihánj táá so̱' si̱j guun rá ta̱cuanee man nuvií noco̱o ne̱ cune̱' yo'ó nuvií noco̱o rque va'nu̱j güii na' .
Ti̱nanii so̱' mán so̱' rihaan rcutze̱ , ne̱ nani̱j so̱' rihaan yo'óó ya̱j vi̱j ― taj nij yuvii̱ rihaan Jesucristó a .
Ne̱ ase vaa qui'yaj nij yuvii̱ ro' , da̱nj qui'yaj uún nij xrej ata̱ suun noco̱o doj do̱' , nij síí naqui'yaj cu̱u se‑tucua̱nj Moisés do̱' , ca'mii chi'i̱i̱ nij so' rihaan tuvi' nij so' ni'ya̱j nij so' man Jesucristó , ne̱ cataj nij so' : ― Ti̱nanii síí nihánj man yo'ó yuvii̱ rihaan sayuun , rá so' , tza̱j ne̱ ne gu̱un nucua̱j so' ti̱nanii so' man ma'a̱n so' rihaan rcutze̱ danj .
Sese ya̱ ya̱ si̱j ca'néé Diose̱ ti̱nanii man yuvii̱ rihaan sayuun me so' do̱' , sese ya̱ ya̱ si̱j nica̱j suun rey uun chij rihaan ní' si̱j israelitá me so' do̱' , ne̱ nani̱j so' cuano̱ rihaan yo'óó , ne̱ quene'e̱n ní' , ne̱ cuchuma̱n rá ní' ni̱'yaj ní' man so' ado̱nj ― taj nij so' , chi'i̱i̱ ndo'o ca'mii nij so' ni'ya̱j nij so' man Jesucristó a . Ne̱ ro̱j síí itu̱u̱ nicu̱n' rihaan rcutze̱ rej x'nu̱j Jesucristó me se ca'mii ro̱j so' nana̱ nij rihaan Jesucristó a .
Veé dan , ne̱ caxu̱j , ne̱ yu̱u̱n che'e̱ guun rmi̱' rihaan chumii̱ , ne̱ yo'o̱ guun rmi̱' chumii̱ nda̱a quisíj aga' va'nu̱j rej anoco' güii a .
Veé dan , ne̱ quisíj aga' va'nu̱j , ga̱a ne̱ nucua̱j ndo'o caguáj Jesucristó , cataj so' : ― Eloi , Eloi , lama sabactani ― taj so' , caguáj so' xna'ánj a'mii ma'a̱n so' a . Ne̱ nana̱ caguáj so' taj : “ Diose̱ síí noco̱' 'u̱nj mé so̱' á . Me che'é tanáj u̱u̱n so̱' mán 'u̱nj ga̱ ” , taj nana̱ caguáj Jesucristó a .
Ne̱ cuno ta'a̱j nij síí nicu̱n' rej x'nu̱j Jesucristó nana̱ caguáj so' , tza̱j ne̱ ne cuno̱ nij so' me taj Jesucristó a̱ ma' . Ma̱a̱n se : ― Ni̱'yaj so̱' ei . Nacúún síí nihánj man síí cu'na̱j Elías tado̱nj ― taj nij so' rihaan tuvi' nij so' a .
Ga̱a ne̱ cunánj yo'o̱ so' , ne̱ caraa so' na vinó yu̱u̱ rque 'o̱ yataa̱n esponja , ne̱ cuta' so' raa̱ yo'o̱ vará , ne̱ ru'maan so' yataa̱n tu'va Jesucristó , ne̱ co'o Jesucristó na yu̱u̱ yo' , qui'yaj so' , ne̱ cataj síí qui'yaj da̱nj : ― Dínj qui'ya̱j soj á . Quene'e̱n ní' sese ca'na̱' síí cu'na̱j Elías ta̱nanij síí cu'na̱j Elías man so' rihaan yo'óó ei ― taj so' rihaan tuvi' so' a .
Ga̱a ne̱ sca̱' caguáj Jesucristó , ne̱ cavi' so' a .
Ga̱a ne̱ quisin' yatzíj mantá cortiná noco̱' rá nuvií noco̱o yo' nda̱a rej raa̱ , ne̱ 'o̱ quinij ca'anj nda̱a tacóó yo' a .
Veé dan , ne̱ nicu̱n' tanuu capitán rihaan Jesucristó , ne̱ quene'en so' nu̱' se vaa guun ga̱a cavi' Jesucristó , ne̱ nda̱a dan asuun ga̱a xcaj so' cuentá se vaa ya̱ uxrá ta'ni̱j Diose̱ me Jesucristó , ne̱ dan me se cataj so' : ― Ya̱ ta'ni̱j Diose̱ me snó'o nihánj tado̱nj ― taj tanuu capitán yo' a .
Ne̱ ga̱n' doj nicun' que'e̱e̱ chana̱ , ni'ya̱j u̱u̱n nij chana̱ man Jesucristó a . Yo'o̱ no' me chana̱ cu'na̱j Mariá Magdalena , ne̱ yo'ó no' me chana̱ cu'na̱j Mariá nii síí cu'na̱j Jacobo Cuni̱j ga̱ síí cu'na̱j José a . Ne̱ yo'ó no' me chana̱ cu'na̱j Salomé a .
Dan me se ga̱a va̱j Jesucristó estadó Galilea , ne̱ qui'yaj suun nij chana̱ che'é Jesucristó a . Ne̱ vaa que'e̱e̱ doj chana̱ uún níí ca'anj chuman' Jerusalén ga̱ Jesucristó a .
Dan me se rej ata' güii me yo' , ne̱ güii no̱ xcúún nij yuvii̱ israelitá qui'ya̱j chuvi̱i nij so' che'é güii a'yuj güii naránj rá nij so' me yo' ,
ne̱ che'é dan ca'na' yo'o̱ síí cu'na̱j José síí ne̱ chuman' Arimatea , ne̱ yo'o̱ síí sa̱' uun chij rihaan nij yuvii̱ israelitá me so' , ne̱ síí me ndo'o rá gu̱un chij Diose̱ rihaan chumii̱ nihánj me uún so' a . Dan me se quisíj rá so' , ne̱ catúj so' rihaan síí cu'na̱j Pilato , ne̱ cachíín ni'ya̱j so' rihaan síí cu'na̱j Pilato se vaa ca've̱j síí cu'na̱j Pilato cachi̱n' so' man Jesucristó a .
Dan me se caráya'a̱nj ndo'o síí cu'na̱j Pilato nana̱ se vaa a̱j cavi' Jesucristó , ga̱a ne̱ canacúún so' ca'na̱' tanuu capitán rihaan so' , ne̱ xná'anj so' man tanuu capitán sese ya̱ ya̱ cavi' Jesucristó a .
Ga̱a ne̱ cataj tanuu capitán se vaa ya̱ ya̱ cavi' Jesucristó , ne̱ che'é dan ca'vej rá síí cu'na̱j Pilato ni̱caj síí cu'na̱j José man Jesucristó ca'a̱nj cachi̱nj so' a .
Ga̱a ne̱ xcaj síí cu'na̱j José yatzíj mantá , ga̱a ne̱ tananij so' man Jesucristó , ne̱ nacutáj so' yatzíj mantá xráá Jesucristó , ne̱ caxríj so' man Jesucristó rque yu'uj gáán nii rque yuvej , ne̱ caráán so' yuvej xi̱j tu'va yu'uj yo' a .
Ne̱ quene'en chana̱ cu'na̱j Mariá Magdalena do̱' , chana̱ cu'na̱j Mariá nii síí cu'na̱j José do̱' , rej cachin' so' man Jesucristó a .
Ne̱ ti'nuu güii naránj rá nij yuvii̱ israelitá me se quiránj chana̱ cu'na̱j Mariá Magdalena do̱' , chana̱ cu'na̱j Mariá nii Jacobo do̱' , chana̱ cu'na̱j Salomé do̱' , yo'óó gun' da̱j , che'é rej ca'a̱nj caxri̱i̱ nij no' yo'óó gun' da̱j man Jesucristó a .
Ga̱a ne̱ taxre̱j cotungó me se ca'anj va'nu̱j nij chana̱ rej cachin' nii man Jesucristó , ne̱ dan me se a̱j quisíj güii ,
ne̱ cataj nij chana̱ rihaan tuvi' chana̱ , ne̱ : ― Me síí quiri̱i̱ yaníj yuvej aráán tu'va yu'uj ga̱a ne̱ catu̱u̱ ní' ga̱ ― taj nij no' , xná'anj nij no' man tuvi' nij no' a .
Ga̱a ne̱ ni'ya̱j nij chana̱ , ne̱ quene'en nij chana̱ se vaa a̱j naj yaníj yuvej , ne̱ dan me se yuvej xi̱j ndo'o me yo' a .
Ga̱a ne̱ catúj nij chana̱ rque yu'uj , ga̱a ne̱ quene'en nij chana̱ se vaa ya̱nj 'o̱ síí ya̱a̱n rej nuva̱' nij chana̱ , ne̱ nuû so' yatzíj xca̱a̱n catzi̱i̱ , ne̱ ca'anj ndo'o rá nij chana̱ a .
Ga̱a ne̱ cataj síí ya̱a̱n rihaan nij chana̱ a : ― Taj che'é ca'a̱nj rá nij soj ma' . Nihánj me nano' nij soj man Jesucristó síí cavii chuman' Nazaret síí cachrón nii rihaan rcutze̱ , ne̱ so' me se a̱j cunuu i'na̱' uún so' ei . Ne̱ ni̱'yaj soj rej cuchruj nii man so' , ne̱ xca̱j soj cuentá se vaa nuvi' so' naj nihánj a̱ man ado̱nj .
Tana̱nj cavi̱i̱ soj cata̱j soj rihaan nij síí tucu'yón se‑na̱na̱ so' do̱' , nda̱a rihaan Pedró do̱' , cata̱j soj : “ Táá ya̱a̱n Jesucristó rihaan soj 'anj so' estadó Galilea , ne̱ yo' me rej quene'e̱n nij soj man so' nda̱a vaa cataj ma'a̱n so' rihaan soj á ” , cata̱j nij soj rihaan Pedró ga̱ yo'ó nij síí tucu'yón se‑na̱na̱ so' á ― taj síí ya̱a̱n rihaan va'nu̱j nij chana̱ a .
Ga̱a ne̱ curiha̱nj nij chana̱ rque yu'uj , ne̱ cunánj nij chana̱ , ca'anj nij no' a . 'O̱ se ca'anj ndo'o rá nij chana̱ , ne̱ nda̱a ri'íj man nij chana̱ a . Ne̱ ne ca've̱e ca'mi̱i̱ nij no' a̱ doj nana̱ rihaan a̱ 'ó yuvii̱ , che'é se cuchu'vi' ndo'o nij no' a .
Dan me se cunuu i'na̱' uún Jesucristó taxre̱j cotungó , ga̱a ne̱ curuvi' so' asino ya̱a̱n rihaan chana̱ cu'na̱j Mariá Magdalena , ne̱ no' me chana̱ quirii so' chi̱j nana̱ chre̱e nimán asi̱j rque̱ doj a .
Dan me se ca'anj no' rej ma̱n nij síí chéé ga̱ Jesucristó , ne̱ dan me se nanó ndo'o rá nij so' , ne̱ ta'vee nij so' , ne̱ dan me se cataj xna'anj no' rihaan nij so' se vaa vaa i'na̱' Jesucristó ne̱ quene'en no' man Jesucristó , taj no' , tza̱j ne̱ ne cuchuma̱n rá nij so' a̱ ma' .

Cachén doj , ga̱a ne̱ dan me se chéé vi̱j tuvi' nij síí tucu'yón se‑na̱na̱ Jesucristó rej tacaan , ne̱ curuvi' Jesucristó rihaan ro̱j so' , tza̱j ne̱ ino̱ doj vaa so' , ruvi' so' , ni'ya̱j ro̱j so' a .
Ga̱a ne̱ cavii ro̱j so' uún , nata' ro̱j so' rihaan yo'ó nij síí tucu'yón se‑na̱na̱ Jesucristó , tza̱j ne̱ nij so' me se ne cuchuma̱n rá nij so' se‑na̱na̱ ro̱j so' a .
Corá me se ga̱a yáán xa̱a̱n nij síí tucu'yón se‑na̱na̱ Jesucristó rihaan mesá , ne̱ curuvi' ma'a̱n Jesucristó rihaan nij so' , ne̱ cuta' so' cacun' xráá nij so' se vaa guun nichra̱j rá nij so' ne̱ ne cuchuma̱n rá nij so' se‑na̱na̱ nij síí quene'en man so' ga̱a cunuu i'na̱' uún so' a .
Ga̱a ne̱ cataj Jesucristó rihaan nij so' a : ― Ca'a̱nj nij soj rihaan nu̱' cachra̱' chumii̱ , ne̱ ca'mi̱i̱ natáj soj se‑na̱na̱j nana̱ sa̱' rihaan cunuda̱nj nij yuvii̱ a .
Ne̱ me ma'a̱n 'o̱ síí cuchuma̱n rá se‑na̱na̱ soj ne̱ cata̱' ne , ne̱ so' me síí quinani̱i̱ rihaan sayuun , tza̱j ne̱ síí na'vej rá cuchuma̱n rá se‑na̱na̱ soj me se qui'ya̱j Diose̱ sayuun man so' che'é cacun' tumé so' ado̱nj .
Ne̱ nihánj me suun sa̱' noco̱o qui'ya̱j nij síí cuchumán ya̱ rá ni'ya̱j manj , ne̱ dan me se quita̱j tu'va nij so' se‑chu̱vií 'u̱nj , quiri̱i̱ nij so' nana̱ chre̱e nimán yuvii̱ , ne̱ ca'mi̱i̱ nij so' xna'ánj naca̱ xna'ánj ne ne'en ma'a̱n nij so' ,
ne̱ ma'a̱n ra'a nij so' qui̱ta'aa nij so' xcuáá yuva̱a̱ , ne̱ ca've̱e se co'o̱ nij so' se xna̱j , tza̱j ne̱ a̱ doj se̱ quiran' nij so' chi'ii̱ ma' . Ne̱ cuta̱' ra'a nij so' xráá síí ran' , ne̱ nahu̱un sa̱' nij síí ran' yo' a ― taj Jesucristó rihaan xa̱a̱n nij síí tucu'yón se‑na̱na̱ so' a .
Dan me se quisíj ca'mii Jesucristó nana̱ dan rihaan nij síí tucu'yón se‑na̱na̱ so' , ga̱a ne̱ cavii so' xta̱' , ga̱a ne̱ cayáán so' rej nuva̱' Diose̱ a .
Ga̱a ne̱ nij síí tucu'yón se‑na̱na̱ so' me se ca'anj ca'mi̱i̱ natáj nij so' se‑na̱na̱ so' nu̱' nij chuman' , ne̱ racuíj síí 'ni̱j ra'a man ní' man nij so' , ne̱ dan me se che'é suun sa̱' noco̱o qui'yaj nij so' me se raan doj canoco' nij yuvii̱ se‑na̱na̱ Jesucristó a . Veé da̱nj ga̱a̱ ya̱ ei .
Dan me se que'e̱e̱ uxrá yuvii̱ guun rá cachro̱n nica̱ nana̱ rihaan yanj che'é nu̱' se vaa qui'yaj Jesucristó sca'núj ní' asi̱j rque̱ doj a .
Dan me se cachrón nij so' nana̱ cataj xna'anj nij síí quene'en cunuda̱nj se vaa qui'yaj Jesucristó asi̱j guun che'e̱ so' cayáán so' rihaan chumii̱ nihánj , ne̱ nij síí quene'en ro' , me síí ata̱ suun nata̱' nana̱ yo' rihaan nu̱' yuvii̱ a .
Ne̱ 'u̱nj nihánj me síí tucu'yón uxrá , don ca'vee narij cunuda̱nj rasu̱u̱n yo' , ne̱ che'é dan vaa che'é cachro̱n nica̱ 'u̱nj cunuda̱nj se vaa qui'yaj Jesucristó rihaan yanj nihánj naya̱a̱ so̱' si̱j cu'na̱j Teófilo si̱j sa̱' ndo'o , raj ado̱nj .
Na̱nj qui̱'yáj , ga̱a ne̱ ca've̱e gu̱un ya̱ rá so̱' se vaa ya̱ vaa nu̱' nana̱ cataj xna'anj nii rihaan so̱' che'é Jesucristó ado̱nj .
Ga̱a cayáán síí cu'na̱j Herodes síí nica̱j suun rey uun chij rihaan estadó Judea , ga̱a ne̱ 'o̱ xrej canicun' rihaan yuvii̱ israelitá me 'o̱ síí cu'na̱j Zacarías , ne̱ cachéé so' ga̱ 'o̱ ta'a̱j nij xrej , ne̱ ta'níí ta'nij si'no̱ Abías me nij so' a . Ne̱ nica̱ Zacarías me chana̱ cu'na̱j Elisabet , ne̱ ta'ni̱j 'o̱ xrej me no' ,
ne̱ síí ya̱nj sa̱' rihaan Diose̱ me ro̱j ni̱ca̱ ro̱j so' , ne̱ sa̱' uxrá cuno ro̱j so' nu̱' nij nana̱ me rá Diose̱ cuno̱ ní' , ne̱ nuvi' cacun' tumé ro̱j so' a̱ doj a̱ ma' .
Tza̱j ne̱ taj va̱j ta'níí ro̱j so' , che'é se chana̱ itu̱un me Elisabet ado̱nj . Ne̱ a̱j cachén ndo'o yo' ne ro̱j ni̱ca̱ ro̱j so' na̱nj á .
Dan me se ga̱a natúj nij ta'níí ta'nij si'no̱ Abías qui'ya̱j suun nij so' se‑su̱u̱n Diose̱ ,
ne̱ 'o̱ güii quiri' ni'ya̱j Zacarías catu̱u̱ so' nuvií noco̱o cara̱a so' squíí xlá rihaan ya'an a . 'O̱ se tucuáán noco̱' nij xrej me se daj a̱ güii tico tixaj nij so' se‑chuvi̱i nij so' , se vaa quene'e̱n nij so' a̱ me síí quiri̱' ni'ya̱j cara̱a squíí rihaan ya'an a .
Dan me se catúj Zacarías rque nuvií noco̱o , ne̱ xe' nicun' 'o̱ x'ne' yuvii̱ , cachíín ni'ya̱j nij so' rihaan Diose̱ ga̱a caraa Zacarías squíí rihaan ya'an a .
Dan me se naqui'yaa 'o̱ se‑mo̱zó Diose̱ rihaan Zacarías , ne̱ nicu̱n' so' rej nuva̱' mesá altar acaa squíí a .
Dan me se ga̱a quene'en Zacarías man se‑mo̱zó Diose̱ , ga̱a ne̱ cuchu'vi' ndo'o so' a .
Tza̱j ne̱ cataj se‑mo̱zó Diose̱ rihaan so' , ne̱ : ― Se̱ cuchu'ví' so̱' , man Zacarías . 'O̱ se a̱j cuno Diose̱ nana̱ cachíín ni̱'yáá so̱' rihaan so' , ne̱ che'é dan cuchru̱j nica̱ so̱' Elisabet ta'nij sno̱'o so̱' ado̱nj .
Juan tu̱cu'náj so̱' man so' á . Gu̱un niha̱' ndo'o rá so̱' , ne̱ gu̱un niha̱' rá que'e̱e̱ yuvii̱ asa̱' ca'ngaa so' ado̱nj .
'O̱ se ta'níí so̱' me síí gu̱un síí sa̱' ndo'o rihaan Diose̱ na̱nj ado̱nj . Se̱ co'o so' tzi' se̱ co'o so' rinté se̱ co'o so' ma' . Asi̱j güii ataa ca'nga̱a̱ so' , ne̱ gu̱un che'e̱ Nimán Diose̱ yo'o̱ ca̱yáán Nimán Diose̱ ga̱ so' na̱nj á .
Ne̱ que'e̱e̱ síí israelitá ca̱nica̱j nimán canoco̱' uún man Diose̱ síí 'ni̱j ra'a man nij so' , qui'ya̱j ta'níí so̱' ado̱nj .
Dan me se gu̱un so' síí ca'a̱nj suun rihaan Diose̱ ado̱nj . Asino ta'níí so̱' gu̱un che'e̱ ca'mi̱i̱ natáj rihaan yuvii̱ , ga̱a ne̱ ca'mi̱i̱ síí ca'ne̱j Diose̱ man a . Da̱j se qui'yaj Nimán Diose̱ , racuíj Nimán Diose̱ man síí cu'na̱j Elías ga̱a naá ro' , da̱nj qui'ya̱j gue̱e̱ Nimán Diose̱ , ra̱cuíj ndo'o so' man ta'níí so̱' a . Ca'mi̱i̱ lu̱j yuvii̱ ga̱ ta'níí yuvii̱ , qui'ya̱j so' , natuna̱ nimán nij síí chi'i̱i̱ cuno̱ nij so' rihaan Diose̱ , qui'ya̱j so' na̱nj á . Juan me síí qui'ya̱j , ne̱ cara̱ya'a̱nj nu̱' yuvii̱ che'é se ca'na̱' síí qui̱'nij ra'a man ní' ado̱nj . ― Nu̱' nana̱ nihánj cataj xna'anj se‑mo̱zó Diose̱ rihaan Zacarías a .
Ga̱a ne̱ cataj Zacarías rihaan se‑mo̱zó Diose̱ a : ― Asa̱' ca've̱e cuchuma̱n raj se vaa ya̱ ca'mii so̱' ga̱ . Chii nga̱ mé 'u̱nj nihánj , ne̱ chana̱ chij me nica̱ 'u̱nj nihánj na̱nj á ― taj Zacarías rihaan se‑mo̱zó Diose̱ yo' a .
Ga̱a ne̱ cataj se‑mo̱zó Diose̱ rihaan Zacarías a : ― Gabriel síí nicu̱n' rihaan Diose̱ mé 'u̱nj ado̱nj . Ma'a̱n Diose̱ me síí ca'néé manj ca'na̱j ca'mi̱j ga̱ so̱' ado̱nj . Ca'ne' so' suun rihanj se vaa cata̱j xna'anj 'u̱nj nana̱ sa̱' nihánj rihaan so̱' ,
tza̱j ne̱ ne cuchuma̱n rá so̱' nana̱ nihánj , ne̱ che'é dan me gu̱un ya̱'mií so̱' ado̱nj . A̱ 'ó nana̱ se̱ ca'vee ca'mi̱i̱ so̱' nda̱a quisi̱j güii quisi̱j ya̱ nu̱' nana̱ nihánj nda̱a vaa cataj xna'anj 'u̱nj rihaan so̱' ado̱nj . Ne̱ ya̱ quisi̱j nana̱ nihánj güii a̱j cachrón Diose̱ ado̱nj . ― Da̱nj cataj se‑mo̱zó Diose̱ rihaan Zacarías a .
Dan me se xe' mán nij yuvii̱ , na'vi̱j nij yuvii̱ a̱ me orá cu̱riha̱nj Zacarías rque nuvií , ne̱ caráya'a̱nj nij so' se vaa guun ra̱a̱n so' rque nuvií a .
Dan me se ga̱a curiha̱nj so' rque nuvií , ga̱a ne̱ ne ca've̱e ca'mi̱i̱ so' ga̱ nij so' a̱ ma' . Che'é dan xcaj nij so' cuentá se vaa naqui'yaa 'o̱ rasu̱u̱n rihaan Zacarías , qui'yaj Diose̱ , ga̱a nu̱u̱ so' rque nuvií a . Da̱j doj ra'a so' tucunó so' che'é se yo'o̱ guun ya'mi̱i so' a .
Ga̱a cachén Zacarías se‑su̱u̱n Diose̱ , ga̱a ne̱ quinan' so' tucuá so' a .
Cachén do̱j güii , ga̱a ne̱ nari' nica̱ so' Elisabet 'o̱ ne'ej a . 'U̱n' yavii cayáán no' tucuá no' ,
ne̱ nuchruj ra̱a̱ no' nana̱ nihánj a : “ Ga̱ naá guun na'a̱j uxraj rihaan yuvii̱ che'é se chana̱ itu̱un mej , tza̱j ne̱ nda̱a ya̱j racuíj Diose̱ manj á ” . Da̱nj guun rá no' a .
Ga̱a quisíj vata̱n' yavii cunuû rque Elisabet , ga̱a ne̱ ca'néé Diose̱ man se‑mo̱zó so' síí cu'na̱j Gabriel ca'a̱nj so' nda̱a 'o̱ chuman' na̱j rihaan estadó Galilea chuman' cu'na̱j Nazaret a .
Ne̱ ca'anj cata̱j xna'anj so' 'o̱ nana̱ rihaan 'o̱ chana̱ ya̱a̱n cu'na̱j Mariá a . A̱j guun ya̱ xca̱j 'o̱ síí cu'na̱j José man no' , ne̱ 'o̱ ta'níí ta'nij si'no̱ síí guun chij ndo'o ga̱a naá síí cu'na̱j David me so' a .
Ga̱a ne̱ dan me se cuchi' se‑mo̱zó Diose̱ rihaan Mariá , ne̱ cataj so' : ― Ra̱cuíj Diose̱ mán so̱' á . 'O̱ se qui'yaj ndo'o Diose̱ se lu̱j che'é so̱' , ne̱ yo'o̱ yáán Diose̱ ga̱ so̱' á . Sa̱' doj cavii uruún so̱' rihaan cunuda̱nj nij chana̱ , qui'yaj Diose̱ a . ― Da̱nj cataj se‑mo̱zó Diose̱ rihaan Mariá a .
Tza̱j ne̱ caráya'a̱nj Mariá nana̱ ca'mii se‑mo̱zó Diose̱ , ne̱ ne quene'e̱n no' me che'é ca'mii so' nana̱ vaa da̱nj ma' .
Ga̱a ne̱ cataj uún se‑mo̱zó Diose̱ rihaan no' a : ― Se̱ cuchu'ví' so̱' , man María . Aran' rá Diose̱ qui'ya̱j Diose̱ se lu̱j che'é so̱' á .
Nari̱' so̱' 'o̱ ne'ej , ne̱ cuchru̱j so̱' 'o̱ ne'ej sno̱'o ado̱nj . Jesús tu̱cu'náj so̱' man so' á .
Síí sa̱' ndo'o gu̱un so' , ne̱ ta'níí Diose̱ síí sa̱' ndo'o me so' ado̱nj . Gu̱un so' síí gu̱un chij rihaan ní' , qui'ya̱j Diose̱ síí 'ni̱j ra'a man ní' a . Ase vaa guun chij xi̱i so' síí cu'na̱j David rihaan soj si̱j israelitá ga̱a naá ro' , da̱nj qui'ya̱j ma'a̱n so' gu̱un chij so' rihaan soj nu̱' cavii nu̱' ca'anj ado̱nj . ― Da̱nj cataj Gabriel rihaan Mariá a .

Ne̱ cataj Mariá rihaan se‑mo̱zó Diose̱ , ne̱ : ― Chana̱ ya̱a̱n mej á . Asa̱' ca've̱e cuchru̱j 'u̱nj ne'ej , rá so̱' ga̱ ― taj Mariá , xná'anj no' man se‑mo̱zó Diose̱ a .
Ga̱a ne̱ cataj se‑mo̱zó Diose̱ rihaan Mariá a : ― Ca̱yáán Nimán Diose̱ ga̱ so̱' , ne̱ ra̱cuíj Diose̱ síí nucua̱j ndo'o mán so̱' , ne̱ che'é dan cuchru̱j so̱' ne'ej sa̱' rihaan Diose̱ , ne̱ ta'níí Diose̱ me ne'ej cuchru̱j so̱' a .
Ne̱ xca̱j so̱' cuentá che'é tuvi' cha̱na̱ so̱' Elisabet se vaa nda̱' se chana̱ itu̱un me no' , taj nii , ne̱ nda̱' se chana̱ chij me no' , tza̱j ne̱ a̱j quisíj vata̱n' yavii nuû rque no' cuano̱ na̱nj á .
Diose̱ me síí a'vee 'yaj cunuda̱nj a ― taj se‑mo̱zó Diose̱ rihaan Mariá a .
Ne̱ cataj Mariá rihaan se‑mo̱zó Diose̱ a : ― Dan me se na̱nj chana̱ 'yaj suun che'é síí 'ni̱j ra'a man ní' mej , ne̱ ca've̱e qui'ya̱j so' nda̱a vaa cataj so̱' rihanj á ― taj Mariá rihaan se‑mo̱zó Diose̱ yo' a . Ga̱a ne̱ naxuun se‑mo̱zó Diose̱ man so' a .
Cachén do̱j güii , ga̱a ne̱ qui'yaj chuvi̱i Mariá si'yaj no' , ne̱ yo̱o ndo'o ca'anj no' 'o̱ chuman' na̱j estadó Judea , 'o̱ chuman' na̱j rej xra̱j a .
Ne̱ ca'anj no' tucuá Zacarías , ne̱ catúj no' rá ve' , ne̱ cataj no' : “ Vaa nu̱cuáá so̱' na' ” , taj no' rihaan Elisabet a .
Nu̱' cuno Elisabet nana̱ ca'mii Mariá , ne̱ nu̱' güéj ne'ej rque no' a . Dan me se catúj Nimán Diose̱ nimán Elisabet ,
ne̱ nucua̱j ca'mii no' ga̱ Mariá , cataj no' : ― Rqué Diose̱ xna'anj ni'ya̱j uruún so̱' rihaan cunu̱' da̱nj chana̱ a . Ne̱ uxrá rque̱ Diose̱ xna'anj ni'ya̱j ne'ej cuchru̱j so̱' a .
Ve'é ndo'o quirán' 'u̱nj se vaa ca'na' ro̱j ni̱i síí qui̱'nij ra'a man ní' tucuaj a .
Nu̱' cunoj nana̱ cataj so̱' rihanj , ne̱ nu̱' guun niha̱' rá ne'ej , ne̱ nu̱' güéj ne'ej rquej a .
Cavii sa̱' so̱' che'é se amán rá so̱' se‑na̱na̱ Diose̱ , se vaa quisi̱j ya̱ nu̱' nana̱ ca'mii Diose̱ rihaan so̱' ado̱nj ― taj Elisabet rihaan Mariá a .
Ga̱a ne̱ cataj Mariá nana̱ nihánj a : ― Nda̱' se chana̱ ya̱nj rma'a̱n mé 'u̱nj , tza̱j ne̱ cunuu 'e̱e̱ rá Diose̱ ni'ya̱j so' manj a . Che'é dan me da̱j cata̱j ma'a̱n Diose̱ , ne̱ ca've̱e qui̱'yáj a . Nanuj rá Diose̱ manj , ne̱ che'é dan sa̱' vaa Diose̱ , rá nimanj , ne̱ guun niha̱' ndo'o rá nimanj ni'ya̱j nimanj man Diose̱ síí tinanii manj rihaan sayuun na̱nj ado̱nj . Ne̱ ya̱j cata̱j cunuda̱nj yuvii̱ se vaa chana̱ quiri' ndo'o xna'anj ni'ya̱j mej a .


Da̱nj cata̱j nij so' che'é se sa̱' qui'yaj Diose̱ síí nucua̱j ndo'o che'ej a . Ne̱ síí vaa sa̱' ina̱nj me so' ado̱nj .
'O̱ 'e̱e̱ rá so' man taran' nij síí uno rihaan so' a .
Qui'yaj Diose̱ suun noco̱o uxrá a . Nu̱' nij síí xta̱' nimán ro' , qui'ya̱j canaán Diose̱ rihaan nij so' , ne̱ quinavi̱j se‑na̱na̱ nij so' na̱nj ado̱nj .
Nu̱' nij síí rii ta'nga' ro' , ca'ne̱e̱ Diose̱ suun ra'a nij so' , ne̱ gu̱un nij so' síí noco̱' na̱nj ado̱nj . Ne̱ nu̱' nij síí noco̱' ro' , gu̱un nij so' síí quiri̱i̱ ta'nga' naca̱ , qui'ya̱j Diose̱ na̱nj á .
Nu̱' nij síí na'aan rque ro' , rque̱ Diose̱ chraa cha̱ nij so' , ne̱ nu̱' nij ru'vee ro' , cunu̱u nique̱ nij so' , qui'ya̱j Diose̱ a .
Quisíj ya̱ nu̱' nana̱ ca'mii Diose̱ rihaan xi̱i ní' nij síí ma̱n ga̱a naá a . Racuíj so' man ní' si̱j israelitá , che'é se si̱j noco̱' man so' me ní' ado̱nj .
Nanuj rá so' nda̱a vaa cataj so' rihaan xi̱i ní' síí cu'na̱j Abraham , ne̱ che'é dan 'e̱e̱ rá so' man ní' si̱j israelitá , che'é se ta'níí ta'nij si'no̱ Abraham me ní' a . ― Nu̱' nana̱ nihánj me nana̱ cataj María a .
Ga̱a ne̱ va'nu̱j yavii cayáán Mariá tucuá Elisabet , ga̱a ne̱ quinan' no' tucuá no' a .
Ga̱a quisíj güii ca'nga̱a̱ ta'níí Elisabet , ga̱a ne̱ dan me se cuchruj no' 'o̱ ne'ej sno̱'o cunii a .
Cuno nij tuvi' no' se vaa ve'é uxrá qui'yaj Diose̱ ga̱ no' , ne̱ guun niha̱' uxrá rá nij so' che'é no' a .
Ga̱a quisíj ne'ej tu̱nj güii , ga̱a ne̱ dan me se cuchi' nij síí cuta̱' ta'nga' nee̱ man ne'ej ve' a . Ne̱ nij so' me rá tu̱cu'náj Zacarías man ne'ej che'é se Zacarías cu'na̱j rej ne'ej ,
tza̱j ne̱ ne ca've̱j rá nii ne'ej cu'na̱j ne'ej da̱nj ma' . 'O̱ se cataj no' : ― Juan cu'na̱j se‑chuvi̱i ta'níj á ― taj no' rihaan nij so' a .
Tza̱j ne̱ cataj nij síí ca'na' rihaan no' a : ― Tza̱j ne̱ a̱ 'ó tuvi' soj ne cu'na̱j Juan ma' ― taj nij so' rihaan no' a .
Che'é dan xná'anj nij so' man rej ne'ej , da̱j doj ra'a nij so' tucunó nij so' a . Guun rá nij so' quene'e̱n nij so' da̱j quina̱j se‑chuvi̱i ne'ej , qui'ya̱j rej ne'ej , rá nij so' a .
Cachíín Zacarías yanj ga̱ ra'a so' , ne̱ cachrón so' letrá rihaan yanj yo' , ne̱ : “ Juan cu'na̱j se‑chuvi̱i ne'ej ” , taj letrá cachrón so' rihaan yanj , ne̱ che'é dan caráya'a̱nj ndo'o nij síí ca'na' a .
Nu̱' cachrón Zacarías letrá , ne̱ nu̱' ca'vee ca'mii uún so' na̱nj ado̱nj . Ga̱a ne̱ guun che'e̱ so' cataj so' se vaa ve'é uxrá qui'yaj Diose̱ a .
Ne̱ caráya'a̱nj nij síí ya̱nj nichru̱n' se vaa quiran' Zacarías se vaa guun ya'mi̱i so' , ne̱ nda̱a taran' nij síí ya̱nj quij nicu̱n' estadó Judea ro' , cuno nda̱a vaa quiran' so' a .
Taran' nij síí cuno ro' , nuchruj ra̱a̱ , ne̱ xná'anj nij so' man tuvi' nij so' me suun ca̱ta̱ Juan asa̱' cachij so' a . Da̱nj tu'va nij so' che'é se quene'en nij so' se vaa rqué ndo'o Diose̱ xna'anj ni'ya̱j Juan a .
Racuíj Nimán Diose̱ man rej Juan síí cu'na̱j Zacarías , ne̱ cataj so' :
― Ca'mi̱i̱ sa̱' ní' che'é Diose̱ síí noco̱' ní' si̱j israelitá a . Ése̱ racuíj so' man ní' si̱j noco̱' man so' , ne̱ tinanii so' man ní' rihaan sayuun a .
Ca'na̱' 'o̱ síí nucua̱j gu̱un so' síí ti̱nanii sa̱' man ní' rihaan sayuun , qui'ya̱j Diose̱ a . 'O̱ ta'níí ta'nij si'no̱ síí guun chij ga̱a naá síí cu'na̱j David gu̱un so' ,
nda̱a vaa cataj nij síí nata' se‑na̱na̱ Diose̱ , qui'yaj Diose̱ ga̱a naá ,
ne̱ dan me se ca'na̱' síí nucua̱j ti̱nanii so' man ní' rihaan nij síí ta̱j ri'yunj man ní' , taj nij so' , ne̱ se̱ guun nucua̱j nij síí ta̱j ri'yunj man ní' qui'ya̱j chi'i̱i̱ nij so' man ní' ma' , taj nij so' a .
Dan me se cunuu 'e̱e̱ rá so' man ní' nda̱a vaa cata' tu'va so' rihaan xi̱i ní' , ne̱ yo'o̱ nuû rá so' nu̱' se vaa cataj xna'anj so' se vaa qui'ya̱j so' che'é ní' do̱' a .
” Dan me se cataj so' rihaan xi̱i ní' síí cu'na̱j Abraham se vaa ya̱ ya̱ ti̱nanii so' man ní' rihaan nij síí ta̱j ri'yunj man ní' , ga̱a ne̱ se̱ cuchu'vi' ní' qui'ya̱j suun ní' che'é so' a .

Ne̱ ga̱a̱ nica̱ nimán ní' rihaan Diose̱ nu̱' güii ga̱a̱ i'na̱' ní' ado̱nj ― taj Zacarías , ga̱a ne̱ ca'mii uún Zacarías rihaan ma'a̱n ta'níí so' ―
Ne̱ xa̱' ma̱'án so̱' , tza̱j ne̱ guún so̱' síí nata̱' se‑na̱na̱ Diose̱ , ne̱ Diose̱ me síí sa̱' ndo'o , rej . Asino so̱' gu̱un che'e̱ ca'mi̱i̱ natáj , ga̱a ne̱ ca'na̱' síí qui̱'nij ra'a man ní' ei . Dan me se cunu̱u nica̱ nimán yuvii̱ , qui̱'yáá so̱' , ne̱ cara̱ya'a̱nj yuvii̱ man síí ca'na̱' qui̱'nij ra'a man ní' , qui̱'yáá so̱' ,
ne̱ so̱' qui'ya̱j xca̱j nij síí canoco̱' man Diose̱ cuentá se vaa ca've̱e quinavi̱j cacun' tumé nij so' qui'ya̱j síí ca'na̱' , ne̱ ca've̱e quinani̱i̱ nij so' rihaan sayuun a .
Da̱nj qui'ya̱j Diose̱ che'é nij so' che'é se 'e̱e̱ uxrá rá Diose̱ man nij so' , ne̱ che'é dan ca'ne̱j so' man síí qui̱'nij ra'a man nij so' asa̱' quisíj güii ca've̱e cavi̱i̱ sa̱' ní' qui'ya̱j Diose̱ ado̱nj .
Ga̱a ne̱ xa̱' tuvi' ní' síí ne acaj cuentá do̱' , xa̱' tuvi' ní' síí chu'vi' ndo'o se vaa cavi̱' nij so' do̱' , tza̱j ne̱ cuchugu̱u̱n rihaan nimán nij so' , ga̱a ne̱ xca̱j nij so' cuentá , ga̱a ne̱ nari̱' taran' ní' da̱j qui'ya̱j ní' , ne̱ cunu̱u xe̱j nimán ní' ado̱nj ― taj Zacarías rihaan ta'níí so' a .
Dan me se cachij xnii cu'na̱j Juan , ne̱ guun so' síí nucua̱j nimán , ne̱ ina̱nj rej tacaan yáán so' nda̱a se quisíj güii guun che'e̱ so' nata' so' se‑na̱na̱ Diose̱ rihaan nij síí israelitá a .
Ma̱a̱n yo' ca'ngaa Juan ro' , cayáán síí cu'na̱j Augusto síí nica̱j suun emperador , ne̱ ca'néé so' nana̱ rihaan nij síí ma̱n taran' nij chuman' rii ta'nga' so' rihaan se vaa me rá so' na̱xcaj so' 'o̱ yanj documento no̱ se‑chuvi̱i 'o̱ 'o̱ nij yuvii̱ a .
Ne̱ cayáán síí cu'na̱j Cirenio síí nica̱j suun gobernador uun chij rihaan estadó Siria ga̱a naxaga̱a̱ yanj yo' a .
Dan me se ca'anj cunuda̱nj nij yuvii̱ chuman' chiháán xi̱i nij so' , ga̱a ne̱ naxaga̱a̱ yanj no̱ se‑chuvi̱i nij yuvii̱ yo' a .
Cavii síí cu'na̱j José chuman' Nazaret chuman' na̱j estadó Galilea , ne̱ ca'anj so' chuman' Belén chuman' na̱j estadó Judea a . Chuman' ca'ngaa xi̱i so' síí guun chij ga̱a naá síí cu'na̱j David me Belén , ne̱ che'é dan ca'anj José nda̱a Belén , che'é se 'o̱ ta'níí ta'nij si'no̱ David me so' a .
Nica̱j so' chana̱ cu'na̱j Mariá chana̱ a̱j guun ya̱ xca̱j so' man , ca'anj so' cano̱ se‑chuvi̱i ro̱j so' rihaan yanj a . Nu̱u̱ rque Mariá ,
ne̱ ga̱a caran' ro̱j so' Belén , ne̱ quisíj güii ca'nga̱a̱ ne'ej a .
Taj yan vaa ya'núj cara̱n' ro̱j so' ca'nga̱a̱ ne'ej a̱ ma' . Dan me se da̱j doj rej ma̱n scúj vaa ya'núj cara̱n' ro̱j so' a . Ne̱ cuchruj no' 'o̱ ne'ej sno̱'o cunii ta'níí no' síí chava̱' a . Qui'yaj yanu̱' no' man ne'ej , ne̱ ca'néé no' man ne'ej rá rihoo yan nu̱u̱ co'yo̱o̱ chá scúj a .
Dan me se mán síí tumé matzinj rej tacaan nichru̱n' yáj tu'va chuman' Belén , ne̱ nicun' ta'a̱j nij so' xe' tumé nij so' daán nij so' rej nii̱ a .
Ga̱a ne̱ dan me se naqui'yaa 'o̱ se‑mo̱zó Diose̱ rihaan nij so' , ne̱ cuchuguu̱n uxrá rihaan nij so' , qui'yaj Diose̱ , ga̱a ne̱ cuchu'vi' ndo'o nij so' a .
Ga̱a ne̱ cataj se‑mo̱zó Diose̱ rihaan nij so' a : ― Se̱ cuchu'vi' soj ma' . 'O̱ se ca'ná' 'u̱nj nata̱' 'u̱nj 'o̱ nana̱ sa̱' rihaan soj che'é rasu̱u̱n qui'ya̱j gu̱un niha̱' rá taran' nij yuvii̱ ei .
'O̱ se cuan' me se ca'ngaa 'o̱ ne'ej chuman' chiháán David , ne̱ ne'ej yo' ro' , me síí ca'néé Diose̱ ti̱nanii man yuvii̱ rihaan sayuun , ne̱ síí qui̱'nij ra'a man ní' me so' ei .
Na̱nj vaa quene'e̱n soj se vaa ya̱ ca'mij rihaan soj a . Ca'a̱nj nij soj chuman' Belén , ne̱ nari̱' soj 'o̱ ne'ej guun yanu̱' , ne̱ nu̱u̱ so' rá rihoo chá xcuu co'yo̱o̱ , ne̱ so' me síí qui̱'nij ra'a man ní' a . ― Da̱nj cataj se‑mo̱zó Diose̱ rihaan nij síí tumé matzinj a .
Dan me se nu̱' navij ca'mii se‑mo̱zó Diose̱ ga̱ nij so' , ga̱a ne̱ veé ma̱a̱n orá dan curuvi' que'e̱e̱ doj nij se‑mo̱zó Diose̱ uún , ne̱ ve'é uxrá ca'mii nij so' che'é Diose̱ , cataj nij so' :
― Sa̱' uxrá vaa Diose̱ , síí nicu̱n' xta̱' , ne̱ ga̱a̱ xe̱j nimán nij yuvii̱ si̱j sa̱' nimán a ― taj nij se‑mo̱zó Diose̱ rihaan nij síí tumé matzinj a .
Dan me se quinan' nij se‑mo̱zó Diose̱ xta̱' , ga̱a ne̱ cataj nij síí tumé matzinj rihaan tuvi' nij so' a : ― Ca'a̱nj ní' Belén quene'e̱n ní' da̱j guun se vaa cataj xna'anj Diose̱ rihaan ní' ei ― taj nij so' rihaan tuvi' nij so' a .
Yo̱o ca'anj nij so' , ne̱ dan me se nu̱' cuchi' nij so' , ne̱ nu̱' quinari' nij so' man Mariá ga̱ José , ne̱ dan me se quinari' nij so' man ne'ej , nu̱u̱ ne'ej rá rihoo a .
Dan me se ga̱a quene'en nij síí tumé matzinj man ne'ej , ga̱a ne̱ cataj xna'anj nij so' nana̱ ca'néé Diose̱ rihaan nij so' che'é ne'ej rihaan Mariá ga̱ José do̱' , rihaan nij síí ma̱n nichru̱n' do̱' a .
Ga̱a ne̱ caráya'a̱nj cunuda̱nj yuvii̱ cuno nana̱ ca'mii nij síí tumé matzinj yo' a .
Ne̱ Mariá me se ca'néé no' cunuda̱nj nana̱ yo' cúú yave̱ no' , ne̱ nuchruj ra̱a̱ no' che'é nana̱ yo' a .
Dan me se quinan' nij síí tumé matzinj , ga̱a ne̱ guun niha̱' uxrá rá nij so' che'é nu̱' nana̱ cuno nij so' do̱' , che'é nu̱' se vaa quene'en nij so' do̱' , ne̱ : “ Sa̱' uxrá qui'yaj Diose̱ á ” , taj nij so' a . 'O̱ se ase vaa cataj xna'anj se‑mo̱zó Diose̱ rihaan nij so' ro' , veé da̱nj vaa guun a .
Cachén 'o̱ tu̱nj güii ga̱a ne̱ cuta' nii ta'nga' nee̱ man ne'ej , ne̱ Jesús cu'na̱j ne'ej , qui'yaj nii , nda̱a vaa cataj xna'anj se‑mo̱zó Diose̱ ga̱a ataa nayo̱n so' rque Mariá a .
Cachén vi̱j chiha̱a̱ güii , ga̱a ne̱ quisíj güii cunu̱u sa̱' Mariá rihaan Diose̱ a . Che'é dan nica̱j ro̱j so' man ne'ej ca'anj ro̱j so' nuvií noco̱o ya̱nj chuman' Jerusalén , ne̱ caxríj ro̱j so' ne'ej ston Diose̱ a .
'O̱ se danj Diose̱ taj se vaa daj a̱ ta'níí nij yuvii̱ israelitá síí chava̱' gu̱un si'yaj Diose̱ , ne̱ che'é dan qui'yaj ro̱j so' da̱nj a .
Dan me se ca'anj ro̱j so' ca'anj go̱' ro̱j so' xcuu rihaan Diose̱ nda̱a vaa taj danj Diose̱ a . Ca've̱e go̱' yuvii̱ vi̱j cha'aa̱n ca've̱e go̱' yuvii̱ vi̱j culuj ca've̱e , taj danj Diose̱ a .
Dan me se cayáán 'o̱ chii nga̱ cu'na̱j Simeón chuman' Jerusalén a . Si̱j vaa nica̱ nimán me so' , ne̱ si̱j noco̱' uxrá man Diose̱ me uún so' , ne̱ quisíj que'e̱e̱ yo' na'vi̱j uxrá so' se vaa ti̱nanii Diose̱ man nij yuvii̱ israelitá rihaan sayuun a . Cayáán Nimán Diose̱ ga̱ so' ,
ne̱ a̱j cataj xna'anj Nimán Diose̱ rihaan so' se vaa se̱ cavi' so' nda̱a se a̱j quene'en ya̱ so' man síí ca'ne̱j Diose̱ a .
Dan me se güii cuchi' ro̱j ni̱ca̱ José chuman' Jerusalén me se cataj xna'anj Nimán Diose̱ rihaan Simeón se vaa ca'a̱nj so' nuvií noco̱o , ne̱ che'é dan ca'anj so' catúj so' rque nuvií a . Ga̱a ne̱ catúj ro̱j ni̱ca̱ José rque nuvií ga̱ ne'ej che'é se guun rá ro̱j so' qui'ya̱j ro̱j so' nda̱a vaa taj danj Diose̱ a .
Ga̱a ne̱ tára'a̱ síí cu'na̱j Simeón ne'ej , ne̱ nago' so' graciá rihaan Diose̱ che'é ne'ej a . Ne̱ nihánj me nana̱ ca'mii so' a :
― Quisíj ya̱ nu̱' nda̱a vaa cataj so̱' rihanj , ne̱ che'é dan ca've̱e cavi̱j ya̱j , ne̱ ga̱a̱ xe̱j nimanj , Ata̱j Chij .
Quene'en rihanj man síí ca'néé so̱' man ti̱nanii man núj rihaan sayuun ,
ne̱ quene'e̱n cunuda̱nj yuvii̱ se vaa ca'na' so' qui'yáá so̱' na̱nj á .
Ase vaa ya'an chuguu̱n ga̱a̱ so' ti̱haa̱n so' se‑tucua̱nj so̱' rihaan nij yuvii̱ yaníj , ne̱ ca'mi̱i̱ sa̱' nii che'é núj si̱j israelitá , qui'ya̱j uún so' , ése̱ síí noco̱' mán so̱' me núj na̱nj ado̱nj ― taj Simeón rihaan Diose̱ a .
Caráya'a̱nj ro̱j ni̱ca̱ José se‑na̱na̱ síí cu'na̱j Simeón se vaa ca'mii so' che'é ne'ej ,
ne̱ cachíín ni'ya̱j Simeón rihaan Diose̱ se vaa rque̱ Diose̱ xna'anj ni'ya̱j ro̱j ni̱ca̱ José a . Ga̱a ne̱ cataj so' rihaan Mariá a : ― Cune' Diose̱ man ne'ej nihánj qui'ya̱j suun so' rihaan Diose̱ , ne̱ dan me se cavi̱i̱ sa̱' uxrá que'e̱e̱ tuvi' ní' si̱j israelitá , qui'ya̱j so' , tza̱j ne̱ que'e̱e̱ tuvi' ní' tuna̱ , qui'ya̱j uún so' ado̱nj . Dan me se ca'néé Diose̱ man so' che'é rej xca̱j yuvii̱ cuentá che'é Diose̱ , tza̱j ne̱ ca'mi̱i̱ chi'i̱i̱ nii ni̱'yaj nii man so' ado̱nj .
Ne̱ xa̱' so̱' , tza̱j ne̱ quinano̱ ndo'o rá ma̱'án so̱' che'é so' vaa güii na̱nj á . Dan me se ca've̱e xca̱j ní' cuentá da̱j vaa nimán que'e̱e̱ yuvii̱ , qui'ya̱j so' ado̱nj ― taj Simeón rihaan Mariá a .
Ne̱ yáán 'o̱ chana̱ chij cu'na̱j Ana , ne̱ níí nata' se‑na̱na̱ Diose̱ me no' , ne̱ ta'níí síí cu'na̱j Fanuel me no' , ne̱ ta'níí ta'nij si'no̱ síí cu'na̱j Aser me ro̱j re̱j ro̱j no' a . Xcaj chii man no' ga̱a naá , ne̱ nica̱j tuvi' ro̱j so' chi̱j yo' , ga̱a ne̱ cavi' nica̱ no' ,
ne̱ quináj no' ne ma'a̱n no' , ne̱ quisíj no' nda̱a ca'a̱nj chiha̱a̱ ca'a̱nj yo' ga̱a ca'ngaa ne'ej cu'na̱j Jesús a . Chana̱ noco̱' uxrá man Diose̱ me no' , ne̱ che'é dan yo'o̱ cayáán no' nuvií noco̱o , ne̱ niga̱nj ya̱j a'yuj caráj gue̱e̱ no' , ne̱ cachíín ni'ya̱j no' rihaan Diose̱ a .
Ma̱a̱n orá ca'mii Simeón che'é ne'ej ro' , veé ma̱a̱n orá dan va̱j chana̱ chij cu'na̱j Ana , ne̱ catúj no' rque nuvií , ga̱a ne̱ nago' no' graciá rihaan Diose̱ che'é ne'ej , ne̱ cataj xna'anj no' che'é ne'ej rihaan nij yuvii̱ ma̱n na'vi̱j güii ti̱nanii Diose̱ man nij síí ma̱n Jerusalén rihaan sayuun a .
Dan me se ga̱a quisíj qui'yaj ro̱j ni̱ca̱ José se vaa taj se‑tucua̱nj Moisés , ga̱a ne̱ quinan' ro̱j so' estadó Galilea a . Quinan' ro̱j so' chiháán ro̱j so' chuman' Nazaret a .
Cachij ne'ej guun so' síí nucua̱j a . Xnii vaa chij rá me so' , ne̱ rqué uxrá Diose̱ xna'anj ni'ya̱j so' a .
Daj a̱ yo' ca'anj ro̱j ni̱ca̱ José chuman' Jerusalén ga̱a canuû cha'anj pascuá ,
ése̱ da̱nj vaa tucuáán noco̱' nij síí israelitá a . Dan me se ga̱a quisíj Jesucristó chuvi̱j yo' , ga̱a ne̱ ca'anj ro̱j ni̱i so' cha'anj ga̱ rej so' a .
Cachén cha'anj , ga̱a ne̱ quinan' ro̱j ni̱ca̱ ro̱j so' , tza̱j ne̱ xnii ro' , quináj Jerusalén , ne̱ ne quene'e̱n ro̱j ni̱ca̱ ro̱j so' se vaa quináj xnii a̱ ma' .
Quinan' xnii ga̱ tuvi' ro̱j so' , rá ro̱j so' , ne̱ che'é dan ca'anj ro̱j so' a . Ga̱a ne̱ rej ti'nuu guun che'e̱ ro̱j so' nano' ro̱j so' man xnii rihaan tuvi' ro̱j so' ,
tza̱j ne̱ nuvi' yan va̱j xnii a̱ ma' . Che'é dan nanica̱j uún ro̱j so' ca'anj uún ro̱j so' Jerusalén , ne̱ nano' uxrá ro̱j so' man xnii a .
Quisíj va'nu̱j güii nano' ro̱j so' man xnii , ga̱a ne̱ ca'anj ro̱j so' rque nuvií noco̱o ma̱n nij síí naqui'yaj cu̱u se‑tucua̱nj Moisés , ne̱ ma̱a̱n dan ne xnii nanó xre̱j xnii nana̱ a'mii nij so' , ne̱ achíín na'anj xnii nana̱ cu̱u man nij so' ,
ne̱ caráya'a̱nj daj a̱ nij síí cuno nana̱ ca'mii xnii , ése̱ si̱j nica̱j uxrá cuentá me xnii , ne̱ sa̱' uxrá ca'mii xnii , rá nij so' a .
Ne̱ caráya'a̱nj ro̱j ni̱ca̱ ro̱j so' ga̱a quene'en ro̱j so' se vaa ne xnii sca'núj nij sij a . Ga̱a ne̱ cataj nii so' rihaan so' a : ― Ne chiha̱n' qui'yáá di̱' man núj , man rej . Nanó ndo'o rá réé di̱' do̱' , nanó ndo'o rá 'u̱nj do̱' , qui'yáá di̱' , che'é se nuvi̱i nano' núj mán di̱' , rej ― taj nii so' rihaan so' a .
Tza̱j ne̱ cataj Jesucristó rihaan ro̱j so' a : ― Taj che'é nano̱' ro̱j so̱j manj ma' . Me che'é ne ne'en ro̱j so̱j se vaa no̱ xcúún 'u̱nj qui'ya̱j suun 'u̱nj se‑tucua̱nj Réj ga̱ ― taj xnii rihaan ro̱j ni̱ca̱ ro̱j so' a .
Tza̱j ne̱ ne cuno̱ ro̱j so' se‑na̱na̱ xnii se vaa no̱ xcúún so' qui'ya̱j suun so' se‑chre̱j Rej so' Diose̱ a .
Dan me se quinan' Jesucristó chuman' Nazaret ga̱ ro̱j so' , ne̱ yo'o̱ ya̱nj uno sa̱' so' rihaan ro̱j so' a . Ne̱ yo'o̱ nuû rá Mariá nu̱' nda̱a vaa guun che'é so' ga̱a ca'ngaa so' do̱' , nu̱' nana̱ cu̱u sa̱' a'mii so' do̱' a .
Dan me se cachij Jesucristó guun so' síí cu̱u raa̱ , ne̱ caran' rá Diose̱ ni'ya̱j Diose̱ man so' , ne̱ caran' rá yuvii̱ uún ni'ya̱j yuvii̱ man so' na̱nj ado̱nj .
Yo' xnu̱' cayáán síí cu'na̱j Tiberio síí nica̱j suun emperador ro' , ma̱a̱n yo' dan me rqué Diose̱ se‑na̱na̱ Diose̱ rihaan síí cu'na̱j Juan ta'níí Zacarías ga̱a cachéé so' tacaan a . Veé ma̱a̱n yo' ca'mii Diose̱ rihaan Juan , dan me cayáán síí cu'na̱j Poncio Pilato síí nica̱j suun gobernador uun chij rihaan estadó cu'na̱j Judea a . Ne̱ veé ma̱a̱n yo' dan cayáán síí cu'na̱j Herodes síí nica̱j suun tetrarca uun chij rihaan estadó cu'na̱j Galilea , ne̱ cayáán tinúú so' síí cu'na̱j Felipé síí nica̱j suun tetrarca uun chij rihaan ro̱j estadó cu'na̱j Iturea ga̱ Traconite a . Ne̱ veé ma̱a̱n yo' dan cayáán síí cu'na̱j Lisanias síí nica̱j suun tetrarca uun chij rihaan estadó cu'na̱j Abilinia , ne̱ cayáán ro̱j síí cu'na̱j Anás ga̱ Caifás xrej ata̱ suun noco̱o doj rihaan nij yuvii̱ israelitá a . Taran' nij so' me síí uun chij ga̱a cuchi' se‑na̱na̱ Diose̱ rihaan Juan ga̱a cachéé so' tacaan a .

Dan me se cachéé Juan nu̱' rej na̱j nichru̱n' tu'va chráá cu'na̱j Jordán , ne̱ guun che'e̱ so' ca'mii natáj so' rihaan yuvii̱ se vaa nuchra̱n' nimán nij yuvii̱ , ne̱ ta̱náj nij yuvii̱ chrej chi'i̱i̱ , ne̱ ca've̱e tinavi̱j Diose̱ cacun' tumé nij yuvii̱ , taj Juan ado̱nj .
Dan me se qui'yaj Juan nu̱' nda̱a vaa taj nana̱ cachrón síí cu'na̱j Isaías síí nata' se‑na̱na̱ Diose̱ ga̱a naá rihaan yanj , ne̱ nihánj me nana̱ cachrón so' a : “ Nucua̱j ndo'o ca'mi̱i̱ natáj 'o̱ so' rej tacaan , ne̱ cata̱j so' se vaa nuchra̱n' nimán yuvii̱ , ne̱ ve'é ca'mi̱i̱ nij yuvii̱ ga̱ síí 'ni̱j ra'a man ní' asa̱' ca'na' so' ado̱nj .
Dan me se se̱ ca'vee quina̱j a̱ doj se chi'i̱i̱ nimán ní' ca̱ráán chrej rihaan síí 'ni̱j ra'a man ní' ca'na̱' so' ma' . Ma̱a̱n se quiri̱i̱ ní' nu̱' se chi'i̱i̱ , ne̱ cara̱a ní' nu̱' se sa̱' cachi̱in man nimán ní' , ne̱ ve'é ina̱nj cunu̱u nica̱ nimán ní' , qui'ya̱j ní' ei .
Ga̱a ne̱ quene'e̱n nu̱' nij síí ma̱n daj a̱ chuman' se vaa ca've̱e ti̱nanii Diose̱ man yuvii̱ rihaan sayuun na̱nj á ” . Dan me nana̱ cachrón síí cu'na̱j Isaías rihaan yanj ga̱a naá nana̱ taj xna'anj che'é síí cu'na̱j Juan a .
Dan me se cuchi' que'e̱e̱ ndo'o yuvii̱ rihaan Juan che'é se guun rá nij so' cuta̱' ne Juan man nij so' a . Ga̱a ne̱ caxríj yuva̱a̱ Juan man nij so' , cataj so' : ― Ase vaa xcuáá yuva̱a̱ vaa soj á . Me síí cataj xna'anj rihaan soj cuna̱nj soj , ne̱ quinani̱i̱ soj rihaan sayuun qui'ya̱j Diose̱ ga̱ . Asa̱' ca've̱e quinani̱i̱ soj rihaan sayuun , qui'ya̱j na̱nj na cata̱' ne soj , rá soj ga̱ .
Sese ya̱ cunuu sa̱' nimán soj , ne̱ ca'a̱nj soj qui'ya̱j soj nda̱a vaa 'yaj yuvii̱ cunuu sa̱' nimán ei . Ne̱ ta̱dó soj sese gu̱un che'e̱ soj cata̱j soj se vaa ta'níí ta'nij si'no̱ síí cu'na̱j Abraham síí cane ga̱a naá me soj , ne̱ ne tumé soj cacun' , cata̱j soj á . Se̱ ca'mii soj daj chiha̱a̱ míj da̱nj ma' . Ma̱a̱n se cata̱j xna'anj 'u̱nj rihaan soj se vaa nuveé se̱ ya'a̱nj tiha' ta'níí ta'nij si'no̱ síí cu'na̱j Abraham me soj a̱ ma' . Ma̱a̱n se sese Diose̱ rá , ne̱ ca've̱e ni̱caj Diose̱ náá guun yahij na̱j rihaan yo'óó nihánj , ne̱ qui'ya̱j Diose̱ man 'o̱ ta'níí ta'nij si'no̱ síí cu'na̱j Abraham ado̱nj . Che'é dan canoco̱' ya̱ soj man Diose̱ ei .
'O̱ se nichru̱n' qui'ya̱j Diose̱ sayuun man nij síí na'vej rá cuno̱ rihaan so' na̱nj á . Ase vaa síí oro̱' aga' a'ne' chruun , ne̱ oro̱' so' aga' ca'ne̱' so' chruun ro' , da̱nj vaa Diose̱ cuano̱ ei . Che'é dan ase vaa 'yaj nii man chruun ro' , ta'nga' da̱nj qui'ya̱j Diose̱ man nij síí ne uno rihaan so' a . Dan me se a'ne' nii chruun nuvi' chruj sa̱' raa̱ , ne̱ araa nii man chruun yo' rihaan ya'an a . Ta'nga' da̱nj qui'ya̱j Diose̱ man nij síí na'vej rá canoco̱' chrej sa̱' ado̱nj . ― Da̱nj cataj Juan rihaan nij yuvii̱ a .
Ga̱a ne̱ xná'anj nij yuvii̱ man Juan , cataj nij yuvii̱ : ― Da̱j qui'ya̱j núj , rá so̱' ga̱ ― taj nij so' rihaan Juan a .
Ga̱a ne̱ cataj Juan rihaan nij so' a : ― Síí vaa vi̱j se‑co̱toó ro' , caxri̱i̱ u̱u̱n so' 'o̱ cotoó ston síí nuvi' se‑co̱toó á . Ne̱ síí vaa se chá rihaan ro' , go̱' so' do̱j se chá man nij síí nuvi' se chá rihaan á . ― Da̱nj cataj Juan rihaan nij so' a .
Do̱j tuvi' nij síí a'néj puextó ro' , ca'na' rihaan Juan che'é se guun rá nij so' cuta̱' ne Juan man nij so' a . Ne̱ xná'anj nij so' man Juan , cataj nij so' : ― Da̱j qui'ya̱j núj , rá so̱' , ga̱ maestro' ― taj nij so' rihaan Juan a .
Ne̱ cataj Juan rihaan nij so' a : ― Ina̱nj sa'anj no̱ xcúún soj ca'ne̱e̱ soj man yuvii̱ ro' , ca've̱e ca'ne̱e̱ soj á . Se̱ ca'néj soj doj sa'anj man yuvii̱ ma' ― taj Juan rihaan nij so' a .
Ga̱a ne̱ xná'anj do̱j tanuu man Juan a : ― Da̱j qui'ya̱j núj , rá so̱' ga̱ ― taj nij so' rihaan Juan a . Ne̱ cataj Juan rihaan nij so' a : ― Se̱ qui'yaj soj fuerzá rque̱ yuvii̱ sa'anj rihaan soj a̱ ma' . Se̱ ca'mii ne̱ soj che'é yuvii̱ ne̱ ca'ne̱e̱ soj sa'anj man nij yuvii̱ a̱ ma' . Veé do̱j sa'anj vaa tu'vee soj ro' , gu̱un niha̱' rá soj ni̱caj soj na̱nj á . ― Da̱nj cataj Juan rihaan nij tanuu a .
Dan me se nuchruj nij yuvii̱ cuentá sese si̱j ca'néé Diose̱ ti̱nanii man yuvii̱ rihaan sayuun me Juan , ne̱ che'é dan na'vi̱j ndo'o nij yuvii̱ cata̱j xna'anj ma'a̱n síí cu'na̱j Juan da̱j si̱j me ma'a̱n so' a .
Ne̱ che'é dan cataj Juan rihaan nij so' a : ― Síí uta' ne na u̱u̱n man soj mej , tza̱j ne̱ ca'na̱' yo'ó síí gu̱un sca̱' doj rihanj a . Che'é dan me a̱j ne nó xcúnj na̱chej nuj correá 'ni̱j tacanj so' ma' . Ne̱ ca'na̱' so' , ne̱ ca'na̱' Nimán Diose̱ ga̱ so' , ne̱ caxri̱i̱ ya'an so' man soj si̱j na'vej rá cuno̱ rihaan Diose̱ , ne̱ caca̱a̱ soj ado̱nj .
Dan me se ase vaa síí oro̱' chruun palá vaa so' cuano̱ ado̱nj . Dan me se síí nica̱j chruun palá ro' , rii nu̱' 'núú trigó na̱j rihaan yo'óó , ne̱ naqui'yaj chre̱' so' man 'núú trigó sa̱' , ne̱ araa so' man 'núú trigó sa̱' rá ve' , ne̱ anica̱j so' araa so' squíj ni'ya xráá trigó rihaan ya'an a . Ne̱ ase vaa síí nica̱j palá ma̱n cuano̱ ro' , da̱nj qui'ya̱j síí ca'na̱' , ne̱ naqui'ya̱j chre̱' so' man cunuda̱nj nij síí cunuu sa̱' nimán , ne̱ cara̱a so' man nij síí chi'i̱i̱ rihaan ya'an , ne̱ caca̱a̱ nij so' nu̱' cavii nu̱' ca'anj , ne̱ daj chiha̱a̱ míj se̱ quina'áj ya'an yo' a̱ man ado̱nj . ― Da̱nj ca'mii síí cu'na̱j Juan rihaan nij yuvii̱ yo' a .
Ne̱ vaa uxrá doj chrej sa̱' nago' so' man nij yuvii̱ , ne̱ ve'é nata' so' se‑na̱na̱ Diose̱ nana̱ sa̱' rihaan nij so' a .
Dan me se cataj Juan se vaa ne chiha̱n' qui'yaj síí nica̱j suun rey síí cu'na̱j Herodes che'é se ca'néj so' nica̱ tinúú so' chana̱ cu'na̱j Herodías ne̱ xcaj so' man no' do̱' , che'é que'e̱e̱ ndo'o doj se chi'i̱i̱ qui'yaj Herodes do̱' a .
Che'é se nij ndo'o qui'yaj Herodes ca'néj so' nica̱ tinúú so' cataj Juan , ne̱ ca'maan ndo'o rá Herodes ni'ya̱j so' man Juan , ne̱ caxríj so' taga' man Juan na̱nj á . Ma̱a̱n ta'nga' doj vaa cacun' tumé so' ga̱a ataa caxri̱i̱ so' taga' man Juan , tza̱j ne̱ ya̱j caxríj so' taga' man Juan , ne̱ doj a̱ tumé so' cacun' ado̱nj .
Dan me se ga̱a ataa catu̱u̱ Juan taga' , ne̱ cata' ne taran' nij yuvii̱ , qui'yaj Juan , ga̱a ne̱ cata' ne Jesucristó , ne̱ nu̱' nago' Jesucristó graciá rihaan Diose̱ , ga̱a ne̱ naxra' rej xta̱' a .
Ga̱a ne̱ nanij Nimán Diose̱ raa̱ Jesucristó , ne̱ ase vaa ruvi' 'o̱ cha'aa̱n ro' , da̱nj vaa curuvi' Nimán Diose̱ a . Ga̱a ne̱ ca'mii Diose̱ síí nicu̱n' xta̱' , cataj Diose̱ : ― Ta'níí 'u̱nj síí 'e̱e̱ ndo'o raj man mé so̱' , ne̱ niha̱' ndo'o raj ni'ya̱j 'u̱nj mán so̱' ado̱nj ― taj Diose̱ síí nicu̱n' xta̱' a .
Nda̱a quisíj Jesucristó ico̱ chi̱' yo' ta̱' asuun , ga̱a ne̱ guun che'e̱ so' qui'yaj suun so' se‑su̱u̱n so' a . Dan me se guun re̱j Jesucristó man síí cu'na̱j José , ne̱ ta'ni̱j José me Jesucristó , rá nij yuvii̱ a . Ne̱ ta'níí Elí me José a .
Ta'níí Matat me Elí , ne̱ ta'níí Leví me Matat , ne̱ ta'níí Melqui me Leví , ne̱ ta'níí Jana me Melqui , ne̱ ta'níí José me Jana a .
Ta'níí Matatías me José , ne̱ ta'níí Amós me Matatías , ne̱ ta'níí Nahum me Amós , ne̱ ta'níí Esli me Nahum , ne̱ ta'níí Nagai me Esli a .
Ta'níí Maat me Nagai , ne̱ ta'níí Matatías me Maat , ne̱ ta'níí Semei me Matatías , ne̱ ta'níí José me Semei , ne̱ ta'níí Judá me José a .
Ta'níí Joana me Judá , ne̱ ta'níí Resa me Joana , ne̱ ta'níí Zorobabel me Resa , ne̱ ta'níí Salatiel me Zorobabel , ne̱ ta'níí Neri me Salatiel a .
Ta'níí Melqui me Neri , ne̱ ta'níí Adi me Melqui , ne̱ ta'níí Cosam me Adi , ne̱ ta'níí Elmodam me Cosam , ne̱ ta'níí Er me Elmodam a .
Ta'níí Josué me Er , ne̱ ta'níí Eliezer me Josué , ne̱ ta'níí Jorim me Eliezer , ne̱ ta'níí Matat me Jorim a .
Ta'níí Leví me Matat , ne̱ ta'níí Simeón me Leví , ne̱ ta'níí Judá me Simeón , ne̱ ta'níí José me Judá , ne̱ ta'níí Jonán me José , ne̱ ta'níí Eliaquim me Jonán a .
Ta'níí Melea me Eliaquim , ne̱ ta'níí Mainán me Melea , ne̱ ta'níí Matata me Mainán , ne̱ ta'níí Natán me Matata a .
Ta'níí David me Natán , ne̱ ta'níí Isaí me David , ne̱ ta'níí Obed me Isaí , ne̱ ta'níí Booz me Obed , ne̱ ta'níí Salmón me Booz , ne̱ ta'níí Naasón me Salmón a .
Ta'níí Aminadab me Naasón , ne̱ ta'níí Aram me Aminadab , ne̱ ta'níí Esrom me Aram , ne̱ ta'níí Fares me Esrom , ne̱ ta'níí Judá me Fares a .
Ta'níí Jacob me Judá , ne̱ ta'níí Isaac me Jacob , ne̱ ta'níí Abraham me Isaac , ne̱ ta'níí Taré me Abraham , ne̱ ta'níí Nacor me Taré a .
Ta'níí Serug me Nacor , ne̱ ta'níí Ragau me Serug , ne̱ ta'níí Peleg me Ragau , ne̱ ta'níí Heber me Peleg , ne̱ ta'níí Sala me Heber a .
Ta'níí Cainán me Sala , ne̱ ta'níí Arfaxad me Cainán , ne̱ ta'níí Sem me Arfaxad , ne̱ ta'níí Noé me Sem , ne̱ ta'níí Lamec me Noé a .
Ta'níí Matusalén me Lamec , ne̱ ta'níí Enoc me Matusalén , ne̱ ta'níí Jared me Enoc , ne̱ ta'níí Mahalaleel me Jared , ne̱ ta'níí Cainán me Mahalaleel a .
Ta'níí Enós me Cainán , ne̱ ta'níí Set me Enós , ne̱ ta'níí Adán me Set a . Ne̱ Adán ro' , me síí qui'yaj ma'a̱n Diose̱ man a . Nu̱' nij so' me xi̱i Jesucristó cumán ga̱a naá a .
Dan me se naraa Nimán Diose̱ nu̱' nimán Jesucristó , ga̱a ne̱ cavii Jesucristó tu'va chráá cu'na̱j Jordán , ne̱ ca'anj so' , va̱j so' rej tacaan , qui'yaj Nimán Diose̱ a .
Ne̱ vi̱j chiha̱a̱ ya̱ güii guun rá síí chre̱e tiha̱' yu'unj síí chre̱e man Jesucristó , che'é rej guun rá so' canoco̱' Jesucristó man so' a . Ne̱ a̱ 'ó xco' chraa ne cha̱ Jesucristó cunu̱' vi̱j chiha̱a̱ güii ma' . Ga̱a quisíj nu̱' vi̱j chiha̱a̱ güii , ga̱a ne̱ quina'aan ndo'o rque Jesucristó a .
Ga̱a ne̱ dan me se cataj síí chre̱e rihaan Jesucristó , ne̱ : ― Sese ya̱ ya̱ ta'ni̱j Diose̱ mé so̱' , ne̱ cata̱j so̱' rihaan yahij nihánj se vaa gu̱un yo' rachrúún cha̱ so̱' á ― taj síí chre̱e rihaan Jesucristó a .
Ga̱a ne̱ cataj Jesucristó rihaan so' , ne̱ : ― Danj Diose̱ taj : “ Nuveé ina̱nj se chá me se achiin rihaan yuvii̱ , ne̱ ca've̱e ca̱yáán sa̱' yuvii̱ ma' ” . Ina̱nj da̱nj taj danj Diose̱ ― taj Jesucristó rihaan síí chre̱e yo' a .
Ga̱a ne̱ dan me se nica̱j síí chre̱e man Jesucristó cavii so' 'o̱ rej xta̱' ndo'o , ga̱a ne̱ tihaa̱n so' man cunuda̱nj nij chuman' na̱j rihaan chumii̱ rihaan Jesucristó rque o̱rún' orá nii a .
Ga̱a ne̱ cataj so' rihaan Jesucristó , ne̱ : ― Rque̱ 'u̱nj nu̱' chuman' nihánj do̱' , nu̱' se sa̱' ma̱n nij chuman' nihánj do̱' , mán so̱' a . 'O̱ se a̱j ca'vej Diose̱ gu̱un chij 'u̱nj rihaan nij chuman' yo' , ne̱ che'é dan ca've̱e qui̱'yáj gu̱un chij náá guun yuvii̱ rihaan chuman' yo' ado̱nj .
Che'é dan sese canicu̱n' ru̱j so̱' rihanj , ne̱ gu̱un si̱'yáá so̱' man nu̱' nihánj , qui̱'yáj ado̱nj . ― Da̱nj cataj síí chre̱e rihaan Jesucristó a .
Ne̱ canica̱j Jesucristó cataj Jesucristó rihaan síí chre̱e : ― Daj chiha̱a̱ míj se̱ canicun' ru̱j 'u̱nj rihaan so̱' a̱ ma' . 'O̱ se danj Diose̱ taj nana̱ nihánj , se vaa : “ Rihaan o̱rún' Diose̱ síí 'ni̱j ra'a man ní' canicu̱n' ru̱j so̱' , ne̱ a̱ 'ó rihaan tuví' so̱' se̱ ca'vee na'vi̱j so̱' ma' ” . Da̱nj taj danj Diose̱ ado̱nj ― taj Jesucristó rihaan síí chre̱e yo' a .
Ga̱a ne̱ nica̱j síí chre̱e man Jesucristó ca'anj so' chuman' Jerusalén , ne̱ tacavii so' man Jesucristó raa̱ nuvií noco̱o ,
ne̱ cataj so' rihaan so' , ne̱ : ― Sese ya̱ ta'ni̱j Diose̱ mé so̱' , ne̱ güe̱j so̱' , ne̱ nani̱j gue̱e̱ so̱' rihaan yo'óó á . 'O̱ se danj Diose̱ taj : “ Ca'ne̱' Diose̱ suun rihaan nij se‑mo̱zó so' se vaa cu̱tumé nij so' mán so̱' a ” , taj danj Diose̱ , ne̱ taj uún yo' :
“ Ca̱ráán ra'a nij so' mán so̱' , se̱ gaa na̱nj cano̱ che'é so̱' yahij ma' ” . Da̱nj a'mii danj Diose̱ ― taj síí chre̱e rihaan Jesucristó ado̱nj .
Ga̱a ne̱ cataj Jesucristó rihaan síí chre̱e a : ― Tza̱j ne̱ ne nó xcúnj qui̱'yáj da̱nj ma' . 'O̱ se taj uún danj Diose̱ a : “ Se̱ guun qui̱ri'yunj so̱' man Diose̱ síí 'ni̱j ra'a man ní' , ne̱ ti̱há' so̱' man so' ma' ” . Ina̱nj da̱nj a'mii danj Diose̱ rihaan ní' ado̱nj ― taj Jesucristó rihaan síí chre̱e a .
Da̱nj qui'yaj síí chre̱e , tza̱j ne̱ a̱ doj ne cuchuma̱n rá Jesucristó a̱ man ado̱nj . Ga̱a ne̱ ca'ne' rá síí chre̱e do̱j güii ga̱ Jesucristó a .
Dan me se nan' Jesucristó estadó Galilea , ne̱ yo'o̱ racuíj ndo'o Nimán Diose̱ man so' , ne̱ cuchi' nana̱ che'é so' rihaan nij yuvii̱ ma̱n nu̱' nij chuman' na̱j estadó Galilea a .
Ca'anj Jesucristó daj a̱ nij ve' tucu'yón nij yuvii̱ israelitá se‑tucua̱nj Moisés , ne̱ tucu'yón so' se‑na̱na̱ Diose̱ man nij yuvii̱ , ne̱ ve'é uxrá ca'mii taran' nij yuvii̱ che'é so' a .
Ga̱a ne̱ dan me se nucui' uún Jesucristó chiháán so' chuman' Nazaret rej cachij so' a . Ga̱a quisíj güii naránj rá nij yuvii̱ israelitá , ne̱ catúj so' rá ve' tucu'yón nij so' se‑tucua̱nj Moisés , ése̱ da̱nj ina̱nj cu'yón so' qui'ya̱j so' a . Ga̱a ne̱ canicun' caya̱ so' naya̱a̱ so' danj Diose̱ rihaan nij yuvii̱ a .
Síí tumé yanj quirii yanj no̱ nana̱ cachrón síí cu'na̱j Isaías síí nata' se‑na̱na̱ Diose̱ ga̱a naá , ne̱ caxríj so' ston Jesucristó a . Nacuchra' Jesucristó yanj , ne̱ nari' so' rej no̱ nana̱ nihánj a :
“ Ya̱nj Nimán Diose̱ ga̱ 'u̱nj , ne̱ che'é dan narii Diose̱ manj ca'a̱nj ca'mi̱i̱ natáj 'u̱nj nana̱ sa̱' rihaan nij síí nique̱ a . Ca'néé Diose̱ manj ca'mi̱i̱ natáj 'u̱nj rihaan nij síí 'ni̱j taga' cata̱j 'u̱nj se vaa cu̱riha̱nj nij so' cache̱e̱ yu̱u̱n nij so' a . Ne̱ ca'néé Diose̱ manj ra̱cuíj 'u̱nj man nij síí tuchri̱i naxra̱' rihaan nij so' , ne̱ ca'néé Diose̱ manj ra̱cuíj 'u̱nj man nij síí ran' sayuun uún na̱nj á .
Ca'néé Diose̱ manj cata̱j xna'anj 'u̱nj se vaa ya̱j ro' , me rá Diose̱ cavi̱i̱ sa̱' nij síí noco̱' man so' qui'ya̱j so' ado̱nj . ”
Nu̱' nihánj me nana̱ nayaa Jesucristó , ga̱a ne̱ nacué uún so' yanj ne̱ nago' uún so' man síí tumé yanj , ga̱a ne̱ ca'anj quita̱j so' chruun xlá a . Tza̱j ne̱ ni'ya̱j uxrá cunuda̱nj nij yuvii̱ ma̱n rque ve' yo' man so' ,
ne̱ che'é dan ca'mii uún so' , cataj so' : ― Veé cuano̱ nihánj me se a̱j quisíj ya̱ nu̱' nana̱ nihánj , ne̱ 'u̱nj si̱j nayaa nana̱ nihánj cuno soj me síí qui'ya̱j nu̱' se vaa taj nana̱ nihánj ado̱nj ― taj Jesucristó rihaan nij so' a .
Sa̱' uxrá ca'mii Jesucristó , cataj nij yuvii̱ , ne̱ caráya'a̱nj nij so' cuno nij so' se vaa ve'é uxrá vaa nana̱ ca'mii Jesucristó a . Ga̱a ne̱ dan me se xná'anj nij so' man tuvi' nij so' sese nuveé ta'ni̱j José síí ne̱ chiháán ní' me so' , xná'anj nij so' man tuvi' nij so' a .
Che'é dan me ca'mii Jesucristó nana̱ nihánj rihaan nij so' a : ― Ne'én 'u̱nj se vaa cata̱j soj nana̱ nihánj rihanj a : “ Sese ya̱ si̱j 'yaj cono'ó mé so̱' , ne̱ qui'ya̱j cono'ó so̱' man ma̱'án so̱' á ” , cata̱j soj rihanj che'é se cuno soj se vaa que'e̱e̱ suun sa̱' noco̱o qui'yáj chuman' Capernaum a . Ne̱ cata̱j soj rihanj se vaa qui̱'yáj suun sa̱' noco̱o tuvi' yo' chuman' chiháán ní' nihánj uún a .
Tza̱j ne̱ vaa nana̱ nihánj nana̱ cata̱j ma̱'anj rihaan soj uún a : “ Xa̱' síí nata' se‑na̱na̱ Diose̱ , tza̱j ne̱ ne amán rá tuvi' so' ni'ya̱j nij so' man so' ma' ” , me nana̱ taj 'u̱nj no soj a .
” Dan me se cuno̱ soj ca'mi̱j á . Ne'en soj se vaa ga̱a cayáán síí cu'na̱j Elías síí nata' se‑na̱na̱ Diose̱ ga̱a naá , ne̱ cachén va'nu̱j yo' táá yanéé , ne̱ ne cama̱n' , ne̱ che'é dan guun uxrá x'naa nu̱' chiháán nij síí israelitá , ne̱ yo' dan me se cayáán que'e̱e̱ chana̱ cavi' nica̱ chiháán nij síí israelitá a .
Tza̱j ne̱ a̱ 'ó chana̱ nique̱ cayáán chiháán nij síí israelitá ro' , ne ca'ne̱j Diose̱ man Elías rihaan no' , ra̱cuíj so' man no' ma' . Ma̱a̱n se rihaan o̱rún' chana̱ nique̱ ne̱ chuman' Sarepta chuman' noco̱' man chuman' Sidón ca'néé Diose̱ man Elías , ne̱ nda̱' se nuveé cha̱na̱ israelitá me no' , tza̱j ne̱ racuíj Elías man no' ado̱nj .
” Ne̱ ne'en soj se vaa que'e̱e̱ yuvii̱ quiran' ndo'o luj ri'yuj cayáán chiháán nij síí israelitá ga̱a cayáán síí cu'na̱j Eliseo síí nata' se‑na̱na̱ Diose̱ ga̱a naá a . Tza̱j ne̱ a̱ 'ó nij so' ne nahu̱un ma' . Ma̱a̱n se o̱rún' síí cu'na̱j Naamán síí cavii rej yaníj cu'na̱j Siria nahuun , qui'yaj Eliseo ado̱nj . ― Da̱nj cataj Jesucristó rihaan nij síí ma̱n rá ve' tucu'yón nii se‑tucua̱nj Moisés ve' ne̱ chiháán nij so' a .
Cuno nij yuvii̱ nda̱a vaa cavii sa̱' nij síí ma̱n chuman' yaníj , ne̱ guun xco̱j ruva̱a̱ rá nij so' , ga̱a ne̱ ca'maan rá nij so' ni'ya̱j nij so' man Jesucristó a .
Naxuma̱a̱n nij so' nica̱j nij so' man Jesucristó ca'anj nij so' tu'va chuman' a . Ne̱ dan me se chuman' yo' ro' , naj xráá 'o̱ tacaan ruva̱a̱ ndo'o a . Ne̱ nica̱j nij so' man Jesucristó ca'anj nij so' rej ruva̱a̱ , ne̱ guun rá nij so' ta̱nij nij so' man Jesucristó rej ruva̱a̱ a .
Tza̱j ne̱ cachén Jesucristó sca'núj nij yuvii̱ , ne̱ ca'anj so' na̱nj ado̱nj .
Ga̱a ne̱ ca'anj Jesucristó chuman' Capernaum chuman' na̱j estadó Galilea , ne̱ güii naránj rá nij yuvii̱ israelitá ca'anj Jesucristó ve' tucu'yón nij so' se‑tucua̱nj Moisés , ne̱ tucu'yón so' se‑na̱na̱ Diose̱ man nij yuvii̱ a .
Ne̱ caráya'a̱nj nij yuvii̱ se‑na̱na̱ so' , che'é rej ase vaa a'mii 'o̱ síí uun chij ndo'o ro' , da̱nj ca'mii so' rihaan nij yuvii̱ a .
Ne̱ dan me se yáán 'o̱ síí nu̱u̱ nana̱ chre̱e nimán rá ve' yo' , ne̱ nucua̱j ndo'o caguáj so' , ne̱ cataj so' se vaa :
― Me che'é ra'yunj so̱' man núj , ga̱ Jesús Nazareno' . 'Ná' so̱' ta̱rí' so̱' man núj na' . Ne'enj mán so̱' se vaa síí gue̱e̱ cavii rihaan Diose̱ mé so̱' ado̱nj ― taj síí nu̱u̱ nana̱ chre̱e nimán rihaan Jesucristó a .
Ga̱a ne̱ canica̱j Jesucristó caxríj yuva̱a̱ so' man nana̱ chre̱e nu̱u̱ nimán snó'o yo' , ne̱ cataj so' : ― Dínj tu'vá so̱' cu̱riha̱nj so̱' cuaj nimán síí nihánj á ― taj Jesucristó rihaan nana̱ chre̱e yo' a . Nda̱a naxru' ma'a̱n snó'o rej tanu̱u̱ nij yuvii̱ , qui'yaj nana̱ chre̱e , ga̱a ne̱ curiha̱nj nana̱ chre̱e nimán snó'o yo' , ne̱ nahuun sa̱' so' , taj a̱ doj chi'ii̱ ran' so' a̱ ma' .
Ga̱a ne̱ ca'anj uxrá rá nij yuvii̱ , ne̱ xná'anj nij so' man tuvi' nij so' , cataj nij so' : ― Da̱j si̱j me síí a'mii nana̱ nihánj , ne̱ uun chij so' rihaan nana̱ chre̱e , ne̱ uriha̱nj nij nana̱ chre̱e nimán yuvii̱ 'yaj síí nihánj ga̱ ― taj nij yuvii̱ ni'ya̱j nij yuvii̱ man Jesucristó a .
Ga̱a ne̱ cuchi' nana̱ che'é Jesucristó rihaan cunuda̱nj nij yuvii̱ ma̱n nichru̱n' chuman' Capernaum yo' a .
Dan me se curiha̱nj Jesucristó rá ve' tucu'yón nii se‑tucua̱nj Moisés , ne̱ ca'anj so' tucuá síí cu'na̱j Simón a . Ne̱ ran' nii che̱j Simón chi'ii̱ nacaa yuva̱a̱ , ne̱ che'é dan cachíín ni'ya̱j nii rihaan Jesucristó che'é no' a .
Ga̱a ne̱ ca'anj Jesucristó canicun' so' rej tu'va yuvéé na̱j no' , ne̱ ca'ne' so' suun rihaan chi'ii̱ se vaa quix'ne̱e̱ chi'ii̱ xráá no' a . Ga̱a ne̱ nu̱' quix'néj chi'ii̱ xráá no' , qui'yaj Jesucristó a . Ne̱ veé ma̱a̱n orá dan naxaga̱a̱ no' , ne̱ qui'yaj chuvi̱i no' cha̱ nij so' na̱nj ado̱nj .
Cata' güii , ne̱ nica̱j nij yuvii̱ cunuda̱nj tuvi' nij so' síí ran' , va̱j nij so' rej ne̱ Jesucristó a . Que'e̱e̱ ndo'o chi'ii̱ ran' nij so' a . Ne̱ ca'anj Jesucristó , cuta' so' ra'a so' raa̱ nda̱a 'o̱ 'o̱ nij síí ran' , ga̱a ne̱ nahuun taran' nij so' , qui'yaj Jesucristó a .
Ne̱ que'e̱e̱ nij síí ran' ro' , curiha̱nj nana̱ chre̱e nimán uún , ne̱ caguáj nij nana̱ chre̱e yo' , ne̱ cataj nij so' se vaa ta'níí Diose̱ me Jesucristó a . Tza̱j ne̱ caxríj yuva̱a̱ Jesucristó man nij nana̱ chre̱e , ne̱ ne ca've̱j rá Jesucristó ca'mi̱i̱ nij so' nana̱ vaa da̱nj a . 'O̱ se quene'en nij so' se vaa si̱j ca'néé Diose̱ ti̱nanii man yuvii̱ rihaan sayuun me Jesucristó , ne̱ ne ca've̱j rá Jesucristó gu̱un cuentó che'é so' a .
Rej taxre̱j cavii Jesucristó chuman' Capernaum ca'anj so' rej tacaan a . Ga̱a ne̱ nano' nij síí ma̱n Capernaum man so' , ne̱ ga̱a nari' nij so' man Jesucristó , ga̱a ne̱ caráán nij so' chrej rihaan Jesucristó , ne̱ : ― Se̱ ca'vee ca'a̱nj so̱' rej yaníj ma' ― taj nij so' rihaan Jesucristó a .
Tza̱j ne̱ cataj Jesucristó rihaan nij so' a : ― Vaa ndo'o suun rihaan 'u̱nj ca'a̱nj 'u̱nj yo'ó nij chuman' uún , ne̱ nata̱' 'u̱nj nana̱ sa̱' nihánj rihaan nij síí ne̱ yo'ó chuman' se vaa gu̱un chij Diose̱ rihaan chumii̱ nihánj ado̱nj . 'O̱ se che'é nana̱ sa̱' nihánj me ca'néé Diose̱ manj ca'na̱j rihaan chumii̱ nihánj ca'mi̱i̱ natáj 'u̱nj rihaan cunuda̱nj nij yuvii̱ ado̱nj ― taj Jesucristó rihaan nij síí ma̱n Capernaum a .
Ga̱a ne̱ ca'ne' rá nij so' , ne̱ ca'anj Jesucristó nu̱' nij ve' tucu'yón nij yuvii̱ israelitá se‑tucua̱nj Moisés ve' ya̱nj estadó Judea , ne̱ ca'mii natáj so' nana̱ sa̱' a .
Dan me se 'o̱ güii canicun' Jesucristó tu'va na lacuaná cu'na̱j Genesaret , ne̱ cuchi' uxrá yuvii̱ rej nicu̱n' so' , ne̱ cunuu chre̱' ndo'o nij so' che'é se guun rá nij so' cuno̱ nij so' se‑na̱na̱ Diose̱ a . Dan me se nda̱a raan ma'a̱n mán nij so' x'núú Jesucristó a .
Dan me se quene'en Jesucristó vi̱j rihoo na̱j tu'va na lacuaná , ne̱ síí uta xcuaj me nij síí si'ya̱j rihoo yo' , ne̱ tanáj nij so' se‑riho̱o̱ nij so' 'o̱ orá nii , ne̱ ca'anj na'nu̱' nij so' xnánj nij so' a .
Dan me se catúj Jesucristó rá 'o̱ rihoo , ne̱ se‑riho̱o̱ síí cu'na̱j Simón me yo' , ne̱ cachíín ni'ya̱j Jesucristó rihaan Simón se vaa qui'ya̱j so' se ndo'o cuxu̱u̱n so' rihoo ca'a̱nj rihoo yo' do̱j rihaan na a . Ga̱a ne̱ cayáán Jesucristó rque rihoo , ne̱ tucu'yón so' se‑na̱na̱ Diose̱ man nij yuvii̱ ma̱n tu'va na a .
Quisíj tucu'yón Jesucristó man nij yuvii̱ , ga̱a ne̱ cataj so' rihaan Simón , ne̱ : ― Ni̱caj so̱' rihoo ca'a̱nj so̱' rej cunu̱u̱ doj na , ga̱a ne̱ ti̱guíj soj nanj rá na á ― taj Jesucristó rihaan so' a .
Tza̱j ne̱ cataj Simón rihaan Jesucristó , ne̱ : ― Niga̱n' qui'yaj suun uxrá núj , tiguíj ndo'o núj nanj rá na , tza̱j ne̱ a̱ 'ó xcuaj ne quiri̱' núj , man maestro . Tza̱j ne̱ ma̱a̱n che'é se ma̱'án so̱' cataj , ne̱ ca'a̱nj ti̱guíj uún núj nanj rá na na̱nj á ― taj Simón rihaan Jesucristó a .
Dan me se ca'anj ti̱guíj uún nij tuvi̱' Simón nanj rá na , ne̱ quiri' uxrá nij so' xcuaj nda̱a quisin' ma'a̱n xnánj nij so' , qui'yaj xcuaj a .
Che'é dan canacúún nij so' man tuvi' nij so' síí nu̱u̱ rque yo'ó rihoo , che'é rej guun rá nij so' ra̱cuíj tuvi' nij so' man nij so' a . Dan me se ca'na' nij tuvi' nij so' yan nicu̱n' nij so' , ne̱ caraa uxrá nij so' xcuaj rque ro̱j rihoo a . Ne̱ uxrá caraa ro̱j rihoo , ne̱ da̱j doj se ca'anj ni̱j ro̱j rihoo rque na na̱nj á .
Dan me se quene'en Simón Pedró se vaa qui'yaj Jesucristó , ga̱a ne̱ ca'anj canicu̱n' ru̱j so' rihaan Jesucristó , cataj so' : ― Nuveé si̱j canicu̱n' nichru̱n' rihaan so̱' mej a̱ ma' . Si̱j ata̱ ndo'o cacun' mej na̱nj á ― taj Simón rihaan Jesucristó a .
Dan me se ca'anj ndo'o rá nij tuvi̱' Simón se vaa quiri' uxrá nij so' xcuaj a .
Ne̱ ca'anj rá síí cu'na̱j Jacobo do̱' , síí cu'na̱j Juan do̱' , che'é xcuaj a . Ne̱ tuvi̱' Simón me ro̱j so' , ne̱ ta'níí síí cu'na̱j Zebedeo me ro̱j so' a . Ne̱ dan me se cataj Jesucristó rihaan Simón , ne̱ : ― Se̱ cuchu'ví' so̱' ma' . 'O̱ se rej rihaan ní' me se guún so̱' síí naqui'ya̱j chre̱' yuvii̱ canoco̱' yuvii̱ manj á ― taj Jesucristó rihaan Simón a .
Ga̱a ne̱ nica̱j nij so' se‑riho̱o̱ nij so' ca'anj nij so' nda̱a tu'va na a . Ga̱a ne̱ tanáj nij so' cunuda̱nj nij rasu̱u̱n yo' , ne̱ canoco' nij so' man Jesucristó , ne̱ ca'anj nij so' ga̱ so' a .
Dan me se 'o̱ güii caran' Jesucristó 'o̱ chuman' , ne̱ cuchi' 'o̱ síí ran' ndo'o luj ri'yuj rihaan so' a . Ga̱a quene'en síí ran' yo' man Jesucristó , ga̱a ne̱ canicun' ru̱j so' rihaan Jesucristó , ne̱ cachíín ni'ya̱j so' rihaan Jesucristó , cataj so' : ― Sese me rá so̱' , ne̱ ca've̱e ca'ne̱e̱ so̱' chi'ii̱ xráj , Señor ― taj so' rihaan Jesucristó a .
Ga̱a ne̱ cuta' Jesucristó ra'a Jesucristó raa̱ síí ran' , ne̱ cataj Jesucristó : ― Me raj qui̱'yáj da̱nj ei . Na̱huún so̱' , qui̱'yáj ado̱nj ― taj Jesucristó rihaan so' a . Nu̱' da̱nj cataj Jesucristó , ne̱ nu̱' quinavij luj xráá síí ran' a .
Dan me se ca'ne' Jesucristó suun rihaan síí nahuun yo' , ne̱ se̱ cataj xna'anj so' rihaan a̱ 'ó yuvii̱ che'é se vaa quiran' so' ma' . Ga̱a ne̱ cataj uún Jesucristó rihaan so' a : ― Ca'a̱nj so̱' rihaan xrej , ne̱ ti̱haán so̱' mán so̱' rihaan xrej se vaa nahuún so̱' , ne̱ rque̱ so̱' rihaan Diose̱ se vaa cataj síí cu'na̱j Moisés ga̱a naá nda̱a vaa no̱ xcúún so̱' rque̱ so̱' rihaan Diose̱ che'é yan nahuún so̱' ado̱nj . Ga̱a ne̱ xca̱j nij xrej cuentá se vaa nahuún so̱' qui'yáj ado̱nj ― taj Jesucristó rihaan síí nahuun yo' a .
Tza̱j ne̱ cha'nuu̱ ndo'o nana̱ che'é se vaa quiran' síí nahuun yo' , ne̱ che'é dan cunuu chre̱' ndo'o nij yuvii̱ rej va̱j Jesucristó a . Guun rá nij so' cuno̱ nij so' se‑na̱na̱ Jesucristó , ne̱ guun rá nij síí ran' x'ne̱e̱ chi'ii̱ xráá nij so' uún a .
Tza̱j ne̱ naxuun Jesucristó man so' rihaan nij yuvii̱ , ne̱ ca'anj so' rej tacaan , ne̱ cachíín ni'ya̱j ndo'o so' rihaan Diose̱ a .
'O̱ güii me se ne̱ Jesucristó rá 'o̱ ve' , ne̱ tucu'yón so' se‑na̱na̱ Diose̱ man yuvii̱ , ne̱ ne̱ do̱j síí fariseo ga̱ síí naqui'yaj cu̱u se‑tucua̱nj Moisés rá ve' yo' , ne̱ mán síí cavii chuman' Jerusalén do̱' , yo'ó nij chuman' na̱j estadó Judea do̱' , nij chuman' na̱j estadó Galilea do̱' , mán ga̱ nij so' rá ve' yo' a . Ne̱ Diose̱ síí 'ni̱j ra'a man ní' ro' , racuíj ndo'o man Jesucristó , ne̱ nahuun ndo'o nij síí ran' , qui'yaj Jesucristó a .
Dan me se táá 'o̱ síí na'vee cache̱e̱ rihaan yuvéé , ne̱ táá chiha̱ nii man so' ca'na' nii rihaan Jesucristó a . Tza̱j ne̱ ma̱n ndo'o yuvii̱ rá ve' ne̱ Jesucristó , ne̱ nano' nij so' rej catu̱u̱ nij so' rá ve' cuchru̱j nij so' man síí ran' rihaan Jesucristó a .
Tza̱j ne̱ taj se qui̱'yá' ca've̱e cache̱n nij so' sca'núj nij yuvii̱ a . Che'é dan cavii nij so' xráá ve' , ne̱ caya' nij so' yu'uj xráá ve' , che'é rej ca've̱e ti̱nanij nij so' man síí ran' rihaan Jesucristó a .
Ga̱a quene'en Jesucristó se vaa cuchumán uxrá rá nij tuvi̱' síí ran' yo' se vaa ca've̱e nahu̱un so' qui'ya̱j Jesucristó , ga̱a ne̱ cataj Jesucristó rihaan síí ran' yo' , ne̱ : ― Navij cacun' xráá so̱' , na̱nj tinu̱j ― taj Jesucristó rihaan so' a .
Ne̱ cuno nij síí fariseo cuno nij síí naqui'yaj cu̱u se‑tucua̱nj Moisés cuno nana̱ ca'mii Jesucristó , ga̱a ne̱ nuchruj ra̱a̱ nij so' nana̱ nihánj ga̱ tuvi' nij so' a : ― Da̱j si̱j me síí nihánj , ne̱ a'mii so' nana̱ vaa nij rihaan Diose̱ ga̱ . O̱rún' Diose̱ uun nucua̱j tinavi̱j cacun' xráá yuvii̱ na̱nj á ― taj nij so' ga̱ tuvi' nij so' a .
Quene'en Jesucristó da̱j nuchruj ra̱a̱ nij so' , ne̱ che'é dan cataj so' rihaan nij so' a : ― Me che'é nuchruj ra̱a̱ soj nana̱ na̱nj ga̱ .
Tu'va rma̱'án 'u̱nj se vaa navij cacun' xráá síí nihánj , rá soj a̱ na' . Ca've̱e cata̱j u̱u̱n ní' navij cacun' xráá síí nihánj na' . Ase ca've̱e doj cata̱j ní' na̱xagaa so' , ne̱ cache̱e̱ so' cuaj , cata̱j ní' xa̱' .
Dan me se me rá 'u̱nj xca̱j soj cuentá se vaa síí ca'néé Diose̱ ni̱caj yu'unj man yuvii̱ mej ne̱ no̱ xcúún 'u̱nj ti̱navíí 'u̱nj cacun' xráá nij yuvii̱ ma̱n rihaan chumii̱ nihánj ado̱nj ― taj Jesucristó rihaan nij so' a . Dan me se cataj Jesucristó rihaan síí na'vee cache̱e̱ a : ― Rihaan so̱' si̱j na'vee cache̱e̱ taj 'u̱nj , ne̱ nacue̱ so̱' tuvéé so̱' , ne̱ nán' so̱' tucuá so̱' á ― taj Jesucristó rihaan síí na̱j rihaan yuvéé yo' a .
Nu̱' da̱nj tu'va Jesucristó , ga̱a ne̱ nu̱' naxaga̱a̱ síí ran' yo' ni'ya̱j taran' nij yuvii̱ a . Ga̱a ne̱ nacué so' tuvéé so' , ga̱a ne̱ nan' so' tucuá so' , ne̱ ve'é uxrá ca'mii so' che'é Diose̱ a .
Dan me se ca'anj rá taran' nij yuvii̱ ma̱n rá ve' yo' , ne̱ cataj nij yuvii̱ se vaa ve'é uxrá qui'yaj Diose̱ a . Ne̱ cuchu'vi' ndo'o nij yuvii̱ , ne̱ cataj nij yuvii̱ se vaa : ― Niha̱' uxrá vaa suun sa̱' noco̱o quene'en ní' cuan' ado̱nj ― taj nij yuvii̱ yo' a .
Quisíj nahuun síí ran' yo' , ga̱a ne̱ curiha̱nj Jesucristó xe' , ne̱ quene'en so' man 'o̱ síí a'néj puextó cu'na̱j Leví a . Ne̱ ne̱ síí cu'na̱j Leví 'o̱ ve' a'néj nii puextó man yuvii̱ a . Ga̱a ne̱ cataj Jesucristó rihaan so' , ne̱ : ― Ca̱nocó' so̱' manj , ca'a̱nj ní' á ― taj Jesucristó rihaan so' a .
Ga̱a ne̱ tanáj Leví man cunuda̱nj rasu̱u̱n nica̱j so' , ne̱ naxuma̱a̱n so' , canoco' so' man Jesucristó , ca'anj so' a .
Ga̱a ne̱ canuû ndo'o cha'anj noco̱o tucuá Leví che'é Jesucristó , qui'yaj Leví a . Ne̱ ma̱n que'e̱e̱ ndo'o tuvi' so' síí a'néj puextó do̱' , que'e̱e̱ yo'ó yuvii̱ do̱' , mán tucuá Leví , ne̱ ne̱ nij so' ga̱ nij tuvi̱' Jesucristó a .
Dan me se ma̱n nij síí fariseo do̱' , síí naqui'yaj cu̱u se‑tucua̱nj Moisés noco̱' man nij síí fariseo do̱' , ga̱a ne̱ ca'mii chi'i̱i̱ nij so' che'é Jesucristó rihaan nij síí tucu'yón se‑na̱na̱ Jesucristó a . Dan me se cataj nij síí fariseo ga̱ nij síí naqui'yaj cu̱u se‑tucua̱nj Moisés : ― Me che'é chá soj chraa ne̱ 'o soj na ga̱ nij síí a'néj puextó do̱' , ga̱ yo'ó nij síí tumé cacun' do̱' , ga̱ ― taj nij so' , xná'anj nij so' man nij síí tucu'yón se‑na̱na̱ Jesucristó a .
Ga̱a ne̱ dan me se cataj ma'a̱n Jesucristó rihaan nij so' a : ― Síí vaa nucua̱j ro' , ne nano' nij so' man doctor ma' . Ma̱a̱n se síí ran' ro' , me síí nano' man doctor ado̱nj . Ga̱a ne̱ ase vaa síí ran' ro' , da̱nj vaa nij síí nihánj ado̱nj .
'O̱ se ne ca'na̱' 'u̱nj canacu̱nj 'u̱nj man síí sa̱' ma' . Che'e̱ nij síí tumé cacun' ca'naj se vaa ca̱nica̱j nimán nij so' ne̱ canoco̱' nij so' se‑na̱na̱j ado̱nj . Tza̱j ne̱ sese síí sa̱' me soj , rá soj , ne̱ nuveé si̱j canacu̱nj 'u̱nj man me soj ma' ― taj Jesucristó rihaan nij so' a .
Ga̱a ne̱ nij síí fariseo ga̱ nij síí naqui'yaj cu̱u se‑tucua̱nj Moisés me se cataj nij so' rihaan Jesucristó a : ― Me che'é , ne̱ nij síí tucu'yón se‑na̱na̱ Juan síí uta' ne man yuvii̱ me se toco' nij so' x'naa man ma'a̱n nij so' do̱' , na'víj nij so' do̱' , ne̱ veé da̱nj 'yaj nij síí tucu'yón se‑na̱na̱ núj si̱j fariseo do̱' , tza̱j ne̱ nij síí tucu'yón se‑na̱na̱ so̱' me se ne toco' nij so' x'naa man ma'a̱n nij so' do̱' , ne na'víj nij so' do̱' , rihaan Diose̱ ga̱ ― taj nij so' rihaan Jesucristó a .
Ne̱ cataj Jesucristó rihaan nij so' : ― Ase vaa síí cuchruj sa'anj vaa 'u̱nj , ne̱ asa̱' ca've̱e toco̱' nij síí ma̱n ga̱j x'naa man ma'a̱n nij so' , rá soj ga̱ . Ase vaa síí cataj xca̱j man chana̱ ne̱ ma̱n tuvi' so' do̱' , da̱nj vaa nij síí ma̱n nihánj cuano̱ , ne̱ anuû ndo'o cha'anj man nij so' , ne̱ se̱ ca'vee toco̱' nij so' x'naa man ma'a̱n nij so' cuano̱ ma' .
Tza̱j ne̱ vaa güii , ne̱ gu̱un yaníj 'u̱nj rihaan nij so' , qui'ya̱j yuvii̱ , ga̱a ne̱ nano̱ rá nij síí nihánj , ga̱a ne̱ toco̱' nij so' x'naa man ma'a̱n nij so' ado̱nj ― taj Jesucristó rihaan nij síí fariseo ga̱ nij síí naqui'yaj cu̱u se‑tucua̱nj Moisés yo' a .
Ga̱a ne̱ ca'mii Jesucristó yo'ó nana̱ rihaan nij so' , cataj so' : ― Ase vaa yatzíj sin' vaa tucuáán nga̱ noco̱' soj , ne̱ se̱ guun cusi̱n' ní' yatzíj naca̱ ne̱ na'ne̱j ní' man yatzíj nga̱ ma' . Sese da̱nj qui'ya̱j ní' , ga̱a ne̱ quiri̱' nu̱' yatzíj naca̱ yo' , qui'ya̱j yatzíj nga̱ na̱nj ado̱nj . Ga̱a ne̱ ino̱ uxrá ga̱a̱ yatzíj naca̱ , qui'ya̱j yatzíj nga̱ yo' na̱nj ado̱nj .
Ne̱ dan me se ase vaa nuj nga̱ nuj araa nii na vinó vaa uún soj a . Ne̱ se̱ ca'vee tu̱cu'yón 'u̱nj se‑tucua̱nj 'u̱nj man soj ma' . 'O̱ se ase vaa na vinó naca̱ vaa nana̱ tucu'yón 'u̱nj , ne̱ se̱ guun cara̱a yuvii̱ na vinó naca̱ rque nuj nga̱ ma' . Sese da̱nj qui'ya̱j yuvii̱ , ne̱ cuya̱nj na vinó cunu̱u xe̱e̱ na vinó , ne̱ se̱ cacuá nuj nga̱ ma' . Che'é dan canu̱u̱ yo' , ne̱ caya̱nj na vinó rihaan yo'óó a .
Che'é dan araa nii na vinó naca̱ rque nuj naca̱ , ne̱ 'o̱ mán sa̱' na vinó rque nuj yo' a . Che'é dan ina̱nj rihaan síí naca̱ síí ne noco' tucuáán nga̱ tu̱cu'yón 'u̱nj se‑na̱na̱j na̱nj ado̱nj .
Ne̱ taj síí gu̱un rá co'o̱ na vinó naca̱ , sese a̱j co'o so' na vinó nga̱ ma' . 'O̱ se sa̱' doj vaa na nga̱ , cata̱j so' na̱nj á . Ne̱ da̱nj vaa gue̱e̱ soj , ina̱nj tucuáán nga̱ noco' soj , ne̱ che'é dan na'vej soj canoco̱' soj tucuáán naca̱ na̱nj ado̱nj . ― Da̱nj cataj Jesucristó rihaan nij síí fariseo do̱' , rihaan nij síí naqui'yaj cu̱u se‑tucua̱nj Moisés do̱' a .
'O̱ güii naránj rá nij yuvii̱ israelitá cachén Jesucristó ga̱ nij síí tucu'yón se‑na̱na̱ so' rque 'o̱ naa̱ 'núú trigó a . Ne̱ cuta nij síí tucu'yón se‑na̱na̱ Jesucristó do̱j caa trigó , ne̱ tuguáj ra'a nij so' caa , ga̱a ne̱ chá nij so' do̱j trigó a .
Ga̱a ne̱ xná'anj ta'a̱j síí fariseo man nij so' , cataj nij so' : ― Me che'é 'yaj soj da̱nj ga̱ . Ne nó xcúún ní' cuta̱ ní' trigó güii naránj rá ma' ― taj nij síí fariseo rihaan nij síí tucu'yón se‑na̱na̱ Jesucristó a .
Tza̱j ne̱ cataj ma'a̱n Jesucristó rihaan nij síí fariseo a : ― Me che'é , ne̱ ne naya̱a̱ soj rihaan danj Diose̱ da̱j qui'yaj síí cu'na̱j David ga̱a naá a . Ga̱a quina'aan rque nij tuvi̱' nij so' ,
ga̱a ne̱ catúj so' rá nuvií , ne̱ chá so' rachrúún ta̱j rihaan se‑mesa̱ Diose̱ a . Ne̱ go' uún so' chá nij tuvi' so' uún a . Ne̱ ne nó xcúún nij so' cha̱ nij so' rachrúún yo' , ma̱a̱n se o̱rún' nij xrej nó xcúún cha̱ rachrúún yo' a . Tza̱j ne̱ ma̱a̱n che'é se rque nij so' na'aan uxrá , ga̱a ne̱ chá nij so' rachrúún yo' na̱nj ado̱nj . Tza̱j ne̱ ne cata̱j Diose̱ se vaa tumé síí cu'na̱j David cacun' ma' ― taj Jesucristó rihaan nij síí fariseo a .
Ga̱a ne̱ canica̱j so' , cataj uún so' a : ― Síí ca'néé Diose̱ ni̱caj yu'unj man yuvii̱ mej , ne̱ no̱ xcúnj quiri̱i̱ ta'ngaj da̱j qui'ya̱j yuvii̱ güii naránj rá yuvii̱ ado̱nj ― taj Jesucristó rihaan nij síí fariseo a .
Dan me se yo'ó güii naránj rá nij yuvii̱ israelitá ro' , catúj Jesucristó rque 'o̱ ve' tucu'yón nij so' se‑tucua̱nj Moisés , ne̱ tucu'yón so' se‑na̱na̱ Diose̱ man nij yuvii̱ a . Ne̱ dan me se yáán 'o̱ snó'o rá ve' yo' , ne̱ nacoo̱ ra'a so' rej nuva̱' so' a .
Ne̱ nij síí naqui'yaj cu̱u se‑tucua̱nj Moisés rihaan yuvii̱ do̱' , nij síí fariseo do̱' , yáán nij so' rá ve' , ne̱ tumé uxrá nij so' man Jesucristó sese nahu̱un yuvii̱ qui'ya̱j so' ga̱a güii naránj rá nij so' a . Da̱nj qui'yaj nij so' che'é rej guun rá nij so' cuta̱' nij so' cacun' xráá Jesucristó a .
Tza̱j ne̱ quene'en Jesucristó se vaa guun rá nij so' , ga̱a ne̱ cataj so' rihaan síí nacoo̱ ra'a a : ― Na̱xuma̱a̱n so̱' canicu̱n' ca̱yá so̱' sca'núj á ― taj Jesucristó rihaan so' a . Ga̱a ne̱ naxuma̱a̱n so' , ne̱ canicun' caya̱ so' sca'núj nij yuvii̱ a .
Ga̱a ne̱ cataj Jesucristó rihaan nij síí nanó chi'i̱i̱ rá a : ― Cuano̱ nihánj me se xná'anj 'u̱nj man soj che'é güii naránj rá xa̱' . No̱ xcúún ní' ra̱cuíj ní' tuvi' ní' na' . Ase no̱ xcúún ní' qui'ya̱j chi'i̱i̱ ní' man tuvi' ní' xa̱' . Da̱j qui'ya̱j ní' rá soj ga̱a güii naránj rá ní' ga̱ . Ne nó xcúún ní' ti̱nanii ní' man tuvi' ní' rihaan sayuun ga̱a güii naránj rá ga̱a̱ a̱ na' . Ni̱'yaj u̱u̱n ní' cavi̱' so' ga̱a güii naránj rá ga̱a̱ a̱ na' . ― Da̱nj taj Jesucristó rihaan nij so' a .
Ga̱a ne̱ ni'ya̱j Jesucristó man cunuda̱nj nij yuvii̱ ma̱n rque ve' yo' , ga̱a ne̱ cataj so' rihaan síí nacoo̱ ra'a a : ― Tu̱cuá so̱' ra'á so̱' á ― taj Jesucristó rihaan so' a . Ne̱ tucuá so' ra'a so' , ne̱ cunuu sa̱' ra'a so' ado̱nj .
Tza̱j ne̱ ca'maan ndo'o rá nij síí naqui'yaj cu̱u se‑tucua̱nj Moisés ga̱ nij síí fariseo , ne̱ guun rá nij so' ga̱ tuvi' nij so' da̱j ga̱a̱ qui'ya̱j chi'i̱i̱ nij so' man Jesucristó a .
Dan me se cachén do̱j güii , ga̱a ne̱ ca'anj Jesucristó rej quij , ca'anj cachi̱nj ni'ya̱j so' rihaan Diose̱ a . Niga̱n' quináj so' quij cachíín ni'ya̱j so' rihaan Diose̱ a .
Ranga' , ga̱a ne̱ canacúún Jesucristó man cunuda̱nj nij síí tucu'yón se‑na̱na̱ so' ca'na̱' nij so' rihaan so' , ga̱a ne̱ narii Jesucristó man chuvi̱j nij so' gu̱un nij so' apóstol nata̱' rihaan yuvii̱ che'é so' a .
'O̱ so' me síí cu'na̱j Simón , ne̱ tucu'náj Jesucristó Pedró man so' a . Yo'ó so' me tinúú Pedró síí cu'na̱j Andrés a . Yo'ó nij so' me Jacobo do̱' , Juan do̱' , Felipé do̱' , Bartolomé do̱' ,
Mateo do̱' , Tomás do̱' , Jacobo ta'níí Alfeo do̱' a . Yo'ó so' uún me Simón , ne̱ tuvi' nij síí me rá cunu̱' ga̱ gobiernó ne̱ Romá me so' a .
Yo'ó so' me Judas tinúú Jacobo , ne̱ yo'ó so' uún me Judas Iscariote síí tacuachén man Jesucristó rihaan nij síí ta̱j ri'yunj man Jesucristó a .
Dan me se nanij Jesucristó ga̱ chuvi̱j nij apóstol yo' taa rque̱ doj , ne̱ cuchi' nij so' 'o̱ rej vaa ta̱a , ne̱ noco̱o doj síí tucu'yón se‑na̱na̱ so' mán ga̱ so' a . Ne̱ ca'na' ndo'o yuvii̱ cavii chuman' Jerusalén do̱' , yuvii̱ cavii yo'ó nij chuman' na̱j estadó Judea do̱' , yuvii̱ cavii rej tu'va na ya'a̱nj rej na̱j chuman' Tiro ga̱ chuman' Sidón do̱' a .
Ne̱ guun rá nij yuvii̱ cuno̱ nij so' se‑na̱na̱ Jesucristó , ne̱ guun rá nij síí ran' nahu̱un nij so' a . Ne̱ vaa nij yuvii̱ nu̱u̱ nana̱ chre̱e nimán , ne̱ sayu̱u̱n ndo'o quiran' nij yuvii̱ , qui'yaj nana̱ chre̱e , tza̱j ne̱ quirii Jesucristó nana̱ chre̱e nu̱u̱ nimán nij so' , ne̱ cunuu sa̱' nij so' , qui'yaj Jesucristó a .
Ga̱a ne̱ guun rá cunuda̱nj nij yuvii̱ cano̱ ra'a nij so' xráá Jesucristó che'é se cavii ndo'o se nucua̱j man Jesucristó , ne̱ nahuun sa̱' cunuda̱nj nij yuvii̱ , qui'yaj Jesucristó a .
Ga̱a ne̱ naxca̱j Jesucristó rihaan so' ni'ya̱j so' man nij síí tucu'yón se‑na̱na̱ so' , ga̱a ne̱ cataj so' : ― Cavi̱i̱ sa̱' taran' soj si̱j nique̱ , ne̱ soj me síí ca̱yáán ga̱ Diose̱ ga̱a güii gu̱un chij Diose̱ rihaan chumii̱ nihánj ado̱nj .
” Cavi̱i̱ sa̱' taran' soj si̱j na'aan rque cuano̱ ado̱nj . Vaa güii quiri̱' soj se cha̱ soj ado̱nj . ” Cavi̱i̱ sa̱' taran' soj si̱j ta'vee cuano̱ ado̱nj . Vaa güii ca'nga̱' ndo'o soj ado̱nj .
” Ne̱ cavi̱i̱ sa̱' ndo'o soj sese quita̱j ri'yunj yuvii̱ man soj do̱' , sese quiri̱i̱ yaníj yuvii̱ man soj do̱' , sese ca'mi̱i̱ yuvii̱ nana̱ nij rihaan soj do̱' , sese nachri̱' yuvii̱ ni̱'yaj yuvii̱ man soj se vaa si̱j chi'i̱i̱ me soj do̱' , che'é se me soj síí noco̱' manj si̱j ca'néé Diose̱ ni̱caj yu'unj man yuvii̱ ado̱nj . Ne̱ quene'e̱n soj se vaa ya̱ cavi̱i̱ sa̱' soj ado̱nj .
Ga̱a ne̱ güii quira̱n' soj da̱nj me se no̱ xcúún soj gu̱un niha̱' uxrá rá soj ne̱ güe̱j ndo'o soj , che'é se uxrá na̱ru'vee Diose̱ rihaan soj asa̱' cuchi' soj rej xta̱' ado̱nj . 'O̱ se ase vaa 'yaj nij yuvii̱ man soj ro' , ta'nga' da̱nj qui'yaj xi̱i nij yuvii̱ man nij síí nata' se‑na̱na̱ Diose̱ ga̱a naá uún ado̱nj .
” Tza̱j ne̱ nique̱ ndo'o soj si̱j ru'vee na̱nj á . Soj si̱j ru'vee me se a̱j quiri' soj nu̱' se sa̱' ni̱caj soj , ne̱ taj va̱j doj se sa̱' rque̱ Diose̱ man soj a̱ ma' .
” Nique̱ soj si̱j vaa raan rque cuano̱ na̱nj á . Vaa güii quina'a̱an rque soj ado̱nj . ” Nique̱ soj si̱j a'nga' cuano̱ na̱nj á . Vaa güii quinano̱ ndo'o rá soj do̱' , ta've̱e soj do̱' , ado̱nj .
” Ne̱ nique̱ soj si̱j ve'é ina̱nj a'mii cunuda̱nj yuvii̱ che'é na̱nj á . 'O̱ se ase vaa ve'é ina̱nj a'mii nij yuvii̱ che'é soj ro' , ta'nga' da̱nj ca'mii xi̱i nij yuvii̱ che'é nij síí tiha' yu'unj se vaa si̱j nata' se‑na̱na̱ Diose̱ me nij so' ga̱a naá a ― taj Jesucristó rihaan cunuda̱nj nij síí tucu'yón se‑na̱na̱ so' a .
Canica̱j Jesucristó , cataj so' a : ― Tza̱j ne̱ rihaan soj si̱j ma̱n nanó xre̱j ro' , cata̱j xna'anj 'u̱nj se vaa ga̱a̱ 'e̱e̱ rá soj man nij síí ta̱j ri'yunj ni'ya̱j man soj , ne̱ qui'ya̱j soj se lu̱j che'é nij síí nachri' ni'ya̱j man soj ei .
Ve'é ca'mi̱i̱ soj rihaan nij síí a'mii quij rihaan soj , ne̱ cachi̱nj ni'ya̱j soj rihaan Diose̱ che'é nij síí 'yaj se nij man soj a .
Sese vaa síí coxro ni̱chrej xruú so̱' , ne̱ ca'ne̱' rá so̱' coxro̱ so' níchrej xruú so̱' uún a . Sese vaa síí ca'néj se‑ro̱to̱ so̱' , ne̱ ca'ne̱' rá so̱' ca'ne̱e̱ so' se‑co̱toó so̱' uún a .
Ne̱ me ma'a̱n yuvii̱ achíín ni'ya̱j rasu̱u̱n rihaan soj , ne̱ go̱' soj rasu̱u̱n yo' man nij so' ei . Sese vaa yuvii̱ ca'néj si'yaj soj , ne̱ se̱ nachin' soj si'yaj soj ma' .
Dan me se da̱j se uun rá soj qui'ya̱j sa̱' yuvii̱ rihaan soj ro' , ta'nga' da̱nj qui'ya̱j sa̱' soj rihaan yuvii̱ á .
” Dan me se ga̱a̱ 'e̱e̱ rá soj man cunuda̱nj yuvii̱ ei . Sese 'e̱e̱ rá soj man ina̱nj nij síí 'e̱e̱ rá man soj , ga̱a ne̱ me che'é na̱ru'vee Diose̱ rihaan soj , rá soj ga̱ . 'O̱ se nda̱a nij síí chi'i̱i̱ ro' , 'e̱e̱ rá nij so' man nij síí 'e̱e̱ rá man nij so' na̱nj á .
Ne̱ qui'ya̱j soj se lu̱j rihaan cunuda̱nj yuvii̱ ei . 'O̱ se sese qui'ya̱j soj se lu̱j rihaan ina̱nj síí 'yaj se lu̱j rihaan soj , ga̱a ne̱ me che'é na̱ru'vee Diose̱ rihaan soj , rá soj ga̱ . 'O̱ se nda̱a nij síí chi'i̱i̱ ro' , 'yaj nij so' se lu̱j rihaan tuvi' nij so' si̱j 'yaj se lu̱j rihaan nij so' na̱nj ado̱nj .
Me ma'a̱n yuvii̱ ra̱cuíj soj sa'anj , ne̱ se̱ guun rá soj naca̱j uún soj se‑sa'a̱nj soj ma' . Sese ra̱cuíj soj sa'anj man ina̱nj síí na̱ru'vee rihaan soj , ga̱a ne̱ me che'é na̱ru'vee Diose̱ rihaan soj , rá soj ga̱ . 'O̱ se nda̱a ma'a̱n nij síí chi'i̱i̱ ro' , racuíj nij so' sa'anj man nij tuvi' so' si̱j na̱ru'vee rihaan so' ado̱nj .
” Dan me se ga̱a̱ 'e̱e̱ rá soj man nij síí ta̱j ri'yunj ni'ya̱j man soj , ne̱ qui'ya̱j soj se lu̱j rihaan nij síí nachri' man soj , ne̱ ra̱cuíj soj sa'anj man yuvii̱ , ne̱ se̱ guun rá soj naca̱j uún soj se‑sa'a̱nj soj ma' . Ne̱ vaa güii , ne̱ narque̱ uxrá Diose̱ se sa̱' man soj , ne̱ ta'níí Diose̱ síí sa̱' ndo'o me soj ga̱a̱ ado̱nj . 'O̱ se Diose̱ me síí 'yaj se lu̱j rihaan nda̱a síí ne ne'en me se uun se lu̱j do̱' , rihaan nda̱a síí chi'i̱i̱ do̱' , ado̱nj .
Ase vaa 'e̱e̱ rá Rej ní' Diose̱ man daj a̱ nij yuvii̱ ro' , da̱nj ga̱a̱ 'e̱e̱ rá soj man daj a̱ nij yuvii̱ uún ado̱nj . ― Da̱nj cataj Jesucristó rihaan nij síí tucu'yón se‑na̱na̱ so' a .
Ne̱ canica̱j Jesucristó cataj so' a : ― Se̱ guun niha̱' rá soj cuta̱' soj cacun' xráá tinúú soj , ga̱a ne̱ taj cacun' cuta̱' Diose̱ xráá ma'a̱n soj man ado̱nj . Ma̱a̱n se cara̱a̱ x'naa soj rihaan tinúú soj , ne̱ cara̱a̱ x'naa Diose̱ rihaan ma'a̱n soj uún ado̱nj .
Go̱' soj rasu̱u̱n man tuvi' soj , ne̱ Diose̱ me síí narque̱ rasu̱u̱n rihaan soj uún ado̱nj . So' me síí sa̱' ndo'o rá , ne̱ adi̱' se 'yaj síí sa̱' rá tu'véj 'núú ne̱ araa navii so' rihaan tane̱j ro' , da̱nj qui'ya̱j gue̱e̱ Diose̱ ga̱ soj , ne̱ doj a̱ narque̱ Diose̱ rasu̱u̱n sa̱' man soj ado̱nj . Ase vaa 'yaj gue̱e̱ soj ga̱ tuvi' soj ro' , da̱nj qui'ya̱j gue̱e̱ Diose̱ ga̱ soj uún ado̱nj . ― Da̱nj cataj Jesucristó rihaan nij síí tucu'yón se‑na̱na̱ so' a .
Ga̱a ne̱ nanó Jesucristó se‑cuento̱ ro̱j síí tuchri̱i rihaan nij síí tucu'yón se‑na̱na̱ so' a : ― Ne̱ ca've̱e ti̱haa̱n 'o̱ síí tuchri̱i chrej rihaan tuvi' tuchri̱i so' , rá soj na' . Taj ma' . Sese da̱nj qui'ya̱j so' , ga̱a ne̱ quini̱j ro̱j so' rá yu'uj na̱nj ado̱nj .
Da̱nj na̱nj uún , ne̱ 'o̱ xnii tucu'yón se̱ guun nucua̱j so' quene'e̱n so' doj rihaan se‑maestro̱ so' ma' . Ne̱ ca've̱e se uxrá tu̱cu'yón so' , tza̱j ne̱ veé ase vaa ne'en se‑maestro̱ so' ro' , veé da̱nj quene'e̱n ma'a̱n so' na̱nj ado̱nj .
Me che'é guun chre̱e rá so̱' ni'ya̱j so̱' ni'ya nu̱u̱ rihaan tinúú so̱' ga̱ . Ne̱ ne ni'ya̱j so̱' chruun ma̱nj nu̱u̱ rihaan ma̱'án so̱' a .
Asa̱' ca've̱e cata̱j so̱' rihaan tinúú so̱' : “ Rque̱ so̱' rihaan so̱' quiri̱i̱ 'u̱nj ni'ya á ” . Se̱ guun a̱ doj cata̱j so̱' da̱nj ti̱há' so̱' man tinúú so̱' ma' . Asino quiri̱i̱ so̱' chruun ma̱nj nu̱u̱ rihaan so̱' , ga̱a ne̱ a̱j ruvi' sa̱' rihaan so̱' , ga̱a ne̱ ca've̱e quiri̱i̱ so̱' ni'ya nu̱u̱ rihaan tinúú so̱' ado̱nj . Dan me se ase vaa aráán ni'ya rihaan yuvii̱ ro' , da̱nj vaa aráán rihaan yuvii̱ 'yaj cacun' ata̱ yuvii̱ ne̱ na'vee xca̱j sa̱' nij yuvii̱ cuentá man ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ canica̱j Jesucristó , cataj so' : ― Chruun sa̱' ro' , se̱ guun cuma̱n chruj nij raa̱ ma' . Ne̱ chruun nij ro' , se̱ guun cuma̱n chruj sa̱' raa̱ ma' . Ase vaa chruun yo' ro' , da̱nj vaa nimán yuvii̱ , ne̱ ase vaa chruj yo' ro' , da̱nj vaa se vaa 'yaj nij yuvii̱ ado̱nj .
Ma̱a̱n chruj ma̱n raa̱ chruun ro' , 'yaj ne'en ní' da̱j chru̱un me yo' ado̱nj . Taj rutzi̱' mán raa̱ chruun tanj yangíj ma' . Ne̱ taj rcoo mán raa̱ chruun tanj xcua̱a ma' .
Dan me se síí sa̱' ro' , ma̱n ndo'o se sa̱' nimán so' , ne̱ a'mii so' ina̱nj nana̱ sa̱' ado̱nj . Síí chi'i̱i̱ ro' , ma̱n ndo'o se quij nimán so' , ne̱ a'mii so' ina̱nj nana̱ chi'i̱i̱ ado̱nj . 'O̱ se ase vaa se ma̱n nimán yuvii̱ ro' , da̱nj vaa nana̱ a'mii yuvii̱ na̱nj á ― taj Jesucristó rihaan nij síí tucu'yón se‑na̱na̱ so' a .
Canica̱j Jesucristó , cataj so' nana̱ nihánj a : ― Me che'é taj soj se vaa síí 'ni̱j ra'a man soj mej , tza̱j ne̱ ne uno soj rihanj ga̱ . Ne chiha̱n' 'yaj soj ma' .
Cuano̱ nihánj me cata̱j xna'anj 'u̱nj rihaan soj da̱j si̱j me síí 'na' nanó xre̱j nana̱ a'mij , ne̱ 'yaj so' nda̱a vaa taj se‑na̱na̱j a .
Ase vaa 'o̱ síí cune' ve' tucuá rihaan 'o̱ yuvej vaa so' a . Cunu̱u̱ ndo'o váán so' rej cuchru̱j so' tacóó ve' , ne̱ raan ndo'o yáán ve' , 'yaj so' a . Ca've̱e se maa̱n na̱na̱ yuva̱a̱ cu̱riha̱nj go̱' xráá ve' , ne̱ ca've̱e se cavi̱i̱ chráá , ne̱ ca'na̱' na xe̱e̱ go̱' na xe̱e̱ tacóó ve' , tza̱j ne̱ se̱ naxru' ve' , qui'ya̱j na xe̱e̱ ma' . Da̱nj vaa síí uno se‑na̱na̱j a .
Tza̱j ne̱ ino̱ vaa síí nanó xre̱j nana̱ a'mij tza̱j ne̱ ne 'yaj nda̱a vaa taj se‑na̱na̱j ma' . Ase vaa 'o̱ síí 'yaj ve' nij vaa so' a . Ne váán cunu̱u̱ so' rej cuchru̱j so' tacóó ve' rihaan yo'óó ma' . Che'é dan yáán cuan' u̱u̱n tucuá so' a . Sese cu̱riha̱nj maa̱n na̱na̱ yuva̱a̱ , ne̱ go̱' yo' xráá ve' , ne̱ sese cavi̱i̱ chráá , ne̱ ca'na̱' na xe̱e̱ go̱' na xe̱e̱ tacóó ve' , ga̱a ne̱ cane̱e̱ gue̱e̱ ve' na̱nj á . Nu̱' cane̱e̱ ve' yo' , ne̱ daj chiha̱a̱ míj se̱ cunuu sa̱' yo' a̱ ma' . Da̱nj vaa síí ne uno se‑na̱na̱j ado̱nj ― taj Jesucristó rihaan nij síí tucu'yón se‑na̱na̱ so' a .
Quisíj ca'mii Jesucristó nu̱' nana̱ yo' cuno nij yuvii̱ , ga̱a ne̱ ca'anj so' chuman' Capernaum a .
Dan me se yáán 'o̱ tanuu capitán chuman' yo' , ne̱ síí rii ta'nga' rihaan 'o̱ cientó tanuu me so' a . Ne̱ vaa 'o̱ se‑mo̱zó so' síí 'e̱e̱ uxrá rá so' man , ne̱ ran' uxrá mozó yo' , ne̱ da̱j doj cavi̱' so' a .
Dan me se cuno tanuu capitán se vaa ca'na' Jesucristó chuman' yo' , ne̱ ca'néé so' do̱j síí uun chij rihaan nij yuvii̱ israelitá cuchi̱' nij so' rihaan Jesucristó , ne̱ cachi̱nj ni'ya̱j nij so' rihaan Jesucristó se vaa ca'na̱' so' tinahu̱un so' se‑mo̱zó tanuu capitán yo' a .
Dan me se cuchi' nij síí uun chij yo' rihaan Jesucristó , ga̱a ne̱ cachíín ni'ya̱j uxrá nij so' rihaan Jesucristó , cataj nij so' : ― Síí sa̱' me tanuu capitán yo' , ne̱ che'é dan vaa che'é ra̱cuíj so̱' man so' ado̱nj .
'E̱e̱ rá so' man ní' si̱j israelitá , ne̱ ma'a̱n so' qui'yaj ve' nuu chre̱' núj tu̱cu'yón núj se‑tucua̱nj Moisés ado̱nj ― taj nij so' rihaan Jesucristó a .
Ne̱ ca'anj Jesucristó ga̱ nij so' , ne̱ da̱j doj cuchi̱' nij so' ve' , ga̱a ne̱ ca'néé tanuu capitán man tuvi' so' ca'a̱nj cara̱n' man Jesucristó , ne̱ cataj nij so' : ― Se̱ caráya̱'áán so̱' , man maestro . 'O̱ se nuveé si̱j sa̱' me so' , taj so' ma' . Ne nó xcúún so' catu̱u̱ so̱' rá ve' tucuá so' , taj so' ma' .
Che'é dan ne quisi̱j rá ma'a̱n so' ca'na̱' so' rihaan so̱' , taj so' ma' . Ma̱a̱n se ca'ne̱' u̱u̱n so̱' suun se vaa nahu̱un se‑mo̱zó so' , ga̱a ne̱ nahu̱un ma'a̱n se‑mo̱zó so' , taj so' na̱nj á .
Ne̱ cataj so' se vaa vaa síí rii ta'nga' rihaan so' , ne̱ rii ta'nga' so' rihaan tanuu , ne̱ taj xna'anj so' rihaan tanuu se vaa ca'a̱nj nij so' , ne̱ 'anj nij so' , ne̱ taj xna'anj so' rihaan nij tanuu se vaa ca'na̱' nij so' , ne̱ 'na' nij so' rihaan so' , ne̱ taj xna'anj so' da̱j qui'ya̱j nij tanuu , ne̱ veé da̱nj 'yaj nij tanuu ado̱nj . Ne̱ ne'en so' se vaa ase vaa rii ta'nga' so' rihaan nij tanuu noco̱' man so' ro' , da̱nj rii ta'nga' gue̱e̱ so̱' rihaan chi'ii̱ anó man yuvii̱ , taj so' na̱nj á ― taj nij tuvi' tanuu capitán rihaan Jesucristó a .
Dan me se ga̱a cuno Jesucristó nana̱ ca'mii tuvi' tanuu capitán yo' , ne̱ ca'anj rá Jesucristó , ne̱ canica̱j so' cataj so' rihaan nij síí noco̱' rej xco̱ so' a : ― Cuano̱ nihánj me cata̱j xna'anj 'u̱nj rihaan soj se vaa taj va̱j a̱ 'ó rej ne nari̱j man yo'o̱ síí israelitá síí cuchumán ndo'o rá nana̱ a'mii 'u̱nj nda̱a vaa amán rá tanuu capitán nihánj a̱ ma' ― taj Jesucristó rihaan nij so' a .
Dan me se canica̱j uún nij tuvi' tanuu capitán ca'anj nij so' tucuá so' , ne̱ ga̱a cuchi' nij so' , ne̱ a̱j nahuun se‑mo̱zó tanuu capitán yo' , qui'yaj Jesucristó a .
Dan me se cachén do̱j güii , ga̱a ne̱ ca'anj Jesucristó chuman' cu'na̱j Naín ga̱ nij síí tucu'yón se‑na̱na̱ so' ga̱ 'o̱ x'ne' noco̱o yuvii̱ a .
Quinichrun' nij so' tu'va chuman' , ga̱a ne̱ dan me se nari' tuvi' Jesucristó ga̱ nij síí ca'anj cachi̱n' 'o̱ xnangá a . Ne̱ síí cavi' me se o̱rún' so' me ta'níí chana̱ cavi' nica̱ , ne̱ va̱j 'o̱ x'ne' noco̱o yuvii̱ ma̱n chuman' yo' ga̱ nii so' rihaan santó a .
Dan me se quene'en Jesucristó man chana̱ yo' , ga̱a ne̱ cunuu 'e̱e̱ rá so' man no' , ga̱a ne̱ cataj so' : ― Se̱ ta'veé so̱' ma' ― taj so' a .
Ga̱a ne̱ dan me se ca'anj Jesucristó canó ra'a so' man chrúún ta̱j xnangá , ga̱a ne̱ canicun' nij síí ta̱j chihá xnangá a . Ga̱a ne̱ cataj Jesucristó rihaan síí cavi' a : ― Cu̱nó so̱' a'mij , ne̱ na̱xagaa so̱' , xnii ― taj Jesucristó rihaan síí cavi' yo' a .
Ga̱a ne̱ cunuu i'na̱' ya̱ uún xnii , ne̱ naxaga̱a̱ so' , ga̱a ne̱ guun che'e̱ xnii ca'mii so' a . Ga̱a ne̱ : ― Nihánj 'na' ta'níí so̱' á ― taj Jesucristó rihaan nii xnii a .
Ga̱a ne̱ dan me se ca'anj rá taran' nij yuvii̱ se vaa qui'yaj Jesucristó , ga̱a ne̱ guun niha̱' rá nij so' se vaa ve'é qui'yaj Diose̱ , ga̱a ne̱ canica̱j nij so' cataj nij so' se vaa ca'néé Diose̱ 'o̱ síí nata' se‑na̱na̱ so' rihaan nij so' a . Ne̱ cataj uún nij so' se vaa ca'na' Diose̱ ra̱cuíj so' man nij so' si̱j noco̱' man Diose̱ a .
Ga̱a ne̱ cuchi' nana̱ rihaan nij yuvii̱ ma̱n estadó Judea do̱' , rihaan nu̱' nij yuvii̱ ma̱n anica̱j estadó Judea che'é se vaa qui'yaj Jesucristó a .
Dan me se cuno nij síí tucu'yón se‑na̱na̱ Juan nu̱' se vaa qui'yaj Jesucristó , ga̱a ne̱ cataj xna'anj nij so' rihaan Juan a . Ga̱a ne̱ canacúún Juan man vi̱j síí tucu'yón se‑na̱na̱ so' ca'na̱' ro̱j so' rihaan so' , ga̱a ne̱ dan me se ca'néé so' man ro̱j so' cuchi̱' ro̱j so' rihaan síí 'ni̱j ra'a man ní' a .
Ne̱ nana̱ nihánj ro' , xna̱'anj ro̱j so' man Jesucristó , taj síí cu'na̱j Juan rihaan ro̱j so' a : “ So̱' me síí ca'na̱' ti̱nanii man yuvii̱ rihaan sayuun na' . Ase na̱'vi̱j ní' ca'na̱' yo'ó so' xa̱' ” . Dan me nana̱ me rá síí cu'na̱j Juan xna̱'anj ro̱j so' man Jesucristó a .
Dan me se cuchi' ro̱j so' rihaan Jesucristó , ne̱ cataj ro̱j so' : ― Vi̱j ran' rój me síí ca'néé Juan síí uta' ne man yuvii̱ ca'na̱' rihaan so̱' a . Me rá Juan quene'e̱n so' sese ma̱'án so̱' me síí ca'na̱' ti̱nanii man yuvii̱ rihaan sayuun ni' , ase na̱'vi̱j ní' ca'na̱' yo'ó so' a ― taj ro̱j so' rihaan Jesucristó a .
Ga̱a ne̱ veé ma̱a̱n orá ca'na' ro̱j síí ca'néé Juan man ro' , nahuun que'e̱e̱ ndo'o síí ran' do̱' , curiha̱nj nana̱ chre̱e nimán que'e̱e̱ yuvii̱ do̱' , nachuguu̱n rihaan que'e̱e̱ síí tuchri̱i do̱' , qui'yaj Jesucristó a .
Ga̱a ne̱ cataj xna'anj Jesucristó rihaan ro̱j so' a : ― Cavi̱i̱ ro̱j so̱j cuchi̱' uún ro̱j so̱j rihaan síí cu'na̱j Juan , ne̱ cata̱j xna'anj ro̱j so̱j rihaan so' nu̱' nana̱ cuno ro̱j so̱j do̱' , nu̱' se vaa quene'en ro̱j so̱j do̱' á . Dan me se nij síí tuchri̱i ro' , naxra' rihaan , ne̱ nij síí na'vee cache̱e̱ ro' , chéé nij so' , ne̱ nij síí ran' luj ri'yuj ro' , nahuun sa̱' , ne̱ nij síí so'o̱ ro' , nachuguu̱n xréé nij so' , ne̱ nij síí cavi' ro' , cunuu i'na̱' uún , ne̱ nij síí nique̱ ro' , uno nij so' nana̱ sa̱' a . Nu̱' nihánj cata̱j xna'anj ro̱j so̱j rihaan síí cu'na̱j Juan yo' á .
Ne̱ cata̱j uún ro̱j so̱j rihaan síí cu'na̱j Juan se vaa cavi̱i̱ sa̱' so' qui'ya̱j Diose̱ , sese se̱ guun na'a̱j so' ni̱'yaj so' manj a . Da̱nj ca'mi̱i̱ ro̱j so̱j rihaan síí cu'na̱j Juan yo' ei ― taj Jesucristó rihaan ro̱j síí tucu'yón se‑na̱na̱ Juan yo' a .
Dan me se ga̱a ca'anj ro̱j síí ca'anj suun che'é Juan , ga̱a ne̱ guun che'e̱ Jesucristó ca'mii so' rihaan cunuda̱nj nij yuvii̱ che'é síí cu'na̱j Juan síí cuta' ne man yuvii̱ a : ― Asi̱j ca'anj soj rej tacaan quene'e̱n soj man síí cu'na̱j Juan ro' , ne̱ da̱j ga̱a̱ so' quene'e̱n soj , rá soj ga̱ . Ase vaa yo'o̱ rcoo̱ naa̱n ndo'o 'yaj nana̱ vaa so' , rá soj na' . Guun vi̱j nimán so' che'é tucuáán noco̱' so' , rá soj na' . Taj ma' .
Ma̱a̱n se da̱j ga̱a̱ so' rá soj , asi̱j ca'anj soj quene'e̱n soj man so' ga̱ . Si̱j nu̱u̱ yatzíj laru̱u ndo'o me so' , rá soj na' . Taj ma' . 'O̱ se nij síí nu̱u̱ yatzíj sa̱' ndo'o do̱' , nij síí utun' ndo'o sa'anj do̱' , ya̱nj rá ve' tucuá síí nica̱j suun rey ado̱nj .
Ma̱a̱n se da̱j ga̱a̱ síí cu'na̱j Juan rá soj , asi̱j ca'anj soj quene'e̱n soj man so' ga̱ . Si̱j nata' se‑na̱na̱ Diose̱ me so' , rá soj na' . Ya̱ uxrá ei . Ne̱ cata̱j xna'anj 'u̱nj rihaan soj se vaa sa̱' doj vaa so' rihaan cunuda̱nj nij síí nata' se‑na̱na̱ Diose̱ ado̱nj .
” 'O̱ se nana̱ nihánj nana̱ no̱ rihaan danj Diose̱ ro' , taj xna'anj che'é síí cu'na̱j Juan a : “ Vaa síí ca'anj suun che'é 'u̱nj , ne̱ ca'ne̱j 'u̱nj man so' quita̱j ya̱a̱n so' rihaan so̱' , ne̱ nuchra̱n' nimán yuvii̱ ve'é ca'mi̱i̱ nij yuvii̱ ga̱ so̱' , qui'ya̱j so' a ” . Da̱nj taj danj Diose̱ che'é síí cu'na̱j Juan se vaa nuchra̱n' nimán yuvii̱ ve'é ca'mi̱i̱ nij yuvii̱ ga̱ síí ca'na̱' ti̱nanii man nij yuvii̱ rihaan sayuun , qui'ya̱j so' a . Ne̱ da̱nj qui'yaj so' ado̱nj .
” Cuano̱ nihánj me se cata̱j xna'anj 'u̱nj rihaan soj se vaa si̱j sa̱' doj rihaan cunuda̱nj nij yuvii̱ ma̱n rihaan chumii̱ me síí cu'na̱j Juan a . A̱ 'ó yuvii̱ ne vaa sa̱' doj rihaan so' ma' . Tza̱j ne̱ cuano̱ ro' , uun chij Diose̱ nimán yuvii̱ ma̱n rihaan chumii̱ nihánj , ne̱ na̱j guun yuvii̱ gu̱un chij Diose̱ nimán ro' , me síí sa̱' doj rihaan síí cu'na̱j Juan a . ― Da̱nj cataj Jesucristó rihaan nij yuvii̱ yo' a .
Dan me se nu̱' nij yuvii̱ mán ne̱ nda̱a nij síí a'néj puextó ro' , ga̱a cuno nij so' se‑na̱na̱ Jesucristó , ne̱ cataj nij so' se vaa sa̱' uxrá qui'yaj Diose̱ a . 'O̱ se si̱j cata' ne qui'yaj Juan me nij so' a .
Ne̱ nij síí naqui'yaj cu̱u se‑tucua̱nj Moisés do̱' , nij síí fariseo do̱' , ne ca've̱j rá nij so' cuno̱ nij so' da̱j me rá Diose̱ qui'ya̱j Diose̱ che'é nij so' ma' . 'O̱ se nuveé si̱j cata' ne qui'yaj Juan me nij síí na'vej rá ma' .
Ga̱a ne̱ cataj uún Jesucristó rihaan nij yuvii̱ a : ― Ne̱ da̱j vaa nij soj si̱j ma̱n rihaan chumii̱ nihánj cuano̱ , rá soj ga̱ . Dan me se cata̱j xna'anj 'u̱nj rihaan soj ei .
Ase vaa xnii ca'anj rihaan yu'vee ne̱ tico ga̱ tuvi' ro' , vaa soj si̱j ma̱n rihaan chumii̱ nihánj ado̱nj . Dan me se yáán nij xnii yo' rihaan yo'óó , ne̱ aguáj nij xnii rihaan tuvi' xnii , taj nij xnii : “ Nica̱j núj rihuu núj , go' núj chra' choco̱' , tza̱j ne̱ me che'é ne ra'a̱nj soj ga̱ . Ne̱ go' núj chra' xnangá , tza̱j ne̱ me che'é ne ta've̱e soj ga̱ . Me che'é ne tico soj ga̱ núj ga̱ ” , taj nij xnii rihaan tuvi' nij so' a .
'O̱ se ca'na' Juan síí cuta' ne man yuvii̱ , ga̱a ne̱ ne cha̱ so' chraa do̱' , ne co'o̱ so' na vinó ga̱ tuvi' so' do̱' , ga̱a ne̱ che'é dan taj soj se vaa nu̱u̱ nana̱ chre̱e nimán so' , taj soj a .
Ne̱ ca'ná' 'u̱nj si̱j ca'néé Diose̱ ni̱caj yu'unj man yuvii̱ , ga̱a ne̱ niha̱' rá 'u̱nj chá 'u̱nj do̱' , co'o 'u̱nj do̱' , ga̱a ne̱ che'é dan taj uún soj se vaa síí cachén chá do̱' , síí cachén co'o do̱' , mé 'u̱nj , taj uún soj a . Ne̱ taj uún soj se vaa tuví' 'u̱nj me síí tiha' yu'unj man yuvii̱ che'é puextó do̱' , yo'ó nij síí tumé cacun' do̱' , taj soj a . Da̱nj tu'va soj , tza̱j ne̱ ne ne'en uxrá soj ma' .
Sese xca̱j soj cuentá da̱j vaa 'yaj rój , ne̱ gu̱un ya̱ rá soj se vaa si̱j cu̱u raa̱ me rój ga̱ síí cu'na̱j Juan yo' ado̱nj ― taj Jesucristó rihaan nij yuvii̱ a .
Dan me se canacúún 'o̱ síí fariseo man Jesucristó cha̱ Jesucristó chraa tucuá so' , ga̱a ne̱ ca'anj ca̱yáán Jesucristó tucuá so' cha̱ so' chraa a .
Ne̱ dan me se yáán 'o̱ chana̱ niha̱' rá ga̱ chii chuman' yo' , ga̱a ne̱ cuno no' nana̱ se vaa cuchi' Jesucristó chá so' chraa tucuá síí fariseo yo' , ga̱a ne̱ che'é dan nica̱j no' 'o̱ aga' catzi̱i̱ ve'é ndo'o vaa nu̱u̱ casté gun' da̱j , ca'anj no' tucuá síí fariseo yo' a .
Ga̱a ne̱ ca'anj cane̱ ru̱j no' nichru̱n' tacóó Jesucristó , ne̱ ta'vee uxrá no' , ne̱ na'nu' no' na rihaan no' tacóó Jesucristó a . Ga̱a ne̱ ma̱a̱n yuvé raa̱ no' na've no' tacóó Jesucristó a . Cachrón tu'va̱ no' tacóó Jesucristó , ga̱a ne̱ caxríj no' casté gun' da̱j tacóó so' uún a .
Dan me se ga̱a quene'en síí tucua̱ se vaa qui'yaj chana̱ man Jesucristó , ga̱a ne̱ guun rá so' nana̱ nihánj ni'ya̱j so' man Jesucristó a : “ Sese ya̱ si̱j nata' se‑na̱na̱ Diose̱ me síí nihánj , ne̱ a̱j ne'en so' da̱j cha̱na̱ me chana̱ nihánj , se vaa chana̱ ata̱ cacun' me no' , ne̱ ne ca've̱j rá so' qui'ya̱j no' da̱nj ga̱ so' tza̱j man ado̱nj ” , guun rá síí tucua̱ yo' a .
Ga̱a ne̱ cataj Jesucristó rihaan so' a : ― Vaa nana̱ me raj cata̱j 'u̱nj rihaan so̱' , Simón ― taj Jesucristó rihaan so' a . ― Ca'mi̱i̱ so̱' , maestro ― taj síí tucua̱ yo' a .
Ga̱a ne̱ nanó Jesucristó se‑cuento̱ vi̱j síí 'yaj xcúún a : ― Vi̱j síí 'yaj xcúún sa'anj rihaan 'o̱ ru'vee me ro̱j so' a . 'O̱ so' ro' , 'yaj xcúún 'u̱n' cientó sa'anj denario , ne̱ yo'ó so' ro' , 'yaj xcúún vi̱j chiha̱a̱ chi̱' sa'anj denario a .
Tza̱j ne̱ taj sa'anj rihaan ro̱j so' na̱ru'vee ro̱j so' rihaan ru'vee , ga̱a ne̱ che'é dan cunuu 'e̱e̱ rá ru'vee man ro̱j so' , ne̱ quinavij u̱u̱n xcúún xráá ro̱j so' , qui'yaj ru'vee a . Me tuvi' ro̱j so' cara̱n' doj rá ni̱'yaj man ru'vee , rá so̱' ga̱ ― taj Jesucristó , xná'anj so' man síí cu'na̱j Simón yo' a .
― Cara̱n' doj rá síí navij noco̱o doj xcúún xráá ni̱'yaj so' man ru'vee , che'é rej noco̱o doj se lu̱j qui'yaj ru'vee che'é so' , raj a ― taj síí cu'na̱j Simón yo' a . ― Veé da̱nj vaa ya̱ ― taj Jesucristó rihaan so' a .
Ga̱a ne̱ canica̱j Jesucristó ni'ya̱j Jesucristó man chana̱ , ga̱a ne̱ cataj so' rihaan síí cu'na̱j Simón yo' a : ― Xca̱j so̱' cuentá se vaa qui'yaj chana̱ nihánj ei . Ca'ná' 'u̱nj tucuá so̱' , tza̱j ne̱ taj na rqué so̱' na'nu̱j tacój ma' . Tza̱j ne̱ chana̱ nihánj me níí na'nu' na rihaan no' tacój , ne̱ ma̱a̱n yuvé raa̱ no' na've no' tacój na̱nj á .
Ca'naj tucuá so̱' , tza̱j ne̱ ne cachro̱n tu̱'vá so̱' ra'aj ma' . Tza̱j ne̱ chana̱ nihánj ro' , nu̱' catúj 'u̱nj rá ve' , ne̱ nu̱' cachrón tu'va̱ no' tacój , ne̱ veé 'o̱ achrón tu'va̱ no' tacój na̱nj á .
Taj va̱j casté caxríj so̱' raj ma' . Tza̱j ne̱ chana̱ nihánj me níí caxríj casté gun' da̱j tacój ado̱nj .
Cu̱nó so̱' ca'mi̱j á . Ase vaa síí navij u̱u̱n xcúún 'u̱n' cientó sa'anj denario xráá ro' , da̱nj vaa no' a . 'O̱ se nda̱' se níí tumé uxrá cacun' me no' , tza̱j ne̱ che'é se caráya'a̱nj ndo'o no' ni'ya̱j no' manj ro' , che'é dan ne'en ní' se vaa x'néj nu̱' cacun' xráá no' na̱nj ado̱nj . Ne̱ xa̱' síí x'néj do̱j cacun' xráá , tza̱j ne̱ do̱j aráya'a̱nj so' ni'ya̱j so' manj na̱nj ado̱nj ― taj Jesucristó rihaan síí cu'na̱j Simón yo' a .
Ga̱a ne̱ cataj Jesucristó rihaan chana̱ yo' a : ― Navij cacun' tumé so̱' ei ― taj Jesucristó rihaan no' a .
Ga̱a ne̱ guun che'e̱ nij síí chá chraa tucuá Simón ca'mii nij so' ga̱ tuvi' nij so' , cataj nij so' a : ― Da̱j si̱j me síí nihánj , ne̱ síj rá so' cata̱j so' se vaa navij cacun' xráá yuvii̱ , rá soj ga̱ ― taj nij so' , xná'anj nij so' man tuvi' nij so' a .
Tza̱j ne̱ canica̱j uún Jesucristó , cataj so' rihaan chana̱ a : ― Quinani̱i̱ so̱' rihaan sayuun , che'é se amán rá so̱' ni'ya̱j so̱' manj ado̱nj . Ve'é ca'a̱nj so̱' , ne̱ dínj ga̱a̱ nimán so̱' á ― taj Jesucristó rihaan chana̱ yo' a .
Dan me se cachén do̱j güii , ga̱a ne̱ ca'anj Jesucristó que'e̱e̱ chuman' , ca'mii natáj so' rihaan yuvii̱ che'é güii gu̱un chij Diose̱ rihaan chumii̱ nihánj , ne̱ ca'anj chuvi̱j nij síí tucu'yón se‑na̱na̱ so' ga̱ so' a .
Ne̱ ca'anj chana̱ nahuun sa̱' qui'yaj Jesucristó ga̱ nij so' a . Dan me se ta'a̱j no' me níí nahuun qui'yaj Jesucristó , ne̱ yo'ó ta'a̱j no' me níí curiha̱nj nana̱ chre̱e nimán qui'yaj Jesucristó a . Chana̱ cu'na̱j Mariá Magdalena me 'o̱ no' , ne̱ no' me níí curiha̱nj chi̱j nana̱ chre̱e nimán qui'yaj Jesucristó a .
Ne̱ yo'ó no' ro' , me níí cu'na̱j Juana , ne̱ nica̱ no' ro' , me síí cu'na̱j Chuza síí nicu̱n' rihaan síí nica̱j suun rey cu'na̱j Herodes a . Ne̱ yo'ó chana̱ ca'anj ga̱ Jesucristó ro' , me níí cu'na̱j Susana a . Ne̱ vaa que'e̱e̱ doj nij chana̱ ca'anj ga̱ nij so' a . Nu̱' nij chana̱ nihánj ro' , me níí racuíj man nij tuvi̱' Jesucristó se vaa rqué nij no' si'yaj nij no' rasu̱u̱n cachiin man nij tuvi̱' Jesucristó a .
Dan me se cavii que'e̱e̱ ndo'o nij yuvii̱ daj a̱ chuman' , ca'anj ni̱'yaj nij so' man Jesucristó , ne̱ dan me se quisíj cunuu chre̱' nij yuvii̱ , ga̱a ne̱ guun che'e̱ Jesucristó nanó so' se‑cuento̱ 'núú trigó rihaan nij so' a .
Cataj Jesucristó nana̱ nihánj a : ― Dan me se curiha̱nj 'o̱ síí me rá cuchru̱j naa̱ 'núú trigó , ne̱ tix'nuu̱ so' 'núú trigó rihaan yo'óó , ne̱ cayuu do̱j 'núú trigó yo' rá chrej chéé yuvii̱ , ne̱ curu'maan che'é yuvii̱ man yo' , ne̱ ca'na' xtâj , chá xtâj man 'núú trigó na̱j rá chrej yo' , ne̱ dan me se navij nu̱' 'núú trigó yo' , qui'yaj nij xtâj na̱nj ado̱nj .
Ne̱ yo'ó ta'a̱j 'núú trigó yo' ro' , cayuu rihaan yuvej rej ta̱j catu̱n' yo'óó a . Xra' 'núú , tza̱j ne̱ cuchrii naa̱ le'e̱j che'é se taj noco̱o 'yoo táá xráá yuvej yo' na̱nj ado̱nj .
Ne̱ yo'ó ta'a̱j 'núú trigó yo' ro' , cayuu sca'núj coj tanj , ne̱ dan me se yo̱o doj cachij coj tanj yo' rihaan naa̱ le'e̱j , ne̱ quinavij nu̱' naa̱ le'e̱j , qui'yaj coj tanj na̱nj ado̱nj .
Ne̱ yo'ó ta'a̱j 'núú trigó yo' ro' , cayuu rihaan yo'óó sa̱' , ne̱ naa̱ yo' ro' , cachij sa̱' , ne̱ cientó ya̱ 'núú cavii , qui'yaj 'o̱ 'o̱ 'núú le'e̱j nii quinij rihaan yo'óó sa̱' yo' na̱nj ado̱nj . ― Da̱nj cataj Jesucristó rihaan nij so' a . Ga̱a ne̱ guun che'e̱ so' ca'mii nucua̱j so' , cataj so' : ― Sese ta̱j yu'uj xréé soj , ne̱ cuno̱ soj nana̱ nihánj ei ― taj Jesucristó rihaan nij so' a .
Ga̱a ne̱ xná'anj nij síí tucu'yón se‑na̱na̱ Jesucristó man so' me che'é nanó so' cuentó che'é 'núú trigó yo' a .
Ga̱a ne̱ cataj Jesucristó rihaan nij so' a : ― Xa̱' soj , tza̱j ne̱ tihaa̱n Diose̱ nana̱ rihaan soj da̱j qui'ya̱j Diose̱ ga̱a gu̱un chij Diose̱ rihaan chumii̱ nihánj ado̱nj . Tza̱j ne̱ rihaan yo'ó nij yuvii̱ me se ina̱nj cuentó che'é nij rasu̱u̱n nanó 'u̱nj rihaan nij so' , ga̱a ne̱ ni̱'yaj nij so' do̱' , nano̱ xre̱j nij so' do̱' , tza̱j ne̱ se̱ quene'en nij so' do̱' , se̱ xcaj nij so' cuentá do̱' , a̱ man ado̱nj ― taj Jesucristó rihaan nij síí tucu'yón se‑na̱na̱ so' a .
Canica̱j Jesucristó , cataj so' : ― Nihánj me cata̱j xna'anj 'u̱nj che'é se‑cuento̱ 'núú trigó , ne̱ ase vaa 'núú trigó yo' ro' , da̱nj vaa se‑na̱na̱ Diose̱ ado̱nj .
Ne̱ ase vaa 'núú cayuu rá chrej ro' , da̱nj vaa ta'a̱j nij síí uno se‑na̱na̱ Diose̱ , ne̱ dan me se uno nij so' do̱j tzin' , tza̱j ne̱ 'na' síí chre̱e , ne̱ a'néj síí chre̱e se‑na̱na̱ Diose̱ nimán nij so' che'é se na'vej rá síí chre̱e cuchuma̱n rá nij so' ne̱ quinani̱i̱ nij so' rihaan sayuun qui'ya̱j Diose̱ ado̱nj .
Ne̱ ase vaa ta'a̱j 'núú trigó cayuu rihaan yuvej ro' , da̱nj vaa yo'ó ta'a̱j nij síí uno se‑na̱na̱ Diose̱ , ne̱ uun niha̱' rá nij so' , ne̱ do̱j orá nii ga̱a̱ chumán xa̱' rá nij so' , tza̱j ne̱ nu̱' 'na' sayuun rihaan nij so' , ne̱ nu̱' tanáj nij so' se‑na̱na̱ Diose̱ , ne̱ ne noco' raan nij so' se‑na̱na̱ Diose̱ ma' .
Ne̱ ase vaa ta'a̱j 'núú cayuu sca'núj tanj ro' , da̱nj vaa yo'ó ta'a̱j nij síí uno se‑na̱na̱ Diose̱ uún , ne̱ dan me se achén güii , ga̱a ne̱ anica̱j nij so' niga̱nj nanó rá nij so' che'é rasu̱u̱n achiin man nij so' do̱' , che'é sa'anj do̱' , che'é se niha̱' ndo'o vaa rasu̱u̱n ma̱n rihaan chumii̱ nihánj rá nij so' do̱' , ne̱ che'é dan me tanáj xco̱ nij so' se‑na̱na̱ Diose̱ , ne̱ ne 'yaj nij so' se sa̱' a̱ ma' .
Ne̱ yo'ó ta'a̱j nij síí uno se‑na̱na̱ Diose̱ me se ase vaa 'núú cayuu rihaan yo'óó sa̱' ne̱ sa̱' uxrá cachij yo' ro' , da̱nj vaa síí sa̱' uno se‑na̱na̱ Diose̱ , ne̱ sa̱' uxrá vaa nij so' , ne̱ ve'é nanó xre̱j nij so' se‑na̱na̱ Diose̱ , ne̱ noco̱' raan nij so' se‑na̱na̱ Diose̱ , ne̱ ina̱nj se sa̱' 'yaj nij so' , ne̱ ne a'ne' rá nij so' ga̱ se‑na̱na̱ Diose̱ ma' ― taj Jesucristó rihaan nij síí tucu'yón se‑na̱na̱ so' a .
Dan me se guun che'e̱ Jesucristó cataj so' : ― Nuvi' a̱ 'ó síí achrón ya'an raa̱ aga' ya'an , ne̱ axríj yuve̱ so' aga' rque xruj do̱' , rque yuvéé do̱' ma' . Tana̱nj toco' nii aga' ya'an rej xta̱' , ga̱a ne̱ chugu̱u̱n yo' rihaan cunuda̱nj nij síí atúj rá ve' ado̱nj .
Dan me se a̱ 'ó rasu̱u̱n caxríj yuve̱ yuvii̱ se̱ qui'nij yuve̱ ma' . Ya̱ nu̱riha̱nj yo' , vaa güii , ne̱ cunuda̱nj yuvii̱ quene'e̱n , vaa güii ado̱nj .
Che'é dan nuchru̱j ra̱a̱ soj nana̱ ca'mij nihánj ei . 'O̱ se síí nari' nana̱ ro' , doj a̱ nari̱' so' , qui'ya̱j Diose̱ , ne̱ síí na'vej rá nari̱' sa̱' nana̱ ro' , tana̱nj doj a̱ ca'ne̱e̱ Diose̱ nana̱ nari' so' man so' , ne̱ quina̱j u̱u̱n so' na̱nj ado̱nj ― taj Jesucristó rihaan nij so' a .
Dan me se cuchi' nii Jesucristó cuchi' nij tinúú Jesucristó cuchi' nda̱a rej va̱j Jesucristó , tza̱j ne̱ ne ca've̱e quinichru̱n' nij so' rihaan Jesucristó , che'é se ma̱n ndo'o yuvii̱ a .
Ne̱ cataj 'o̱ so' rihaan Jesucristó a : ― Nicu̱n' nií so̱' nicu̱n' tinúú so̱' nicu̱n' xe' , ne̱ me rá nij so' quene'e̱n nij so' mán so̱' , Jesús ― taj so' , cataj xna'anj so' rihaan Jesucristó a .
Tza̱j ne̱ cataj Jesucristó rihaan nij yuvii̱ a : ― Ase vaa nií 'u̱nj do̱' , ase vaa tinúú 'u̱nj do̱' , vaa nij síí nihánj ado̱nj . 'O̱ se nanó xre̱j nij so' se‑na̱na̱ Diose̱ , ne̱ 'yaj nij so' nda̱a vaa taj nana̱ yo' ado̱nj ― taj Jesucristó rihaan nij yuvii̱ a .
Dan me se 'o̱ güii catúj Jesucristó rque 'o̱ rihoo ga̱ cunuda̱nj nij síí tucu'yón se‑na̱na̱ so' , ne̱ cataj Jesucristó rihaan nij so' se vaa ca'a̱nj cunuda̱nj nij so' nda̱a yo'ó níchrej tu'va na lacuaná a . Ga̱a ne̱ guun che'e̱ rihoo chéé rihoo rihaan na , qui'yaj nij so' a .
Do̱j ca'anj rihoo , ne̱ cotoj Jesucristó a . Cachén 'o̱ orá nii , ga̱a ne̱ guun che'e̱ nana̱ yuva̱a̱ cavii uxrá yo' go' ndo'o yo' rihaan na , ne̱ dan me se catúj ndo'o na rque rihoo , ne̱ da̱j doj ca'a̱nj ni̱j rihoo rque na a .
Ga̱a ne̱ guun che'e̱ nij síí tucu'yón se‑na̱na̱ Jesucristó narii nij so' nej rihaan so' , ne̱ : ― Da̱j doj cavi̱' ní' , na̱nj maestro ― taj nij so' rihaan Jesucristó a . Ga̱a ne̱ canicun' caya̱ so' , ne̱ caxríj yuva̱a̱ so' man nana̱ do̱' , man na do̱' a . Ga̱a ne̱ canicun' nana̱ canicun' na do̱' , ne̱ canicun' dínj rihaan na lacuaná yo' , qui'yaj Jesucristó na̱nj ado̱nj .
Ga̱a ne̱ xná'anj Jesucristó man nij síí tucu'yón se‑na̱na̱ so' , cataj so' : ― Me che'é ne amán rá soj ni'ya̱j soj man Diose̱ ga̱ ― taj so' rihaan nij so' a . Tza̱j ne̱ ca'anj rá nij so' , ne̱ cuchu'vi' nij so' , ne̱ cataj nij so' rihaan tuvi' nij so' : ― Da̱j si̱j me síí nihánj ga̱ . Nda̱a rihaan nana̱ do̱' , nda̱a rihaan na do̱' , a'ne' so' suun , ne̱ uno ro̱j yo' a'mii so' aso̱n ― taj nij so' rihaan tuvi' nij so' a .
Dan me se guun ga̱n' rihoo nu̱u̱ Jesucristó ga̱ estadó Galilea , ne̱ cachén yo' ca'anj yo' nda̱a níchrej tu'va na lacuaná yo' , nda̱a rej ne̱ nij síí ma̱n chuman' Gadara a .
Cuchi' nij so' yo'óó yo' , ne̱ nanij Jesucristó rihoo , ga̱a ne̱ nari' tuvi' so' ga̱ 'o̱ síí chiha̱nj chuman' yo' , ne̱ so' me síí nu̱u̱ nana̱ chre̱e nimán , ne̱ taj yatzíj nu̱u̱ so' do̱' , na'vej rá so' ca̱yáán so' ve' tucuá so' do̱' , ina̱nj rihaan santó ne so' do̱' a .
Dan me se ca'ne' Jesucristó suun rihaan nana̱ chre̱e se vaa cu̱riha̱nj nana̱ chre̱e nimán so' a . 'O̱ se quisíj que'e̱e̱ canó nana̱ chre̱e man so' a . Dan me se nda̱a aga' ne̱' numíj nii ra'a so' do̱' , tacóó so' do̱' , tza̱j ne̱ xuun so' , ne̱ x'ne' yo' , qui'yaj so' , ga̱a ne̱ nica̱j nana̱ chre̱e man so' ca'anj nij so' quij na̱nj ado̱nj . Dan me se ga̱a quene'en so' man Jesucristó , ne̱ caguáj so' , ne̱ canicun' ru̱j so' rihaan Jesucristó , ne̱ nucua̱j ca'mii so' , cataj so' : ― Veé ne'én 'u̱nj se vaa ta'ni̱j Diose̱ síí sa̱' ndo'o mé so̱' , Jesús . Me che'é 'ná' so̱' rej né 'u̱nj ga̱ . Cata̱j xna'anj sa̱' 'u̱nj rihaan so̱' se vaa se̱ qui'yáá so̱' sayuun manj ma' ― taj so' rihaan Jesucristó a .

Ga̱a ne̱ xná'anj Jesucristó man nana̱ chre̱e yo' , cataj so' : ― Da̱j cu'na̱j so̱' ga̱ ― taj Jesucristó , xná'anj so' man nana̱ chre̱e a . Ne̱ dan me se cataj nana̱ chre̱e yo' : ― X'ne' noco̱o me núj á ― taj nij so' che'é rej a̱j catúj que'e̱e̱ ndo'o nij so' nimán snó'o yo' a .
Ga̱a ne̱ cachíín ni'ya̱j nij nana̱ chre̱e rihaan Jesucristó se̱ gaa na̱nj ca'ne̱j so' man nij so' rej cunu̱u̱ rej nu̱u̱ ya'an , ne̱ : ― Achíín ni'ya̱j ndo'o núj rihaan so̱' se̱ ca'néé so̱' man núj rej nu̱u̱ ya'an , man Jesús ― taj nij so' rihaan Jesucristó a .
Ne̱ dan me se chéé 'o̱ x'ne' noco̱o xcáá rej tacaan rej yo' , chá nij xo' coj , ne̱ dan me se cachíín ni'ya̱j nij nana̱ chre̱e rihaan Jesucristó se vaa ca've̱j rá Jesucristó catu̱u̱ nij so' nimán xcáá , ne̱ ca̱yáán nij so' nimán xcáá a . Ne̱ ca'vej rá Jesucristó catu̱u̱ nij so' nimán xcáá a .
Che'é dan me curiha̱nj nij nana̱ chre̱e nimán snó'o , ne̱ catúj nij so' nimán xcáá , ne̱ dan me se ruva̱a̱ uxrá tacaan nicu̱n' tu'va na lacuaná rej va̱j nij xcáá yo' , ne̱ ga̱a catúj nij nana̱ chre̱e nimán xcáá yo' , ga̱a ne̱ cunánj ndo'o nij xo' ca'anj nij xo' , ne̱ veé da̱nj vaj nij xo' , ne̱ quinij nij xo' rque na , ne̱ canó xráá nij xo' na̱nj ado̱nj .
Dan me se quene'en nij síí tumé xcáá se vaa guun , ga̱a ne̱ cunánj nij so' ca'anj cata̱j xna'anj nij so' rihaan nij yuvii̱ ma̱n chuman' do̱' , rihaan nij yuvii̱ ma̱n tacaan do̱' a .
Ga̱a ne̱ dan me se ca'na' ni̱'yaj nij yuvii̱ se vaa guun , ga̱a ne̱ ca'na' nij so' rej nicu̱n' Jesucristó , ga̱a ne̱ quene'en nij so' man síí curiha̱nj nana̱ chre̱e nimán a . A̱j nanuû so' saga̱n' so' , ne̱ dínj ne so' rihaan Jesucristó a . Ne̱ a̱j ti'inj se snúú so' , ne̱ nuu sa̱' so' a . Ga̱a ne̱ cuchu'vi' ndo'o nij yuvii̱ se vaa qui'yaj Jesucristó a .
Ga̱a ne̱ cataj xna'anj nij síí quene'en rihaan nij yuvii̱ da̱j qui'yaj Jesucristó ne̱ nahuun sa̱' síí nu̱u̱ nana̱ chre̱e nimán a .
Che'é dan cuchu'vi' ndo'o nij síí ma̱n chuman' Gadara , ne̱ che'é dan cachíín ni'ya̱j taran' nij so' rihaan Jesucristó se vaa ca'a̱nj yaníj Jesucristó rihaan nij so' a . Ga̱a ne̱ dan me se catúj Jesucristó rque rihoo , ne̱ canica̱j so' ca'anj so' a .
Ga̱a ne̱ dan me se cachíín ni'ya̱j síí nahuun sa̱' rihaan Jesucristó se vaa ca've̱j rá Jesucristó ca'a̱nj so' ga̱ Jesucristó , tza̱j ne̱ ne ca've̱j rá Jesucristó ma' .
― Ca̱nica̱j so̱' nán' so̱' tucuá so̱' , ne̱ cata̱j xna'anj so̱' rihaan tuví' so̱' che'é se sa̱' ndo'o qui'yaj Diose̱ che'é so̱' á ― taj Jesucristó rihaan so' a . Ga̱a ne̱ canica̱j síí nahuun sa̱' yo' quinan' so' , ne̱ ca'mii natáj so' rihaan taran' nij yuvii̱ ya̱nj chuman' yo' che'é se sa̱' qui'yaj Jesucristó rihaan so' a .
Nanica̱j Jesucristó , namán uún so' tu'va na lacuaná a . Ga̱a ne̱ ma̱n ndo'o yuvii̱ na'vi̱j man so' , ne̱ guun niha̱' rá nij yuvii̱ se vaa namán uún so' a .
Ga̱a ne̱ dan me se ca'na' 'o̱ so' rihaan Jesucristó , ne̱ Jairo cu'na̱j so' , ne̱ so' me síí 'ni̱j ra'a 'o̱ ve' tucu'yón nij yuvii̱ israelitá se‑tucua̱nj Moisés , ne̱ dan me se canicun' ru̱j so' rihaan Jesucristó , ne̱ cachíín ni'ya̱j so' rihaan Jesucristó se vaa ca'a̱nj Jesucristó tucuá so' a .
Ne̱ o̱rún' ra̱a̱ ta'nij cha̱na̱ so' chala̱ cunii va̱j chuvi̱j yo' , tza̱j ne̱ ran' ndo'o yo' , ne̱ da̱j doj cavi̱' yo' , ne̱ che'é dan guun rá so' ca'a̱nj Jesucristó tucuá so' a . Veé dan me ca'anj Jesucristó ga̱ so' , ne̱ ca'anj ndo'o yuvii̱ ga̱ so' , ne̱ nda̱a raan ma'a̱n chrej va̱j yuvii̱ ga̱ so' a .
Dan me se sca'núj nij so' vaj 'o̱ chana̱ ran' ndo'o , ne̱ quisíj chuvi̱j ya̱ yo' xra' ton man no' , ne̱ cutun' no' cunuda̱nj sa'anj vaa rihaan no' , tza̱j ne̱ taj va̱j a̱ 'ó síí guun nucua̱j qui'yaj nahuun sa̱' no' ma' .
Dan me se quinichrun' no' rej xco̱ Jesucristó , ne̱ canó ra'a no' do̱j tu'va saga̱n' so' a . Dan me se nu̱' canó ra'a no' tu'va saga̱n' so' , ne̱ nu̱' canicun' se xra' ton man no' na̱nj ado̱nj .
Ga̱a ne̱ xná'anj Jesucristó se vaa me síí canó ra'a saga̱n' so' , tza̱j ne̱ a̱ 'ó nij yuvii̱ ne cano̱ ra'a saga̱n' so' ma' , taj nu̱' nij yuvii̱ a . Ga̱a ne̱ cataj Pedró rihaan Jesucristó : ― Ma̱a̱n che'é se raan va̱j nij yuvii̱ , ne̱ canó rma'a̱n ra'a 'o̱ so' saga̱n' so̱' , maestro ― taj Pedró rihaan Jesucristó a .
Tza̱j ne̱ cataj Jesucristó rihaan so' a : ― Vaa 'o̱ yuvii̱ canó ra'a saga̱n' 'u̱nj ado̱nj . Ne'enj se vaa nahuun yuvii̱ qui'yáj ado̱nj ― taj Jesucristó rihaan so' a .
Ga̱a ne̱ xcaj chana̱ cuentá se vaa quene'en Jesucristó se vaa qui'yaj no' , ga̱a ne̱ ri'íj man no' , ne̱ ca'na' no' , ne̱ canicun' ru̱j no' rihaan so' , ga̱a ne̱ cataj xna'anj no' rihaan nu̱' nij yuvii̱ se vaa ma̱a̱n se canó ra'a no' saga̱n' Jesucristó , ne̱ nu̱' ma̱a̱n orá dan nahuun sa̱' no' ne̱ canicun' se xra' ton man no' , taj no' rihaan cunuda̱nj nij yuvii̱ a .
Ga̱a ne̱ cataj Jesucristó rihaan no' , ne̱ : ― Nahuún so̱' che'é se amán rá so̱' ni'ya̱j so̱' manj , nocoj . Ve'é ca'a̱nj so̱' , ne̱ dínj ga̱a̱ nimán so̱' ca'a̱nj so̱' á ― taj Jesucristó rihaan no' a .
Ataa navi̱j ca'mi̱i̱ Jesucristó , ne̱ ca'na' 'o̱ síí cavii tucuá Jairo , ne̱ cataj so' rihaan Jairo a : ― A̱j cavi' ta'níí so̱' , ne̱ taj che'é cara̱a̱ chrúú so̱' rihaan maestró a̱ ma' ― taj síí 'na' cataj xna'anj rihaan Jairo a .
Dan me se cuno Jesucristó nana̱ ca'mii síí ca'na' , ga̱a ne̱ cataj so' rihaan síí cu'na̱j Jairo a : ― Se̱ cuchu'ví' so̱' ma' . Ma̱a̱n se cuchuma̱n ya̱ rá so̱' ni̱'yaj so̱' manj , ne̱ quinahu̱un ta'níí so̱' na̱nj ado̱nj ― taj Jesucristó rihaan so' a .
Dan me se cuchi' Jesucristó tucuá Jairo , ne̱ ne ca've̱j Jesucristó catu̱u̱ nij yuvii̱ rá ve' ga̱ so' , ne̱ ma̱a̱n Pedró do̱' , Juan do̱' , Jacobo do̱' , ro̱j ni̱ca̱ Jairo do̱' , ca'vej so' catu̱u̱ rá ve' ga̱ so' a .
Dan me se ta'vee ndo'o nij síí cunuu chre̱' rá ve' che'é chala̱ cunii cavi' , ne̱ nanó uxrá rá nij so' , ne̱ go' nij so' cuxru' rucua̱a̱ nij so' a . Tza̱j ne̱ cataj Jesucristó rihaan nij so' : ― Se̱ ta'vee soj ma' . 'O̱ se ne cavi̱' no' ma' . Ma̱a̱n se otoj u̱u̱n no' na̱nj á ― taj Jesucristó rihaan nij so' a .
Ga̱a ne̱ ca'nga' naco̱o̱ nij so' ni'ya̱j nij so' man Jesucristó che'é se a̱j quene'en nij so' se vaa a̱j cavi' ya̱ no' a .
Tza̱j ne̱ catúj Jesucristó rá cuartó na̱j no' , ne̱ quita'aa so' ra'a no' , ne̱ nacúún so' man no' , cataj so' : ― Na̱xagaa so̱' , chala̱ cunii ― taj so' rihaan no' a .
Ne̱ cunuu i'na̱' uún no' , ga̱a ne̱ nu̱' naxaga̱a̱ no' , ne̱ nu̱' ca'ne' Jesucristó suun rihaan ro̱j ni̱ca̱ Jairo se vaa go̱' ro̱j so' do̱j se chá cha̱ chala̱ cunii , taj Jesucristó rihaan ro̱j ni̱ca̱ Jairo a .
Dan me se ca'anj rá ro̱j so' se vaa qui'yaj Jesucristó , ga̱a ne̱ cataj Jesucristó rihaan ro̱j so' a : ― A̱ 'ó yuvii̱ se̱ cataj xna'anj ro̱j so̱j rihaan da̱j qui'yáj che'é chala̱ cunii ma' ― taj Jesucristó rihaan ro̱j ni̱ca̱ ro̱j so' a .
Dan me se canacúún Jesucristó man chuvi̱j nij síí tucu'yón se‑na̱na̱ so' , ne̱ cunuu chre̱' nij so' , ne̱ go' so' se nucua̱j man nij so' , ga̱a ne̱ ca've̱e qui'ya̱j canaán nij so' rihaan me ma'a̱n nana̱ chre̱e do̱' , ca've̱e ca'ne̱e̱ nij so' chi'ii̱ xráá síí ran' do̱' a .
Ga̱a ne̱ ca'néé so' man nij so' ca'a̱nj ca'mi̱i̱ natáj nij so' che'é güii gu̱un chij Diose̱ rihaan chumii̱ nihánj , ne ca'ne̱e̱ nij so' chi'ii̱ xráá nij síí ran' do̱' a .
Ne̱ cataj so' rihaan nij so' a : ― A̱ 'ó rasu̱u̱n se̱ nica̱j soj ca'a̱nj soj ma' . Chruun garroté do̱' , nanj do̱' , se chá do̱' , sa'anj do̱' , se̱ nica̱j soj ma' . O̱rún' nique̱e̱ yatzíj nu̱u̱ soj ca'a̱nj ga̱ soj á .
Ne̱ me ma'a̱n ve' cuchi' soj ne̱ ca'vej 'o̱ so' cane̱ soj ro' , ne̱ veé ve' yo' yo'o̱ cane̱ soj ne̱ veé ve' yo' cavi̱i̱ soj ca'a̱nj soj ca'mi̱i̱ natáj soj se‑na̱na̱ Diose̱ á .
Ne̱ me ma'a̱n 'o̱ chuman' se̱ ca'vej rá nij síí chiha̱nj cuno̱ nij so' se‑na̱na̱ soj , ta̱náj soj chuman' yo' , ne̱ cavi̱i̱ soj tu'va chuman' yo' , ne̱ nacuna̱n' soj tacóó soj cayu̱u yo'óó tachru̱u̱ ma̱n chuman' yo' tacóó soj á . Nda̱a dan , ga̱a ne̱ xca̱j nij síí chiha̱nj yo' cuentá se vaa tumé nij so' cacun' se vaa ne ca've̱j rá nij so' cuno̱ nij so' se‑na̱na̱ soj man ado̱nj ― taj Jesucristó rihaan chuvi̱j nij so' a .
Ga̱a ne̱ dan me se ca'anj nij so' nij chuman' , ne̱ ca'mii natáj nij so' se‑na̱na̱ Diose̱ nana̱ sa̱' , ne̱ me rej ma'a̱n va̱j nij so' ca'néj nij so' chi'ii̱ xráá nij síí ran' a .
Dan me se cuno síí nica̱j suun cu'na̱j Herodes nu̱' se vaa qui'yaj Jesucristó , ga̱a ne̱ guun rá Herodes quene'e̱n so' me síí me Jesucristó a . 'O̱ se ta'a̱j yuvii̱ cataj se vaa cunuu i'na̱' uún Juan síí cuta' ne man yuvii̱ ,
ne̱ yo'ó ta'a̱j yuvii̱ cataj se vaa curuvi' uún síí cu'na̱j Elías síí cayáán ga̱a naá , ne̱ yo'ó ta'a̱j uún yuvii̱ cataj se vaa cunuu i'na̱' uún 'o̱ síí nata' se‑na̱na̱ Diose̱ ga̱a naá a .
Tza̱j ne̱ ma'a̱n síí cu'na̱j Herodes cataj , ne̱ : ― A̱j cavi' Juan , ne̱ x'ne' chihá Juan , qui'yáj a . Tza̱j ne̱ ne ne'enj me yuvii̱ me síí nihánj , ne̱ tu'va nii da̱nj che'é so' rihanj ma' ― taj Herodes a . Ga̱a ne̱ guun uxrá rá Herodes quene'e̱n so' man Jesucristó a .
Dan me se namán chuvi̱j nij síí tucu'yón se‑na̱na̱ Jesucristó rihaan Jesucristó , ne̱ nata' nij so' rihaan Jesucristó che'é nu̱' nij suun sa̱' noco̱o qui'yaj suun nij so' rej ca'anj nij so' a . Ga̱a ne̱ nica̱j Jesucristó man taran' nij so' , ca'anj nij so' nda̱a tu'va chuman' cu'na̱j Betsaida rej yaníj a .
Tza̱j ne̱ quene'en 'o̱ x'ne' noco̱o yuvii̱ rej ca'anj Jesucristó , ga̱a ne̱ canoco' nij so' man Jesucristó , ca'anj nij so' a . Ga̱a ne̱ ve'é ca'mii Jesucristó ga̱ x'ne' noco̱o yuvii̱ canoco' man so' , ne̱ ca'mii natáj so' che'é güii gu̱un chij Diose̱ rihaan chumii̱ nihánj , ne̱ quinahuun nij síí ran' , qui'yaj so' do̱' a .
Dan me se nichru̱n' cata̱' güii , ne̱ dan me se quinichrun' chuvi̱j nij síí tucu'yón se‑na̱na̱ Jesucristó rihaan so' , ne̱ cataj nij so' : ― Qui̱'yáá so̱' se ndo'o , ne̱ na'ne̱j so̱' chrej man nij yuvii̱ , ca'a̱nj nij so' rej chuman' noco̱o chuman' ra'a̱ do̱' , ga̱a ne̱ ma̱n ve' cara̱n' nij so' do̱' , ma̱n se chá quiri̱' nij so' cha̱ nij so' do̱' a . Tza̱j ne̱ rej ma̱n ní' nihánj me se rco' quij me nihánj , ne̱ taj rej cara̱n' nij so' , taj se chá cha̱ nij so' do̱' , nihánj ma' ― taj nij so' rihaan Jesucristó a .
Tza̱j ne̱ cataj Jesucristó rihaan nij so' a : ― Go̱' ma'a̱n soj se chá cha̱ nij yuvii̱ ei ― taj Jesucristó rihaan nij so' a . ― Tza̱j ne̱ taj se chá rihaan núj ma' . Ma̱a̱n se o̱rún' 'u̱n' rachrúún ne̱ vi̱j gue̱e̱ xcuaj ne̱ , vaa rihaan núj na̱nj á . Tza̱j ne̱ ca've̱e ca'a̱nj núj , ne̱ quira̱a̱n núj se chá cha̱ cunuda̱nj nij yuvii̱ nihánj na̱nj á ― taj nij so' rihaan Jesucristó a .
Dan me se 'u̱n' míj snó'o mán rej yo' ta̱' asuun , ne̱ ino̱ me chana̱ ga̱ xnii ado̱nj . Tza̱j ne̱ cataj Jesucristó rihaan nij síí tucu'yón se‑na̱na̱ so' a : ― Ca̱yáán nij yuvii̱ rihaan yo'óó , qui'ya̱j soj , ne̱ dan me se cunu̱u chre̱' 'o̱ vi̱j chiha̱a̱ chi̱' vi̱j chiha̱a̱ chi̱' yuvii̱ cane̱ 'o̱ 'o̱ rej , qui'ya̱j soj á ― taj Jesucristó rihaan nij so' a .
Ne̱ veé da̱nj qui'yaj nij so' , ne̱ ca'anj cane̱ cunuda̱nj nij yuvii̱ a .
Ga̱a ne̱ dan me se quita'aa Jesucristó 'u̱n' nij rachrúún ga̱ ro̱j xcuaj yo' , ga̱a ne̱ ni'ya̱j so' rej xta̱' , ne̱ nago' so' graciá rihaan Diose̱ che'é se chá yo' , ga̱a ne̱ cuxra' ta'a̱j so' rachrúún do̱' , nee̱ xcuaj do̱' , ne̱ caxríj so' ston nij síí tucu'yón se‑na̱na̱ so' , che'é rej caxri̱i̱ nij so' ston nij yuvii̱ a .
Ga̱a ne̱ chá taran' nij yuvii̱ , ne̱ caraa rque nij so' ne̱ nda̱a quináj ndo'o se chá a . Ga̱a ne̱ naqui'yaj chre̱' nij so' nu̱' se quináj tu'va yuvii̱ , ne̱ caraa nij so' yo'ó cunu̱' chuvi̱j scaa a .
Dan me se 'o̱ güii ca'anj Jesucristó 'o̱ rej yaníj cachíín ni'ya̱j so' rihaan Diose̱ , ne̱ nij síí tucu'yón se‑na̱na̱ so' ro' , mán rej yo' ga̱ so' , ne̱ xná'anj so' man nij so' , cataj so' , ne̱ : ― Me si̱j mé 'u̱nj , taj nij yuvii̱ ga̱ ― taj Jesucristó , xná'anj so' man nij so' a .
― Vaa síí taj se vaa síí cu'na̱j Juan síí cuta' ne man yuvii̱ mé so̱' ei . Ne̱ vaa síí taj uún se vaa síí cu'na̱j Elías síí nata' se‑na̱na̱ Diose̱ ga̱a naá me uún so̱' chugua̱nj . Ne̱ vaa síí taj uún se vaa yo'ó síí nata' se‑na̱na̱ Diose̱ ga̱a naá me uún so̱' xa̱' . Da̱nj taj 'o̱ 'o̱ ta'a̱j nij yuvii̱ na̱nj á ― taj nij so' a .
Ga̱a ne̱ cataj Jesucristó rihaan nij so' : ― Ne̱ ma'a̱n soj , ga̱a ne̱ me si̱j mé 'u̱nj , rá soj uún ga̱ ― taj Jesucristó , xná'anj so' man nij síí tucu'yón se‑na̱na̱ so' a . Ga̱a ne̱ cataj Pedró : ― Síí ca'néé Diose̱ ti̱nanii man yuvii̱ rihaan sayuun mé so̱' ei ― taj so' rihaan Jesucristó a .
Ga̱a ne̱ cataj xna'anj Jesucristó rihaan nij so' a : ― Se̱ cataj nij soj nana̱ vaa da̱nj rihaan a̱ 'ó nij yuvii̱ ma' ― taj Jesucristó rihaan nij so' a .
Ga̱a ne̱ cataj uún Jesucristó rihaan nij síí tucu'yón se‑na̱na̱ so' a : ― Xa̱' 'u̱nj si̱j ca'néé Diose̱ ni̱caj yu'unj man yuvii̱ , tza̱j ne̱ no̱ xcúún 'u̱nj quira̱n' ndo'o 'u̱nj sayuun qui'ya̱j nij síí uun chij do̱' , qui'ya̱j nij xrej ata̱ suun noco̱o doj do̱' , qui'ya̱j nij síí naqui'yaj cu̱u se‑tucua̱nj Moisés rihaan yuvii̱ do̱' , ne̱ nachri̱' ndo'o nij so' ni̱'yaj nij so' mán 'u̱nj , ne̱ ticavi̱' nii mán 'u̱nj , ne̱ cache̱n va'nu̱j güii , ga̱a ne̱ cunu̱u i'na̱' uún 'u̱nj ado̱nj ― taj Jesucristó rihaan nij so' a .
Ga̱a ne̱ dan me se cataj so' rihaan cunuda̱nj nij yuvii̱ a : ― Sese me rá yo'o̱ so' canoco̱' so' manj , ne̱ se̱ guun rá so' qui'ya̱j so' se vaa me rá ma'a̱n so' qui'ya̱j so' ma' . Ne̱ ca've̱e se quira̱n' uxrá so' sayuun do̱' , ca've̱e se nda̱a cachro̱n nii man so' rihaan rcutze̱ do̱' , tza̱j ne̱ daj a̱ 'o̱ 'o̱ güii me se yo'o̱ qui'ya̱j suun so' che'ej , ne̱ yo'o̱ canoco̱' raan so' manj ado̱nj .
Tza̱j ne̱ sese vaa 'o̱ síí me rá ti̱nanii man ma'a̱n rihaan sayuun , ne̱ vaa güii yo'o̱ cavi̱' nimán so' ado̱nj . Tza̱j ne̱ sese cavi̱' yo'o̱ so' che'é se me so' síí noco̱' manj , ne̱ vaa güii cunu̱u i'na̱' uún so' ado̱nj .
Ne̱ a̱ me se quiri̱' 'o̱ so' sese qui'ya̱j canaán so' nu̱' rasu̱u̱n ma̱n rihaan chumii̱ nihánj , ne̱ ca'a̱nj ni'ya̱ nimán ma'a̱n so' , rá soj ga̱ . Daj chiha̱a̱ míj se̱ ca'vee cavi̱i̱ sa̱' so' , qui'ya̱j rasu̱u̱n ma̱n rihaan chumii̱ nihánj a̱ ma' .
Dan me se xa̱' síí uun na'a̱j ni'ya̱j manj ne̱ uun na'a̱j ni'ya̱j se‑na̱na̱j , tza̱j ne̱ vaa güii gu̱un na'a̱j 'u̱nj si̱j ca'néé Diose̱ ni̱caj yu'unj man yuvii̱ ni̱'yaj 'u̱nj man so' asa̱' ca'na' uún 'u̱nj rihaan chumii̱ nihánj ado̱nj . Ne̱ güii yo' me se ve'é ndo'o gu̱un chij 'u̱nj , qui'ya̱j Réj Diose̱ , ne̱ cavi̱i̱ sa̱' 'u̱nj , qui'ya̱j se‑mo̱zó Diose̱ nij síí gue̱e̱ ado̱nj .
Nihánj me se cata̱j yá 'u̱nj rihaan soj se vaa xa̱' ta'a̱j soj si̱j nicu̱n' nihánj cuano̱ me se ga̱a ataa a̱ cavi̱' ta'a̱j soj , ne̱ ya̱ quene'e̱n ta'a̱j soj asa̱' guun che'e̱ Diose̱ guun chij Diose̱ rihaan chumii̱ nihánj na̱nj ado̱nj ― taj Jesucristó rihaan cunuda̱nj nij so' a .
Quisíj ca'mii Jesucristó nana̱ vaa da̱nj , ga̱a ne̱ cachén 'o̱ tu̱nj güii ta̱' asuun , ga̱a ne̱ nica̱j Jesucristó man Pedró ga̱ Juan ga̱ Jacobo , ne̱ cavii so' raa̱ 'o̱ quij xca̱a̱n , ca'anj cachi̱nj ni'ya̱j so' rihaan Diose̱ a .
Ga̱a cachíín ni'ya̱j so' rihaan Diose̱ , ne̱ yo'o̱ cunuu ino̱ rihaan so' , ne̱ yu̱u̱n che'e̱ cunuu catzi̱i̱ saga̱n' so' , ne̱ nda̱a raa̱n lá ma'a̱n saga̱n' so' a .
Ga̱a ne̱ dan me se naqui'yaa vi̱j snó'o rihaan nij so' , ne̱ nanó ro̱j so' cuentó ga̱ Jesucristó , ne̱ Moisés do̱' , Elías síí nata' se‑na̱na̱ Diose̱ ga̱a naá do̱' , me ro̱j so' a .
Dan me se ve'é ndo'o curuvi' ro̱j so' , ne̱ ca'mii ro̱j so' ga̱ Jesucristó che'é se vaa quira̱n' Jesucristó chuman' Jerusalén , ne̱ cavi̱i̱ so' chumii̱ nihánj , nda̱a vaa guun rá Diose̱ qui'ya̱j so' a .
Dan me se ca'na' ndo'o nej rihaan nij tuvi̱' Pedró , tza̱j ne̱ ne coto̱j nij so' ma' . Quene'en nij so' nda̱a vaa chuguu̱n saga̱n' Jesucristó do̱' , nda̱a vaa chuguu̱n saga̱n' ro̱j síí nicu̱n' ga̱ so' do̱' a .
Ga̱a ne̱ dan me se guun che'e̱ ro̱j síí nicu̱n' ga̱ Jesucristó ca'anj yaníj ro̱j so' ga̱ Jesucristó , ga̱a ne̱ cataj Pedró rihaan Jesucristó : ― Cuna̱j uxrá vaa mán núj nihánj ga̱ so̱' , maestro . Ne̱ qui'ya̱j núj va'nu̱j ve' yacataj cane̱ soj na̱nj á . 'O̱ ve' ca̱né so̱' , ne̱ yo'ó ve' cane̱ síí cu'na̱j Moisés , ne̱ yo'ó ve' cane̱ síí cu'na̱j Elías ei ― taj Pedró rihaan Jesucristó , tza̱j ne̱ ne quene'e̱n uxrá so' da̱j me che'é ca'mii so' rihaan Jesucristó da̱nj a̱ ma' .
Quisíj ca'mii so' nana̱ vaa da̱nj , ga̱a ne̱ ca'na' 'o̱ ngaa rej xta̱' , ne̱ caráán ngaa xráá nij so' ne̱ naxíj nij so' rque ngaa , ne̱ cuchu'vi' va'nu̱j nij síí tucu'yón se‑na̱na̱ Jesucristó yo' a .
Ga̱a ne̱ Diose̱ ro' , ca'mii nana̱ cuno nij so' rque ngaa yo' a . Ne̱ cataj Diose̱ : ― Síí nihánj me ta'níj síí 'e̱e̱ raj ado̱nj . Cuno̱ soj rihaan so' ei ― taj Diose̱ cuno nij so' a .
Quisíj ca'mii Diose̱ , ga̱a ne̱ ta̱j o̱rún' Jesucristó nicun' , quene'en nij so' a . Tza̱j ne̱ yo'o̱ caráán tu'va nij so' se vaa quene'en nij so' , ne̱ güii guun da̱nj me se a̱ 'ó yuvii̱ ne cata̱j xna'anj nij so' rihaan a .
Dan me se cachén 'o̱ yan' , ne̱ quisíj güii , ga̱a ne̱ ca'anj Jesucristó ga̱ nij síí tucu'yón se‑na̱na̱ so' rej rque̱ a . Ga̱a ne̱ nari' tuvi' nij so' ga̱ 'o̱ x'ne' noco̱o yuvii̱ a .
Ga̱a ne̱ dan me se nucua̱j ndo'o ca'mii yo'o̱ síí 'na' sca'núj nij yuvii̱ rihaan Jesucristó , ne̱ cataj so' : ― Achíín ni̱'yáj rihaan so̱' se vaa cunu̱u 'e̱e̱ rá so̱' ni̱'yaj so̱' ta'níj che'é se o̱rún' ra̱a̱ so' me ta'níj , maestro ― taj so' rihaan Jesucristó , ne̱ ―
Dan me se naruvi' nana̱ chre̱e nimán ta'níj , ne̱ taj ni'yón snúú so' , ne̱ aguáj so' , ne̱ avii yatan' tu'va so' , 'yaj nana̱ chre̱e yo' , ne̱ 'yaj chi'i̱i̱ ndo'o nana̱ chre̱e yo' man ta'níj , ne̱ sayu̱u̱n uxrá cu̱riha̱nj nana̱ chre̱e yo' nimán ta'níj ado̱nj .
Ne̱ dan me se cachíín ni̱'yáj rihaan nij síí tucu'yón se‑na̱na̱ so̱' se vaa quiri̱i̱ nij so' nana̱ chre̱e nimán ta'níj , tza̱j ne̱ ne ca've̱e quiri̱i̱ nij so' nana̱ chre̱e nimán ta'níj ma' . ― Da̱nj cataj snó'o yo' rihaan Jesucristó a .
Ga̱a ne̱ cataj Jesucristó a : ― Dan me se síí ne amán rá me soj si̱j ma̱n rihaan chumii̱ nihánj cuano̱ , ne̱ chi'i̱i̱ vaa nimán soj , ne̱ a̱ me daj cache̱j ga̱ soj , ne̱ a̱ me daj ga̱a̱ naj nimanj ni̱'yaj 'u̱nj man soj , ga̱a ne̱ ca've̱e qui'ya̱j canaán soj ga̱ . Ni̱caj so̱' man xnii ca'na̱' so̱' rihanj cuaj á ― taj Jesucristó a .
Dan me se ga̱a 'na' xnii , ne̱ nu̱' snúú xnii , ne̱ naxru' xnii , qui'yaj nana̱ chre̱e yo' , tza̱j ne̱ ca'ne' Jesucristó suun rihaan nana̱ chre̱e se vaa cu̱riha̱nj so' nimán xnii , ne̱ dan me se curiha̱nj nana̱ chre̱e yo' nimán xnii , ne̱ nahuun sa̱' xnii , qui'yaj Jesucristó , ne̱ nago' Jesucristó man xnii rihaan rej xnii a .
Ga̱a ne̱ quene'en nij yuvii̱ se vaa nucua̱j ndo'o Diose̱ síí qui'yaj suun sa̱' noco̱o yo' , ne̱ caráya'a̱nj nu̱' nij so' a .
Dan me se caráya'a̱nj cunuda̱nj yuvii̱ se vaa qui'yaj Jesucristó a . Ga̱a ne̱ cataj Jesucristó rihaan nij síí tucu'yón se‑na̱na̱ so' a : ― A̱ 'ó xco' se̱ quini'yón soj nana̱ nihánj nana̱ cata̱j xna'anj 'u̱nj rihaan soj cuano̱ ma' . Dan me se 'u̱nj si̱j ca'néé Diose̱ ni̱caj yu'unj man yuvii̱ me se vaa güii nago̱' nii mán 'u̱nj rihaan yuvii̱ ado̱nj ― taj Jesucristó rihaan nij síí tucu'yón se‑na̱na̱ so' a .
Tza̱j ne̱ ne cuno̱ nij so' nana̱ ca'mii Jesucristó , ne̱ ne ca've̱j rá Diose̱ xca̱j nij so' cuentá ma' . Ne̱ cuchu'vi' nij so' xna̱'anj nij so' man Jesucristó che'é nana̱ yo' a .
Dan me se guun che'e̱ nij síí tucu'yón se‑na̱na̱ Jesucristó ca'mii cunu' nij so' me nij so' gu̱un chij doj a .
Tza̱j ne̱ xcaj Jesucristó cuentá da̱j vaa nimán nij so' , ne̱ che'é dan quita'aa so' ra'a 'o̱ ne'ej , ne̱ nica̱j so' cachrón so' x'núú so' ,
ga̱a ne̱ cataj Jesucristó rihaan nij so' a : ― Me ma'a̱n 'o̱ síí aráj cochro̱j ne̱ a'mii sa̱' so' ga̱ 'o̱ ne'ej nihánj che'ej , ne̱ adi̱' ma̱'anj me aráj cochro̱j ne̱ a'mii sa̱' so' ga̱ vaa na̱nj ado̱nj . Dan me se síí a'mii sa̱' ga̱ 'u̱nj me se nuveé o̱rún' 'u̱nj me a'mii sa̱' so' ga̱ ma' . Ma̱a̱n Diose̱ ya̱ síí ca'néé mán 'u̱nj me aráj cochro̱j ya̱ so' ne̱ a'mii sa̱' ya̱ so' ga̱ vaa na̱nj ado̱nj . 'O̱ se síí nica̱' doj rihaan taran' soj ro' , me síí sa̱' doj rihaan taran' soj a ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj síí cu'na̱j Juan rihaan Jesucristó a : ― Quene'en núj man 'o̱ síí ata' tu'va se‑chu̱vií so̱' , ne̱ uriha̱nj nana̱ chre̱e nimán yuvii̱ , 'yaj so' , na̱nj maestro . Tza̱j ne̱ caráán núj chrej ca'mi̱i̱ so' ne̱ se̱ qui'yaj so' da̱nj , che'é se nuveé si̱j chéé ga̱ ní' me so' , taj núj , na̱nj maestro ― taj Juan rihaan Jesucristó a .
Tza̱j ne̱ cataj Jesucristó rihaan so' a : ― Ca'ne̱' sa̱' gue̱e̱ rá soj qui'ya̱j ma'a̱n so' da̱nj ei . 'O̱ se xa̱' síí ne unu' ga̱ soj , tza̱j ne̱ tuvi' soj me so' ado̱nj ― taj Jesucristó rihaan Juan do̱' , rihaan yo'ó nij síí tucu'yón se‑na̱na̱ so' do̱' a .
Dan me se ga̱a nichru̱n' güii quina̱n' Jesucristó xta̱' , ga̱a ne̱ yo'o̱ ca'néé nucua̱j nimán so' ca'a̱nj so' chuman' Jerusalén a .
Dan me se ca'ne' so' suun rihaan do̱j síí chéé ga̱ so' quita̱j ya̱a̱n nij so' nano̱' nij so' ve' cara̱n' nij tuvi̱' nij so' , ga̱a ne̱ ca'anj nij síí ca'anj suun , ne̱ cuchi' nij so' 'o̱ chuman' ya̱nj nij síí samaritano a .
Tza̱j ne̱ quira'aan nij síí samaritano ve' tucuá nij so' rihaan Jesucristó , che'é se guun rá so' ca'a̱nj so' chuman' Jerusalén a .
Dan me se ga̱a quene'en ro̱j síí tucu'yón se‑na̱na̱ Jesucristó ro̱j síí cu'na̱j Jacobo ga̱ Juan , se vaa quira'aan nij síí samaritano ve' , ga̱a ne̱ xná'anj ro̱j so' man Jesucristó , cataj ro̱j so' : ― Me rá so̱' cachi̱nj ni'ya̱j núj rihaan Diose̱ , ne̱ ca'ne̱j Diose̱ ya'an , ne̱ caca̱a̱ nij síí samaritano na' ― taj ro̱j so' , xná'anj ro̱j so' man Jesucristó a .
Tza̱j ne̱ ni'ya̱j Jesucristó man ro̱j so' , ne̱ caxríj yuva̱a̱ Jesucristó man ro̱j so' , ne̱ cataj Jesucristó a : ― Ne ne'en soj da̱j si̱j me soj ne̱ guun da̱nj rá soj a . Xa̱' 'u̱nj , tza̱j ne̱ ne ca'na̱' 'u̱nj ti̱caví' 'u̱nj man yuvii̱ ma' . Che'é yan ti̱nanii 'u̱nj man yuvii̱ rihaan sayuun ca'ná' 'u̱nj ado̱nj ― taj Jesucristó rihaan ro̱j so' a .
Ga̱a ne̱ ca'anj nij tuvi̱' Jesucristó yo'ó chuman' caran' nij so' a .
Ga̱a va̱j nij so' chrej , ga̱a ne̱ ca'na' 'o̱ so' , ca'mii so' ga̱ Jesucristó a : ― Ca̱nocó' 'u̱nj mán so̱' da̱j rej ma'a̱n vaj so̱' ei ― taj so' rihaan Jesucristó a .
Ga̱a ne̱ cataj ya̱ Jesucristó se vaa ran' so' chéé so' a : ― 'O̱ se nij chunee ro' , otoj sa̱' nij xo' rá yu'uj ta̱j rque yo'óó , ne̱ nij xtâj chéé xta̱' ro' , vaa saca̱' nij xo' a . Ne̱ xa̱' 'u̱nj si̱j ca'néé Diose̱ ni̱caj yu'unj man yuvii̱ , tza̱j ne̱ taj a̱ doj rej qui̱náá 'u̱nj coto̱j 'u̱nj a̱ ma' ― taj Jesucristó rihaan so' a .
Ne̱ dan me se cataj Jesucristó rihaan yo'ó so' a : ― Ca̱nocó' so̱' manj ca'a̱nj ní' á ― taj Jesucristó rihaan so' a . ― Ca've̱j so̱' nanj tucuaj , ne̱ nda̱a cavi̱' réj , ga̱a ne̱ cachi̱n' 'u̱nj man réj , ga̱a ne̱ ca̱nocó' 'u̱nj mán so̱' ei ― taj so' rihaan Jesucristó a .
Tza̱j ne̱ cataj Jesucristó rihaan so' a : ― Ca'ne̱' rá so̱' cachi̱n' ma'a̱n nij síí cavi' nimán man tuvi' so' xnangá á . Ne̱ ca'a̱nj so̱' , ca'mi̱i̱ natáj so̱' che'é güii gu̱un chij Diose̱ rihaan chumii̱ nihánj ei ― taj Jesucristó rihaan so' a .
Ne̱ dan me se cataj yo'ó so' uún rihaan Jesucristó a : ― Me raj ca̱nocoj mán so̱' , Señor . Tza̱j ne̱ asino ca've̱j so̱' ca'a̱nj cata̱j xna'anj 'u̱nj rihaan nij tuvij , ga̱a ne̱ ca'na̱j , ne̱ ca'a̱nj ní' ei ― taj so' rihaan Jesucristó a .
Tza̱j ne̱ cataj Jesucristó rihaan so' a : ― Síí oro̱' nee ni'ya̱j rej xco̱ ro' , daj chiha̱a̱ míj se̱ cavii nica̱ tucuáán qui'ya̱j so' ma' . Ne̱ síí me rá canoco̱' manj me se se̱ guun ca̱nica̱j uún so' rej xco̱ so' ma' . Ne̱ sese da̱nj qui'ya̱j so' , ne̱ daj chiha̱a̱ míj se̱ ca'vee gu̱un chij Diose̱ nimán so' ma' . Ne̱ ase vaa síí oro̱' nee rii tucuáán ro' , vaa síí me rá canoco̱' manj ado̱nj ― taj Jesucristó rihaan so' a .
Cachén doj , ga̱a ne̱ narii Jesucristó man ya'núj chiha̱a̱ chi̱' snó'o , ne̱ ca'néé so' man vi̱j vi̱j nij so' quita̱j ya̱a̱n nij so' rihaan Jesucristó ca'a̱nj nij so' daj a̱ chuman' cache̱n Jesucristó ,
ne̱ cataj Jesucristó rihaan nij so' a : ― Ya̱ uxrá , ne̱ vaa ndo'o suun rihaan ní' , ne̱ nij síí 'yaj suun me se do̱j nij so' na̱nj ado̱nj . Ne̱ cachi̱nj ni'ya̱j ní' doj nij síí qui'ya̱j suun rihaan Diose̱ síí uun chij 'ni̱j ra'a suun , ga̱a ne̱ ca'ne̱j so' doj yuvii̱ qui'ya̱j suun se‑su̱u̱n so' ado̱nj .
Dan me se ca'a̱nj ca'mi̱i̱ natáj soj rihaan nij yuvii̱ , tza̱j ne̱ xca̱j soj cuentá se vaa ca'na̱' sayuun rihaan soj ei . 'O̱ se ase vaa matzinj va̱j rej ma̱n xca'yanj ca'nu̱' ro' , da̱nj ga̱a̱ soj chugua̱nj .
Se̱ nica̱j soj vitó nu̱u̱ sa'anj se̱ nica̱j soj nanj se̱ nica̱j soj yo'ó taco̱j canj se̱ nica̱j soj ca'a̱nj soj ma' . 'O̱ rej ca'a̱nj soj , ne̱ 'o̱ rej ca̱nica̱j soj , ne̱ se̱ canicun' soj nano̱ soj cuentó ga̱ yuvii̱ ma' .
” Asa̱' catúj soj rá 'o̱ ve' , ne̱ asino cata̱j soj rihaan nij síí ya̱nj rá ve' yo' se vaa dínj ga̱a̱ cuma̱n nij so' , qui'ya̱j Diose̱ a .
Ne̱ sese ya̱nj 'o̱ síí ca̱yáán sa̱' ga̱ Diose̱ rá ve' yo' , ga̱a ne̱ ya̱ ve'é ca̱yáán so' , qui'ya̱j Diose̱ a . Tza̱j ne̱ sese nuvi' síí ca̱yáán sa̱' ga̱ Diose̱ yáán rá ve' yo' , ne̱ ca̱nica̱j uún nana̱ sa̱' ca'mii soj rihaan ma'a̱n soj , qui'ya̱j Diose̱ , tza̱j ne̱ se̱ cavii sa̱' nij síí tucua̱ yo' a̱ ma' .
Cara̱n' soj ve' ya̱nj síí sa̱' yo' , ne̱ me ma'a̱n se rque̱ síí ya̱nj yo' , ne̱ cha̱ soj co'o̱ soj do̱' , ne̱ no̱ xcúún yuvii̱ rque̱ yuvii̱ chraa cha̱ soj che'é suun sa̱' 'yaj suun soj a . Se̱ ca'anj soj cara̱n' soj yo'ó yo'ó ve' ma' .
Asa̱' cuchi' soj 'o̱ chuman' , ne̱ sese ve'é ca'mi̱i̱ nij síí ma̱n chuman' yo' ga̱ soj , ga̱a ne̱ cha̱ soj me ma'a̱n se chá rque̱ nij so' man nij soj a .
Ca'ne̱e̱ soj chi'ii̱ xráá nij síí ran' ma̱n chuman' yo' , ne̱ ca'mi̱i̱ natáj soj rihaan yuvii̱ se vaa nichru̱n' gu̱un chij Diose̱ chiháán nij so' a .
” Tza̱j ne̱ asa̱' cuchi' soj 'o̱ chuman' , ne̱ sese ne ca've̱j rá nij yuvii̱ cuno̱ nij yuvii̱ se‑na̱na̱ soj , ga̱a ne̱ canicu̱n' soj tanu̱u̱ rá callé chuman' , ga̱a ne̱ cata̱j soj rihaan nij yuvii̱ ma̱n chuman' yo' a :
“ Asa̱' curiha̱nj núj chuman' nihánj , ne̱ nacuna̱n' núj tacóó núj , ne̱ tucuayu̱u núj yo'óó tachru̱u̱ avii chiháán soj tacóó núj cayu̱u yo' rihaan ma'a̱n soj a . Ga̱a ne̱ xca̱j soj cuentá se vaa guun rá Diose̱ gu̱un chij Diose̱ chiháán soj , tza̱j ne̱ ne ca've̱j rá soj a ” . Da̱nj cata̱j soj rihaan nij síí na'vej rá cuno̱ nana̱ ca'mii soj a .
Ne̱ cata̱j xna'anj 'u̱nj rihaan soj cuano̱ se vaa vaa güii ca'ne̱' 'u̱nj cacun' che'é nij yuvii̱ , ga̱a ne̱ quira̱n' nij yuvii̱ ma̱n chuman' yo' doj sayuun rihaan nij síí chi'i̱i̱ ma̱n chuman' Sodoma ado̱nj ― taj Jesucristó rihaan nij síí ca'néé so' a .
Ga̱a ne̱ dan me se cataj uún Jesucristó a : ― Nique̱ soj si̱j ma̱n chuman' Corazín a . Nique̱ soj si̱j ma̱n chuman' Betsaida a . 'O̱ se quira̱n' uxrá soj sayuun na̱nj á . Dan me se nij síí ma̱n chuman' Tiro do̱' , nij síí ma̱n chuman' Sidón do̱' , me síí chi'i̱i̱ nimán na̱nj á . Tza̱j ne̱ sese ca'anj 'u̱nj chiháán nij so' , ne̱ sese qui'yáj suun sa̱' noco̱o ni'ya̱j nij so' , ne̱ cuno nij so' se‑na̱na̱j ne̱ guun ya̱ rá nij so' se vaa tumé nij so' cacun' , ne̱ canica̱j nimán nij so' , ne̱ quinanó ndo'o rá nij so' che'é cacun' tumé nij so' , ne̱ nda̱a yatzíj ya' cunuû nij so' , ne̱ nda̱a yaj chruun acaa ruvaj caraa nij so' raa̱ nij so' , che'é yan quinanó rá nij so' che'é cacun' tumé nij so' asuun sa̱j ado̱nj . Nihánj , ne̱ ne ca'a̱nj 'u̱nj ma' . Ma̱a̱n se ina̱nj chiháán soj 'naj , ne̱ qui'yáj suun sa̱' noco̱o quene'en ma'a̱n soj , tza̱j ne̱ ne ca̱nica̱j nimán nij soj a̱ ma' .
Dan me se güii ca'ne̱' 'u̱nj cacun' che'é nij yuvii̱ ro' , doj a̱ ga̱a̱ sayuun quira̱n' soj rihaan sayuun quira̱n' nij síí chi'i̱i̱ ma̱n chuman' Tiro do̱' , ma̱n chuman' Sidón do̱' ado̱nj .
Ne̱ vaa soj si̱j ma̱n chuman' Capernaum uún a . Ne̱ síí sa̱' ina̱nj me ma'a̱n soj , rá soj na' . Nuveé si̱j sa̱' me soj ma' . Síí ca'a̱nj rihaan ya'an gu̱un soj ado̱nj ― taj Jesucristó a .
Ne̱ cataj uún Jesucristó rihaan nij síí tucu'yón se‑na̱na̱ so' a : ― Síí nanó xre̱j se‑na̱na̱ soj ro' , so' me síí nanó xre̱j se‑na̱na̱ ma̱'anj a . Tza̱j ne̱ síí uun naco̱o̱ rá ni'ya̱j man soj ro' , so' me síí uun naco̱o̱ rá ni'ya̱j man nda̱a ma̱'anj a . Ne̱ síí uun naco̱o̱ rá ni'ya̱j man ma̱'anj ro' , so' me síí uun naco̱o̱ rá ni'ya̱j man Diose̱ síí ca'néé manj ado̱nj ― taj Jesucristó rihaan nij síí tucu'yón se‑na̱na̱ so' a .
Quisíj qui'yaj va'nu̱j chiha̱a̱ chi̱' nij so' nda̱a vaa cataj Jesucristó , ga̱a ne̱ namán uún nij so' a . Niha̱' rá nij so' , ne̱ cataj nij so' rihaan Jesucristó a : ― Nda̱a nij nana̱ chre̱e uno rihaan núj , Señor . Che'é se se‑chu̱vií so̱' táá tu'va núj , ne̱ uriha̱nj nij so' nimán yuvii̱ na̱nj á ― taj nij so' rihaan Jesucristó a .
Ne̱ cataj Jesucristó rihaan nij so' a : ― Ne'en yaj cayuu se nucua̱j nica̱j Satanás , ne̱ ase uun raa̱n ro' , me cayuu se nucua̱j nica̱j Satanás ado̱nj .
Cuno̱ soj ca'mi̱j á . 'U̱nj ro' , me síí qui'ya̱j gu̱un nucua̱j soj qui'ya̱j canaán soj rihaan daj a̱ se chi'i̱i̱ a . Ca've̱e se ru'ma̱an che'é soj 'o̱ xcuáá do̱' , 'o̱ xcuun do̱' , tza̱j ne̱ taj se qui'ya̱j xo' man soj ma' . Qui'ya̱j canaán soj rihaan nu̱' se nucua̱j nica̱j Satanás síí ta̱j ri'yunj ni'ya̱j man ní' , ne̱ a̱ 'ó xco' se̱ qui'yaj chi'i̱i̱ a̱ 'ó rasu̱u̱n man soj ma' .
Tza̱j ne̱ taj che'é gu̱un niha̱' rá soj che'é se uno nij nana̱ chre̱e rihaan soj ma' . Gu̱un niha̱' rá soj , tza̱j ne̱ che'é se a̱j cachrón Diose̱ se‑chuvi̱i soj rej xta̱' ro' , che'é dan gu̱un niha̱' rá soj á ― taj Jesucristó rihaan va'nu̱j chiha̱a̱ chi̱' nij so' a .
Ma̱a̱n güii yo' ro' , guun niha̱' rá Jesucristó , qui'yaj Nimán Diose̱ , ne̱ cataj Jesucristó rihaan Diose̱ a : ― Síí 'ni̱j ra'a chumii̱ do̱' , síí 'ni̱j ra'a xta̱' do̱' , mé so̱' , Ata̱j Chij . Ne̱ sa̱' uxrá qui'yáá so̱' caráán so̱' rihaan nij síí avii raa̱ do̱' , rihaan nij síí acaj cuentá do̱' , se vaa se̱ cuno nij so' se‑na̱na̱j ma' . Ma̱a̱n nij síí vaa nica̱' nimán ro' , ve'é cuno nij so' , qui'yáá so̱' a . Da̱nj ina̱nj qui'yáá so̱' , che'é yan da̱nj me rá so̱' qui̱'yáá so̱' , Ata̱j ― taj Jesucristó rihaan Rej so' Diose̱ a .
Canica̱j Jesucristó , ca'mii so' rihaan nij yuvii̱ , cataj so' a : ― A̱j rqué Réé 'u̱nj Diose̱ cunuda̱nj rasu̱u̱n rihanj á . Ne̱ a̱ 'ó síí ne ne'en da̱j vaa 'u̱nj , ma̱a̱n se o̱rún' Réj ne'en a . 'O̱ se ta'níí so' mej ado̱nj . Ne̱ a̱ 'ó síí ne ne'en da̱j vaa Réj ma' . Ma̱a̱n se o̱rún' 'u̱nj ne'en da̱j vaa so' ado̱nj . Ne̱ sese me rá 'u̱nj cata̱j xna'anj 'u̱nj rihaan yo'ó nij yuvii̱ da̱j vaa Réj , ne̱ quene'e̱n yo'ó nij so' uún ado̱nj ― taj Jesucristó rihaan nij yuvii̱ a .
Ga̱a ne̱ ni'ya̱j Jesucristó man nij síí tucu'yón se‑na̱na̱ so' , ne̱ cataj so' rihaan ina̱nj ma'a̱n nij so' a : ― Vaa che'é ga̱a̱ niha̱' rá soj che'é rihaan soj á . 'O̱ se a̱j quene'en soj se vaa qui'yáj na̱nj á .
'O̱ se cata̱j xna'anj 'u̱nj rihaan soj cuano̱ se vaa ma̱n ndo'o síí ma̱n ga̱a naá síí nata' se‑na̱na̱ Diose̱ do̱' , síí nica̱j suun rey do̱' , guun rá quene'e̱n se vaa quene'en nij soj , tza̱j ne̱ ne quene'e̱n nij so' ma' . Ne̱ guun rá nij so' cuno̱ nij so' se vaa cuno nij soj , tza̱j ne̱ ne cuno̱ nij so' a̱ man ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ dan me se canicun' caya̱ 'o̱ síí naqui'yaj cu̱u se‑tucua̱nj Moisés rihaan yuvii̱ , ne̱ xná'anj so' 'o̱ nana̱ man Jesucristó , che'é rej guun rá so' quiri̱' so' rej cara̱a so' cacun' xráá Jesucristó a . ― Da̱j qui̱'yáj , ga̱a ne̱ ca've̱e ca̱yánj ga̱ Diose̱ nu̱' cavii nu̱' ca'anj , ga̱ maestro' ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Ne'én so̱' me nana̱ no̱ rihaan yanj no̱ se‑tucua̱nj Moisés na' . Da̱j taj yanj yo' nayaa so̱' ga̱ ― taj Jesucristó , xná'anj Jesucristó man so' a .
Ga̱a ne̱ cataj so' rihaan Jesucristó a : ― “ Nda̱a nimán yá so̱' gu̱un rá so̱' ni̱'yaj so̱' man Diose̱ síí 'ni̱j ra'a man ní' , ne̱ nda̱a nu̱' se nucua̱j yá so̱' cara̱a̱ cochro̱j rihaan Diose̱ , ne̱ yo'o̱ nda̱a cúú yave̱ mán so̱' cuchuma̱n rá ni̱'yaj man Diose̱ na̱nj ado̱nj . ” Ne̱ , “ Adi̱' se 'e̱e̱ rá so̱' man ma̱'án so̱' ro' , da̱nj ga̱a̱ 'e̱e̱ rá so̱' man tuví' so̱' á ” , taj se‑tucua̱nj Moisés ado̱nj ― taj síí naqui'yaj cu̱u se‑tucua̱nj Moisés yo' a .
Ga̱a ne̱ cataj Jesucristó rihaan so' a : ― Ya̱ uxrá a'mii so̱' á . Da̱nj qui̱'yáá so̱' , ga̱a ne̱ ca̱yáán so̱' ga̱ Diose̱ nu̱' cavii nu̱' ca'anj na̱nj á ― taj Jesucristó rihaan so' a .
Tza̱j ne̱ síí sa̱' ina̱nj me síí tucu'yón se‑tucua̱nj Moisés , rá ma'a̱n so' a . Che'é dan xná'anj so' nana̱ nihánj man Jesucristó a : ― Me síí me tuví' 'u̱nj ga̱ ― taj so' a .
Ga̱a ne̱ canica̱j Jesucristó , nanó so' se‑cuento̱ síí samaritano a : ― Dan me se cavii 'o̱ síí israelitá chuman' Jerusalén , ca'anj so' chuman' Jericó a . Va̱j so' chrej , ga̱a ne̱ caráán síí itu̱u̱ man so' chrej , ne̱ go' uxrá nij síí itu̱u̱ man so' , ne̱ quirii nij síí itu̱u̱ saga̱n' so' , ne̱ da̱j doj se cavi' so' , ga̱a ne̱ tanáj nij síí itu̱u̱ man so' a .
Ga̱a ne̱ dan me se va̱j 'o̱ xrej nicu̱n' rihaan ní' si̱j israelitá chrej yo' a . Quene'en so' man síí quiran' chi'ii̱ na̱j tu'va chrej , tza̱j ne̱ cachén yaníj so' ca'anj so' a .
Ga̱a ne̱ dan me se va̱j 'o̱ ta'níí ta'nij si'no̱ Leví síí racuíj man xrej uún a . Quene'en so' man síí quiran' chi'ii̱ yo' , tza̱j ne̱ cachén yaníj so' ca'anj so' uún a .
” Ga̱a ne̱ dan me se ca'na' 'o̱ síí samaritano uún a . Nuveé si̱j israelitá me so' ma' . Si̱j yaníj avii rej Samaria me so' a . Quene'en so' man síí quiran' chi'ii̱ yo' , ga̱a ne̱ cunuu 'e̱e̱ rá so' man síí quiran' chi'ii̱ yo' a .
Ca'anj so' qui'yaj cono'ó so' man síí quiran' chi'ii̱ yo' , ne̱ cuta' so' rmedió rej quiran' chi'ii̱ , ne̱ nacutáj so' mantá rej quiran' chi'ii̱ yo' a . Ga̱a ne̱ cuta' síí samaritano yo' man síí quiran' chi'ii̱ yo' xráá daán so' xcuu va̱j ga̱ so' , ne̱ ca'anj ro̱j so' ve' aran' yuvii̱ chéé chrej , ne̱ taj ya'anj síí samaritano yo' man síí quiran' chi'ii̱ yo' a .
Cachén 'o̱ yan' , ne̱ yo'ó güii me se guun rá síí samaritano ca'a̱nj so' , ne̱ quirii so' vi̱j sa'anj denario , ne̱ caxríj so' ston síí tucua̱ ve' se vaa ta̱j ya'anj so' man síí ran' , ga̱a ne̱ cataj so' rihaan síí tucua̱ : “ Asa̱' ca'na' uún 'u̱nj , ne̱ na̱ru'vee 'u̱nj me daj ma'a̱n sa'anj me ga̱a̱ tu'vee so̱' , rá so̱' ” , taj síí samaritano rihaan síí tucua̱ a . ― Veé da̱nj síj cuentó nanó Jesucristó rihaan síí naqui'yaj cu̱u se‑tucua̱nj Moisés yo' a .
Ga̱a ne̱ xná'anj Jesucristó nana̱ nihánj man síí naqui'yaj cu̱u se‑tucua̱nj Moisés yo' a : ― Va'nu̱j nij síí va̱j rá chrej yo' , ga̱a ne̱ me so' me tuvi' síí quiran' chi'ii̱ yo' , rá so̱' ga̱ ― taj Jesucristó , xná'anj Jesucristó man so' a .
― Síí cunuu 'e̱e̱ rá man so' ro' , me tuvi' so' , raj a ― taj síí naqui'yaj cu̱u se‑tucua̱nj Moisés rihaan Jesucristó a . Ne̱ cataj uún Jesucristó rihaan so' a : ― Ase vaa qui'yaj síí cunuu 'e̱e̱ rá man síí quiran' chi'ii̱ yo' ro' , veé da̱nj qui'ya̱j gue̱e̱ so̱' , ca'a̱nj so̱' ei ― taj Jesucristó rihaan síí naqui'yaj cu̱u se‑tucua̱nj Moisés yo' a .
Dan me se va̱j Jesucristó chrej ga̱ nij síí tucu'yón se‑na̱na̱ so' , ne̱ cuchi' so' 'o̱ chuman' , ne̱ dan me se ca'vej rá 'o̱ chana̱ cu'na̱j Marta ya̱nj chuman' yo' cara̱n' Jesucristó tucuá no' ,
ne̱ yáán chu'vij no' chana̱ cu'na̱j Mariá ga̱ no' , ne̱ dan me se ca'anj ca̱yáán chu'vij no' Mariá tacóó Jesucristó , ne̱ nanó xre̱j no' se‑na̱na̱ so' a .
Tza̱j ne̱ Marta ro' , daj a̱ suun caráya'a̱nj no' a . Dan me se quinichrun' Marta rihaan Jesucristó , ne̱ cataj no' rihaan so' a : ― Me che'é ne rihuun rá so̱' se vaa dínj ne chu'vij 'u̱nj , ne̱ o̱rún' ma̱'anj 'yaj chuvi̱i , ga̱ Señor' . Cata̱j so̱' rihaan no' se vaa ra̱cuíj no' manj á ― taj Marta rihaan Jesucristó a .
Tza̱j ne̱ cataj Jesucristó rihaan no' a : ― Xa̱' che'é suun ma̱n rihaan chumii̱ nihánj , tza̱j ne̱ taj che'é cara̱ya'áán so̱' nda̱a vaa 'yáá so̱' , man Marta . Snúú rá so̱' , 'yaj suun vaa rihaan so̱' á . 'O̱ se taj che'é cara̱ya'a̱nj ní' rasu̱u̱n ma̱n rihaan chumii̱ nihánj ma' .
'O̱ se doj a̱ vaa suun achiin qui'ya̱j ní' , ne̱ vaa o̱rún' suun sa̱' ya̱ ya̱ achiin rihaan ní' na̱nj á . Ne̱ Mariá nihánj , tza̱j ne̱ cuna̱j 'yaj no' se vaa me rá no' cuno̱ no' se‑na̱na̱j , ne̱ taj che'é cata̱j ní' se vaa nij 'yaj no' uno no' se‑na̱na̱j ma' ― taj Jesucristó rihaan Marta a .
Ga̱a ne̱ dan me se cachíín ni'ya̱j Jesucristó rihaan Diose̱ 'o̱ güii , ne̱ ga̱a quisíj cachíín ni'ya̱j so' rihaan Diose̱ , ga̱a ne̱ cataj 'o̱ síí tucu'yón se‑na̱na̱ so' rihaan so' a : ― Tu̱cu'yón so̱' man núj da̱j ca'mi̱i̱ núj ga̱a cachi̱nj ni'ya̱j núj rihaan Diose̱ , Señor . 'O̱ se xa̱' síí cu'na̱j Juan síí cuta' ne man yuvii̱ , tza̱j ne̱ tucu'yón so' rihaan nij síí tucu'yón se‑na̱na̱ so' da̱j ca'mi̱i̱ nij so' ga̱a cachi̱nj ni'ya̱j nij so' rihaan Diose̱ , ne̱ da̱nj ina̱nj qui̱'yáá so̱' che'é núj , rá núj a ― taj so' rihaan Jesucristó a .
Ga̱a ne̱ dan me se ca'mii Jesucristó nana̱ nihánj rihaan nij so' a : ― Na̱nj cata̱j soj ga̱a cachi̱nj ni'ya̱j soj rihaan Diose̱ á : “ Ata̱j Chij , me rá núj xca̱j yuvii̱ cuentá se vaa ina̱nj sa̱' 'yáá so̱' a . Ne̱ me rá núj quisi̱j güii gu̱un chij so̱' rihaan chumii̱ nihánj a .
Ne̱ 'o̱ 'o̱ güii me se rque̱ so̱' nu̱' rasu̱u̱n achiin man núj cha̱ núj á .
Ne̱ cara̱a̱ x'naa so̱' che'é cacun' ta̱j xráá núj á . 'O̱ se ma'a̱n núj me síí aráj x'naa che'é cacun' 'yaj tuvi' núj rihaan núj na̱nj ado̱nj . Dan me se ca̱ráán ra'á so̱' xráá núj rihaan chrej chi'i̱i̱ á ” . Da̱nj cata̱j soj ga̱a cachi̱nj ni'ya̱j soj rihaan Diose̱ ei ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ canica̱j Jesucristó , nanó so' 'o̱ se‑cuento̱ síí cachíín rasu̱u̱n rihaan tuvi' rej nii̱ a : ― Dan me se cata̱j ní' , ne̱ cuchi̱' 'o̱ so' tucuá tuvi' so' ya̱n' , ne̱ cata̱j so' rihaan tuvi' so' : “ Qui̱'yáá so̱' se ndo'o , ne̱ ra̱cuíj so̱' va'nu̱j chraa manj , tinu̱j .
Ca'na' 'o̱ tuvij síí achén chrej , ne̱ caran' so' tucuaj , tza̱j ne̱ taj va̱j chraa rihanj go̱j cha̱ so' ma' ” , cata̱j so' rihaan tuvi' so' a .
Ne̱ da̱j cata̱j tuvi' so' rihaan so' , rá soj ga̱ . Cata̱j tuvi' so' : “ Se̱ narii so̱' nej rihanj , man tinu̱j . A̱j naqui'yaj raan 'u̱nj ta'yaa , ne̱ a̱j otoj nij ta'ni̱j núj , ne̱ rmi̱j na̱xagaj rque̱j chraa mán so̱' ei ” , cata̱j tuvi' so' rihaan so' , rá soj na' . Daj chiha̱a̱ míj se̱ ca'mii so' da̱nj ma' .
Dan me se cata̱j xna'anj 'u̱nj rihaan soj cuano̱ se vaa síí otoj yo' ro' , nda̱' se na'vej rá so' na̱xagaa so' go̱' so' chraa man tuvi' so' , tza̱j ne̱ che'é se ne uun na'a̱j tuvi' so' achíín achíín so' chraa , ne̱ che'é dan gu̱un rmi̱i̱ xréé síí na̱j otoj , ga̱a ne̱ na̱xagaa so' , ne̱ go̱' so' me ma'a̱n rasu̱u̱n achiin man síí nicu̱n' ta'yaa yo' ado̱nj .
” Ne̱ 'u̱nj nihánj me síí cata̱j xna'anj rihaan soj se vaa cachi̱nj soj se vaa achiin man soj rihaan Diose̱ , ne̱ so' me síí rque̱ man soj , ne̱ nano̱' soj rasu̱u̱n achiin man soj , ne̱ nari̱' soj rasu̱u̱n yo' , ne̱ ase vaa 'yaj síí tica'mii ta'yaa tucuá tuvi' ro' , da̱nj qui'ya̱j soj ga̱ Diose̱ , ne̱ ca'nu̱u̱ Diose̱ ta'yaa yo' , ne̱ rque̱ Diose̱ rasu̱u̱n achiin man soj ado̱nj .
'O̱ se síí achíín rasu̱u̱n rihaan Diose̱ ro' , quiri̱' so' rasu̱u̱n achiin man so' , ne̱ síí nano' rasu̱u̱n achiin man ro' , quiri̱' so' rasu̱u̱n yo' , ne̱ síí tica'mii ta'yaa rej ya̱nj Diose̱ ro' , ca'nu̱u̱ Diose̱ ta'yaa , ne̱ quiri̱' síí tica'mii ta'yaa rasu̱u̱n achiin man so' ado̱nj .
Xca̱j soj cuentá se vaa ma'a̱n soj , na̱nj yuvii̱ me soj , tza̱j ne̱ sese achíín ta'níí yo'o̱ tuvi' soj chraa cha̱ yo' man soj , ne̱ se̱ ca'vee nano̱' soj yahij ne̱ caxri̱i̱ soj ston yo' ma' . Ne̱ sese achíín ta'níí soj nee̱ xcuaj cha̱ yo' man soj , ne̱ se̱ ca'vee nano̱' soj xcuáá ne̱ caxri̱i̱ soj ston yo' ma' .
Ne̱ sese achíín ta'níí soj xrúú chuchee cha̱ yo' man soj , ne̱ se̱ ca'vee nano̱' soj xcuun ne̱ caxri̱i̱ soj ston yo' ma' .
Dan me se da̱nj na̱nj soj , ne̱ síí chi'i̱i̱ nimán me soj , tza̱j ne̱ ne'en soj rque̱ soj se sa̱' cha̱ ta'níí soj ei . Che'é dan táá a̱ Rej soj síí nicu̱n' xta̱' , ne̱ si̱j sa̱' ina̱nj me so' , ne̱ so' me síí rque̱ ya̱ Nimán man nij síí achíín Nimán Diose̱ rihaan so' na̱nj ado̱nj . ― Da̱nj cataj Jesucristó rihaan nij síí tucu'yón se‑na̱na̱ so' a .
Dan me se 'o̱ güii quirii Jesucristó yo'o̱ nana̱ chre̱e nimán 'o̱ síí ya'mi̱i , ne̱ dan me se ya'mi̱i so' , qui'yaj nana̱ chre̱e yo' , tza̱j ne̱ curiha̱nj nana̱ chre̱e nimán so' , ne̱ guun che'e̱ so' ca'mii so' ado̱nj . Ne̱ caráya'a̱nj uxrá nij yuvii̱ quene'en nij so' se vaa qui'yaj Jesucristó ,
ne̱ ta'a̱j nij yuvii̱ cataj se vaa a'mii Jesucristó ga̱ síí chre̱e cu'na̱j Beelzebú síí uun chij rihaan nij nana̱ chre̱e , ne̱ che'é dan rii so' man nij nana̱ chre̱e nimán yuvii̱ , taj ta'a̱j nij yuvii̱ , ni'ya̱j nij yuvii̱ man Jesucristó a .
Ne̱ yo'ó ta'a̱j nij yuvii̱ guun rá cuta̱' cacun' xráá Jesucristó , ne̱ che'é dan cachíín ni'ya̱j nij so' rihaan Jesucristó se vaa qui'ya̱j so' 'o̱ suun sa̱' noco̱o 'na' rej xta̱' ni̱'yaj nij so' , taj nij so' a .
Dan me se quene'en ma'a̱n Jesucristó da̱j vaa nimán nij yuvii̱ , ne̱ che'é dan cataj so' : ― Ne'en soj se vaa sese vaa 'o̱ nación , ne̱ sese xra̱' ta'a̱j nij síí uun chij rihaan nación yo' ne̱ cunu̱' ma'a̱n nij so' ga̱ tuvi' nij so' , ne̱ vaa güii , ne̱ nu̱' nación yo' quiri̱' nu̱' na̱nj ado̱nj . Ne̱ sese cunu̱' ta'a̱j nij yuvii̱ ma̱n 'o̱ barrió ga̱ tuvi' yuvii̱ síí ma̱n ma'a̱n barrió yo' ro' , ne̱ vaa güii , ne̱ quiri̱' nu̱' barrió yo' , qui'ya̱j nij so' na̱nj ado̱nj .
Che'é dan me sese racuíj síí chre̱e síí cu'na̱j Satanás manj rii 'u̱nj man tuvi' so' nana̱ chre̱e nimán nij yuvii̱ , ga̱a ne̱ asa̱' ca've̱e gu̱un chij ndo'o so' rihaan nij yuvii̱ ma̱n rihaan chumii̱ nihánj , rá soj ga̱ . Nana̱ nihánj xná'anj 'u̱nj man soj che'é se me rá soj cata̱j soj se vaa síí chre̱e cu'na̱j Beelzebú ro' , me síí racuíj manj rij man nana̱ chre̱e nimán nij yuvii̱ , rá soj vaa na̱nj á .
Dan me se rii 'u̱nj man nij nana̱ chre̱e nimán nij yuvii̱ , 'yaj síí chre̱e cu'na̱j Beelzebú , che'é se a'mii 'u̱nj ga̱ so' , rá soj a . Tza̱j ne̱ nij síí tucu'yón se‑na̱na̱ soj me se veé da̱nj rii uún nij so' man nij nana̱ chre̱e nimán nij yuvii̱ uún ei . Ne̱ asa̱' a'vee 'yaj nij so' da̱nj , rá soj ga̱ . Ne̱ vaa nij so' vaa , veé da̱nj a'mii nij so' ga̱ síí chre̱e , rá soj ga̱a̱ na' . Che'é nana̱ ca'mii soj me se ma'a̱n nij síí tucu'yón se‑na̱na̱ soj cuta̱' cacun' xráá soj se vaa ca'mii ne̱ soj ado̱nj .
Tza̱j ne̱ 'u̱nj me se ya̱ ma'a̱n ra'a Diose̱ racuíj manj rii 'u̱nj man nij nana̱ chre̱e nimán nij yuvii̱ ado̱nj . Che'é dan xca̱j soj cuentá se vaa a̱j guun che'e̱ Diose̱ guun chij Diose̱ rihaan chumii̱ nihánj ado̱nj .
” Dan me se sese 'o̱ síí ru'vee ya̱nj rá ve' me se vaa aga' siha̱a̱ do̱' , vaa mixté do̱' , rihaan so' , ne̱ tumé so' si'yaj so' yáán so' , ne̱ taj síí ca'ne̱e̱ si'yaj so' ma' .
Tza̱j ne̱ sese ca'na̱' yo'ó síí vaa doj fuerzá rihaan , ga̱a ne̱ qui'ya̱j canaán so' rihaan síí ya̱nj raan , ga̱a ne̱ ca'ne̱e̱ so' nu̱' saga̱' so' do̱' , nu̱' si'yaj so' do̱' , ne̱ cuxra̱' ta'a̱j so' ga̱ tuvi' so' na̱nj ado̱nj . Ta'nga' da̱nj 'yáá 'u̱nj ga̱ síí chre̱e , ne̱ 'yaj canaán 'u̱nj man so' ado̱nj .
” Na̱j guun síí na'vej rá qui'ya̱j suun ga̱ 'u̱nj ro' , síí ta̱j ri'yunj manj me so' a . Ne̱ na̱j guun síí ne racuíj manj naqui'ya̱j chre̱' 'u̱nj man yuvii̱ canoco̱' man Diose̱ ro' , so' me síí ticha'nuu̱ man nij yuvii̱ , ne̱ aráán so' rihaan nij yuvii̱ se̱ canoco' nij yuvii̱ man Diose̱ ei ― taj Jesucristó rihaan nij yuvii̱ a .
Ga̱a ne̱ cataj uún Jesucristó rihaan nij yuvii̱ a : ― Ne̱ ga̱a tiha̱j avii yu̱u̱n yo'o̱ nana̱ chre̱e nimán snó'o , ne̱ chéé rma'a̱n nana̱ chre̱e yo' nano' so' rej ca̱yáán so' , tza̱j ne̱ taj se qui̱'yá' quiri̱' nana̱ chre̱e yo' rej ca̱yáán so' , ga̱a ne̱ me rá uún nana̱ chre̱e yo' ca̱nica̱j so' rej cavii so' ga̱a naá a . Dan me se taj nana̱ chre̱e yo' : “ Ca̱nica̱j uún 'u̱nj nán' 'u̱nj rej cavii 'u̱nj a . Ve'é na̱nj vaa tucuaj , ne̱ naruvii rá ve' tucuaj cuano̱ , ne̱ uun yâj ya̱nj rá ve' tucuaj cuano̱ ado̱nj ” , taj nana̱ chre̱e yo' a .

Ga̱a ne̱ dan me se anica̱j uún nana̱ chre̱e yo' nimán snó'o yo' , ne̱ nano' nana̱ chre̱e yo' yo'ó chi̱j tuvi' nana̱ chre̱e yo' síí chi'i̱i̱ doj , ne̱ 'na' nique uún so' nimán snó'o yo' , ga̱a ne̱ ca̱yáán taran' nij nana̱ chre̱e yo' a . Dan me se ga̱a naá ga̱a cayáán o̱rún' nana̱ chre̱e yo' , ga̱a ne̱ ma̱a̱n ta'nga' quij vaa nimán snó'o yo' , tza̱j ga̱a namán yo'ó chi̱j nana̱ chre̱e yo' , ga̱a ne̱ doj a̱ tico nana̱ chre̱e man so' , ne̱ doj a̱ quij vaa nimán snó'o yo' , 'yaj nana̱ chre̱e yo' a̱ ado̱nj ― taj Jesucristó rihaan nij yuvii̱ a .
Dan me se ga̱a ca'mii Jesucristó nana̱ vaa da̱nj , ga̱a ne̱ nucua̱j ca'mii 'o̱ chana̱ nicu̱n' sca'núj nij yuvii̱ , cataj no' : ― Cavi̱i̱ sa̱' nií so̱' , che'é se cuchruj no' mán so̱' , ne̱ tucutzii no' mán so̱' á ― taj chana̱ yo' , caguáj no' rihaan Jesucristó a .
Tza̱j ne̱ cataj Jesucristó a : ― Síí cavi̱i̱ sa̱' ya̱ ro' , me síí uno se‑na̱na̱ Diose̱ ne̱ 'yaj nda̱a vaa taj nu̱' nana̱ yo' ado̱nj ― taj Jesucristó rihaan nij yuvii̱ yo' a .
Dan me se cunuu chre̱' doj yuvii̱ rihaan Jesucristó , ne̱ che'é dan guun che'e̱ so' ca'mii so' nana̱ nihánj a : ― Ina̱nj che'é se yuvii̱ vaa chi'i̱i̱ nimán me soj ro' , che'é dan me rá soj qui̱'yáj suun sa̱' noco̱o á . Tza̱j ne̱ se̱ qui'yáj suun sa̱' noco̱o che'é soj ma' . Ma̱a̱n se quene'e̱n soj se vaa ase vaa quiran' síí cu'na̱j Jonás ga̱a naá ro' , da̱nj qui̱rán' 'u̱nj , vaa güii na̱nj á .
Dan me se qui'yaj Diose̱ suun sa̱' noco̱o ga̱ síí cu'na̱j Jonás quene'en nij síí ma̱n chuman' Nínive ga̱a naá , ne̱ da̱nj ina̱nj qui'ya̱j uún Diose̱ ga̱ 'u̱nj si̱j ca'néé so' ni̱caj yu'unj man yuvii̱ , quene'e̱n soj ado̱nj .
” Ne̱ güii ca'ne̱' Diose̱ cacun' che'é yuvii̱ ro' , cuchi̱' chana̱ nica̱j suun reiná guun chij rihaan chuman' na̱j ga̱n' ndo'o rej sur , ne̱ canicu̱n' no' rihaan soj , qui'ya̱j Diose̱ , ne̱ cuta̱' no' cacun' xráá soj ado̱nj . 'O̱ se ga̱n' ndo'o cachéé no' cuchi̱' no' rihaan síí cu'na̱j Salomón , ne̱ cuno no' nana̱ cu̱u tucu'yón Salomón man no' ado̱nj . Ne̱ xa̱' 'u̱nj si̱j nicu̱n' rihaan soj cuano̱ , tza̱j ne̱ sa̱' doj vaa 'u̱nj rihaan síí cu'na̱j Salomón yo' ado̱nj . Tza̱j ne̱ na'vej rá soj cuno̱ soj nana̱ a'mii 'u̱nj rihaan soj a̱ man ado̱nj .
Ne̱ nij síí ma̱n chuman' Nínive ro' , canicu̱n' nij so' ga̱ ma'a̱n soj si̱j vaa i'na̱' rihaan chumii̱ nihánj cuano̱ asa̱' quisíj güii ca'ne̱' Diose̱ cacun' che'é yuvii̱ , ne̱ cuta̱' nij síí ma̱n chuman' Nínive yo' cacun' xráá soj ado̱nj . Cuno nij so' nana̱ ca'mii natáj síí cu'na̱j Jonás , ne̱ nuchran' nimán nij so' , ne̱ canoco' nij so' man Diose̱ ado̱nj . Ne̱ xa̱' 'u̱nj si̱j nicu̱n' rihaan soj cuano̱ , tza̱j ne̱ sa̱' doj vaa 'u̱nj rihaan síí cu'na̱j Jonás yo' , tza̱j ne̱ taj se qui̱'yá' naqui'ya̱j sa̱' soj nimán soj ma' ― taj Jesucristó rihaan nij yuvii̱ yo' a .
Ne̱ cataj uún Jesucristó rihaan nij so' a : ― Ga̱a rmi̱' , ne̱ a̱ 'ó yuvii̱ ne uta' ya'an raa̱ aga' ya'an ne̱ axríj yuve̱ nij so' rque 'o̱ chrúún ma' . Sese rmi̱' , ne̱ achrón nii ya'an raa̱ aga' ya'an ne̱ uta' nii aga' yo' rej xta̱' , ne̱ daj a̱ nij yuvii̱ atúj rá ve' ro' , chuguu̱n ni'ya̱j nij so' ado̱nj .
” Rlij rihaan ní' me ya'an nica̱j yu'unj man ní' ei . Dan me se sese rlij rihaan ní' ro' , ni'ya̱j yo' ne̱ uun sa̱' rá yo' , ga̱a ne̱ nu̱' nee̱ man ní' ro' , sa̱' vaa , ne̱ adi̱' se chuguu̱n aga' ya'an ro' , da̱nj chuguu̱n man ní' ga̱a sa̱' rihaan ní' ado̱nj . Tza̱j ne̱ sese rlij rihaan ní' ro' , ni'ya̱j yo' ne̱ ina̱nj uun chi'i̱i̱ rá yo' , ga̱a ne̱ nu̱' nee̱ man ní' ro' , uun chi'i̱i̱ rá , ga̱a ne̱ adi̱' síí nicu̱n' yan rmi̱' ne̱ cunuda̱nj man so' ro' , rmi̱' , ne̱ da̱nj vaa síí uun chi'i̱i̱ rá ado̱nj .
Xca̱j ndo'o soj cuentá se̱ gaa na̱nj quina'a̱j ya'an nica̱j yu'unj man soj ne̱ gu̱un soj 'o̱ se rmi̱' a .
Dan me se sese cunuda̱nj man ní' nuû ya'an , ga̱a ne̱ taj a̱ doj se rmi̱' nu̱u̱ man ní' , ga̱a ne̱ cunuda̱nj man ní' ro' , chuguu̱n , ne̱ adi̱' ga̱a o' cachu̱n' ya'an xráá nii ne̱ chuguu̱n nu̱' man nii ro' , da̱nj vaa ní' ado̱nj ― taj Jesucristó rihaan nij yuvii̱ yo' a .
Dan me se ga̱a ca'mii Jesucristó rihaan nij yuvii̱ , ne̱ canacúún 'o̱ síí fariseo man so' cha̱ so' chraa tucuá síí fariseo yo' , ga̱a ne̱ dan me se ca'anj ca̱yáán ro̱j so' rihaan mesá a .
Dan me se xcaj síí fariseo yo' cuentá se vaa ne noco' Jesucristó se‑tucua̱nj nij síí fariseo se vaa ne na'ya' so' ga̱a cha̱ so' chraa , ga̱a ne̱ caráya'a̱nj ndo'o síí fariseo yo' a .
Che'é dan cataj síí 'ni̱j ra'a man ní' rihaan so' : ― Xa̱' soj si̱j fariseo , tza̱j ne̱ ase vaa rasu̱u̱n , ne̱ sa̱' uxrá na'nu' nii xráá yo' , tza̱j ne̱ rque yo' ro' , me se vaa nacaj gue̱e̱ yo' , ta'nga' da̱nj vaa gue̱e̱ soj , ne̱ xráá soj me se ve'é naruvi̱i̱ , tza̱j ne̱ nimán soj me quij vaa , ne̱ niha̱' uxrá rá soj ca'ne̱e̱ soj si'yaj tuvi' soj , ne̱ noco̱' ndo'o soj chrej chi'i̱i̱ ado̱nj .
Nuveé si̱j acaj cuentá me soj a̱ ma' . Ne'en soj se vaa Diose̱ ro' , me síí qui'yaj ra'a soj , ne̱ na'ya' ndo'o soj , ne̱ veé so' me síí qui'yaj nimán soj uún a .
Dan me se go̱' soj ta'a̱j se chá do̱' , ta'a̱j sa'anj do̱' , man nij síí nique̱ , ga̱a ne̱ xca̱j soj cuentá se vaa síí sa̱' nimán me soj ado̱nj .
” Tza̱j ne̱ nique̱ soj si̱j fariseo na̱nj á . 'O̱ se quira̱n' uxrá soj sayuun na̱nj ado̱nj . 'O̱ se sese vaa nuu xlá do̱' , coj ruda do̱' , me ma'a̱n cuêj do̱' , rihaan soj , ne̱ rqué soj 'o̱ nánj rasu̱u̱n yo' rihaan Diose̱ che'é 'o̱ 'o̱ chi̱' nánj rasu̱u̱n vaa rihaan soj na̱nj á . Tza̱j ne̱ ne a'ne' nica̱ soj cacun' che'é tuvi' soj ma' . Ne aráj cochro̱j soj rihaan Diose̱ ma' . Tza̱j ne̱ me rá Diose̱ qui'ya̱j soj nu̱' nana̱ noco̱o nihánj , ne̱ na'vej rá Diose̱ ta̱náj xco̱ soj yo'ó nana̱ le'e̱j doj yo' a̱ ma' .
” Nique̱ soj si̱j fariseo na̱nj á . Quira̱n' uxrá nij soj sayuun ado̱nj . 'O̱ se niha̱' rá soj quita̱j soj chruun xlá sa̱' doj nicu̱n' rá ve' tucu'yón ní' se‑tucua̱nj Moisés , ne̱ niha̱' rá soj cara̱ya'a̱nj yuvii̱ man soj ga̱a chéé soj yu'vee a .
” Nique̱ soj che'é sayuun quira̱n' soj á . Ne̱ ase vaa chraan na̱j xnangá rihaan santó ro' , vaa soj , ne̱ xráá soj ro' , vaa catzi̱i̱ , tza̱j ne̱ nimán soj me se adi̱' se vaa cúú ri'yuj ro' , vaa nimán soj ado̱nj . Ne̱ vaa chraan na̱j xnangá rihaan santó , ne̱ xráá yo' me se sa̱' uxrá vaa yo' , ne̱ rque yo' me se cúú ri'yuj ina̱nj ma̱n rque yo' , ne̱ nij yuvii̱ me se chéé nij yuvii̱ yo' xráá chraan , ne̱ taj nij so' se vaa sa̱' ndo'o vaa chraan yo' , taj nij so' , tza̱j ne̱ ne ne'en nij so' se vaa ina̱nj cúú ri'yuj ma̱n rque yo' a̱ man ado̱nj . Ta'nga' da̱nj vaa gue̱e̱ soj ado̱nj ― taj Jesucristó rihaan nij síí fariseo yo' a .
Ga̱a ne̱ ca'mii 'o̱ síí naqui'yaj cu̱u se‑tucua̱nj Moisés rihaan yuvii̱ , ne̱ cataj so' rihaan Jesucristó a : ― Tza̱j ne̱ nachrí' so̱' ni'ya̱j so̱' man ma'a̱n núj ga̱a a'mii so̱' nana̱ vaa da̱nj á ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Ne̱ nique̱ ma'a̱n soj si̱j naqui'yaj cu̱u se‑tucua̱nj Moisés rihaan yuvii̱ a . Ma'a̱n soj uún quira̱n' uxrá sayuun na̱nj ado̱nj . 'O̱ se a'ne' uxrá soj suun rihaan yuvii̱ da̱j qui'ya̱j nij yuvii̱ canoco̱' nij yuvii̱ man Diose̱ , tza̱j ne̱ dan me se ase vaa yuvii̱ araa ndo'o rasu̱u̱n 'e̱e̱ xráá tuvi' vaa nij soj , ne̱ a̱ doj ne racuíj soj man yuvii̱ ca̱ta̱ yuvii̱ rasu̱u̱n 'e̱e̱ yo' a̱ ma' . A̱ 'ó raa̱ ra'a nij soj ne racuíj soj man yuvii̱ a̱ man ado̱nj .
” Nique̱ soj che'é sayuun quira̱n' soj a . Ve'é une' soj chraan yan na̱j cúú man nij síí nata' se‑na̱na̱ Diose̱ ga̱a naá , tza̱j ne̱ ma'a̱n xi̱i soj ro' , me síí ticavi' man nij so' ado̱nj .
Dan me se che'é se ne'en ní' se vaa 'yaj ma'a̱n soj , ne̱ che'é dan xcaj ní' cuentá se vaa 'o̱ vaa rá soj ga̱ xi̱i soj síí ma̱n ga̱a naá , ne̱ cuya̱a̱n 'yaj soj ga̱ xi̱i soj ado̱nj . Dan me se nij so' ro' , ticavi' man nij síí nata' se‑na̱na̱ Diose̱ , ne̱ soj ro' , une' chraan yan na̱j cúú man nij so' ado̱nj .
” Che'é dan cavii 'o̱ nana̱ cu̱u raa̱ Diose̱ , cataj Diose̱ : “ Xa̱' yuvii̱ nihánj , tza̱j ne̱ ca'ne̱j 'u̱nj síí nata̱' se‑na̱na̱j rihaan nij so' a . Dan me se ticavi̱' nij so' man ta'a̱j nij síí ca'ne̱j 'u̱nj , ne̱ yo'ó ta'a̱j nij so' me se me rej ma'a̱n vaj nij so' , ne̱ quita̱j ri'yunj uxrá nij so' man nij síí ca'ne̱j a .
Nda̱a síj , ga̱a ne̱ nu̱' ton cayanj man nij síí nata' se‑na̱na̱ Diose̱ asi̱j ga̱a guun che'e̱ chumii̱ ro' , nu̱' cacun' yo' ro' , nata̱' xráá nij so' a .
Dan me se asi̱j ton cayanj man síí cu'na̱j Abel ne̱ nda̱a ton cayanj man síí cu'na̱j Zacarías ga̱a cavi' so' rihaan nuvií yan nicu̱n' mesá altar xi̱j ro' , nu̱' cacun' yo' ro' , nata̱' xráá nij so' a ” , taj Diose̱ a . Dan me se cata̱j xna'anj 'u̱nj rihaan soj cuano̱ se vaa quira̱n' ma'a̱n nij tuvi̱' nij soj sayuun che'é nu̱' cacun' yo' ado̱nj .
” Nique̱ soj si̱j naqui'yaj cu̱u se‑tucua̱nj Moisés rihaan yuvii̱ a . Quira̱n' uxrá soj sayuun ado̱nj . Taj se qui̱'yá' xca̱j yuvii̱ cuentá , 'yaj soj ma' . Dan me se ma'a̱n soj ro' , na'vej rá catu̱u̱ se‑tucua̱nj Diose̱ , ne̱ nij síí me rá catu̱u̱ me se aráán soj chrej rihaan nij so' , ne̱ na'vej rá soj catu̱u̱ nij so' a̱ man ado̱nj ― taj Jesucristó rihaan nij síí naqui'yaj cu̱u se‑tucua̱nj Moisés rihaan yuvii̱ a .
Dan me se curiha̱nj Jesucristó ve' yo' , ne̱ guun che'e̱ nij síí naqui'yaj cu̱u se‑tucua̱nj Moisés do̱' , nij síí fariseo do̱' , táá ri'yunj uxrá nij so' man Jesucristó , ne̱ guun che'e̱ nij so' xná'anj nij so' man so' che'é que'e̱e̱ rasu̱u̱n a .
Dan me se nanó xre̱j uxrá nij so' nana̱ ca'mii Jesucristó che'é rej guun ndo'o rá nij so' cuta̱' nij so' cacun' xráá Jesucristó che'é nana̱ tu'va so' a .
Dan me se cunuu chre̱' uxrá yuvii̱ rej va̱j Jesucristó , ne̱ uxrá chru̱j nij so' , ne̱ nda̱a tiguíj tuvi' ma'a̱n nij so' a . Ga̱a ne̱ guun che'e̱ Jesucristó ca'mii so' asino ya̱a̱n ga̱ nij síí tucu'yón se‑na̱na̱ so' , cataj so' : ― Cu̱tumé soj man soj se̱ gaa na̱nj quira̱n' soj sayuun , qui'ya̱j se‑le̱vadura nij síí fariseo á . Dan me se taj nij so' , ne̱ ina̱nj nana̱ sa̱' a'mii nij so' , taj nij so' , tza̱j ne̱ taj ma' . Tu'va rma'a̱n nij so' na̱nj ado̱nj . Nuveé na̱na̱ sa̱' a'mii nij so' ma' . Ina̱nj nana̱ nucui' rá a'mii nij so' na̱nj ado̱nj .
Tza̱j ne̱ dan me se nu̱' nana̱ ca'mii yuve̱ nij so' do̱' , nu̱' rasu̱u̱n 'yaj yuve̱ nij so' do̱' , nu̱' yo' ro' , nu̱riha̱nj quene'e̱n cunuda̱nj yuvii̱ vaa güii ado̱nj .
Che'é dan nu̱' nana̱ ca'mii soj rej rmi̱' ro' , vaa güii nu̱riha̱nj yo' rej chuguu̱n , ne̱ nu̱' nana̱ ca'mii soj xréé tuvi' soj rej rá ve' , ne̱ nu̱riha̱nj yo' vaa güii nda̱a patio rihaan ve' ado̱nj ― taj Jesucristó rihaan nij so' a .
Ga̱a ne̱ cataj uún Jesucristó a : ― Dan me se tuví' 'u̱nj me soj , ne̱ che'é dan cata̱j xna'anj 'u̱nj rihaan soj se vaa se̱ cuchu'vi' soj quene'e̱n soj nij síí ticavi̱' man nee̱ man soj ma' . 'O̱ se asa̱' qui'yaj nij so' da̱nj , ga̱a ne̱ taj va̱j doj se chi'i̱i̱ qui'ya̱j nij so' man soj a̱ ma' .
Tza̱j ne̱ nihánj me se cata̱j xna'anj 'u̱nj rihaan soj me síí cuchu'vi̱' soj ni̱'yaj soj man a . Dan me se vaa che'é cuchu'vi̱' soj ni̱'yaj soj Diose̱ ado̱nj . Asa̱' quisíj ticavi' nii man soj , ga̱a ne̱ so' me síí ca'ne̱j man soj rihaan ya'an caca̱a̱ soj sese tumé soj cacun' ado̱nj . Che'é dan taj 'u̱nj rihaan soj se vaa vaa che'é cuchu'vi̱' soj ni̱'yaj soj man so' ado̱nj .
” Ne'en soj da̱j vaa nij xtâj chri̱n' se vaa 'u̱n' ya̱ xo' nó chi̱' gue̱e̱ cha'aa a . Tza̱j ne̱ taj ya'anj uxrá Diose̱ man 'o̱ 'o̱ nij xo' a .
Ne̱ Diose̱ me se vaa cuentá yuvé raa̱ soj 'yaj so' , ne̱ ne'en so' me daj yuvé raa̱ soj , ne̱ che'é dan se̱ cuchu'vi' soj che'é sayuun qui'ya̱j yuvii̱ man soj ma' . 'O̱ se uxrá vaa yu'vee doj nó soj rihaan xtâj chri̱n' yo' , 'yaj Diose̱ ado̱nj .
Ne̱ cata̱j xna'anj 'u̱nj rihaan soj cuano̱ se vaa no̱ xcúún soj nata̱' ya̱ soj rihaan yuvii̱ se vaa me soj síí noco̱' manj , ne̱ nu̱' síí 'yaj da̱nj ro' , vaa güii , ne̱ 'u̱nj si̱j ca'néé Diose̱ ni̱caj yu'unj man yuvii̱ ro' , nata̱j rihaan nij se‑mo̱zó Diose̱ se vaa si̱j noco̱' manj me so' a .
Ne̱ síí taj xna'anj rihaan yuvii̱ se vaa nuveé si̱j noco̱' manj me so' ro' , vaa güii , ne̱ cata̱j xna'anj yá 'u̱nj rihaan nij se‑mo̱zó Réé 'u̱nj se vaa nuveé si̱j noco̱' manj me so' a̱ ma' .
” Dan me se 'u̱nj si̱j ca'néé Diose̱ ni̱caj yu'unj man yuvii̱ ro' , ca've̱e se ca'mi̱i̱ yo'o̱ so' nana̱ chi'i̱i̱ che'ej , ne̱ ca've̱e navi̱j cacun' xráá so' qui'ya̱j Diose̱ , tza̱j ne̱ sese ca'mi̱i̱ chi'i̱i̱ yo'o̱ so' che'é Nimán Diose̱ , ne̱ daj chiha̱a̱ míj se̱ tinavij Diose̱ cacun' yo' xráá so' a̱ ma' .
” Dan me se asa̱' tucuatúj nii man soj rá ve' tucu'yón ní' si̱j israelitá se‑tucua̱nj Moisés ne̱ canicu̱n' soj rihaan nij síí uun chij , ne̱ se̱ nanó rá soj da̱j ca'mi̱i̱ soj che'é soj rihaan nij so' ma' .
'O̱ se orá yo' ro' , ma'a̱n Nimán Diose̱ ro' , tu̱cu'yón man soj da̱j ca'mi̱i̱ soj rihaan nij so' ado̱nj ― taj Jesucristó rihaan nij síí tucu'yón se‑na̱na̱ so' a .
Dan me se cataj yo'o̱ tuvi' nij yuvii̱ yo' rihaan Jesucristó a : ― Cata̱j so̱' rihaan tinúú 'u̱nj , ne̱ cuxra̱' ta'a̱j so' yo'óó do̱' , rasu̱u̱n do̱' , ga̱j , maestro ― taj so' rihaan Jesucristó a .
Ga̱a ne̱ : ― Me che'é guun rá so̱' se vaa guún 'u̱nj síí a'ne' cacun' che'é soj ga̱ . Me che'é ca'mi̱i̱ 'u̱nj che'é rasu̱u̱n vaa rihaan ro̱j tinu̱j soj , rá so̱' , ga̱ tinu̱' ― taj Jesucristó rihaan so' a .
Ga̱a ne̱ cataj Jesucristó rihaan nij yuvii̱ a : ― Tu̱mé uxrá soj man soj rihaan nij rasu̱u̱n xco̱j ruva̱a̱ rá a . Nuveé ra̱su̱u̱n ma̱n rihaan ní' qui'ya̱j cavi̱i̱ sa̱' nimán ní' ma' ― taj Jesucristó rihaan nij yuvii̱ a .
Ga̱a ne̱ dan me se nanó Jesucristó 'o̱ se‑cuento̱ 'o̱ síí ru'vee rihaan nij yuvii̱ a : ― 'O̱ síí ru'vee me 'o̱ so' , ne̱ cavii ndo'o xnaa̱ so' , ne̱ ma̱n ndo'o rasu̱u̱n rihaan so' ,
ne̱ dan me se taj so' : “ A̱ me se qui̱'yáj ga̱ rasu̱u̱n ma̱n rihanj ne̱ taj rej ca̱raj man rasu̱u̱n yo' ga̱ ” , taj so' a .
Ga̱a ne̱ : “ Aan a . A̱j ne'enj me se qui̱'yáj á . Tu̱cuanee 'u̱nj man nij cuchruu̱ nii , ne̱ qui̱'yáj doj ve' xi̱j , ne̱ yo'o̱ cara̱a chre̱' 'u̱nj man nij rasu̱u̱n , ne̱ ti̱navii 'u̱nj man nij yo' rá nij ve' ,
ga̱a ne̱ cata̱j 'u̱nj rihaan nimanj se vaa ma̱n ndo'o rasu̱u̱n rihaan ní' cha̱ ní' , ne̱ se̱ nanó rá ní' , ma̱a̱n se ve'é cha̱ ní' do̱' , ve'é co'o̱ ní' do̱' , ve'é ca̱yáán ní' do̱' , ve'é coto̱j ní' do̱' a . Da̱nj cata̱j rihaan nimanj che'é nij rasu̱u̱n cuma̱n rihanj ” , taj so' a .
Tza̱j ne̱ Diose̱ ca'mii rihaan so' , cataj Diose̱ : “ Síí ni'yo̱n mé so̱' á . 'O̱ se nii̱ corá me se cavi̱' so̱' , ne̱ xa̱' rasu̱u̱n caraa sa̱' so̱' , tza̱j ne̱ me se gu̱un yo' rihaan so̱' , rá so̱' ga̱ ” , taj Diose̱ rihaan ru'vee yo' a .
Da̱nj quira̱n' síí araa sa̱' rasu̱u̱n che'é ma'a̱n da̱nj , ne̱ taj va̱j a̱ doj rasu̱u̱n sa̱' nica̱j so' , ni'ya̱j Diose̱ a̱ ma' ― taj Jesucristó rihaan nij yuvii̱ a .
Ga̱a ne̱ cataj Jesucristó rihaan nij síí tucu'yón se‑na̱na̱ so' a : ― Che'é dan cata̱j xna'anj 'u̱nj rihaan soj se vaa taj che'é nano̱ ndo'o rá soj che'é soj ma' . Ne̱ che'é se cha̱ soj do̱' , ne̱ che'é yan quiri̱' soj se ca̱ráán xráá soj se̱ nanó rá soj ma' .
A̱j ne'en soj se vaa a̱j vaa i'na̱' soj , qui'yaj Diose̱ , ne̱ se̱ guun nucua̱j Diose̱ rque̱ Diose̱ cha̱ soj , rá soj ga̱a̱ a̱ na' . Daj chiha̱a̱ míj se̱ guun da̱nj rá soj ma' . Ne̱ Diose̱ me síí ca've̱e rque̱ se cha̱ soj ei . Ne̱ Diose̱ me síí qui'yaj nee̱ man soj , ne̱ se̱ guun nucua̱j Diose̱ rque̱ Diose̱ yatzíj ca̱ráán xráá soj , rá soj ga̱a̱ a̱ na' . Daj chiha̱a̱ míj se̱ guun da̱nj rá soj ma' . Ne̱ Diose̱ me síí ca've̱e rque̱ se ca̱ráán xráá soj ei .
” Xca̱j soj cuentá da̱j 'yaj nij xcaa , ne̱ ne unô nij xo' 'núú , ne̱ ne rii nij xo' naa̱ , ne̱ taj se‑cuchru̱u̱ nij xo' , tza̱j ne̱ Diose̱ ro' , rqué se chá nij xo' ado̱nj . Ne̱ sa̱' doj vaa soj rihaan xcaa ni'ya̱j Diose̱ ado̱nj . Ya̱ sa̱' doj vaa soj chugua̱nj .
Ne̱ nda̱' se nanó ndo'o rá soj che'é yan chre̱' vaa soj , tza̱j ne̱ a̱ 'ó xco' se̱ guun nucua̱j soj cachi̱j xca̱a̱n soj doj qui'ya̱j ma'a̱n soj ma' . Ma̱a̱n se Diose̱ ro' , me síí ne'en da̱j ga̱a̱ cachi̱j soj , ne̱ che'é dan taj che'é nano̱ rá soj a̱ ma' .
Dan me se sese se̱ ca'vee qui'ya̱j soj rasu̱u̱n le'e̱j doj , ne̱ asa̱' ca've̱e qui'ya̱j soj rasu̱u̱n noco̱o doj , rá soj ga̱ . Che'é dan taj che'é nano̱ ndo'o rá soj che'é nij rasu̱u̱n noco̱o doj a̱ ma' .
” 'O̱ se xca̱j soj cuentá ni̱'yaj soj nij yâj se vaa ve'é ndo'o vaa nij yâj a . Ne 'yaj suun nij yâj , tza̱j ne̱ ma'a̱n Diose̱ ro' , me síí sa̱' ndo'o vaa qui'yaj man nij yâj ado̱nj . Ne̱ ne rii nij yâj yu'vej ma' . Tza̱j ne̱ adi̱' se vaa síí rii yu'vej ne̱ sa̱' uxrá vaa saga̱n' so' ro' , vaa nij yatzíj nu̱u̱ nij yâj ado̱nj . Dan me se cata̱j xna'anj 'u̱nj rihaan soj se vaa síí cu'na̱j Salomón síí cane ga̱a naá , ne̱ ve'é uxrá vaa yatzíj nu̱u̱ so' , qui'yaj cunuda̱nj sa'anj vaa rihaan so' , tza̱j ne̱ nij doj vaa yatzíj nu̱u̱ so' rihaan nij yâj ma̱n tacaan yo' , qui'yaj Diose̱ ado̱nj .
Dan me se da̱nj na̱nj nij yâj ma̱n tacaan yo' , tza̱j ne̱ sa̱' uxrá vaa nij yatzíj nu̱u̱ nij yâj yo' , 'yaj Diose̱ , tza̱j ne̱ a'yuj ca'ne̱' nii man nu̱' coj do̱' , yâj do̱' , ne̱ cara̱a nii man yo' rihaan ya'an , ne̱ caca̱a̱ nu̱' nij yâj yo' na̱nj ado̱nj . Ne̱ a̱ doj yu'vee taj nó yâj yo' a̱ ma' . Táá a̱ soj yuvi̱i̱ , ne̱ se̱ nanó rá soj ma' . Diose̱ me síí rque̱ saga̱n' soj ado̱nj . Tza̱j ne̱ ne gu̱un ya̱ sa̱' rá soj se vaa Diose̱ me síí ra̱cuíj ya̱ man soj man ado̱nj .
” Ne̱ xa̱' soj , tza̱j ne̱ se̱ nano' ndo'o soj se cha̱ soj do̱' , se co'o̱ soj do̱' ma' . Ne̱ se̱ nanó ndo'o rá soj che'é nij yo' ma' .
'O̱ se nij síí ma̱n rihaan chumii̱ nihánj síí ne ne'en da̱j vaa Diose̱ ro' , ina̱nj 'yaj suun ndo'o nij so' che'é rasu̱u̱n ma̱n rihaan chumii̱ nihánj ado̱nj . Tza̱j ne̱ nu̱' rasu̱u̱n achiin man soj ro' , a̱j ne'en Rej soj Diose̱ se vaa achiin rasu̱u̱n yo' man soj ado̱nj .
Tza̱j ne̱ nano̱' soj rej da̱j qui'ya̱j soj , ne̱ gu̱un chij Diose̱ nimán soj , ga̱a ne̱ rque̱ Diose̱ rasu̱u̱n yo' rihaan soj ado̱nj .
” Se̱ cuchu'vi' soj ma' . Ase vaa daán Diose̱ matzinj vaa soj , ne̱ Diose̱ tumé man soj , ne̱ a̱j guun rá Rej soj Diose̱ se vaa gu̱un chij soj rihaan chumii̱ nihánj ga̱ so' vaa güii a .
” Cutu've̱e̱ soj si'yaj soj , ne̱ go̱' soj sa'anj man nij síí nique̱ á . Ga̱a ne̱ vaa güii quiri̱' soj 'o̱ nanj caraa nu̱' sa'anj rque , ne̱ xa̱' nanj yo' , tza̱j ne̱ daj chiha̱a̱ míj se̱ xtuu̱ nanj yo' , ne̱ xa̱' sa'anj yo' , tza̱j ne̱ daj chiha̱a̱ míj se̱ navij sa'anj yo' a . Yo' me se quiri̱' soj rej xta̱' , ne̱ rej xta̱' ro' , taj va̱j síí itu̱u̱ ma' . Ne̱ taj va̱j xlúú chá rasu̱u̱n ma' .
Ne̱ sese ina̱nj che'é rasu̱u̱n ma̱n rihaan chumii̱ nihánj qui'ya̱j suun soj , ga̱a ne̱ veé ma̱a̱n rihaan chumii̱ nihánj quina̱j nimán soj ga̱a̱ na̱nj ado̱nj . Ne̱ sese ina̱nj che'é rasu̱u̱n ma̱n xta̱' ro' , qui'ya̱j suun soj , ga̱a ne̱ veé rej xta̱' ro' , ca'a̱nj nimán soj na̱nj ado̱nj . Me rej ma'a̱n araa soj rasu̱u̱n , ne̱ veé rej da̱nj vaj nimán soj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ne̱ cataj uún Jesucristó rihaan nij so' a : ― Ase vaa síí 'ni̱j raan nuj catuu̱n ro' , da̱nj ga̱a̱ soj ei . Ase vaa síí nica̱j aga' chuguu̱n aco' ya'an ro' , da̱nj ga̱a̱ soj ei .
Dan me se qui'ya̱j soj nda̱a vaa 'yaj mozó na'vi̱j so' nama̱n se‑ru've̱e̱ so' ga̱a ca'anj se‑ru've̱e̱ so' cha'anj nara'a̱a ei . Dan me se asa̱' namán ru'vee ne̱ nu̱' ta̱ra'a so' ta'yaa , ne̱ nu̱' ca'nu̱u̱ mozó yo' ta'yaa , ga̱a ne̱ gu̱un niha̱' rá se‑ru've̱e̱ mozó yo' ado̱nj .
Ne̱ cavi̱i̱ sa̱' uxrá nij mozó 'yaj da̱nj , che'é se ne coto̱j nij so' ga̱a namán se‑ru've̱e̱ nij so' a . Dan me se quene'e̱n ya̱ so' se vaa ne coto̱j nij so' ma' . Cata̱j yá 'u̱nj rihaan soj cuano̱ se vaa ma'a̱n ru'vee yo' ro' , naqui'ya̱j sa̱' so' man so' , ca̱yáán se‑mo̱zó so' rihaan mesá , qui'ya̱j so' , ne̱ qui'ya̱j chuvi̱i ma'a̱n so' cha̱ nij se‑mo̱zó so' ado̱nj .
Dan me se ca've̱e se rej ya̱n' nama̱n so' ni' , ca've̱e se rej taxre̱j nama̱n so' ni' , tza̱j ne̱ a̱j ne'en so' se vaa ve'é ina̱nj na'vi̱j nij mozó yo' man so' , ne̱ cavi̱i̱ sa̱' uxrá nij mozó yo' ado̱nj . Che'é dan qui'ya̱j soj nda̱a vaa 'yaj nij mozó yo' ei .
Dan me se sese 'o̱ síí tucua̱ ve' ro' , a̱j ne'en so' me orá ca'na̱' síí itu̱u̱ ne̱ qui'ya̱j itu̱u̱ síí itu̱u̱ rasu̱u̱n ma̱n tucuá so' , ne̱ uxrá cu̱tumé so' tucuá so' , ne̱ se̱ qui'yaj itu̱u̱ síí itu̱u̱ tucuá so' tza̱j ma' . Ma̱a̱n se ne ne'en so' me orá ca'na̱' síí itu̱u̱ man ado̱nj .
Dan me se ta'nga' da̱nj vaa gue̱e̱ 'u̱nj si̱j nica̱j yu'unj man yuvii̱ , ne̱ ne ne'en soj me orá ca'na̱' uún 'u̱nj man ado̱nj . Che'é dan yo'o̱ ni̱'yaj soj á ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ xná'anj síí cu'na̱j Pedró man Jesucristó , cataj so' a : ― Señor . Che'é ma'a̱n núj me nanó so̱' cuentó yo' na' . Ase che'é cunuda̱nj yuvii̱ xa̱' ― taj Pedró , xná'anj so' man Jesucristó a .
Ga̱a ne̱ cataj síí 'ni̱j ra'a man ní' a : ― Che'é dan me sese cune' síí tucua̱ yo'o̱ ve' man yo'o̱ se‑mo̱zó so' se vaa cu̱tumé mozó yo' man tuvi' mozó rque̱ so' se chá rihaan nij so' orá chá nij so' chraa , ne̱ da̱j qui'ya̱j mozó yo' , rá soj ga̱ . Sese ya̱ ya̱ si̱j ve'é 'yaj suun me so' do̱' , sese ya̱ ya̱ si̱j avii raa̱ me so' do̱' , ne̱ da̱j qui'ya̱j so' , rá soj ga̱ .
Ga̱a ne̱ güii nama̱n se‑ru've̱e̱ mozó ro' , sese quene'e̱n se‑ru've̱e̱ mozó se vaa ve'é 'yaj suun mozó se‑su̱u̱n ru'vee , ne̱ cavi̱i̱ sa̱' uxrá mozó yo' , qui'ya̱j se‑ru've̱e̱ mozó yo' ado̱nj .
Ya̱ ya̱ cata̱j xna'anj 'u̱nj rihaan soj cuano̱ se vaa cune̱' ru'vee yo' man mozó yo' gu̱un so' síí tumé man cunuda̱nj si'yaj ru'vee yo' a .
Tza̱j ne̱ sese gu̱un rá mozó yo' se vaa guun ra̱a̱n ndo'o se‑ru've̱e̱ so' , ga̱a ne̱ gu̱un che'e̱ so' go̱' so' man yo'ó nij mozó do̱' , man nij mozó cha̱na̱ do̱' , ne̱ cha̱ so' co'o̱ so' ne̱ gu̱un xno̱ so' a .
Dan me se ne ne'en so' aman nama̱n se‑ru've̱e̱ so' a . Ne na'vi̱j so' ca'na̱' ru'vee a . Tza̱j ne̱ síj güii síj orá síj , ne̱ ca'na̱' ma'a̱n se‑ru've̱e̱ mozó yo' , ga̱a ne̱ ca'ne̱' nu̱' so' man mozó yo' , ne̱ cata̱j so' se vaa ca'a̱nj mozó yo' rihaan ya'an ga̱ yo'ó nij síí ne amán rá ni'ya̱j man Diose̱ a .
” Dan me se xa̱' mozó ne'en da̱j me rá se‑ru've̱e̱ so' qui'ya̱j so' , tza̱j ne̱ sese se̱ qui'yaj so' da̱nj , ne̱ qui'ya̱j so' ina̱nj se vaa rii nimán ma'a̱n so' qui'ya̱j so' , ne̱ cayu̱u̱n uxrá so' vaa güii ado̱nj .
Ne̱ xa̱' síí ne ne'en da̱j me rá se‑ru've̱e̱ so' qui'ya̱j so' , ne̱ qui'yaj so' rasu̱u̱n na'vej rá se‑ru've̱e̱ so' qui'ya̱j so' , tza̱j ne̱ ma̱a̱n che'é se ne ne'en so' ne̱ qui'yaj so' rasu̱u̱n chi'i̱i̱ ro' , ma̱a̱n che'é dan do̱j cayu̱u̱n so' ado̱nj . ” Ne̱ síí ata̱ suun noco̱o doj 'yaj Diose̱ ro' , doj a̱ gu̱un rá Diose̱ qui'ya̱j suun so' a . Ne̱ síí tumé doj rasu̱u̱n che'é Diose̱ ro' , doj a̱ ga̱a̱ rasu̱u̱n nachi̱n' Diose̱ rihaan so' na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj uún Jesucristó a : ― Ca'ná' 'u̱nj rihaan chumii̱ nihánj che'é rej guun rá 'u̱nj ta̱cuacoj ya'an nimán yuvii̱ , ne̱ gu̱un niha̱' rá nij yuvii̱ canoco̱' nij yuvii̱ man Diose̱ ado̱nj . Ne̱ me ndo'o raj se vaa ra'ya̱nj caco̱' ya'an yo' nimán nij yuvii̱ ado̱nj .
Tza̱j ne̱ rej rihaan ní' me se vaa uxrá sayuun qui̱rán' 'u̱nj , se vaa nata̱' nu̱' sayuun yo' xráj na̱nj á .
Dan me se ca'ná' 'u̱nj che'é rej dínj doj ca̱yáán nij yuvii̱ ma̱n rihaan chumii̱ nihánj ga̱ tuvi' yuvii̱ , rá soj na' . Taj ma' . Cuano̱ nihánj me cata̱j 'u̱nj rihaan soj se vaa ca'ná' 'u̱nj che'é rej nata̱' 'u̱nj se‑na̱na̱j rihaan yuvii̱ , tza̱j ne̱ se̱ cuno cunuda̱nj nij yuvii̱ rihanj ma' . Che'é dan cunu̱' yuvii̱ ga̱ tuvi' yuvii̱ ado̱nj .
Dan me se rej rihaan ní' me se , sese ca̱yáán 'u̱n' yuvii̱ rá 'o̱ ve' , ne̱ cunu̱' va'nu̱j nij so' ga̱ yavíj nij so' , ne̱ cunu̱' vi̱j nij so' ga̱ ya'núj nij so' ado̱nj .
Dan me se cunu̱' snó'o ga̱ ta'nij sno̱'o so' , ne̱ cunu̱' ta'nij sno̱'o so' ga̱ ma'a̱n so' , ne̱ cunu̱' chana̱ ga̱ ta'nij cha̱na̱ no' , ne̱ cunu̱' ta'nij cha̱na̱ no' ga̱ ma'a̱n no' ado̱nj . Ne̱ cunu̱' chana̱ ga̱ choco̱' no' , ne̱ cunu̱' choco̱' no' ga̱ ma'a̱n no' , che'é se‑na̱na̱j ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj Jesucristó rihaan nij yuvii̱ a : ― Dan me se soj me se sa̱' uxrá ne'en soj xca̱j soj cuentá ado̱nj . Nu̱' ne'en soj se vaa ga̱a avii ngaa rej ata' güii , ne̱ nu̱' taj soj se vaa cama̱n' uxrá maa̱n , taj soj , ne̱ veé da̱nj 'yaj gue̱e̱ xa̱' maa̱n , ne̱ aman' ndo'o yo' na̱nj ado̱nj .
Ne̱ nu̱' ne'en uún soj se vaa avii nana̱ yuva̱a̱ rej rque̱ rej sur , ne̱ nu̱' taj soj se vaa da̱j doj ca'na̱' ndo'o cachi' taj soj , ne̱ veé da̱nj 'yaj xa̱' cachi' , ne̱ maan ndo'o na̱nj ado̱nj .
Dan me se xa̱' soj si̱j nucui' rá me se síí sa̱' me soj taj soj , tza̱j ne̱ tu'va rma'a̱n soj na̱nj ado̱nj . 'O̱ se ne'en soj xca̱j soj cuentá che'é se vaa rihaan chumii̱ do̱' , che'é se vaa rej xta̱' do̱' , tza̱j ne̱ ne ne'en soj xca̱j soj cuentá che'é sayuun quira̱n' soj si̱j ma̱n rihaan chumii̱ nihánj vaa güii ma' .
” Ne̱ me che'é na'vee xca̱j ma'a̱n soj cuentá che'é se vaa no̱ xcúún soj qui'ya̱j ma'a̱n soj ga̱ .
Ne̱ so̱' me se sese vaa síí me rá cuta̱' cacun' xráá so̱' rihaan nij síí nica̱j suun , ne̱ ga̱a tiha̱j vaj so̱' chrej ga̱ so' , ne̱ ve'é ca'mi̱i̱ so̱' ga̱ so' , cata̱j so̱' rihaan so' se vaa : “ Ca'ne̱' rá so̱' , ne̱ se̱ cutá' so̱' cacun' xráj ma' ” , cata̱j so̱' , ne̱ ve'é ca'mi̱i̱ so̱' ga̱ so' ei . Ne̱ sese se̱ qui'yáá so̱' da̱nj ca'mi̱i̱ sa̱' so̱' ga̱ so' ga̱a tiha̱j vaj ro̱j so̱j chrej rihaan chumii̱ nihánj , ne̱ ni̱caj so' mán so̱' ca'a̱nj so' rihaan cuese̱ , ne̱ cuese̱ yo' ro' , ta̱cuachén mán so̱' ra'a síí tumé taga' , ne̱ so' me síí caxri̱i̱ taga' mán so̱' ,
ne̱ yo' me se gu̱un ra̱a̱n ndo'o so̱' , ne̱ nda̱a navij na̱ru'vee so̱' nu̱' cacun' qui'yáá so̱' , ga̱a ne̱ cu̱riha̱nj so̱' taga' na̱nj ado̱nj ― taj Jesucristó rihaan nij yuvii̱ a .
Güii dan me se mán ta'a̱j nij yuvii̱ , ne̱ nata' nij so' rihaan Jesucristó che'é da̱j quiran' ta'a̱j nij síí ma̱n estadó Galilea ga̱a mán nij so' ticavi' nij so' xcuu rihaan Diose̱ ga̱a ne̱ curiha̱nj nij tanuu 'yaj suun rihaan síí cu'na̱j Pilato , ne̱ ticavi' nij tanuu man nij síí ma̱n estadó Galilea yo' a .
Ga̱a ne̱ canica̱j Jesucristó cataj so' rihaan nij yuvii̱ nata' nana̱ yo' a : ― Che'é yan quiran' nij so' da̱nj , ne̱ che'é dan si̱j tumé doj cacun' rihaan cunuda̱nj yo'ó nij síí ne̱ estadó Galilea me nij so' , rá soj na' .
Taj ma' . Tza̱j ne̱ cata̱j xna'anj 'u̱nj rihaan soj cuano̱ se vaa sese se̱ canica̱j nimán soj ta̱náj soj chrej chi'i̱i̱ , ne̱ vaa güii quiri̱' nu̱' soj ne̱ quira̱n' soj nda̱a vaa quiran' nij so' ado̱nj .
” Ne̱ xa̱' xnu̱' va'nu̱j nij síí cavi' ga̱a canee ve' nata' xca̱a̱n cu'na̱j Siloé xráá nij so' , ga̱a ne̱ si̱j tumé doj cacun' rihaan cunuda̱nj nij síí ma̱n chuman' Jerusalén me nij so' , rá soj ga̱a̱ na' .
Taj ma' . Tza̱j ne̱ cata̱j xna'anj 'u̱nj rihaan soj cuano̱ se vaa sese se̱ canica̱j nimán soj ta̱náj soj chrej chi'i̱i̱ , ne̱ vaa güii quiri̱' nu̱' soj ne̱ quira̱n' soj nda̱a vaa quiran' nij so' ado̱nj ― taj Jesucristó rihaan nij yuvii̱ a .
Ga̱a ne̱ nanó Jesucristó cuentó nihánj a : ― Dan me se 'o̱ snó'o me se na̱j 'o̱ xnaa̱ so' naa̱ chruj uvá , ne̱ nicu̱n' 'o̱ chruun higó rque naa̱ uvá yo' , tza̱j ne̱ 'na' so' nano' so' chruj raa̱ yo' cha̱ so' , tza̱j ne̱ a̱ 'ó chruj ne quiri̱' so' cha̱ so' raa̱ chruun yo' , ne̱ che'é dan quiri' rá so' ni'ya̱j so' chruun yo' a .
Che'é dan cataj so' rihaan síí 'yaj suun rque xnaa̱ so' : “ Ni̱'yaj so̱' ei . Síj va'nu̱j ya̱ yo' 'ná' 'u̱nj nanó' 'u̱nj chruj higó raa̱ chruun nihánj , tza̱j ne̱ a̱ 'ó chruj nuvi' raa̱ chruun nihánj cha̱' ma' . Ca'ne̱' so̱' man yo' , ne̱ taj che'é canicu̱n' rma'a̱n yo' rihaan to'ój a̱ ma' ” , taj so' rihaan síí 'yaj suun rque naa̱ uvá yo' a .
Tza̱j ne̱ síí 'yaj suun rque naa̱ uvá yo' ro' , cataj rihaan so' a : “ Qui̱'yáá so̱' se ndo'o , ne̱ da̱j o̱rún' gue̱e̱ yo' cuano̱ ta̱náj ní' man chruun nihánj , ne̱ cana̱a̱ 'u̱nj nu̱' anica̱j tacóó chruun yo' , ne̱ ca̱raá 'u̱nj ya'luj tacóó chruun yo' , señor .
Xraj , ne̱ sese yo' natu̱u̱ ro' , ne̱ cuma̱n chruj raa̱ chruun yo' , ne̱ quina̱j chruun yo' , qui'ya̱j ní' a . Se taj , ne̱ ca'ne̱' cachri̱j ní' man chruun yo' ei ” , taj síí 'yaj suun naa̱ uvá yo' rihaan síí si'ya̱j chruun yo' a . ― Dan me cuentó nanó Jesucristó rihaan nij yuvii̱ yo' a .
Dan me se 'o̱ güii naránj rá nij yuvii̱ israelitá me se tucu'yón Jesucristó rihaan nij yuvii̱ cunuu chre̱' rá ve' tucu'yón nii se‑tucua̱nj Moisés ,
ne̱ dan me se rá ve' yo' ro' , nicu̱n' 'o̱ chana̱ guun lacu̱u xráá , ne̱ nana̱ chre̱e ya̱nj nimán no' ro' , me qui'yaj guun lacu̱u xráá no' a . Ne̱ a̱j quisíj xnu̱' va'nu̱j yo' quiran' no' da̱nj a . Dan me se ne ca've̱e canicu̱n' caya̱ no' a̱ ma' .
Dan me se quene'en Jesucristó man no' , ne̱ canacúún so' man no' , cataj so' : ― Cuano̱ nihánj me x'ne̱e̱ chi'ii̱ xráá so̱' , nocoj ― taj Jesucristó ,
ne̱ cuta' so' ra'a so' xráá no' a . Nu̱' xcaj chana̱ cuentá se vaa nahuun sa̱' no' , ne̱ nu̱' guun che'e̱ no' cataj no' se vaa sa̱' uxrá qui'yaj Diose̱ a .
Tza̱j ne̱ ca'maan rá síí 'ni̱j ra'a ve' tucu'yón nii se‑tucua̱nj Moisés , che'é se güii naránj rá nij yuvii̱ israelitá me güii qui'yaj cono'ó Jesucristó man chana̱ yo' a . Che'é dan cataj síí 'ni̱j ra'a ve' yo' rihaan nij yuvii̱ a : ― Vata̱n' güii me güii no̱ xcúún ní' qui'ya̱j suun ní' 'o̱ 'o̱ smaná a . Ca'na̱' soj güii yo' , ne̱ nahu̱un sa̱' soj ei . Se̱ ca'na' soj nahu̱un sa̱' soj güii naránj rá ní' ma' ― taj so' rihaan nij yuvii̱ a .
Ga̱a ne̱ cataj síí 'ni̱j ra'a man ní' rihaan nij tuvi̱' síí 'ni̱j ra'a ve' a : ― Quij ndo'o vaa nimán soj , ne̱ síí nucui' ndo'o rá me soj ado̱nj . 'O̱ se taran' soj me se ne nache soj daán soj scúj do̱' , daán soj burró do̱' , rej numi̱i xo' , ne̱ nica̱j soj man xo' 'anj soj rej co'o̱ xo' na güii naránj rá ní' ga̱a̱ na' .
Ne̱ nihánj me nicu̱n' chana̱ nihánj , ne̱ ta'níí ta'nij si'no̱ xi̱i ní' síí cu'na̱j Abraham me no' , ne̱ nihánj me quisíj xnu̱' va'nu̱j yo' numíj síí cu'na̱j Satanás man no' , ne̱ ca've̱e se güii naránj rá ní' me güii cuan' , tza̱j ne̱ vaa che'é ndo'o nache̱ ní' man no' ra'a síí cu'na̱j Satanás ado̱nj ― taj Jesucristó rihaan síí 'ni̱j ra'a ve' yo' a .
Ne̱ ga̱a quisíj ca'mii so' da̱nj , ga̱a ne̱ guun na'a̱j cunuda̱nj nij síí guun rá cunu̱' ga̱ so' , ga̱a ne̱ guun niha̱' rá cunuda̱nj nij yuvii̱ che'é cunuda̱nj nij suun sa̱' noco̱o qui'yaj so' a .
Che'é dan cataj Jesucristó a : ― Da̱j ga̱a̱ gu̱un chij Diose̱ rihaan chumii̱ nihánj , rá soj ga̱ .
Dan me se ase vaa achij caân cuêj mostazá xlá ro' , da̱nj ga̱a̱ gu̱un chij Diose̱ rihaan chumii̱ nihánj ado̱nj . Dan me se nica̱j yo'o̱ so' man caân cuêj mostazá xlá ne̱ caxríj so' caân yo' rque to'óó so' , ne̱ dan me se xra' caân yo' , ne̱ cachij yo' , ne̱ asa̱' cachij yo' , ne̱ ase vaa 'o̱ chruun ro' , da̱nj vaa yo' a . Ga̱a ne̱ cayuu nij xtâj va̱j rej xta̱' raa̱ cuêj yo' , ne̱ qui'yaj nij xo' saca̱' nij xo' raa̱ cuêj yo' ado̱nj . ― Da̱nj ca'mii Jesucristó rihaan nij yuvii̱ a .
Ga̱a ne̱ cataj uún Jesucristó a : ― Da̱j ga̱a̱ 'o̱ rasu̱u̱n naqui'ya̱j ní' rihaan soj , ga̱a ne̱ quene'e̱n soj da̱j ga̱a̱ gu̱un chij Diose̱ rihaan chumii̱ nihánj , rá soj ga̱ .
Dan me se naqui'ya̱j ní' 'o̱ chana̱ caxríj yo'óó levadura rque cunj hariná ga̱a 'yaj no' rachrúún a . Dan me se ase vaa 'o̱ chana̱ , ne̱ cuxra' ta'a̱j no' 'o̱ va'nu̱j ya̱ aga' yo'óó hariná , ne̱ caxríj ndo'o no' yo'óó levadura , ne̱ caxríj yuve̱ no' man yo' nda̱a navij naraa ndo'o nana̱ rque yo' a . Ase vaa uun chij yo'óó levadura yo' rihaan cunj hariná ro' , da̱nj ga̱a̱ gu̱un chij Diose̱ rihaan chumii̱ nihánj ado̱nj . ― Da̱nj ca'mii Jesucristó rihaan nij yuvii̱ a .
Ga̱a ne̱ va̱j Jesucristó cachén so' nij chuman' noco̱o do̱' , nij chuman' ra'a̱ do̱' , ne̱ tucu'yón so' se‑na̱na̱ so' rihaan nij yuvii̱ a . Ne̱ da̱nj na̱nj nichrun' so' nichrun' so' chuman' Jerusalén a .
Ne̱ xná'anj yo'o̱ so' man Jesucristó , cataj so' : ― Ne̱ do̱j nij síí ca've̱e quinani̱i̱ rihaan sayuun , qui'ya̱j Diose̱ a̱ na' ― taj so' , xná'anj so' man Jesucristó a . Ga̱a ne̱ cataj Jesucristó rihaan nij yuvii̱ a :
― Ase vaa ta'yaa chru̱j ndo'o vaa rej cache̱n yuvii̱ catu̱u̱ yuvii̱ rihaan Diose̱ ado̱nj . Qui'ya̱j nucua̱j soj nimán soj che'é rej catu̱u̱ soj rej yo' ei . Cata̱j xna'anj 'u̱nj rihaan soj cuano̱ se vaa gu̱un ndo'o rá nij yuvii̱ catu̱u̱ nij so' rej yo' , tza̱j ne̱ se̱ guun nucua̱j nij so' catu̱u̱ nij so' ma' .
Ne̱ asa̱' quisíj canicun' caya̱ síí tucua̱ ve' yo' ne̱ caráán so' ta'yaa , ga̱a ne̱ soj ro' , canicu̱n' xe' , ne̱ gu̱un che'e̱ soj ti̱ca'mii soj ta'yaa , ne̱ cata̱j soj : “ Na'nu̱u̱ so̱' ta'yaa catu̱u̱ núj , Señor ” , cata̱j soj , ga̱a ne̱ cata̱j 'u̱nj rihaan soj : “ Ne ne'en uxraj me rej cavii soj a̱ ma' ” , cata̱j 'u̱nj rihaan soj ga̱a̱ na̱nj ado̱nj .
Ga̱a ne̱ gu̱un che'e̱ soj cata̱j soj : “ Chá núj chraa do̱' , co'o núj na ga̱ so̱' do̱' , ne̱ tucu'yón so̱' se‑na̱na̱ so̱' chiháán núj na̱nj á ” , cata̱j soj rihanj á .
Ga̱a ne̱ cata̱j uún 'u̱nj rihaan soj : “ Ne ne'en uxraj me rej cavii cunuda̱nj soj si̱j 'yaj ina̱nj cacun' a̱ ma' . Naxu̱u̱n soj man soj rihanj á ” , cata̱j 'u̱nj rihaan soj a .
” Ne̱ rej ca'a̱nj soj me se rej ta've̱e ndo'o yuvii̱ me yo' , ne̱ nda̱a cha̱ ru̱j ma'a̱n yuvii̱ cúú yan' yuvii̱ , ne̱ quene'e̱n soj man síí cu'na̱j Abraham do̱' , man síí cu'na̱j Isaac do̱' , man síí cu'na̱j Jacob do̱' , man cunuda̱nj nij síí nata' se‑na̱na̱ Diose̱ ga̱a naá do̱' , se vaa ca̱yáán nij so' ga̱ Diose̱ asa̱' guun chij Diose̱ rihaan chumii̱ nihánj , ne̱ xa̱' soj , tza̱j ne̱ quene'e̱n soj se vaa a̱j quiri'íj nii man soj xe' na̱nj ado̱nj .
Ne̱ güii gu̱un chij Diose̱ rihaan chumii̱ nihánj ro' , ca'na̱' ndo'o yuvii̱ ma̱n cunu̱' chumii̱ , ne̱ ca̱yáán nij so' rihaan se‑mesa̱ Diose̱ , ne̱ cha̱ nij so' chraa ado̱nj .
Ne̱ nij síí ne gu̱un chij rihaan chumii̱ nihánj me se xta̱' ro' , gu̱un chij nij so' a . Ne̱ nij síí guun chij ndo'o rihaan chumii̱ nihánj me se rej xta̱' ro' , gu̱un nij so' síí noco̱' , qui'ya̱j Diose̱ na̱nj ado̱nj ― taj Jesucristó rihaan nij yuvii̱ yo' a .
Ne̱ güii dan me se cuchi' do̱j nij síí fariseo rihaan Jesucristó , ne̱ cataj nij so' a : ― Cu̱riha̱nj so̱' estadó nihánj ca'a̱nj so̱' , ne̱ síí nica̱j suun rey cu'na̱j Herodes me se me ndo'o rá so' ticavi̱' so' mán so̱' á ― taj nij síí fariseo rihaan Jesucristó a .
Ga̱a ne̱ cataj Jesucristó rihaan nij so' a : ― Ase vaa chunee avii ndo'o raa̱ qui'ya̱j sayuun vaa síí cu'na̱j Herodes yo' , ne̱ ca'a̱nj soj , ne̱ cata̱j soj rihaan so' se vaa 'u̱nj me se rii 'u̱nj nana̱ chre̱e nimán nij yuvii̱ , ne̱ naqui'yaj sa̱' 'u̱nj man nij síí ran' , ne̱ 'o̱ güii cuan' ne̱ 'o̱ güii a'yuj ne̱ rque va'nu̱j gue̱e̱ güii qui'ya̱j suun 'u̱nj se‑su̱nj , ne̱ veé da̱nj quisi̱j se‑su̱nj , qui̱'yáj na̱nj ado̱nj .
Tza̱j ne̱ vaa che'é qui'ya̱j suun 'u̱nj cuan' ne̱ a'yuj ne̱ yataj , ne̱ rque va'nu̱j güii qui'ya̱j suun 'u̱nj che'é xrej 'u̱nj , ga̱a ne̱ cu̱riha̱nj 'u̱nj estadó nihánj ei . 'O̱ se taj che'é cavi̱' 'o̱ síí nata' se‑na̱na̱ Diose̱ rej yaníj yo'ó chuman' , ne̱ veé chuman' Jerusalén cavi̱' so' ga̱a ca've̱e ado̱nj ― taj Jesucristó rihaan nij síí fariseo yo' a .
Ga̱a ne̱ cataj uún Jesucristó a : ― Nanó uxrá raj che'é soj si̱j ma̱n chuman' Jerusalén nihánj na̱nj á . Dan me se ticavi' soj man nij síí nata' se‑na̱na̱ Diose̱ , ne̱ go' soj yahij man nij síí ca'néé Diose̱ cuchi̱' rihaan soj a . Guun que'e̱e̱ ndo'o guun rá 'u̱nj naqui'ya̱j chre̱' 'u̱nj man soj cu̱tumé 'u̱nj man soj , tza̱j ne̱ taj se qui'yá' ca'vee ma' . Dan me se ase vaa 'yaj chuchee naqui'yaj chre̱' chuchee man ta'níí xo' ca̱ráán xo' xcóó xo' xráá ta'níí xo' ro' , da̱nj guun raj qui̱'yáj man soj , tza̱j ne̱ ne ca've̱j rá soj qui̱'yáj da̱nj a̱ ma' .
Ya̱j me se cu̱tumé ma'a̱n soj man soj na̱nj ado̱nj . 'O̱ se cuano̱ nihánj me se cata̱j xna'anj 'u̱nj rihaan soj se vaa rej rihaan ní' ro' , se̱ quene'en uún soj manj ma' . Tza̱j ne̱ nda̱a güii ca'na̱' uún 'u̱nj rihaan chumii̱ nihánj quene'e̱n soj manj , ne̱ cata̱j soj : “ Ve'é uxrá 'na' síí a'néé síí 'ni̱j ra'a man ní' ei ” , cata̱j soj a ― taj Jesucristó ni'ya̱j so' man nij síí ma̱n Jerusalén yo' a .
Dan me se 'o̱ güii naránj rá nij yuvii̱ israelitá me se catúj Jesucristó rá ve' tucuá 'o̱ síí uun chij rihaan nij síí fariseo cha̱ so' chraa , ne̱ nij síí fariseo ro' , tumé uxrá man so' da̱j qui'ya̱j so' a .
Ne̱ veé da̱nj nicu̱n' 'o̱ síí quixíj cu'maan man rihaan Jesucristó a .
Ga̱a ne̱ xná'anj Jesucristó man nij síí naqui'yaj cu̱u se‑tucua̱nj Moisés rihaan yuvii̱ do̱' , man nij síí fariseo do̱' , cataj so' : ― No̱ xcúún ní' ca'ne̱e̱ ní' chi'ii̱ xráá síí ran' güii naránj rá ní' , rá soj na' . Ase ne nó xcúún ní' xa̱' ― taj Jesucristó , xná'anj Jesucristó man nij so' a . Tza̱j ne̱ guun dínj tu'va nij so' a .
Ga̱a ne̱ quita'aa Jesucristó man síí ran' yo' , ne̱ nahuun sa̱' so' , qui'yaj Jesucristó , ga̱a ne̱ na'néé Jesucristó chrej man so' a .
Ga̱a ne̱ ni'ya̱j Jesucristó rihaan nij síí fariseo yo' , cataj so' a : ― Ne̱ sese quini̱j ta'níí 'o̱ tuvi' soj do̱' , 'o̱ daán soj scúj do̱' , rá cuxruj na güii naránj rá ní' , ne̱ ra'ya̱nj quiri̱i̱ soj man ta'níí soj do̱' , man daán soj do̱' , rá 'u̱nj ei ― taj Jesucristó rihaan nij síí fariseo a .
Veé dan me se a̱ 'ó nana̱ ne quiri̱i̱ nij so' ca'mi̱i̱ nij so' rihaan Jesucristó ma' .
Dan me se quene'en Jesucristó se vaa nij síí 'na' tucuá síí fariseo yo' ro' , nano' ndo'o nij so' rej sa̱' doj quita̱j nij so' , ga̱a ne̱ che'é dan tucu'yón Jesucristó nana̱ nihánj man nij so' , cataj so' a :
― Asa̱' canacúún ta'a̱j nii mán so̱' ca'a̱nj so̱' cha'anj nara'a̱a , ne̱ se̱ ca'anj quita̱j so̱' chruun xlá sa̱' doj ma' . 'O̱ se ne ne'én so̱' sese canacu̱nj nii man yo'ó síí sa̱' doj rihaan so̱' ne̱ quita̱j so' chruun xlá ta̱j so̱' man ado̱nj .
Ne̱ síí 'yaj cha'anj ro' , cata̱j so' rihaan so̱' : “ Rque̱ so̱' chruun yo' quita̱j síí nihánj á ” , cata̱j so' rihaan so̱' , ga̱a ne̱ gu̱un na'a̱j so̱' , ne̱ chruun xlá nij doj ca'a̱nj quita̱j so̱' , qui'ya̱j so' a .
Dan me se asa̱' canacúún nii mán so̱' , ne̱ asa̱' cuchí' so̱' rej ca̱nuû cha'anj , ne̱ rej nij doj ro' , quita̱j so̱' ei . Ga̱a ne̱ asa̱' ca'na' síí canacúún mán so̱' , ga̱a ne̱ cata̱j so' rihaan so̱' : “ Cavi̱i̱ so̱' quita̱j so̱' rej sa̱' doj nihánj , tinu̱j ” , cata̱j so' rihaan so̱' , ga̱a ne̱ cara̱ya'a̱nj uxrá cunuda̱nj nij síí 'na' cha'anj yo' ni̱'yaj nij so' mán so̱' na̱nj ado̱nj .
'O̱ se xa̱' síí me rá ti̱cavii sa̱' man ma'a̱n , tza̱j ne̱ quiri̱' so' , ne̱ gu̱un na'a̱j so' ado̱nj . Ne̱ xa̱' síí 'yaj nica̱' nimán , tza̱j ne̱ cavi̱i̱ sa̱' so' ado̱nj ― taj Jesucristó rihaan nij síí fariseo do̱' , rihaan nij síí naqui'yaj cu̱u se‑tucua̱nj Moisés rihaan yuvii̱ do̱' a .
Ga̱a ne̱ cataj Jesucristó rihaan síí canacúún man so' cha̱ so' chraa a : ― Asa̱' guun rá so̱' ca'na̱' yuvii̱ cha̱ yuvii̱ chraa ve' tucuá so̱' , ne̱ se̱ canacúún so̱' man tuví' so̱' do̱' , man tinúú so̱' do̱' , man nij síí ru'vee ma̱n chiháán so̱' do̱' ma' . Dan me se sese canacu̱nj so̱' man ina̱nj ma'a̱n nij so' , ga̱a ne̱ vaa güii canacu̱nj nij so' mán so̱' cha̱ so̱' chraa ga̱ nij so' , ga̱a ne̱ dan me se a̱j naru'vee nij so' nu̱' se chá rihaan so̱' da̱nj rá se vaa ga̱a̱ na̱nj ado̱nj .
Tza̱j ne̱ asa̱' canuû cha'anj qui̱'yáá so̱' , ne̱ canacu̱nj so̱' man nij síí nique̱ do̱' , man nij síí rengo̱ do̱' , man nij síí tuchri̱i do̱' , cha̱ nij so' chraa ei .
Da̱nj qui̱'yáá so̱' , ga̱a ne̱ nij so' me se taj rasu̱u̱n rihaan nij so' na̱ru'vee nij so' rihaan so̱' ma' . Ga̱a ne̱ asa̱' cunuu i'na̱' uún nij síí sa̱' rihaan Diose̱ , ne̱ ma'a̱n Diose̱ na̱ru'vee rihaan so̱' , ga̱a ne̱ cavi̱i̱ sa̱' uxrá so̱' ado̱nj ― taj Jesucristó rihaan síí canacúún man so' cha̱ so' chraa a .
Dan me se cuno yo'o̱ síí chá chraa ga̱ Jesucristó nana̱ ca'mii Jesucristó , ga̱a ne̱ che'é dan cataj so' rihaan Jesucristó a : ― Cavi̱i̱ sa̱' cunuda̱nj nij síí cha̱ chraa ga̱ Diose̱ asa̱' guun chij Diose̱ rihaan chumii̱ nihánj na̱nj ei ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Síí navij rá cha'anj noco̱o ndo'o me so' , ne̱ nacúún so' ca'na̱' que'e̱e̱ yuvii̱ a .
Ga̱a ne̱ dan me se ma̱a̱n orá cha̱ nij so' chraa me ca'néé síí navij rá cha'anj man se‑mo̱zó so' ca'a̱nj cata̱j mozó yo' rihaan nij síí ca'na̱' se vaa ca'na̱' nij so' cha'anj cha̱ nij so' chraa a . “ A̱j quisíj guun chuvi̱i , ne̱ ca'a̱nj ní' cha̱ nij soj chraa ei ” , taj mozó yo' rihaan nij síí ca'na̱' cha'anj yo' a .
Ga̱a ne̱ guun che'e̱ nij so' cataj 'o̱ 'o̱ nij so' rihaan mozó yo' se vaa se̱ ca'vee cuchi̱' nij so' cha̱ nij so' chraa a . Dan me se yo'o̱ so' cataj : “ Tza̱j ne̱ 'u̱nj me se tiha̱j quiránj 'u̱nj 'o̱ yo'óó , ne̱ vaa che'é ndo'o ca'a̱nj 'u̱nj que̱ne'én 'u̱nj yo'óó yo' a . Ne̱ qui̱'yáá so̱' se ndo'o , cata̱j so̱' se vaa se̱ ca'vee cuchi̱' 'u̱nj ma' ” , taj so' rihaan mozó yo' a .
Ga̱a ne̱ yo'ó so' cataj : “ Ma̱a̱n se 'u̱nj me se 'u̱n' yuntá scúj quiránj 'u̱nj , ne̱ cuano̱ nihánj me se ca'a̱nj 'u̱nj que̱ne'én 'u̱nj da̱j vaa scúj quiránj sese scúj sa̱' me xo' a . Ne̱ che'é dan qui̱'yáá so̱' se ndo'o cata̱j so̱' se vaa se̱ ca'vee cuchi̱' 'u̱nj ma' ” , taj so' rihaan mozó yo' a .
Ne̱ yo'ó so' ro' , cataj uún rihaan mozó yo' a : “ 'U̱nj me se tiha̱j xcaj 'u̱nj chana̱ , ne̱ che'é dan se̱ ca'vee cuchi̱' 'u̱nj ma' ” , taj so' rihaan se‑mo̱zó síí navij rá cha'anj yo' a . Ne̱ veé da̱nj ca'mii cunuda̱nj nij síí a̱j quiri' ni'ya̱j ca'a̱nj cha'anj yo' a .
” Dan me se namán mozó , ne̱ nata' mozó nu̱' se vaa ca'mii 'o̱ 'o̱ nij so' rihaan se‑ru've̱e̱ mozó a . Ga̱a ne̱ ca'maan ndo'o rá síí navij rá cha'anj yo' ga̱a cuno so' se‑na̱na̱ se‑mo̱zó so' , ne̱ cataj so' rihaan se‑mo̱zó so' : “ Ra'ya̱nj cavi̱i̱ so̱' ca'a̱nj so̱' daj a̱ nij callé , ne̱ ni̱caj so̱' man nij síí nique̱ do̱' , man nij síí chéé rengo̱ do̱' , man nij síí tuchri̱i do̱' , ca'na̱' so̱' nihánj , ne̱ cha̱ nij so' chraa ga̱ ní' ei ” , taj so' rihaan se‑mo̱zó so' a .
Veé da̱nj qui'yaj se‑mo̱zó so' , ne̱ cuchi' uún mozó yo' rihaan se‑ru've̱e̱ so' , ne̱ cataj so' : “ A̱j qui'yáj nu̱' se vaa cataj so̱' rihanj , señor . Tza̱j ne̱ vaa rej quisi̱j catu̱u̱ doj yuvii̱ uún a ” , taj mozó yo' rihaan se‑ru've̱e̱ so' a .
Ga̱a ne̱ cataj ru'vee yo' rihaan mozó a : “ Cavi̱i̱ so̱' ca'a̱nj so̱' nu̱' nij chrej ca'a̱a̱n do̱' , nu̱' nij chrej catu̱u̱n do̱' , ne̱ qui̱'yáá so̱' fuerzá man nij yuvii̱ se vaa ca'na̱' nij so' á . Ga̱a ne̱ cara̱a nu̱' ve' tucuaj ei .
'O̱ se cuano̱ nihánj me se cata̱j xna'anj 'u̱nj rihaan so̱' se vaa xa̱' nij síí canacúún ní' asino ya̱a̱n , tza̱j ne̱ a̱ 'ó nij so' se̱ ca'vee ca'na̱' cha̱ chraa ga̱ ní' a̱ man ado̱nj ” , taj so' rihaan se‑mo̱zó so' a . ― Veé da̱nj quisíj cuentó nanó Jesucristó a .
Dan me se que'e̱e̱ uxrá yuvii̱ vaj ga̱ Jesucristó , ne̱ canica̱j so' , cataj so' rihaan nij yuvii̱ a :
― Sese me rá 'o̱ so' ca'na̱' so' rihanj , ne̱ sese gu̱un rá so' se vaa sa̱' doj vaa rej so' do̱' , nii so' do̱' , nica̱ so' do̱' , ta'níí so' do̱' , tinúú so' do̱' , ra'vij so' do̱' , nda̱a nimán ma'a̱n so' do̱' , rihanj , ne̱ se̱ ca'vee gu̱un so' 'o̱ síí tucu'yón se‑na̱na̱j a̱ ma' .
Ne̱ síí na'vej rá quira̱n' sayuun che'é se me so' síí noco̱' manj ro' , se̱ ca'vee gu̱un so' 'o̱ síí tucu'yón se‑na̱na̱j a̱ ma' .
” Dan me se soj , tza̱j ne̱ sese gu̱un rá yo'o̱ tuvi' soj cune̱' yo'o̱ soj ve' nata' xca̱a̱n , ne̱ síí qui'ya̱j ve' yo' me se asino nuchru̱j ra̱a̱ so' cuentá sese quisi̱j se‑sa'a̱nj so' quisi̱j nu̱' ve' yo' , raj a .
Ne̱ sese se̱ qui'yaj so' da̱nj nuchru̱j so' cuentá asino ya̱a̱n , ga̱a ne̱ asa̱' cuchruj so' tacóó ve' , ga̱a ne̱ se̱ guun nucua̱j so' qui'ya̱j so' nu̱' ve' a̱ ma' . Ne̱ nij síí ne'en se vaa qui'yaj so' ro' , ca'nga̱' naco̱o̱ nij so' ni̱'yaj nij so' man so' ,
ne̱ cata̱j nij so' : “ Síí nihánj me se guun che'e̱ so' cune' so' ve' , tza̱j ne̱ ne gu̱un nucua̱j so' quisi̱j nu̱' ve' qui'ya̱j so' a̱ ma' ” , cata̱j nij so' ni̱'yaj nij so' man síí guun che'e̱ ve' yo' a .
” Ne̱ dan me se sese vaa 'o̱ síí nica̱j suun rey vaa chi̱' míj tanuu rihaan , ne̱ sese ca'na̱' yo'ó síí nica̱j suun rey vaa ico̱ míj tanuu rihaan cunu̱' ga̱ so' , ga̱a ne̱ asino ya̱a̱n xca̱j so' cuentá sese gu̱un nucua̱j so' qui'ya̱j canaán so' rihaan síí vaa ico̱ míj tanuu rihaan yo' , ne̱ sese gu̱un nucua̱j so' rá so' , ne̱ cavi̱i̱ so' cunu̱' so' ga̱ nij síí 'na' yo' a .
Tza̱j ne̱ sese se̱ guun nucua̱j so' qui'ya̱j canaán so' rá so' , ga̱a ne̱ ca'ne̱j so' síí ca'anj suun ca'mi̱i̱ ga̱ síí 'na' yo' nda̱a vaa se̱ guun cunu̱' nij so' a . Da̱nj cata̱j so' ga̱a tiha̱j 'na' síí cunu̱' ga̱ so' ga̱n' a . Ga̱a ne̱ cachi̱nj ni'ya̱j síí ca'anj suun yo' rihaan síí 'na' , nda̱a vaa ca'ne̱' rá so' ga̱ suun cunu̱' a .
” Dan me se ase vaa xcaj síí cune̱' ve' do̱' , síí cunu̱' ga̱ tuvi' do̱' , cuentá sese gu̱un nucua̱j ro̱j so' qui'ya̱j ro̱j so' da̱nj ro' , veé da̱nj qui'ya̱j gue̱e̱ soj si̱j me rá canoco̱' manj ei . Ne̱ sese se̱ guun rá soj ta̱náj xco̱ soj nu̱' si'yaj soj do̱' , nu̱' tuvi' soj do̱' , canoco̱' soj manj , ne̱ se̱ ca'vee gu̱un soj síí tucu'yón se‑na̱na̱j a̱ ma' .
” 'O̱ se ase vaa yaan ga̱ chraa ro' , da̱nj vaa nij síí tucu'yón se‑na̱na̱j ga̱ chumii̱ nihánj , ne̱ vaa se uun ndo'o yaan na̱nj á . Dan me se sese ne 'ne̱' chá yaan yo' , ga̱a ne̱ taj se qui̱'yá' cunu̱u sa̱' yaan ga̱a̱ a̱ ma' .
Taj se gu̱un yaan yo' rihaan to'óó ní' cunu̱u sa̱' to'óó ní' ma' . Taj se gu̱un yaan yo' rihaan ya'luj se vaa cunu̱u sa̱' doj ya'luj ma' . A̱ doj rasu̱u̱n se̱ cavii sa̱' , qui'ya̱j yaan yo' ma' . Ma̱a̱n se ri'i̱j u̱u̱n nii man yaan vaa da̱nj xe' a . ” Dan me se sese ta̱j yu'uj xréé soj , ne̱ cuno̱ soj nana̱ nihánj ei ― taj Jesucristó rihaan nij yuvii̱ yo' a .
Dan me se cuchi' que'e̱e̱ síí a'néj puextó do̱' , que'e̱e̱ síí tumé cacun' do̱' , rihaan Jesucristó a . 'O̱ se guun rá nij so' cuno̱ nij so' se‑na̱na̱ so' a .
Ne̱ xa̱' nij síí fariseo do̱' , nij síí naqui'yaj cu̱u se‑tucua̱nj Moisés rihaan yuvii̱ do̱' , tza̱j ne̱ ca'maan rá nij so' ni'ya̱j nij so' man Jesucristó , ne̱ nij ca'mii nij so' che'é so' , che'é rej ve'é nica̱j tuvi' so' ga̱ nij síí tumé cacun' ne̱ chá so' chraa ga̱ nij so' a .
Ga̱a ne̱ nanó Jesucristó 'o̱ cuentó nihánj rihaan nij so' a :
― Dan me se sese yo'o̱ tuvi' nij soj nica̱j 'o̱ cientó matzinj , ne̱ sese ca'a̱nj ni'ya̱ o̱rún' gue̱e̱ daán so' matzinj , ne̱ ta̱náj so' yo'ó ca'a̱nj chiha̱a̱ xnu̱' ca'a̱nj daán so' matzinj rej tacaan , ne̱ cavi̱i̱ so' ca'a̱nj nano̱' so' man o̱rún' daán so' matzinj ca'anj ni'ya̱ á . Ne̱ se̱ ca'ne' rá so' ma' . Tana̱nj ya̱ ca'a̱nj so' nano̱' so' man daán so' matzinj , ga̱a ne̱ uun da̱j nari̱' so' man yo' ado̱nj .
Ne̱ asa̱' quisíj nari' so' man xo' , ga̱a ne̱ cuta̱' so' man xo' tacaan xcóó so' , ne̱ gu̱un niha̱' ndo'o rá so' a .
Ne̱ asa̱' namán so' tucuá so' , ga̱a ne̱ nacu̱nj so' man nu̱' tuvi' so' síí ne̱ chiháán so' , ne̱ cata̱j so' rihaan nij tuvi' so' : “ Gu̱un niha̱' rá soj ga̱j ei . 'O̱ se narij danj matzinj ca'anj ni'ya̱ ei ” , cata̱j so' rihaan tuvi' so' a .
Ne̱ cuano̱ nihánj me cata̱j xna'anj 'u̱nj rihaan soj se vaa xta̱' rej ne̱ Diose̱ ro' , gu̱un niha̱' doj rá nij síí ma̱n yo' ni̱'yaj nij so' man o̱rún' síí tumé cacun' ga̱a canica̱j nimán so' canoco' so' chrej sa̱' a . Tza̱j ne̱ se̱ caráya'a̱nj nij so' man ca'a̱nj chiha̱a̱ xnu̱' ca'a̱nj , ése̱ si̱j sa̱' me nij so' , rá nij so' ma' , ne̱ taj che'é canoco̱' nij so' tucuáán naca̱ narqué Diose̱ , rá nij so' ma' ― taj Jesucristó rihaan nij so' a .
Ne̱ cataj uún Jesucristó a : ― Ne̱ sese ni̱caj 'o̱ chana̱ chi̱' pesó xoo , ne̱ sese ca'a̱nj ni'ya̱ o̱rún' pesó xoo yo' , ne̱ tucuaco̱' no' ya'an aga' chuguu̱n , ne̱ naca̱' no' nu̱' ve' tucuá no' , ne̱ uxrá nano̱' no' pesó xoo yo' , ne̱ se̱ ca'ne' rá no' ma' . Tana̱nj uxrá nano̱' no' man pesó xoo yo' , uun da̱j nari̱' ya̱ no' man yo' , ga̱a ne̱ ca'ne̱' rá no' ado̱nj .
Ne̱ asa̱' quisíj nari' no' pesó xoo yo' , ga̱a ne̱ canacu̱nj no' man nu̱' tuvi' cha̱na̱ no' níí ne̱ x'núú ve' tucuá no' , ne̱ cata̱j no' rihaan nij tuvi' cha̱na̱ no' : “ Gu̱un niha̱' rá soj ga̱j á . 'O̱ se narij se‑sa'a̱nj pesó xoo ca'anj ni'ya̱ ei ” , cata̱j no' rihaan tuvi' cha̱na̱ no' a .
Dan me se cata̱j xna'anj 'u̱nj rihaan soj a . Nda̱a rá se vaa guun rá chana̱ ga̱a nari' no' se‑sa'a̱nj no' ro' , da̱nj gu̱un niha̱' uxrá rá nij se‑mo̱zó Diose̱ ni̱'yaj nij so' man o̱rún' síí tumé cacun' ga̱a canica̱j nimán so' canoco' so' chrej sa̱' ado̱nj ― taj Jesucristó rihaan nij so' a .
Ga̱a ne̱ cataj uún Jesucristó a : ― 'O̱ síí vaa vi̱j ta'níí me so' a .
Ne̱ cataj síí cuni̱j rihaan rej so' a : “ Me rá 'u̱nj cuxra̱' ta'a̱j so̱' rasu̱u̱n rque̱ so̱' manj gu̱un si'yáj , ata̱j ” , taj so' rihaan rej so' a . Ga̱a ne̱ cuxra' ta'a̱j snó'o yo' nu̱' si'yaj so' , ne̱ rqué so' ta'a̱j si'yaj so' rihaan 'o̱ 'o̱ ta'níí so' a .
Dan me se cachén do̱j güii , ga̱a ne̱ naqui'yaj chre̱' síí cuni̱j yo' nu̱' si'yaj so' , ne̱ cavii so' ca'anj so' chuman' na̱j ga̱n' , ne̱ qui'yaj ndo'o so' se nij , ne̱ cutun' rma'a̱n so' nu̱' se‑sa'a̱nj so' a .
Quisíj cutun' so' nu̱' se‑sa'a̱nj so' , ga̱a ne̱ cachén ndo'o x'naa chuman' yo' , ne̱ guun che'e̱ so' quiran' ndo'o so' sayuun , ne̱ quina'aan ndo'o rque so' , ne̱ taj va̱j a̱ doj se chá rihaan so' cha̱ so' a .
Dan me se catúj so' rihaan 'o̱ síí chiha̱nj chuman' yo' , ne̱ ca'ne' síí chiha̱nj chuman' yo' suun rihaan so' ca'a̱nj so' se‑rancho̱ síí chiha̱nj yo' cu̱tumé so' xcáá a .
Tza̱j ne̱ na'aan ndo'o rque so' , ne̱ nda̱a guun rá so' cha̱ so' coj go' nii cha̱ nij xcáá a . Tza̱j ne̱ ne rque̱ nii coj yo' cha̱ so' a̱ ma' .
” Dan me se 'o̱ güii ne̱ nahuun sa̱' raa̱ so' , ne̱ guun che'e̱ so' xcaj so' cuentá , ne̱ nanuj rá so' rej so' a . Ne̱ me rá so' : “ Nij se‑mo̱zó réj , tza̱j ne̱ ma̱n ndo'o se chá rihaan réj , ne̱ ma̱n ndo'o se chá rihaan se‑mo̱zó réj a . Ne̱ nihánj me cavi̱' 'u̱nj qui'ya̱j x'naa na̱nj á .
Na̱xuma̱a̱n 'u̱nj , ne̱ nán' 'u̱nj rej ne̱ réj , cata̱j 'u̱nj rihaan réj : Tumej cacun' rihaan Diose̱ , ne̱ tumej cacun' rihaan so̱' , ata̱j .
Taj che'é cata̱j so̱' se vaa ta'níí so̱' mej cuano̱ a̱ ma' . Ma̱a̱n se qui̱'yáá so̱' se ndo'o , ne̱ guún 'u̱nj mozó rihaan so̱' , qui̱'yáá so̱' , rugua̱nj , cata̱j 'u̱nj rihaan réj ” , guun rá síí cuni̱j yo' a .
” Ga̱a ne̱ cavii so' ca'anj so' rej ne̱ rej so' a . Dan me se ga̱n' ndo'o va̱j so' chéé so' , ne̱ quene'en rej so' man so' , ne̱ cunuu 'e̱e̱ ndo'o rá rej so' man so' , ne̱ cunánj rej so' nda̱a rej va̱j so' , ne̱ na'ya̱a̱n rej so' man so' , ne̱ cachrón tu'va̱ rej so' man so' a .
Ga̱a ne̱ cataj síí cuni̱j yo' rihaan rej so' a : “ Tumej cacun' rihaan Diose̱ , ne̱ tumej cacun' rihaan so̱' , ata̱j . Taj che'é cata̱j so̱' se vaa ta'níí so̱' mej cuano̱ a̱ ma' . Ma̱a̱n se qui̱'yáá so̱' se ndo'o , ne̱ guún 'u̱nj mozó rihaan so̱' , qui̱'yáá so̱' , rugua̱nj ” , taj so' rihaan rej so' a .
Tza̱j ne̱ ca'mii rej so' rihaan nij mozó ma̱n rihaan rej so' , cataj rej so' : “ Ra'ya̱nj ni̱caj soj yatzíj sa̱' ndo'o ca'na̱' soj cu̱nuû ta'níj , ne̱ ca'na̱' se'ej sa̱' cu̱nuû ra'a ta'níj , ne̱ ca'na̱' canj naca̱ qui̱'nij tacóó so' á .
Ne̱ ticavi̱' soj man scúj le'e̱j ramii ndo'o , ne̱ qui'ya̱j chuvi̱i soj , ne̱ cha̱ ní' , ne̱ qui'ya̱j ní' cha'anj , ne̱ gu̱un niha̱' uxrá rá ní' ei .
'O̱ se ta'níj nihánj me se ase vaa síí cavi' gaa so' rihanj , tza̱j ne̱ nihánj me se cunuu i'na̱' uún so' rihanj , ne̱ ase vaa síí ca'anj ni'ya̱ gaa so' , tza̱j ne̱ nihánj me se narij man so' na̱nj ado̱nj ” , taj rej so' , ne̱ guun che'e̱ nij so' guun niha̱' uxrá rá nij so' a .
” Tza̱j ne̱ vaa síí chava̱' uún , ne̱ 'yaj suun so' se‑rancho̱ rej so' a . Dan me se 'na' nique síí chava̱' yo' , ne̱ ga̱a quinichrun' so' ve' , ne̱ cuno so' se vaa go' ndo'o misca̱ chra' do̱' , se vaa ra'ánj ndo'o yuvii̱ do̱' a .
Ga̱a ne̱ canacúún síí chava̱' yo' man 'o̱ mozó , ne̱ ca'na' yo'o̱ mozó rihaan so' , ne̱ xná'anj so' man mozó , ne̱ : “ Me che'é 'yaj nii nu̱' cha'anj ga̱ ” , taj so' rihaan mozó yo' a .
Ga̱a ne̱ cataj mozó rihaan so' a : “ Namán tinúú so̱' , ne̱ cavi' scúj le'e̱j ramii ndo'o , qui'yaj réé so̱' , che'é se nari' uún so' ta'níí so' ne̱ vaa nucua̱j ta'níí so' nari' so' a ” , taj mozó rihaan síí chava̱' yo' a .
” Dan me se ca'maan rá síí chava̱' , ne̱ na'vej uxrá rá so' catu̱u̱ so' rá ve' a . Tza̱j ne̱ curiha̱nj rej so' , ga̱a ne̱ canacúún rej so' man so' ca'na̱' so' a .
Tza̱j ne̱ cataj so' rihaan rej so' a : “ 'U̱nj nihánj me se a̱j quisíj que'e̱e̱ yo' qui'yaj suun 'u̱nj rihaan so̱' nihánj , ne̱ cunuda̱nj nij nana̱ cataj xna'anj so̱' rihanj ve'é cunoj a . Ne̱ a̱ 'ó güii ne rque̱ so̱' a̱ 'ó tana le'e̱j rihanj ne̱ qui'ya̱j chu̱vií 'u̱nj ne̱ cha̱j ga̱ nij tuvij a̱ ma' .
Tza̱j ne̱ nihánj me se namán ta'níí so̱' síí chá nu̱' si'yáá so̱' ga̱a chéé so' ga̱ nij chana̱ niha̱' rá , ne̱ ticaví' so̱' scúj le'e̱j ramii che'é so' a ” , taj síí chava̱' yo' rihaan rej so' a .
” Ga̱a ne̱ cataj rej so' rihaan so' a : “ Ma̱a̱n se so̱' me se 'o̱ né so̱' ga̱ 'u̱nj nihánj , rej . Ne̱ nu̱' rasu̱u̱n si'yáj me si'yáá so̱' , rej .
Tza̱j ne̱ vaa che'é gu̱un niha̱' rá ní' ga̱a namán tinúú so̱' , rej . 'O̱ se tinúú so̱' ro' , ase vaa 'o̱ síí cavi' gaa so' rihanj , tza̱j ne̱ nihánj me cunuu i'na̱' uún so' , ne̱ ase vaa 'o̱ síí ca'anj ni'ya̱ gaa so' rihanj , tza̱j ne̱ cuano̱ nihánj me se a̱j narij man so' na̱nj ado̱nj ” , taj rej so' rihaan síí chava̱' yo' a . ― Veé da̱nj quisíj cuentó nanó Jesucristó rihaan nij so' a .
Ga̱a ne̱ cataj Jesucristó rihaan nij síí tucu'yón se‑na̱na̱ so' a : ― Síí ru'vee me yo'o̱ so' , ne̱ nu̱u̱ 'o̱ mayordomo rihaan so' síí tumé nu̱' si'yaj so' a . Dan me se cuta' nii cacun' xráá mayordomo yo' rihaan ru'vee se vaa cutun' ndo'o so' si'yaj ru'vee a .
Ga̱a ne̱ canacúún ru'vee man mayordomo , ne̱ ca'na' mayordomo rihaan so' , ne̱ cataj so' rihaan mayordomo yo' a : “ A̱j ca'na' nana̱ rihanj se vaa cutun' ndo'o so̱' si'yáj , ne̱ ne ne'en uxraj me che'é qui'yáá so̱' da̱nj a̱ ma' . Tza̱j ne̱ cata̱j xna'anj so̱' rihanj da̱j qui'yáá so̱' ga̱a cutumé so̱' si'yáj á . 'O̱ se se̱ ca'vee cu̱nuû so̱' doj rihanj cu̱tumé so̱' si'yáj a̱ ma' ” , taj ru'vee rihaan mayordomo yo' a .
” Dan me se curiha̱nj mayordomo , ne̱ guun rá so' a : “ Nihánj me se da̱j qui̱'yáj , ne̱ ca'ne̱e̱ se‑ru've̱e̱ 'u̱nj suun ra'aj , ne̱ da̱j qui̱'yáj cuano̱ , raj a . 'U̱nj me se se̱ guun nu̱cuáj qui'ya̱j suun 'u̱nj suun 'e̱e̱ , ne̱ na'a̱j 'u̱nj cachi̱nj 'u̱nj caridad , na'a̱j 'u̱nj cache̱e̱ rma̱'anj na̱nj á .
Aan a . Nihánj me qui̱'yáj na̱nj á . Ga̱a ne̱ asa̱' ca'néj ru'vee suun ra'aj ga̱a ne̱ nuvi' rej ca'a̱nj 'u̱nj , ga̱a ne̱ canacu̱nj yo'ó nij so' manj ca'a̱nj 'u̱nj tucuá yo'ó nij so' ca̱yánj a ” , guun rá so' a .
” Ga̱a ne̱ canacúún so' man nij síí qui'yaj xcúún rihaan se‑ru've̱e̱ so' , ne̱ ca'na' 'o̱ 'o̱ nij so' rihaan so' a . Ga̱a ne̱ rihaan síí ta̱j ya̱a̱n rihaan yo'ó nij so' cataj so' : “ Me daj qui'yaj xcúún so̱' rihaan se‑ru've̱e̱ 'u̱nj ga̱ ” , taj so' , xná'anj so' man síí ta̱j ya̱a̱n yo' a .
Ga̱a ne̱ so' cataj : “ 'O̱ cientó tambo casté qui'yaj xcúnj rihaan se‑ru've̱e̱ so̱' a ” , taj so' rihaan mayordomo yo' a . Ga̱a ne̱ cataj mayordomo yo' rihaan so' : “ Ni̱caj so̱' dáán so̱' yanj cuentá nihánj , ti̱rí' so̱' man yo' , ne̱ ra'ya̱nj ca̱yáán so̱' , ne̱ qui̱'yáá so̱' yo'ó yanj naca̱ , ne̱ cachro̱n so̱' rihaan yanj naca̱ se vaa vi̱j chiha̱a̱ chi̱' gue̱e̱ tambo qui'yaj xcúún so̱' á ” , taj mayordomo yo' rihaan síí ta̱j ya̱a̱n yo' a .
Ga̱a ne̱ xná'anj so' man yo'ó so' , cataj so' : “ Ne̱ so̱' ga̱ . Me daj qui'yaj xcúún so̱' rihaan se‑ru've̱e̱ 'u̱nj ga̱ ” , taj so' , xná'anj so' man yo'ó so' yo' a . “ 'O̱ cientó nanj 'núú trigó a ” , taj yo'ó so' a . “ Ni̱caj so̱' dáán so̱' yanj cuentá nihánj , ti̱rí' so̱' man yo' , ne̱ qui̱'yáá so̱' yo'ó yanj naca̱ , ne̱ ca'a̱nj chiha̱a̱ gue̱e̱ nanj cachro̱n so̱' rihaan yanj naca̱ yo' á ” , taj mayordomo rihaan yo'ó so' a .
” Dan me se xcaj se‑ru've̱e̱ mayordomo yo' cuentá se vaa qui'yaj chi'i̱i̱ ndo'o mayordomo yo' rihaan so' , tza̱j ne̱ ca'mii sa̱' ru'vee che'é mayordomo cataj ru'vee se vaa si̱j avii ndo'o raa̱ me mayordomo yo' ado̱nj . Da̱nj na̱nj nij síí ma̱n rihaan chumii̱ nihánj cuano̱ , tza̱j ne̱ ga̱a 'yaj suun nij so' ga̱ tuvi' ma'a̱n nij so' , ne̱ doj a̱ avii raa̱ nij so' rihaan nij síí noco̱' se‑na̱na̱ Diose̱ na̱nj á .
” Ga̱a ne̱ cuano̱ nihánj me se cata̱j xna'anj 'u̱nj rihaan soj se vaa nij rasu̱u̱n ma̱n rihaan chumii̱ nihánj , tza̱j ne̱ 'yaj ndo'o nij yuvii̱ cacun' che'é rej qui'ya̱j canaán nij yuvii̱ rasu̱u̱n ma̱n rihaan chumii̱ nihánj , ne̱ soj ro' , vaa che'é ni̱caj soj si'yaj soj rasu̱u̱n ma̱n rihaan chumii̱ nihánj , ne̱ go̱' soj man yuvii̱ ga̱a ne̱ gu̱un tuvi̱' soj ga̱ nij yuvii̱ , qui'ya̱j rasu̱u̱n yo' a . Ne̱ güii navi̱j nu̱' rasu̱u̱n ma̱n rihaan chumii̱ nihánj me se a̱j quiri' ndo'o soj tuvi' soj síí ca̱yáán ga̱ soj , ga̱a ne̱ ve'é ndo'o ca̱yáán soj ga̱ nij tuvi' soj ga̱ Diose̱ rej xta̱' nu̱' cavii nu̱' ca'anj a .
'O̱ se síí ve'é tumé do̱j tzin' rasu̱u̱n ro' , so' me síí gu̱un nucua̱j cu̱tumé noco̱o rasu̱u̱n , ne̱ síí 'yaj chi'i̱i̱ ga̱ do̱j rasu̱u̱n ro' , chi'i̱i̱ doj qui'ya̱j so' ga̱ noco̱o rasu̱u̱n ei .
Che'é dan sese ne gu̱un nucua̱j soj cu̱tumé sa̱' soj nij rasu̱u̱n chi'i̱i̱ ma̱n rihaan chumii̱ nihánj , ga̱a ne̱ me síí gu̱un rá rque̱ nij rasu̱u̱n ya̱ rihaan soj cu̱tumé soj , rá soj ga̱ . Taj va̱j síí gu̱un rá qui'ya̱j da̱nj a̱ ma' .
Ne̱ nuveé si'ya̱j ma'a̱n ya̱ soj me nij rasu̱u̱n ma̱n rihaan chumii̱ nihánj a̱ man ado̱nj . Ne̱ sese ne gu̱un nucua̱j soj cu̱tumé sa̱' soj nij rasu̱u̱n ma̱n rihaan chumii̱ nihánj , ne̱ me síí gu̱un rá rque̱ rihaan soj rasu̱u̱n gu̱un si'ya̱j ma'a̱n ya̱ soj rej xta̱' , rá soj ga̱ . Taj síí gu̱un rá qui'ya̱j da̱nj ma' .
” Taj va̱j síí gu̱un nucua̱j cu̱tumé sa̱' si'yaj vi̱j ru'vee ma' . Sese qui'ya̱j suun ní' rihaan vi̱j ru'vee , ne̱ nachri̱' ní' ni̱'yaj ní' man 'o̱ ru'vee yo' , ne̱ cara̱n' rá ní' ni̱'yaj ní' man yo'ó ru'vee yo' a . Se̱ guun nucua̱j ní' cara̱n' rá ní' ni̱'yaj ní' man vi̱j ru'vee ma' . Ne̱ xa̱' soj , tza̱j ne̱ se̱ ca'vee qui'ya̱j suun soj che'é Diose̱ ne̱ qui'ya̱j suun soj che'é nij rasu̱u̱n ma̱n rihaan chumii̱ nihánj a̱ ma' ― taj Jesucristó rihaan nij síí tucu'yón se‑na̱na̱ so' a .
Dan me se nij síí fariseo ro' , me síí aran' ndo'o rá ni'ya̱j sa'anj , ne̱ ga̱a cuno nij so' cunuda̱nj se‑na̱na̱ Jesucristó nana̱ che'é rasu̱u̱n ma̱n rihaan chumii̱ nihánj , ga̱a ne̱ ca'nga' naco̱o̱ nij so' ni'ya̱j nij so' man Jesucristó a .
Ga̱a ne̱ cataj Jesucristó rihaan nij so' a : ― Xa̱' soj , tza̱j ne̱ nuvi' cacun' tumé soj ni'ya̱j yuvii̱ , 'yaj soj ma' . Tza̱j ne̱ Diose̱ ro' , me síí ne'en da̱j vaa nimán soj ado̱nj . 'O̱ se sa̱' uxrá vaa 'yaj yuvii̱ , rá tuvi' yuvii̱ , tza̱j ne̱ chi'i̱i̱ ndo'o 'yaj nij yuvii̱ , rá Diose̱ na̱nj ado̱nj .
” 'O̱ se ga̱a ataa ca'na̱' síí cu'na̱j Juan síí cuta' ne man yuvii̱ me se cuno yuvii̱ rihaan ina̱nj se‑tucua̱nj Moisés do̱' , rihaan nij síí nata' se‑na̱na̱ Diose̱ ga̱a naá do̱' , tza̱j ne̱ ya̱j me se uno ndo'o yuvii̱ nana̱ sa̱' nana̱ che'é güii gu̱un chij Diose̱ nimán yuvii̱ ma̱n rihaan chumii̱ nihánj , ne̱ me ina̱nj rá cunuda̱nj nij yuvii̱ cata̱j ma'a̱n nij yuvii̱ da̱j qui'ya̱j Diose̱ asa̱' guun chij Diose̱ ado̱nj .
Tza̱j ne̱ ne nó xcúún ní' ta̱náj ní' a̱ 'ó nana̱ rqué Diose̱ rihaan ní' canoco̱' ní' ma' . 'O̱ se ca've̱e a̱ doj quinavi̱j rej xta̱' do̱' , ca've̱e a̱ doj quinavi̱j chumii̱ nihánj do̱' , tza̱j ne̱ se̱ ca'vee quinavi̱j a̱ doj nana̱ rqué Diose̱ rihaan ní' canoco̱' ní' ma' .
Dan me se sese quiri'i̱j yo'o̱ so' man nica̱ so' , ne̱ sese xca̱j so' man yo'ó chana̱ , ne̱ cu̱tumé so' cacun' , ne̱ sese xca̱j yo'o̱ so' man chana̱ quiri'íj chii man , ne̱ cu̱tumé so' cacun' uún ado̱nj ― taj Jesucristó rihaan nij síí fariseo yo' a .
Ga̱a ne̱ nanó Jesucristó cuentó nihánj a : ― Ru'vee me yo'o̱ so' , ne̱ yatzíj sa̱' ina̱nj cunuû so' , ne̱ daj a̱ güii uun ndo'o nihaa sa̱' tucuá so' , ne̱ guun niha̱' uxrá rá so' rihaan chumii̱ nihánj a .
Ne̱ na̱j 'o̱ síí nique̱ cu'na̱j Lázaro rihaan yo'óó ta'yaa ve' tucuá ru'vee yo' , ne̱ mán ndo'o luj xráá síí nique̱ yo' ,
ne̱ guun rá síí cu'na̱j Lázaro cha̱ so' se quinij rihaan yo'óó rej chá ru'vee yo' chraa , tza̱j ne̱ da̱j doj chuvee ca'na' chavé luj xráá so' a .
” Dan me se ga̱a quisíj güii cavi' síí nique̱ yo' , ga̱a ne̱ nica̱j nij se‑mo̱zó Diose̱ man so' ca'anj so' rej sa̱' , ne̱ na'ya̱a̱n síí cu'na̱j Abraham man so' a . Ne̱ cavi' ru'vee uún , ne̱ cachin' nii man so' a .
Dan me se ca'anj so' rihaan ya'an , ne̱ quiran' uxrá so' sayuun rihaan ya'an yo' , ga̱a ne̱ naxca̱j so' rihaan so' , ne̱ quene'en so' se vaa ga̱n' ndo'o ne síí cu'na̱j Abraham , ne̱ na'ya̱a̱n Abraham man síí cu'na̱j Lázaro yo' a .
Ga̱a ne̱ canacúún so' man síí cu'na̱j Abraham , cataj so' : “ Cunu̱u 'e̱e̱ rá so̱' manj , ata̱j Abraham . Ne̱ ca'ne̱j so̱' man síí cu'na̱j Lázaro se vaa ca'na̱' so' ne̱ ti̱guíj so' raa̱ ra'a so' rque na , ne̱ tu̱cuachree so' ra'a so' daa 'u̱nj , ga̱a ne̱ cunu̱u cui̱j do̱j raj qui'ya̱j so' , ata̱j . 'O̱ se na'aan ndo'o manj , 'yaj ya'an nihánj na̱nj á ” , taj ru'vee yo' rihaan síí cu'na̱j Abraham a .
” Tza̱j ne̱ cataj Abraham rihaan so' : “ Tza̱j ne̱ nanu̱j rá so̱' , ta'ni̱j , se vaa ga̱a gaa i'na̱' so̱' rihaan chumii̱ ne̱ nica̱j so̱' ina̱nj rasu̱u̱n sa̱' , ne̱ Lázaro me se ina̱nj rasu̱u̱n chi'i̱i̱ nica̱j so' na̱nj á . Ne̱ cuano̱ nihánj me se uun niha̱' nimán so' , ne̱ ma̱'án so̱' me se ran' sayuun a .
Ne̱ da̱nj ina̱nj uún , ne̱ nu̱u̱ 'o̱ yu'uj cunu̱u̱ ndo'o rej ne̱ ní' , ne̱ veé da̱nj se̱ ca'vee cuchi̱' yuvii̱ ma̱n nihánj nda̱a rej ne̱ nij soj yo' , ne̱ síí ma̱n yo' se̱ ca'vee ca'na̱' rej nihánj a̱ ma' ” , taj Abraham rihaan ru'vee yo' a .
” Ne̱ cataj ru'vee yo' rihaan Abraham a : “ Che'é dan qui̱'yáá so̱' se ndo'o , ata̱j , ne̱ ca'ne̱j so̱' man síí cu'na̱j Lázaro ca'a̱nj so' tucuá réj ,
ne̱ vaa 'u̱n' tinúj , ne̱ me rá 'u̱nj cata̱j xna'anj so' rihaan nij so' da̱j rán' 'u̱nj nihánj , ne̱ se̱ ca'na' nij so' uún rej rán' 'u̱nj sayuun nihánj a̱ ma' ” , taj ru'vee rihaan Abraham a .
Ga̱a ne̱ cataj Abraham rihaan so' a : “ Vaa se‑na̱na̱ síí cu'na̱j Moisés do̱' , se‑na̱na̱ nij síí nata' se‑na̱na̱ Diose̱ ga̱a naá do̱' , nica̱j nij so' á . Ca've̱e cuno̱ nij so' nana̱ yo' ei ” , taj Abraham rihaan ru'vee a .
“ Se̱ cuno nij so' , man ata̱j Abraham . Tza̱j ne̱ sese ca'a̱nj 'o̱ síí cavi' rihaan nij so' , ga̱a ne̱ ca̱nica̱j nimán nij so' canoco̱' nij so' chrej sa̱' , raj a ” , taj ru'vee rihaan Abraham a .
” Tza̱j ne̱ cataj Abraham rihaan so' a : “ Sese se̱ ca'vej rá nij so' cuno̱ nij so' rihaan síí cu'na̱j Moisés do̱' , rihaan nij síí nata' se‑na̱na̱ Diose̱ ga̱a naá do̱' , ne̱ ca've̱e se cunu̱u i'na̱' uún 'o̱ síí cavi' , tza̱j ne̱ se̱ cuchumán rá nij so' ni̱'yaj nij so' man so' a̱ ma' ” , taj Abraham rihaan ru'vee yo' a . ― Veé da̱nj quisíj cuentó nanó Jesucristó a .
Ga̱a ne̱ cataj Jesucristó rihaan nij síí tucu'yón se‑na̱na̱ so' a : ― Xa̱' chumii̱ nihánj , tza̱j ne̱ ma̱n ndo'o chrej chi'i̱i̱ canoco̱' yuvii̱ , ne̱ vaa ya'núj uxrá rihaan nij yuvii̱ canoco̱' nij yuvii̱ chrej chi'i̱i̱ ado̱nj . Tza̱j ne̱ nique̱ síí 'yaj anoco' yuvii̱ chrej chi'i̱i̱ yo' ado̱nj .
Daj chiha̱a̱ míj se̱ cavii sa̱' so' ma' . Ne'en soj se vaa sese toco' vaj nii yuvej xi̱j váj 'núú trigó man chihá yo'o̱ so' , ne̱ sese tagüéj nii man so' rque na ya'a̱nj , ne̱ nij uxrá vaa ran' síí 'anj ni̱j rque na ya'a̱nj yo' na̱nj ado̱nj . Tza̱j ne̱ nij doj quira̱n' síí qui'yaj chi'i̱i̱ nimán yo'o̱ tuvi' soj síí nica̱' nimán na̱nj á . 'O̱ se quira̱n' so' sayuun nu̱' cavii nu̱' ca'anj na̱nj ado̱nj .
” Tu̱mé uxrá soj man soj da̱j qui'ya̱j soj á . Sese qui'yaj tinúú so̱' cacun' , ne̱ cata̱j so̱' rihaan so' se vaa nij ndo'o qui'yaj so' , ne̱ sese ca̱nica̱j nimán so' ta̱náj so' chrej chi'i̱i̱ , ne̱ cara̱a̱ x'naa so̱' che'é cacun' tumé so' ei .
Dan me se ca've̱e se chi̱j ya̱ qui'ya̱j so' cacun' rihaan so̱' rque o̱rún' güii , tza̱j ne̱ sese chi̱j cuchi̱' so' rihaan so̱' ne̱ cata̱j so' se vaa canica̱j nimán so' ne̱ nij vaa cacun' qui'yaj so' rá so' , ne̱ cara̱a̱ x'naa so̱' rihaan so' ei ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ nij apóstol cune' Jesucristó man ro' , cataj chuvi̱j nij so' rihaan ma'a̱n Jesucristó si̱j 'ni̱j ra'a man ní' a : ― Cata̱j xna'anj so̱' rihaan núj da̱j qui'ya̱j núj , ga̱a ne̱ doj a̱ cuchuma̱n rá núj ni̱'yaj núj Diose̱ á ― taj nij so' rihaan Jesucristó a .
Ga̱a ne̱ cataj síí 'ni̱j ra'a man ní' rihaan nij so' a : ― Sese da̱j se 'o̱ snii̱ cuchuma̱n rá soj ni̱'yaj soj man Diose̱ , ne̱ sese ase vaa caân cuêj mostazá xlá ga̱a̱ cuchuma̱n rá soj , ne̱ cata̱j soj rihaan chruun se vaa cu̱riha̱nj chruun yo'óó rej nicu̱n' chruun ne̱ ca'a̱nj chruun canicu̱n' chruun rque na ya'a̱nj , ne̱ cuno̱ chruun rihaan soj ei ― taj Jesucristó rihaan nij so' a .
Ga̱a ne̱ cataj uún Jesucristó rihaan nij apóstol cune' so' a : ― Sese vaa mozó nu̱u̱ rihaan 'o̱ tuvi' soj , ne̱ sese 'yaj suun uxrá mozó uxra' mozó yo' yo'óó do̱' , sese tumé mozó yo' daán soj xcuu do̱' , ne̱ da̱j cata̱j soj rihaan mozó nu̱u̱ rihaan soj asa̱' namán mozó yo' ca'anj qui'ya̱j suun mozó tacaan ga̱ . Ne̱ se̱ cataj soj rihaan mozó yo' se vaa nu̱' nama̱n mozó ne̱ nu̱' ca̱yáán mozó cha̱ mozó chraa ma' . Daj chiha̱a̱ míj se̱ tu'va soj da̱nj a̱ ma' .
Ma̱a̱n se cata̱j soj : “ Qui'ya̱j chu̱vií so̱' cha̱ 'u̱nj chraa , ne̱ cuta̱' so̱' chraa do̱' , na do̱' , rihaan mesá rej cha̱ 'u̱nj chraa , ne̱ rque̱ so̱' nij rasu̱u̱n achiin manj , ne̱ asa̱' quisíj chaj chraa ga̱a ne̱ ca've̱e cha̱ so̱' chraa ne̱ co'o̱ so̱' na á ” . Da̱nj ca'mi̱i̱ soj rihaan se‑mo̱zó soj na̱nj á .
Ne̱ se̱ caráya'a̱nj soj man mozó sese qui'yaj suun ndo'o mozó yo' suun ca'ne' soj rihaan mozó yo' ma' .
Ne̱ ase vaa mozó nu̱u̱ rihaan Diose̱ vaa soj , ne̱ che'é dan asa̱' quisíj qui'yaj suun soj nu̱' suun ca'ne' Diose̱ rihaan soj , ne̱ cata̱j soj se vaa mozó rmi̱i̱ me soj , ne̱ ina̱nj do̱' suun ataj Diose̱ rihaan soj qui'yaj suun soj na̱nj ado̱nj ― taj Jesucristó rihaan nij so' a .
Dan me se va̱j Jesucristó chrej ca'anj chuman' Jerusalén , ne̱ cachéé so' chrej uun ra̱n' estadó Samaria ga̱ estadó Galilea ,
ne̱ dan me se da̱j doj catu̱u̱ so' 'o̱ chuman' , ne̱ nari' tuvi' so' ga̱ chi̱' síí ran' luj ri'yuj a . Ne̱ ga̱n' canicun' nij so' ,
ne̱ nucua̱j canacúún nij so' man Jesucristó , ne̱ cataj nij so' : ― Cunu̱u 'e̱e̱ rá so̱' man núj , maestró Jesucristó ― taj nij so' , caguáj nij so' a .
Ga̱a ne̱ quene'en Jesucristó man nij so' , ga̱a ne̱ cataj Jesucristó rihaan nij so' a : ― Cavi̱i̱ soj ca'a̱nj soj , ne̱ ti̱haa̱n soj man soj rihaan nij xrej á ― taj Jesucristó rihaan nij so' a . Dan me se cuno nij so' nana̱ ca'mii Jesucristó , ne̱ cavii nij so' , ca'anj nij so' , ne̱ ga̱a va̱j nij so' chrej , ne̱ nahuun sa̱' cunuda̱nj nij so' ta'a̱j chrej a .
Ne̱ yo'o̱ tuvi' nij so' ro' , xcaj cuentá se vaa nahuun sa̱' so' , ga̱a ne̱ canica̱j so' ca'anj so' rej va̱j Jesucristó , ne̱ nucua̱j ndo'o caguáj so' cataj so' se vaa sa̱' uxrá qui'yaj Diose̱ ga̱ so' a .
Ne̱ ga̱a cuchi' so' rihaan Jesucristó , ga̱a ne̱ canicun' ru̱j so' ne̱ nago' so' graciá rihaan Jesucristó a . Ne̱ síí samaritano síí yaníj ga̱ nij yuvii̱ israelitá me so' a .
Ga̱a ne̱ cataj Jesucristó rihaan nij síí chéé ga̱ so' a : ― Chi̱' ya̱ yuvii̱ nahuun sa̱' , qui'yáj , raj a . Ne̱ me rej va̱j yo'ó u̱u̱n nij síí nahuun sa̱' , rá soj ga̱ .
Ne̱ a̱ 'ó nij so' ne ca̱nica̱j cata̱j se vaa sa̱' uxrá qui'yaj Diose̱ che'é so' a̱ ma' . O̱rún' síí yaníj nihánj me síí guun rá cata̱j da̱j qui'yaj Diose̱ ga̱ so' na' ― taj Jesucristó , xná'anj so' man nij yuvii̱ chéé ga̱ so' a .
Ga̱a ne̱ canica̱j Jesucristó cataj Jesucristó rihaan síí samaritano yo' : ― Na̱xuma̱a̱n so̱' , ne̱ ca'a̱nj so̱' á . Che'é se amán rá so̱' ni'ya̱j so̱' Diose̱ ro' , che'é dan a̱j nahuun sa̱' so̱' ei ― taj Jesucristó rihaan so' a .
Dan me se xná'anj nij síí fariseo man Jesucristó me güii gu̱un chij Diose̱ rihaan chumii̱ nihánj a . Ga̱a ne̱ cataj so' rihaan nij síí fariseo a : ― Taj che'é ni̱'yaj ndo'o soj ma' . Ca've̱e se gu̱un chij Diose̱ rihaan chumii̱ nihánj , tza̱j ne̱ se̱ quene'en yuvii̱ ma' .
Ne̱ se̱ cataj nii : “ Ni̱'yaj so̱' ei . Nihánj me guun chij Diose̱ á . Yo' me rej guun chij Diose̱ á ” . Se̱ ca'mii yuvii̱ da̱nj ma' . 'O̱ se sca'núj ma'a̱n soj va̱j 'o̱ síí 'yaj uun chij Diose̱ ado̱nj ― taj Jesucristó rihaan nij síí fariseo a .
Ga̱a ne̱ canica̱j Jesucristó cataj so' rihaan nij síí tucu'yón se‑na̱na̱ so' a : ― Vaa güii gu̱un ndo'o rá soj quene'e̱n soj güii nihánj güii va̱j 'u̱nj si̱j ca'néé Diose̱ ni̱caj yu'unj man yuvii̱ rihaan chumii̱ nihánj , tza̱j ne̱ se̱ ca'vee quene'e̱n soj manj ma' .
Ga̱a ne̱ cata̱j yuvii̱ rihaan soj : “ Ni̱'yaj so̱' ei . Yo' me rej va̱j Jesucristó ei ” . Ne̱ cata̱j uún yuvii̱ : “ Ni̱'yaj so̱' ei . Nihánj me rej va̱j Jesucristó ei ” , cata̱j yuvii̱ rihaan soj a . Tza̱j ne̱ se̱ cavii soj nano̱' soj manj ma' .
Dan me se nda̱a rá se uun ga̱a raa̱n rihaan chumii̱ nihánj , ne̱ 'o̱ chuguu̱n nu̱' rihaan chumii̱ nihánj ro' , ne̱ ne'en cunuda̱nj yuvii̱ se vaa raa̱n rihaan chumii̱ á . Ne̱ ase uun rá soj ne'en soj ga̱a raa̱n ro' , da̱nj gu̱un rá soj asa̱' ca'ná' 'u̱nj si̱j ni̱caj yu'unj man yuvii̱ , ne̱ quene'e̱n nu̱' yuvii̱ ma̱n rihaan chumii̱ nihánj se vaa ca'ná' 'u̱nj ado̱nj .
Tza̱j ne̱ vaa che'é qui̱rán' 'u̱nj que'e̱e̱ sayuun asino ya̱a̱n , ga̱a ne̱ vaa che'é nachri̱' nij síí ma̱n rihaan chumii̱ nihánj ni̱'yaj nij so' manj a .
” Ne̱ ase vaa qui'yaj yuvii̱ ga̱a cayáán síí cu'na̱j Noé rihaan chumii̱ ro' , da̱nj ga̱a̱ qui'ya̱j uún yuvii̱ asa̱' ca'na̱' uún 'u̱nj si̱j ca'néé Diose̱ ni̱caj yu'unj man yuvii̱ rihaan chumii̱ nihánj ado̱nj .
Dan me se chá yuvii̱ do̱' , co'o yuvii̱ do̱' , ne̱ xcaj tuvi' nij yuvii̱ do̱' , ina̱nj da̱nj qui'yaj nij yuvii̱ nda̱a quisíj güii catúj nij tuvi̱' síí cu'na̱j Noé rque rihoo xi̱j chéé rihaan na a . Ga̱a ne̱ taj ni'yón caman' ndo'o , ne̱ ca'na' na ya'a̱nj , ne̱ caráán na ya'a̱nj xráá cunuda̱nj nij so' , ne̱ cavi' nij so' a .
Ne̱ ase vaa qui'yaj nij yuvii̱ ma̱n chuman' cu'na̱j Sodoma ga̱a cayáán síí cu'na̱j Lot ro' , da̱nj qui'ya̱j uún yuvii̱ asa̱' ca'na̱' uún 'u̱nj rihaan chumii̱ nihánj ado̱nj . Dan me se chá nij so' do̱' , co'o nij so' do̱' , quiránj nij so' rasu̱u̱n cutu'véj nij so' do̱' , cunô nij so' naa̱ do̱' , cune' nij so' ve' do̱' ,
ne̱ nu̱' curiha̱nj síí cu'na̱j Lot chuman' Sodoma , ne̱ nu̱' cavii ya'an rej xta̱' ga̱ yo'óó azufre , cayuu yo' rihaan chuman' yo' , ne̱ cacaa nu̱' chuman' yo' , ne̱ cavi' cunuda̱nj nij síí ma̱n chuman' yo' a .
Ne̱ ase vaa ne xca̱j nij yuvii̱ ma̱n ga̱a naá cuentá se vaa quira̱n' nij so' sayuun ro' , da̱nj ga̱a̱ uún yuvii̱ asa̱' quisíj ca'na̱' uún 'u̱nj si̱j ni̱caj yu'unj man yuvii̱ rihaan chumii̱ nihánj ado̱nj . 'O̱ se nda̱a síj güii quene'e̱n nij so' manj , ga̱a ne̱ xca̱j nij so' cuentá a .
” Ne̱ güii gu̱un da̱nj me se xa̱' síí ta̱j xráá ve' tucuá me se se̱ ca'vee catu̱u̱ so' rá ve' tucuá so' quiri̱i̱ so' si'yaj so' ma' . Ne̱ síí nu̱u̱ tacaan 'yaj suun tacaan ro' , se̱ canica̱j so' nano̱' so' si'yaj so' ma' . Ma̱a̱n se yo'o̱ cuna̱nj nij so' á .
Vaa che'é nanu̱j rá soj da̱j quiran' nica̱ síí cu'na̱j Lot ga̱a canica̱j no' ni'ya̱j no' rej xco̱ no' , ne̱ cavi' no' a .
” Síí chu'vi' ndo'o cavi̱' rihaan chumii̱ nihánj ro' , cavi̱' nu̱' so' , ne̱ síí cavi' ro' , so' me síí ga̱a̱ i'na̱' nimán nu̱' cavii nu̱' ca'anj ado̱nj .
” Cuano̱ nihánj me se cata̱j xna'anj 'u̱nj rihaan soj a : Ne̱ güii gu̱un da̱nj me se rej nii̱ ro' , quita̱j ro̱j ni̱ca̱ ro̱j so' coto̱j ro̱j so' , ne̱ naca̱j se‑mo̱zó Diose̱ man yo'o̱ so' , ne̱ quina̱j yo'ó so' a .
Ne̱ cu̱nuû vi̱j ro̱j chana̱ ga̱j ro̱j no' 'núú trigó , ne̱ naca̱j se‑mo̱zó Diose̱ man yo'o̱ no' , ne̱ quina̱j yo'ó no' a .
Ne̱ cu̱nuû vi̱j ro̱j snó'o qui'ya̱j suun ro̱j so' yo'óó , ne̱ naca̱j se‑mo̱zó Diose̱ man yo'o̱ so' , ne̱ quina̱j yo'ó so' na̱nj ado̱nj ― taj Jesucristó rihaan nij so' a .
Ga̱a ne̱ xná'anj nij síí tucu'yón se‑na̱na̱ Jesucristó man so' , ne̱ : ― Ne̱ me rej ca'na̱' so̱' , ga̱ Señor ― taj nij so' , xná'anj nij so' a . Ga̱a ne̱ cataj Jesucristó rihaan nij so' a : ― A̱j ne'en soj da̱j 'yaj yachrúú va̱j rej xta̱' , ne̱ ne'en ma'a̱n xo' me rej naj nee̱ cha̱ xo' a . Taj síí nata' rihaan xo' me rej naj nee̱ yo' ma' . Ne̱ ase uun rá yachrúú ro' , da̱nj gu̱un rá ma'a̱n soj asa̱' ca'na' uún 'u̱nj rihaan chumii̱ nihánj ado̱nj . Quene'e̱n ma'a̱n soj si̱j ma̱n rihaan chumii̱ nihánj me rej ca'na̱' 'u̱nj ado̱nj ― taj Jesucristó rihaan nij so' a .
Ne̱ nanó Jesucristó cuentó nihánj rihaan nij síí tucu'yón se‑na̱na̱ so' , che'é rej guun rá so' xca̱j nij síí tucu'yón se‑na̱na̱ so' cuentá se vaa no̱ xcúún nij so' niga̱nj cachi̱nj ni'ya̱j nij so' rihaan Diose̱ , ne̱ se̱ guun rmi̱i̱ nij so' ma' .
Dan me se cataj Jesucristó a : ― 'O̱ cuese̱ cayáán rque 'o̱ chuman' me yo'o̱ so' , ne̱ nuveé si̱j amán rá ni'ya̱j man Diose̱ do̱' , nuveé si̱j aráj cochro̱j rihaan yuvii̱ do̱' , me cuese̱ yo' a .
Ne̱ yáán 'o̱ chana̱ cavi' nica̱ chuman' yo' , ne̱ guun che'e̱ no' cachíín ni'ya̱j no' rihaan so' se vaa qui'ya̱j so' sayuun man síí qui'yaj sayuun man no' a .
Ne̱ a̱ doj ne ca've̱j rá so' ra̱cuíj so' man no' a . Tza̱j ne̱ 'o̱ güii me se guun rá ma'a̱n cuese̱ yo' , ne̱ : “ Ca've̱e se ne amán raj ni'ya̱j 'u̱nj Diose̱ do̱' , ca've̱e se ne aráj co̱chrój rihaan yuvii̱ do̱' ,
tza̱j ne̱ che'é se guun rmi̱i̱ ndo'oj 'yaj chana̱ cavi' nica̱ nihánj , ne̱ che'é dan ca'ne̱' ca̱chríí 'u̱nj cacun' che'é síí 'yaj sayuun man no' , ne̱ ca've̱e a . Se taj , ne̱ gu̱un rmi̱i̱ xréé 'u̱nj , qui'ya̱j no' vaa güii ado̱nj ” , guun rá cuese̱ yo' a
― taj síí 'ni̱j ra'a man ní' , ne̱ cataj uún so' ― Xca̱j soj cuentá da̱j ca'mii cuese̱ vaa quij nimán yo' á .
Ne̱ dan me se táá a̱ nij síí narii Diose̱ , ne̱ nuvi̱i niga̱n' aguáj ndo'o nij so' , achíín ni'ya̱j nij so' rihaan Diose̱ , ne̱ Diose̱ , tza̱j ne̱ se̱ ca'ne' Diose̱ cacun' che'é nij síí 'yaj sayuun man nij so' , rá soj na' . Gu̱un ra̱a̱n ndo'o Diose̱ ca'ne̱' so' cacun' , rá soj na' . Se̱ guun da̱nj rá soj ma' .
'O̱ se cata̱j xna'anj 'u̱nj rihaan soj cuano̱ se vaa ra'ya̱nj uxrá ca'ne̱' Diose̱ cacun' che'é nij síí 'yaj sayuun man nij síí narii so' man ado̱nj . Tza̱j ne̱ dan me se asa̱' ca'na' uún 'u̱nj si̱j ni̱caj yu'unj man yuvii̱ rihaan chumii̱ nihánj , ne̱ me daj yuvii̱ amán rá ni'ya̱j man Diose̱ nari̱j ga̱ ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ nanó Jesucristó cuentó nihánj rihaan ta'a̱j yuvii̱ guun rá se vaa si̱j sa̱' ina̱nj me ma'a̱n nij so' ne̱ nachri' nij so' ni'ya̱j nij so' man yo'ó yuvii̱ a :
― Canicun' vi̱j snó'o rá nuvií noco̱o , cachíín ni'ya̱j ro̱j so' rihaan Diose̱ a . Yo'o̱ so' ro' , me síí fariseo , ne̱ yo'ó so' ro' , me síí tiha' yu'unj man yuvii̱ che'é puextó a .
” Dan me se canicun' síí fariseo yo' , ne̱ cachíín ni'ya̱j so' , ne̱ cataj so' nana̱ nihánj rihaan Diose̱ a . 'O̱ se ne ca'mi̱i̱ nucua̱j so' ma' . Ma̱a̱n se rihaan ma'a̱n so' ca'mii so' , cataj so' : “ Guun ni'ya̱j uxrá ní' , Ata̱j Diose̱ . Guun ni'ya̱j uxrá ní' se vaa ne 'yáá 'u̱nj nda̱a vaa 'yaj yo'ó nij yuvii̱ ma' . Dan me se xa̱' nij so' , tza̱j ne̱ si̱j tiha' yu'unj do̱' , si̱j tumé cacun' do̱' , si̱j otoj ga̱ nica̱ yo'ó yuvii̱ do̱' , me nij so' , ne̱ ne 'yáá 'u̱nj da̱nj ma' . Ne̱ guun ni'ya̱j ní' se vaa ne 'yáá 'u̱nj nda̱a vaa 'yaj síí nihánj síí tiha' yu'unj man yuvii̱ che'é puextó a .
Ne̱ vi̱j ya̱ aráj gue̱e̱ 'u̱nj che'é se chá 'o̱ 'o̱ tu̱nj güii , ne̱ rqué 'u̱nj 'o̱ pesó rihaan daj a̱ chi̱' pesó 'yaj canaán 'u̱nj rihaan so̱' ei ” , taj síí fariseo yo' rihaan Diose̱ a .
” Ne̱ ga̱n' do̱j tzin' nicun' síí a'néj puextó man yuvii̱ yo' , ne̱ guun na'a̱j ndo'o so' ni'ya̱j so' man so' rihaan Diose̱ , ne̱ ne ca've̱j rá so' na̱xcaj so' rihaan so' ni̱'yaj so' rej nicu̱n' Diose̱ a . Tza̱j ne̱ go' so' se‑cuxru̱' so' rucua̱a̱ ma'a̱n so' , ne̱ cataj so' : “ Cunu̱u 'e̱e̱ rá so̱' ni̱'yaj so̱' manj , Ata̱j Diose̱ . 'O̱ se si̱j tumé cacun' mej ado̱nj ” , taj so' rihaan Diose̱ a .
” Ne̱ cuano̱ nihánj me se cata̱j xna'anj 'u̱nj rihaan soj se vaa ga̱a quinan' síí tiha' yu'unj man yuvii̱ che'é puextó yo' tucuá so' , ga̱a ne̱ a̱j cunuu sa̱' so' rihaan Diose̱ na̱nj á . Tza̱j ne̱ yo'ó so' ro' , taj ma' . 'O̱ se xa̱' síí me rá ta̱cavii sa̱' man ma'a̱n , tza̱j ne̱ quiri̱' so' , ne̱ gu̱un na'a̱j so' a . Ne̱ xa̱' síí naqui'yaj nica̱' nimán , tza̱j ne̱ cavi̱i̱ sa̱' ndo'o so' ado̱nj ― taj Jesucristó rihaan nij yuvii̱ yo' a .
Ga̱a ne̱ nica̱j nij yuvii̱ man nij ne'ej ca'na' nij yuvii̱ rihaan Jesucristó a . 'O̱ se me rá nij yuvii̱ cuta̱' Jesucristó ra'a so' raa̱ nij ne'ej che'é rej quiri̱' ne'ej xna'anj ni'ya̱j ne'ej a . Tza̱j ne̱ quene'en nij síí tucu'yón se‑na̱na̱ Jesucristó da̱j qui'yaj nij yuvii̱ , ga̱a ne̱ cataj xna'anj nij so' rihaan nij yuvii̱ se vaa ne nó xcúún nij ne'ej ca'na̱' nij ne'ej rihaan Jesucristó a .
Tza̱j ne̱ canacúún Jesucristó man nij síí tucu'yón se‑na̱na̱ so' , ne̱ cataj Jesucristó rihaan nij so' a : ― Ca'ne̱' rá soj ca'na̱' nij ne'ej rihanj á . Se̱ caráán soj chrej rihaan nij ne'ej mei . 'O̱ se tucua̱ nij síí vaa da̱nj ro' , me rej ya̱nj Diose̱ uun chij Diose̱ na̱nj ado̱nj .
Ya̱ ya̱ cata̱j xna'anj 'u̱nj rihaan soj cuano̱ se vaa síí na'vej rá gu̱un chij Diose̱ nimán , nda̱a vaa a'vej rá ne'ej gu̱un chij Diose̱ nimán ne'ej ro' , daj chiha̱a̱ míj se̱ cayáán so' ga̱ Diose̱ asa̱' guun chij Diose̱ rihaan chumii̱ nihánj ma' ― taj Jesucristó rihaan nij síí tucu'yón se‑na̱na̱ so' a .
Dan me se xná'anj 'o̱ síí nica̱j suun yo' man Jesucristó , cataj so' rihaan Jesucristó a : ― Maestro . Síí sa̱' uxrá mé so̱' ado̱nj . Da̱j qui̱'yáj , ne̱ ca've̱e ca̱yánj ga̱ Diose̱ nu̱' cavii nu̱' ca'anj ga̱ ― taj síí nica̱j suun yo' , xná'anj so' man Jesucristó a .
Ga̱a ne̱ cataj Jesucristó rihaan so' a : ― Me che'é cataj so̱' se vaa síí sa̱' uxrá mej ga̱ . 'O̱ se o̱rún' Diose̱ me síí sa̱' á .
Ne̱ a̱j ne'én so̱' nij nana̱ noco̱o ya̱ ya̱ nana̱ cataj xna'anj Diose̱ se vaa canoco̱' ní' á . Dan me se taj nana̱ yo' : “ Se̱ cotoj so̱' ga̱ chana̱ nica̱ yo'ó yuvii̱ ma' . Se̱ ticaví' so̱' yuvii̱ ma' . Se̱ qui'yaj itu̱u̱ so̱' si'yaj yo'ó yuvii̱ ma' . Se̱ nanó so̱' cuentó ne̱ che'é yuvii̱ ma' . Cara̱a̱ co̱chróó so̱' rihaan réé so̱' do̱' , rihaan nií so̱' do̱' á ” . Yo' me nana̱ cu̱nó so̱' ei ― taj Jesucristó rihaan síí nica̱j suun yo' a .
― Asi̱j ga̱a mej xnii me ve'é unó 'u̱nj nu̱' nij nana̱ yo' na̱nj á ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Da̱j o̱rún' rasu̱u̱n achiin ya̱ mán so̱' na̱nj ei . Dan me se cutu've̱e̱ so̱' cunuda̱nj si'yáá so̱' , ne̱ sa'anj quiri̱' so̱' ro' , caxri̱i̱ so̱' ston nij síí nique̱ , ne̱ cuma̱n ndo'o si'yáá so̱' rej xta̱' , qui'ya̱j Diose̱ na̱nj ei . Ne̱ dan me se ca'na̱' so̱' , ne̱ ca̱nocó' so̱' manj , ca'a̱nj ní' á ― taj Jesucristó rihaan so' a .
Dan me se cuno síí nica̱j suun yo' nana̱ nihánj , ga̱a ne̱ quinanó ndo'o rá so' a . 'O̱ se síí ru'vee ndo'o me so' a .
Dan me se ni'ya̱j Jesucristó man so' , ne̱ cataj Jesucristó : ― Sayu̱u̱n uxrá vaa quisi̱j nij síí vaa ndo'o sa'anj rihaan ca̱yáán nij so' ga̱ Diose̱ asa̱' guun chij Diose̱ rihaan chumii̱ nihánj na̱nj ado̱nj .
Dan me se ne'en soj se vaa sayu̱u̱n ndo'o vaa cache̱n xcuu camelló yu'uj ta̱j tacúún cúú nuvá , tza̱j ne̱ ca've̱e a̱ doj cache̱n xcuu yo' yu'uj ta̱j tacúún cúú nuvá , nda̱a rá se vaa síí ru'vee , ne̱ se̱ guun cache̱n ma'a̱n síí ru'vee ca̱yáán so' ga̱ Diose̱ asa̱' guun chij Diose̱ rihaan chumii̱ nihánj a̱ ma' ― taj Jesucristó a .
Ga̱a ne̱ xná'anj nij síí cuno nana̱ nihánj man Jesucristó , cataj nij so' : ― Che'é dan me se me síí gu̱un nucua̱j quinani̱i̱ rihaan sayuun ga̱ ― taj nij so' , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Xa̱' rasu̱u̱n na'vee qui'ya̱j ma'a̱n ina̱nj yuvii̱ , tza̱j ne̱ Diose̱ me síí uun nucua̱j qui'ya̱j nu̱' rasu̱u̱n yo' ado̱nj ― taj Jesucristó rihaan nij so' a .
Ga̱a ne̱ cataj Pedró rihaan so' a : ― Ne̱ núj ga̱ . A̱j tanáj núj nu̱' si'yaj núj , ne̱ canoco' núj mán so̱' á ― taj Pedró rihaan Jesucristó a .
Ga̱a ne̱ cataj Jesucristó rihaan nij so' a : ― Cuano̱ nihánj me se cata̱j yá 'u̱nj rihaan soj se vaa síí tanáj ve' tucuá tanáj nica̱ tanáj tinúú tanáj tuvi' tanáj ta'níí tanáj , che'é rej gu̱un chij Diose̱ rihaan chumii̱ nihánj ro' ,
uxrá doj a̱ rasu̱u̱n quiri̱' uún so' ga̱a vaa i'na̱' so' rihaan chumii̱ nihánj , ne̱ asa̱' guun chij Diose̱ rihaan chumii̱ nihánj me se yo'o̱ ca̱yáán so' ga̱ Diose̱ nu̱' cavii nu̱' ca'anj na̱nj ado̱nj ― taj Jesucristó rihaan nij so' a .
Dan me se nica̱j Jesucristó chuvi̱j nij síí tucu'yón se‑na̱na̱ so' ca'anj so' , ne̱ cataj so' rihaan nij so' : ― Nihánj me ca'anj ní' chuman' Jerusalén , ne̱ asa̱' cuchi' ní' , ne̱ quisi̱j ya̱ nu̱' nana̱ cataj xna'anj nij síí nata' se‑na̱na̱ Diose̱ ga̱a naá che'é 'u̱nj si̱j ca'néé Diose̱ ni̱caj yu'unj man yuvii̱ ,
ne̱ dan me se ta̱cuachén nii manj rihaan nij síí yaníj , ne̱ ca'nga̱' naco̱o̱ nij so' quene'e̱n nij so' manj , ne̱ qui'ya̱j chi'i̱i̱ nij so' manj , ne̱ quiri̱i̱ talúj nij so' manj ,
ne̱ go̱' nij so' cuartá xráj , ga̱a ne̱ ticavi̱' nij so' manj a . Ga̱a ne̱ cache̱n va'nu̱j güii , ga̱a ne̱ cunu̱u i'na̱' uún 'u̱nj , qui'ya̱j Diose̱ ei ― taj Jesucristó rihaan nij so' a .
Ne̱ ne quene'e̱n uxrá nij so' me che'é ca'mii Jesucristó da̱nj ma' . 'O̱ se ne ca've̱e xca̱j nij so' cuentá che'é nana̱ yo' ma' .
Dan me se ga̱a quinichrun' Jesucristó chuman' Jericó , ne̱ yáán 'o̱ síí tuchri̱i tu'va chrej , ne̱ achíín so' caridad rihaan yuvii̱ a .
Dan me se cuno síí tuchri̱i yo' se vaa cachén ndo'o yuvii̱ chrej rej ne̱ so' , ne̱ che'é dan xná'anj so' man yuvii̱ che'é rej va̱j ndo'o yuvii̱ chrej yo' a .
Ga̱a ne̱ cataj xna'anj nii rihaan so' se vaa Jesucristó síí cavii chuman' Nazaret me síí achén rej ne̱ nij so' a .
Ga̱a ne̱ dan me se caguáj síí tuchri̱i yo' , cataj so' : ― Ya̱ ya̱ ta'níí ta'nij si'no̱ síí cu'na̱j David síí cane ga̱a naá mé so̱' , Jesús . Cunu̱u 'e̱e̱ rá so̱' manj ei ― taj so' , caguáj so' a .
Ga̱a ne̱ cataj nij síí racuíj man so' chéé so' se vaa se̱ tu'va so' da̱nj , ma̱a̱n se : ― Dínj ga̱a̱ tu'vá so̱' á ― taj nij so' rihaan síí tuchri̱i , tza̱j ne̱ doj a̱ nucua̱j caguáj so' , cataj so' : ― Ta'níí ta'nij si'no̱ síí cu'na̱j David mé so̱' ei . Cunu̱u 'e̱e̱ rá so̱' manj ei ― taj so' , caguáj so' rihaan Jesucristó a .
Canicun' Jesucristó , ne̱ canacúún Jesucristó man síí tuchri̱i se vaa ra̱cuíj nii man so' ca'na̱' so' rihaan Jesucristó a . Ne̱ ga̱a quinichrun' síí tuchri̱i yo' rihaan Jesucristó , ne̱ xná'anj Jesucristó man so' , cataj Jesucristó rihaan so' a :
― Da̱j qui̱'yáj mán so̱' , rá so̱' ga̱ ― taj Jesucristó , xná'anj Jesucristó man so' a . ― Curuvi̱' rihanj raj , Señor ― taj so' rihaan Jesucristó a .
Ga̱a ne̱ cataj Jesucristó rihaan so' : ― Ca've̱e curuvi̱' rihaan so̱' á . Ma̱a̱n che'é se amán rá so̱' ni'ya̱j so̱' manj ro' , che'é dan nahuun sa̱' so̱' ei ― taj Jesucristó a .
Ne̱ nu̱' curuvi' rihaan so' , ga̱a ne̱ canoco' so' xcó Jesucristó , ne̱ nata' so' se vaa sa̱' uxrá qui'yaj Diose̱ ga̱ so' a . Ne̱ nu̱' nij yuvii̱ quene'en da̱j quiran' so' cataj se vaa sa̱' uxrá qui'yaj Diose̱ a .
Dan me se catúj Jesucristó chuman' Jericó , ne̱ cachén so' chuman' yo' ,
ne̱ yáán 'o̱ síí cu'na̱j Zaqueo chuman' yo' , ne̱ so' me síí uun chij rihaan nij síí tiha' yu'unj man yuvii̱ che'é puextó , ne̱ ru've̱e̱ ndo'o so' a .
Dan me se guun rá so' quene'e̱n so' me síí me Jesucristó , tza̱j ne̱ ne ca've̱e quene'e̱n so' , che'é se ma̱n ndo'o yuvii̱ , ne̱ síí chre̱' nii vaa síí cu'na̱j Zaqueo a .
Che'é dan yo̱o cunánj so' quitáá ya̱a̱n so' rihaan nij yuvii̱ , ga̱a ne̱ cavii so' raa̱ 'o̱ chruun ma̱n chruj higó raa̱ , che'é yan me rá so' quene'e̱n so' man Jesucristó a . 'O̱ se cache̱n Jesucristó tacóó chruun yo' a .
Dan me se ga̱a cuchi' Jesucristó tacóó chruun ta̱j Zaqueo , ne̱ ni'ya̱j Jesucristó raa̱ chruun , ne̱ cataj so' rihaan Zaqueo a : ― Nani̱j so̱' cuaj rihaan yo'óó , Zaqueo . 'O̱ se vaa che'é ndo'o ca̱rán' 'u̱nj ve' tucuá so̱' cuan' á ― taj Jesucristó rihaan Zaqueo a .
Ga̱a ne̱ yo̱o nanij Zaqueo rihaan yo'óó , ne̱ guun niha̱' uxrá rá so' se vaa cara̱n' Jesucristó tucuá so' a .
Dan me se cuno nij yuvii̱ da̱j cataj Jesucristó , ga̱a ne̱ nij ca'mii nij yuvii̱ ni'ya̱j nij so' man Jesucristó a . Ne̱ cataj nij so' che'é Jesucristó a : ― Nihánj me se cara̱n' so' tucuá 'o̱ síí tumé ndo'o cacun' ado̱nj ― taj nij yuvii̱ ni'ya̱j nij so' man Jesucristó a .
Tza̱j ne̱ canicun' ma'a̱n Zaqueo , cataj so' rihaan síí 'ni̱j ra'a man ní' a : ― Cuano̱ nihánj me se rque̱ 'u̱nj yane̱j si'yáj rihaan nij síí nique̱ , ne̱ nij síí tiha' yu'unj 'u̱nj man , tza̱j ne̱ na̱qui'yáj 'ó cunu̱' ca'a̱nj narque̱ 'u̱nj rihaan nij so' se vaa ca'néj 'u̱nj man nij so' , Señor ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Cuan' me se a̱j cavii sa̱' nij tucua̱ síí nihánj , nda̱a rá se vaa 'o̱ ta'níí síí cu'na̱j Abraham ga̱a naá ro' , da̱nj vaa ma'a̱n so' cuano̱ a .
'O̱ se ca'ná' 'u̱nj si̱j nica̱j yu'unj man yuvii̱ che'é rej ca've̱e nano̱' 'u̱nj man nij síí ca'anj ni'ya̱ , ne̱ cavi̱i̱ sa̱' nij so' qui̱'yáj ado̱nj ― taj Jesucristó rihaan nij so' a .
Dan me se cuno nij síí ma̱n chuman' Jericó se‑na̱na̱ Jesucristó , tza̱j ne̱ guun rá nij so' se vaa che'é se nichrun' Jesucristó chuman' Jerusalén , che'é dan ra'ya̱nj gu̱un chij Diose̱ rihaan chumii̱ nihánj ado̱nj , rá nij so' , ne̱ che'é dan guun che'e̱ Jesucristó naqui'yaj Jesucristó yo'o̱ cuentó nihánj , ga̱a ne̱ ca've̱e xca̱j nij yuvii̱ cuentá a .
Dan me se cataj so' a : ― Yo'o̱ síí xna'a̱nj ru'vee guun rá quina̱j suun uun chij chiháán , ne̱ guun rá so' ca'a̱nj so' chuman' ra̱a̱ ne̱ na̱ta̱ suun so' suun gu̱un chij chiháán so' , ga̱a ne̱ ca̱nica̱j so' nama̱n so' chiháán so' , rá so' a .
Ga̱a ne̱ canacúún so' man chi̱' nij se‑mo̱zó so' ca'na̱' rihaan so' , ga̱a ne̱ rqué so' 'o̱ sa'anj mina rihaan 'o̱ 'o̱ nij so' , ne̱ cataj xna'anj so' rihaan nij so' se vaa qui'ya̱j suun nij so' ga̱ sa'anj , ne̱ tanaca̱ nij so' man sa'anj , ne̱ nda̱a quisi̱j güii nama̱n uún so' , ga̱a ne̱ nuchru̱j nij so' cuentá , taj so' a . Da̱nj ca'mii so' , ga̱a ne̱ cavii so' ca'anj so' a .
” Tza̱j ne̱ nij síí ma̱n chiháán so' ro' , quitáá ri'yunj man so' , ne̱ che'é dan ca'néé nij so' síí ca'anj suun ca'anj cata̱j xna'anj rihaan síí nica̱j suun rej ca'anj síí xna'a̱nj ru'vee yo' se vaa ne ca've̱j rá nij so' gu̱un chij síí xna'a̱nj ru'vee yo' rihaan nij so' a .
” Dan me se ya̱ qui'yaj canaán síí xna'a̱nj ru'vee yo' guun chij so' chiháán so' , ga̱a ne̱ ga̱a namán so' , ne̱ cataj xna'anj so' se vaa nacu̱nj nii man chi̱' nij se‑mo̱zó so' nij síí rqué so' sa'anj rihaan a . 'O̱ se guun rá so' xca̱j so' cuentá me daj sa'anj qui'yaj canaán nij so' a .
” Dan me se síí ca'na' asino ya̱a̱n rihaan so' ro' , cataj : “ Xa̱' sa'anj mina rqué so̱' manj , tza̱j ne̱ qui'yaj canaán 'u̱nj 'ó chi̱' sa'anj mina uún , qui'yaj sa'anj yo' , señor ” , taj so' rihaan síí xna'a̱nj ru'vee yo' a .
Ga̱a ne̱ cataj síí xna'a̱nj ru'vee yo' rihaan mozó yo' : “ Cuna̱j uxrá qui'yáá so̱' á . Mozó sa̱' ina̱nj mé so̱' ei . Che'é dan gu̱un chij so̱' rihaan chi̱' ya̱ chuman' , qui̱'yáj a ” , taj síí xna'a̱nj ru'vee rihaan mozó sa̱' yo' a .
” Dan me se ca'na' uún yo'ó mozó , cataj so' : “ Xa̱' sa'anj mina rqué so̱' manj , tza̱j ne̱ qui'yaj canaán 'u̱nj yu'un' sa'anj mina uún , qui'yaj sa'anj yo' , señor ” , taj so' rihaan síí xna'a̱nj ru'vee yo' a .
Ne̱ cataj síí xna'a̱nj rihaan so' : “ Ga̱a ne̱ gu̱un chij so̱' rihaan 'u̱n' ya̱ chuman' na̱nj ei ” , taj so' rihaan yo'ó mozó yo' a .
” Dan me se ca'na' yo'ó so' uún , ne̱ cataj so' : “ Nihánj me naca̱j so̱' se‑sa'a̱nj so̱' , señor . 'O̱ se caraa sa̱' 'u̱nj man yo' rque 'o̱ vitó ,
ne̱ cuchu'ví' 'u̱nj ni'ya̱j 'u̱nj mán so̱' , che'é se si̱j sca̱' ndo'o nimán mé so̱' , ne̱ naxca̱j so̱' rasu̱u̱n rej nuvi' rasu̱u̱n cutá' so̱' , ne̱ yo'ó yuvii̱ unô caân , ne̱ so̱' me se , ne̱ ma̱'án so̱' , ne̱ rii so̱' naa̱ ado̱nj ” , taj mozó yo' rihaan síí xna'a̱nj ru'vee yo' a .
” Ga̱a ne̱ cataj síí xna'a̱nj ru'vee rihaan mozó yo' : “ Mozó chi'i̱i̱ nimán mé so̱' ei . Cuta̱' 'u̱nj cacun' xráá so̱' che'é nana̱ tu'va ma̱'án so̱' á . 'O̱ se quene'én so̱' se vaa si̱j sca̱' ndo'o nimán mej , ne̱ quene'én so̱' se vaa naxca̱j 'u̱nj rasu̱u̱n rej nuvi' rasu̱u̱n cutaj , ne̱ quene'én so̱' se vaa yo'ó yuvii̱ unô caân ne̱ 'u̱nj rii naa̱ na̱nj á .
Che'é dan me che'é ne ta̱cuachén so̱' se‑sa'a̱nj 'u̱nj rihaan nij síí nuta' sa'anj ga̱ . Ga̱a ne̱ ga̱a ca'ná' 'u̱nj , ne̱ nacaj 'u̱nj se‑sa'a̱nj 'u̱nj ga̱ sa'anj nata' raa̱ yo' ga̱ ” , taj síí xna'a̱nj ru'vee yo' rihaan mozó rmi̱i̱ yo' a .
Ga̱a ne̱ cataj so' rihaan yo'ó nij síí nicu̱n' ga̱ so' a : “ Ca'ne̱e̱ soj sa'anj nica̱j mozó chi'i̱i̱ nihánj , ne̱ ta̱cuachén soj rihaan síí nica̱j chi̱' sa'anj mina yo' á ” , taj síí xna'a̱nj ru'vee yo' rihaan yo'ó nij so' a .
“ Tza̱j ne̱ a̱j nica̱j so' 'o̱ chi̱' vaa gue̱e̱ á ” , cataj nij so' rihaan síí xna'a̱nj ru'vee yo' a .
“ Taj se 'yaj ma' . Cuano̱ nihánj me se cata̱j xna'anj 'u̱nj rihaan soj se vaa síí ne'en sa̱' qui'ya̱j suun rihanj ro' , ne̱ vaa güii , ne̱ doj a̱ gu̱un nucua̱j so' qui'ya̱j suun so' ado̱nj . Ne̱ síí ne ne'en qui'ya̱j suun rihanj ro' , ca'ne̱e̱ 'u̱nj suun le'e̱j nii ata̱ so' , ne̱ quina̱j u̱u̱n so' ado̱nj ” , taj síí xna'a̱nj ru'vee yo' rihaan nij so' a .
Ga̱a ne̱ cataj uún so' : “ Tza̱j ne̱ xa̱' nij síí ta̱j ri'yunj manj síí ne ca've̱j rá gu̱un chij 'u̱nj rihaan , tza̱j ne̱ ni̱caj soj man nij so' ca'na̱' soj rihanj , ga̱a ne̱ ticavi̱' soj man nij so' rihanj nihánj ei ” , taj uún so' a .
― Veé da̱nj quisíj cuentó nanó Jesucristó a . Ga̱a ne̱ cavii so' ca'anj so' chuman' Jerusalén , ne̱ táá ya̱a̱n so' rihaan nij síí tucu'yón se‑na̱na̱ so' a .
Dan me quinichrun' Jesucristó ro̱j chuman' cu'na̱j Betfagé ga̱ Betania a . Na̱j ro̱j chuman' yo' tacóó quij cu'na̱j Quij ma̱n Chruun Olivó a . Ga̱a ne̱ ca'néé Jesucristó man vi̱j tuvi' nij síí tucu'yón se‑na̱na̱ so' ca'a̱nj rque chuman' Betfagé ,
ne̱ cataj so' rihaan ro̱j so' a : ― Cavi̱i̱ ro̱j so̱j ca'a̱nj soj , ne̱ catu̱u̱ ro̱j so̱j chuman' nihánj chuman' na̱j rihaan ní' , ne̱ asa̱' catúj ro̱j so̱j , ne̱ nari̱' ro̱j so̱j man yo'o̱ burró le'e̱j ya'a̱nj numi̱i a . Dan me se nache̱ ro̱j so̱j man xo' , ne̱ ni̱caj ro̱j so̱j ca'na̱' ro̱j so̱j rihanj nihánj á .
Ne̱ sese xna̱'anj nii man ro̱j so̱j me che'é nache ro̱j so̱j burró , ne̱ cata̱j ro̱j so̱j : “ Síí 'ni̱j ra'a man ní' achiin xcuu nihánj rihaan chugua̱nj ” , cata̱j ro̱j so̱j á ― taj Jesucristó rihaan ro̱j síí tucu'yón se‑na̱na̱ so' a .
Dan me se ca'anj ro̱j so' , ne̱ catúj ro̱j so' chuman' yo' , ne̱ nari' ro̱j so' man burró le'e̱j , nda̱a vaa cataj xna'anj Jesucristó rihaan ro̱j so' a .
Ne̱ ga̱a nache ro̱j so' man burró , ne̱ xná'anj nij síí da̱a̱n burró man ro̱j so' a : ― Me che'é nache soj burró ga̱ ― taj nij so' , xná'anj nij so' man ro̱j so' a .
Ga̱a ne̱ cataj ro̱j so' rihaan nij síí da̱a̱n burró a : ― Síí 'ni̱j ra'a man ní' achiin xcuu nihánj rihaan chugua̱nj ― taj ro̱j so' a .
Ga̱a ne̱ nica̱j ro̱j so' xcuu ca'na' ro̱j so' rihaan Jesucristó , ne̱ cuta' ro̱j so' saga̱n' ro̱j so' xráá burró , ne̱ tacavii ro̱j so' man Jesucristó xráá burró yo' ,
ne̱ ga̱a va̱j Jesucristó , ne̱ cuchruj ndo'o nij yuvii̱ yatzíj saga̱n' nij so' rá chrej , ne̱ achén Jesucristó ga̱ burró yo' rihaan yatzíj a .
Dan me se quinichrun' Jesucristó chuman' Jerusalén , ne̱ va̱j so' tacóó Quij ma̱n Chruun Olivó rej va̱j ni̱j chrej , ne̱ guun che'e̱ que'e̱e̱ nij síí tucu'yón se‑na̱na̱ so' guun niha̱' rá nij so' , ne̱ aguáj nij so' , ca'mii sa̱' nij so' che'é Diose̱ che'é nu̱' nij suun sa̱' noco̱o qui'yaj Jesucristó quene'en nij so' a .
Dan me se cataj nij so' : ― Cuna̱j uxrá vaa ca'na' síí ca'néé síí 'ni̱j ra'a man ní' ei . Síí nica̱j suun rey uun chij rihaan ní' me so' ei . Ve'é ca̱yáán Diose̱ síí nicu̱n' xta̱' á . Cuna̱j uxrá 'yaj so' ei ― taj nij yuvii̱ , caguáj nij so' a .
Dan me se ta'a̱j nij síí chéé ga̱ Jesucristó me síí fariseo , ne̱ ta'a̱j nij so' cataj rihaan Jesucristó a : ― Cata̱j xna'anj so̱' rihaan nij síí tucu'yón se‑na̱na̱ so̱' se vaa ca'ne̱' rá nij so' ga̱ nana̱ vaa da̱nj á ― taj nij so' rihaan Jesucristó a .
Ga̱a ne̱ cataj so' rihaan nij so' a : ― Cata̱j xna'anj 'u̱nj rihaan soj cuano̱ se vaa sese dínj ga̱a̱ tu'va nij síí aguáj nana̱ vaa da̱nj , ne̱ ma'a̱n nij yahij na̱j rihaan yo'óó nihánj cagua̱j nana̱ vaa da̱nj asuun na̱nj ado̱nj ― taj Jesucristó rihaan nij síí fariseo yo' a .
Ne̱ ga̱a quinichrun' Jesucristó chuman' Jerusalén yo' , ne̱ ta'vee Jesucristó che'é chuman' yo' ,
ne̱ cataj so' : ― Güii cuan' me se me ina̱nj raj quene'e̱n soj si̱j ma̱n chuman' Jerusalén da̱j qui'ya̱j soj ne̱ ca've̱e dínj ca̱yáán soj , tza̱j ne̱ cuano̱ nihánj me se se̱ ca'vee xca̱j soj cuentá ma' .
Dan me se quisi̱j ya̱ güii , ne̱ ca'na̱' nij síí ta̱j ri'yunj man soj , ne̱ cune̱' nij so' chingá nu̱' anica̱j chiháán soj , ne̱ tucuachri̱in nij so' man soj , ne̱ se̱ ca'vee cu̱riha̱nj soj , qui'ya̱j nij so' ma' .
Ne̱ tu̱cuanee nij so' nu̱' chiháán soj , ne̱ cavi̱' soj , ne̱ a̱ 'ó yuvej se̱ quitáá xráá tuvi' yuvej , qui'ya̱j nij so' ma' . Da̱nj quira̱n' soj , che'é se ga̱a guun rá Diose̱ ra̱cuíj Diose̱ man soj , ne̱ ne xca̱j soj cuentá ma' ― taj Jesucristó ni'ya̱j so' man nij síí ma̱n chuman' Jerusalén yo' a .
Ga̱a ne̱ catúj Jesucristó rá nuvií noco̱o , ga̱a ne̱ guun che'e̱ so' quirii so' man nu̱' nij yuvii̱ tu'véj rasu̱u̱n ma̱n rá nuvií noco̱o a .
Ne̱ cataj so' rihaan nij so' a : ― Danj Diose̱ taj se vaa tucuá Diose̱ me rej na'víj yuvii̱ rihaan Diose̱ á . Tza̱j ne̱ guun tucua̱ síí itu̱u̱ man tucuá Diose̱ nihánj , qui'yaj soj na̱nj á ― taj Jesucristó rihaan nij yuvii̱ quirii so' a .
Ne̱ dan me se daj a̱ güii nicun' Jesucristó rá nuvií noco̱o , tucu'yón Jesucristó se‑na̱na̱ so' rihaan yuvii̱ , tza̱j ne̱ nij xrej ata̱ suun noco̱o doj do̱' , nij síí naqui'yaj cu̱u se‑tucua̱nj Moisés rihaan yuvii̱ do̱' , nij síí uun chij rihaan nij yuvii̱ israelitá do̱' , nano' uxrá nij so' da̱j qui'ya̱j nij so' ga̱a ne̱ ca've̱e cavi̱' Jesucristó a .
Tza̱j ne̱ ne nari̱' nij so' da̱j qui'ya̱j nij so' cavi̱' Jesucristó ma' . 'O̱ se guun niha̱' uxrá rá nij yuvii̱ cuno nij so' se‑na̱na̱ Jesucristó a .
Dan me se 'o̱ güii nicu̱n' Jesucristó rá nuvií noco̱o , tucu'yón Jesucristó rihaan yuvii̱ , ne̱ nata' so' se‑na̱na̱ so' nana̱ sa̱' , ne̱ nicu̱n' xrej ata̱ suun noco̱o doj nicu̱n' síí naqui'yaj cu̱u se‑tucua̱nj Moisés nicu̱n' síí uun chij nicu̱n' rej tucu'yón Jesucristó a .
Ga̱a ne̱ cataj nij so' rihaan Jesucristó a : ― Me síí ca'ne' suun rihaan so̱' qui̱'yáá so̱' nda̱a vaa 'yáá so̱' ga̱ ― taj nij so' , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Ne̱ vaa yo'o̱ nana̱ me raj xna̱'anj 'u̱nj man nij soj , ne̱ cata̱j soj rihanj á .
Dan me se me síí ca'ne' suun rihaan síí cu'na̱j Juan cuta̱' ne so' man yuvii̱ , rá soj ga̱ . Ma'a̱n Juan cavii raa̱ na' . Ase Diose̱ cataj xna'anj rihaan so' xa̱' . Cata̱j xna'anj nij soj rihanj ei ― taj Jesucristó rihaan nij so' a .
Ga̱a ne̱ nuchruj ra̱a̱ ndo'o nij so' ga̱ tuvi' nij so' a : ― Ne̱ sese cata̱j ní' se vaa Diose̱ ca'ne' suun rihaan síí cu'na̱j Juan cuta̱' ne so' man yuvii̱ , ne̱ cata̱j Jesucristó rihaan ní' me che'é ne cuchuma̱n rá ní' nana̱ ca'mii Juan , cata̱j so' a .
Tza̱j ne̱ sese cata̱j ní' se vaa nuveé si̱j ca'ne' Diose̱ suun rihaan me síí cu'na̱j Juan , ne̱ go̱' cunuda̱nj nij yuvii̱ yahij man ní' a . 'O̱ se cuchumán rá nij yuvii̱ se vaa síí nata' se‑na̱na̱ Diose̱ me síí cu'na̱j Juan a ― cataj nij so' ga̱ tuvi' ma'a̱n nij so' a .
Ga̱a ne̱ cataj nij so' rihaan Jesucristó se vaa ne ne'en nij so' me síí ca'ne' suun rihaan síí cu'na̱j Juan cuta̱' ne so' man yuvii̱ a .
Ga̱a ne̱ cataj Jesucristó rihaan nij so' a : ― Che'é dan se̱ cataj xna'anj 'u̱nj rihaan nij soj me síí ca'ne' suun rihanj qui̱'yáj nda̱a vaa 'yáj ma' ― taj Jesucristó rihaan nij so' a .
Ga̱a ne̱ guun che'e̱ Jesucristó nanó so' cuentó nihánj rihaan nij yuvii̱ a . ― Dan me se cuchruj yo'o̱ so' yo'o̱ naa̱ chruj uvá a . Ga̱a ne̱ tanáj so' man naa̱ yo' rihaan síí qui'ya̱j suun naa̱ yo' , ne̱ curiha̱nj so' ca'anj so' ga̱n' que'e̱e̱ yavii a .
Ne̱ 'o̱ güii ca'néé so' man yo'ó se‑mo̱zó so' ca'a̱nj so' rihaan nij síí nu̱u̱ tumé xnaa̱ so' a . 'O̱ se me rá so' rque̱ nij síí nu̱u̱ tumé naa̱ do̱j chruj uvá rihaan yo'ó mozó yo' , tza̱j ne̱ a̱ doj chruj ne rque̱ nij síí nu̱u̱ tumé naa̱ rihaan yo'ó mozó yo' ma' . Ma̱a̱n se go' ndo'o nij so' xráá so' , ne̱ quirii nij so' man so' rque naa̱ yo' a .
Che'é dan ca'néé síí to'o̱j naa̱ yo' man yo'ó mozó uún , tza̱j ne̱ nij síí nu̱u̱ tumé naa̱ ro' , go' uún nij so' xráá mozó uún , ne̱ nij uxrá qui'yaj nij so' man so' , ne̱ quirii nij so' man so' rque naa̱ , ne̱ a̱ doj chruj ne rque̱ nij so' man mozó yo' a̱ ma' .
Ga̱a ne̱ ca'néé uún síí xna̱a̱ yo' yo'ó mozó uún , tza̱j ne̱ quiran' chi'ii̱ ndo'o so' , qui'yaj nij síí nu̱u̱ tumé naa̱ , ne̱ quirii nij so' man so' xe' a .
” Ga̱a ne̱ guun rá síí xna̱a̱ yo' : “ Da̱j qui̱'yáj ya̱j ga̱ . 'O̱ se ca'ne̱j 'u̱nj ma'a̱n ta'níj síí 'e̱e̱ raj man á . Cara̱a̱ cochro̱j nij so' rihaan ta'níj sese ca'a̱nj ta'níj saj xe̱e̱ ” , guun rá síí xna̱a̱ , ne̱ ca'néé so' man ta'níí ma'a̱n so' ca'a̱nj a .
Dan me se quene'en nij síí nu̱u̱ tumé naa̱ se vaa 'na' ta'níí síí xna̱a̱ , ga̱a ne̱ nuchruj ra̱a̱ nij so' ga̱ tuvi' nij so' da̱j qui'ya̱j nij so' , taj nij so' a : “ Síí nihánj me síí gu̱un xna̱a̱ man naa̱ nihánj vaa güii ei . Che'é dan ticavi̱' ní' man so' , ne̱ vaa güii , ne̱ gu̱un xna̱a̱ ma'a̱n ní' man naa̱ nihánj chugua̱nj ” , taj nij so' rihaan tuvi' nij so' a .
Ga̱a ne̱ quirii nij so' man ta'níí síí xna̱a̱ yo' xe' , ne̱ ticavi' nij so' man ta'níí síí si'ya̱j naa̱ na̱nj ado̱nj . Che'é dan da̱j qui'ya̱j síí si'ya̱j naa̱ yo' man nij síí nu̱u̱ tumé xnaa̱ so' , rá nij soj ga̱ .
'O̱ se ca'na̱' so' vaa güii , ne̱ ticavi̱' so' man nij síí nu̱u̱ tumé naa̱ yo' , ne̱ ta̱cuachén so' xnaa̱ so' rihaan yo'ó síí tu̱mé man xnaa̱ so' na̱nj ado̱nj ― taj Jesucristó rihaan nij yuvii̱ a . Ga̱a cuno nij yuvii̱ nana̱ nihánj , ne̱ cuchu'vi' ndo'o nij so' , ne̱ cataj nij so' : ― O̱rún' ra̱a̱ Diose̱ me síí naca̱j man núj rihaan sayuun yo' na̱nj chugua̱nj ― taj nij so' rihaan Jesucristó a .
Ga̱a ne̱ ni'ya̱j Jesucristó man nij so' , ne̱ xná'anj Jesucristó man nij so' a : ― Che'é dan me se me che'é nó nana̱ nihánj rihaan danj Diose̱ , rá nij soj ga̱ : “ Yuvej quiri'íj nij síí cune' ve' ro' , guun yuvej sa̱' doj rihaan cunuda̱nj nij yuvej ma̱n tacóó ve' yo' na̱nj ado̱nj ” , taj danj Diose̱ a .
Ne̱ yuvej yo' me se ase vaa yuvej yo' vaa 'u̱nj , ne̱ ase vaa yuvii̱ tíxé yuvej yo' vaa yuvii̱ na'vej rá cuno̱ rihaan 'u̱nj , ne̱ uxrá quira̱n' nij so' sayuun na̱nj ado̱nj . Ne̱ ase vaa yuvii̱ quinij yuvej yo' xráá vaa nij yuvii̱ qui̱'yáá 'u̱nj sayuun man , ne̱ yu̱u̱n che'e̱ quinavi̱j nij so' nu̱' cavii nu̱' ca'anj na̱nj ado̱nj ― taj Jesucristó a .
Ga̱a ne̱ guun rá nij síí naqui'yaj cu̱u se‑tucua̱nj Moisés rihaan yuvii̱ guun rá nij xrej ata̱ suun noco̱o doj guun rá qui̱ta'aa ra'ya̱nj man Jesucristó , tza̱j ne̱ chu'vi' nij so' ni'ya̱j nij so' man nij yuvii̱ a . Quene'en nij so' se vaa che'e̱ ma'a̱n nij so' me cuentó nanó Jesucristó a . Ase vaa nij síí nu̱u̱ tumé naa̱ vaa ma'a̱n nij so' rihaan Jesucristó , ne̱ quene'en nij so' se vaa che'é dan nanó Jesucristó cuentó yo' a .
Dan me se cutumé ndo'o nij síí naqui'yaj cu̱u se‑tucua̱nj Moisés rihaan yuvii̱ do̱' , nij xrej ata̱ suun noco̱o doj do̱' , man Jesucristó da̱j ca'mi̱i̱ so' a . Ne̱ go' nij so' sa'anj rihaan do̱j tuvi' nij so' síí tiha' yu'unj cuchi̱' nij so' rihaan Jesucristó , ne̱ qui'ya̱j nij so' nda̱a vaa 'yaj síí vaa sa̱' síí me rá xna̱'anj nana̱ man so' a . 'O̱ se guun rá nij so' cuta̱' nij so' cacun' xráá Jesucristó che'é nana̱ ca'mi̱i̱ so' , ga̱a ne̱ ca've̱e ta̱cuachén nij so' man Jesucristó rihaan síí nica̱j suun procurador a .
Dan me se xná'anj nij síí tiha' yu'unj yo' man Jesucristó a : ― Ne'en núj se vaa nana̱ nica̱ ina̱nj a'mii so̱' ne̱ tucu'yón so̱' do̱' , maestro . Ne̱ 'o̱ cuya̱a̱n vaa cunuda̱nj yuvii̱ rihaan so̱' chugua̱nj . Ne̱ ya̱ tucu'yón so̱' rihaan yuvii̱ da̱j qui'ya̱j yuvii̱ canoco̱' yuvii̱ man Diose̱ , maestro .
Dan me se nó xcúún ní' go̱' ní' puextó rihaan síí nica̱j suun gobiernó na' . Ase se̱ go' ní' xa̱' ― taj nij síí tiha' yu'unj , xná'anj nij so' man Jesucristó a .
Tza̱j ne̱ caxríj rá Jesucristó se vaa me rá nij so' tiha̱' yu'unj nij so' man so' a . Che'é dan cataj Jesucristó nana̱ nihánj rihaan nij so' a :
― Ti̱haa̱n soj sa'anj aga̱' ni̱'yaj ní' á ― taj Jesucristó rihaan nij so' a . Ga̱a ne̱ ga̱a tihaa̱n nij so' sa'anj aga̱' yo' rihaan Jesucristó , ga̱a ne̱ cataj Jesucristó : ― Me síí nó rihaan sa'anj aga̱' nihánj ga̱ . Ne̱ me síí se‑chuvi̱i nó rihaan sa'anj aga̱' nihánj ga̱ ― taj Jesucristó , xná'anj so' man nij síí me rá tiha̱' yu'unj yo' a . ― Síí nica̱j suun gobiernó me nó rihaan sa'anj aga̱' yo' , ne̱ nó se‑chuvi̱i so' rihaan sa'anj ei ― taj nij so' a .
Ga̱a ne̱ cataj Jesucristó rihaan nij so' a : ― Che'é dan go̱' soj si'yaj síí nica̱j suun gobiernó rihaan ma'a̱n so' , ne̱ rque̱ soj si'yaj Diose̱ rihaan Diose̱ á ― taj Jesucristó a .
Ga̱a ne̱ ne gu̱un nucua̱j nij síí tiha' yu'unj yo' cuta̱' nij so' cacun' xráá Jesucristó che'é se‑na̱na̱ so' ma' . 'O̱ se cuno cunuda̱nj nij yuvii̱ da̱j ca'mii nij so' , ga̱a ne̱ ca'anj ndo'o rá nij yuvii̱ cuno nij so' se‑na̱na̱ Jesucristó , ne̱ ca'ne' rá nij so' na̱nj ado̱nj .
Dan me se cuchi' do̱j nij síí saduceo rihaan Jesucristó a . Nij síí saduceo ro' , a'mii nana̱ nihánj se vaa daj chiha̱a̱ míj se̱ cunuu i'na̱' uún yuvii̱ asa̱' cavi' yuvii̱ , taj nij so' a .
Dan me se xná'anj nij so' man Jesucristó , ne̱ cataj nij so' nana̱ nihánj a : ― Cachrón síí cu'na̱j Moisés nana̱ nihánj rihaan yanj , che'é rej cuno̱ ní' nana̱ nihánj a : “ Sese cavi' yo'o̱ síí vaa nica̱ , ne̱ sese taj va̱j ta'níí so' , ne̱ no̱ xcúún tinúú so' xca̱j tinúú so' man choco̱' so' chana̱ quináj , ne̱ coto̱j tinúú síí cavi' ga̱ choco̱' so' , ne̱ cuchru̱j no' ne'ej , ne̱ gu̱un ta'ni̱j síí cavi' man ne'ej yo' , ne̱ cu̱nuû ne'ej yo' rihaan to'óó síí cavi' yo' a ” , taj síí cu'na̱j Moisés ga̱a naá , maestro .
Dan me se vaa chi̱j nij tinu̱j 'o̱ nij so' a . Síí chava̱' ro' , xcaj man chana̱ , tza̱j ne̱ cavi' so' , ne̱ taj va̱j ne'ej cuchruj chana̱ nica̱ so' , qui'yaj so' ,
ne̱ che'é dan xcaj scue'e̱e̱ síí cavi' yo' man choco̱' so' chana̱ quináj , tza̱j ne̱ cavi' so' uún , ne̱ xcaj scue'e̱e̱ so' uún man chana̱ , tza̱j ne̱ cavi' so' uún ,
ne̱ dan me se quisíj xcaj nu̱' chi̱j nij tinu̱j nij so' man o̱rún' chana̱ yo' , tza̱j ne̱ taj va̱j a̱ 'ó ne'ej cuchruj chana̱ yo' , qui'yaj nij so' ma' . Ne̱ cavi' taran' nij so' na̱nj ado̱nj .
Síj , ga̱a ne̱ cavi' ma'a̱n chana̱ yo' uún ,
ne̱ dan me se asa̱' cunuu i'na̱' uún nij síí cavi' , ga̱a ne̱ me nij tinu̱j nij so' ni̱caj man chana̱ yo' , rá so̱' ga̱ . 'O̱ se ga̱a vaa i'na̱' nij so' , ne̱ nica̱ taran' nij tinu̱j nij so' guun o̱rún' no' a ― taj nij síí saduceo , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Xa̱' nij yuvii̱ ma̱n rihaan chumii̱ nihánj cuano̱ , tza̱j ne̱ uchruj nij so' sa'anj do̱' , xcaj tuvi' nij so' do̱' ,
tza̱j ne̱ ino̱ qui'ya̱j nij yuvii̱ cunu̱u i'na̱' uún ca̱yáán ga̱ Diose̱ asa̱' cunuu naca̱ uún chumii̱ nihánj na̱nj á . 'O̱ se rej ya̱nj Diose̱ me se taj yan va̱j síí xcaj tuvi' yo' ma' .
'O̱ se da̱nj na̱nj uún , ne̱ taj yan va̱j síí cavi̱' uún rej yo' ma' . 'O̱ se ase vaa nij se‑mo̱zó Diose̱ ro' , da̱nj ga̱a̱ nij so' , ne̱ cuya̱a̱n ga̱a̱ nij so' ga̱ nij se‑mo̱zó Diose̱ , ése̱ ta'ni̱j Diose̱ me nij so' , ne̱ si̱j a̱j cavi' ne̱ cunuu i'na̱' uún me nij so' ado̱nj .
” Ne̱ ma'a̱n síí cu'na̱j Moisés me síí cataj xna'anj asino ya̱a̱n se vaa ca've̱e cunu̱u i'na̱' uún nij síí cavi' nda̱a vaa nari' so' ga̱a canicun' so' rihaan yan nicu̱n' 'o̱ coj aco' ya'an raa̱ a . Dan me se cataj so' se vaa síí 'ni̱j ra'a man ní' ro' , me Diose̱ síí noco̱' nij síí ma̱n ga̱a naá síí cu'na̱j Abraham do̱' , síí cu'na̱j Isaac do̱' , síí cu'na̱j Jacobo do̱' a .
Dan me se nuveé se‑ Dio̱se̱ nij xnangá me Diose̱ ma' . Ina̱nj nij síí vaa i'na̱' a'vee noco̱' man Diose̱ na̱nj ado̱nj . Che'é dan , nda̱' se síí cane ga̱a naá me va'nu̱j nij so' , tza̱j ne̱ vaa i'na̱' nij so' rihaan Diose̱ na̱nj ei . 'O̱ se vaa i'na̱' cunuda̱nj yuvii̱ ni'ya̱j Diose̱ na̱nj ado̱nj ― taj Jesucristó rihaan nij so' a .
Ga̱a ne̱ ta'a̱j nij síí naqui'yaj cu̱u se‑tucua̱nj Moisés rihaan yuvii̱ ro' , cataj rihaan Jesucristó a : ― Cuna̱j uxrá ca'mii so̱' , maestro ― taj nij so' a .
'O̱ se ne quisi̱j rá nij so' xna̱'anj nij so' doj nana̱ man Jesucristó a̱ ma' .
Ga̱a ne̱ cataj Jesucristó rihaan nij so' a : ― Me che'é taj nij soj se vaa na̱nj ta'níí ta'nij si'no̱ síí cu'na̱j David síí cane ga̱a naá me síí ca'ne̱j Diose̱ ti̱nanii man yuvii̱ rihaan sayuun ga̱ .
'O̱ se nó se‑na̱na̱ ma'a̱n síí cu'na̱j David rihaan yanj no̱ chra' qui'yaj so' , se vaa cataj so' :
“ Ca'mii Diose̱ síí 'ni̱j ra'a man ní' rihaan síí 'ni̱j ra'a manj , cataj so' se vaa ca̱yáán síí 'ni̱j ra'a manj x'núú Diose̱ rej nuva̱' Diose̱ nda̱a se quisi̱j qui'ya̱j canaán Diose̱ rihaan taran' nij síí ta̱j ri'yunj man síí 'ni̱j ra'a manj ne̱ quiri̱i̱ ta'nga' síí 'ni̱j ra'a manj rihaan nij so' ado̱nj ” , taj síí cu'na̱j David yo' a .
Dan me se síí 'ni̱j ra'a man síí cu'na̱j David me síí ca'ne̱j Diose̱ ti̱nanii man yuvii̱ rihaan sayuun , taj síí cu'na̱j David yo' a . Sese 'ni̱j ra'a so' man David , ga̱a ne̱ me che'é taj soj se vaa na̱nj ta'níí ta'nij si'no̱ David me so' ga̱ . Taj che'é cata̱j soj se vaa na̱nj yuvii̱ me so' ma' ― taj Jesucristó rihaan nij síí naqui'yaj cu̱u se‑tucua̱nj Moisés a .
Ga̱a ne̱ ca'mii so' nana̱ nihánj rihaan nij síí tucu'yón se‑na̱na̱ so' , ne̱ cuno cunuda̱nj nij yuvii̱ da̱j ca'mii so' a :
― Xca̱j nij soj cuentá da̱j 'yaj nij síí naqui'yaj cu̱u se‑tucua̱nj Moisés rihaan yuvii̱ , ne̱ tu̱mé soj man soj se̱ gaa na̱nj qui'ya̱j soj nda̱a vaa 'yaj nij so' á . Dan me se niha̱' rá nij so' cu̱nuû nij so' yatzíj sa̱' xca̱a̱n cache̱e̱ nij so' rej quene'e̱n yuvii̱ man nij so' , ne̱ aran' rá nij so' se vaa ca'mi̱i̱ sa̱' yuvii̱ ga̱ nij so' ga̱a chéé nij so' rihaan yu'vee a . Ne̱ uun rá nij so' quita̱j nij so' chruun xlá sa̱' doj ga̱a 'anj nij so' ve' nuu chre̱' ní' tu̱cu'yón ní' se‑tucua̱nj Moisés do̱' , ga̱a 'anj nij so' cha'anj do̱' a .
Ne̱ a'néj nij so' ve' tucuá chana̱ cavi' nica̱ , ne̱ yu̱u̱n che'e̱ guun tucua̱ nij so' man ve' yo' , ne̱ 'yaj xca̱a̱n ndo'o nij so' cuentó achíín ni'ya̱j nij so' rihaan Diose̱ , che'é rej sa̱' doj gu̱un nucua̱j nij so' tiha̱' yu'unj nij so' man yuvii̱ a . Xa̱' nij so' , tza̱j ne̱ che'é se vaa 'yaj nij so' ro' , che'é dan doj a̱ ga̱a̱ sayuun quira̱n' nij so' qui'ya̱j Diose̱ , asa̱' ca'ne' Diose̱ cacun' che'é yuvii̱ ado̱nj ― taj Jesucristó rihaan nij síí tucu'yón se‑na̱na̱ so' a .
Dan me se ni'ya̱j Jesucristó , ne̱ quene'en so' se vaa araa ndo'o nij síí ru'vee sa'anj rque chrúún ta̱j rihaan nuvií noco̱o che'é Diose̱ a .
Ne̱ quene'en so' 'o̱ chana̱ cavi' nica̱ chana̱ nique̱ se vaa caraa no' vi̱j gue̱e̱ sa'anj aga̱' le'e̱j rque chrúún yo' ,
ne̱ cataj so' : ― Cata̱j xna'anj yá yá 'u̱nj rihaan nij soj cuano̱ se vaa xa̱' chana̱ cavi' nica̱ chana̱ nique̱ nihánj , tza̱j ne̱ doj a̱ caraa no' sa'anj rque chrúún yo' rihaan sa'anj caraa cunuda̱nj yo'ó nij yuvii̱ na̱nj ado̱nj .
'O̱ se nij so' , da̱j doj sa'anj quináj raa̱ se‑sa'a̱nj nij so' ro' , caraa nij so' rque chrúún , ne̱ xa̱' no' , tza̱j ne̱ nda̱' se achiin ndo'o sa'anj rihaan no' , tza̱j ne̱ rqué no' rihaan Diose̱ cunuda̱nj sa'anj nica̱j no' sa'anj quira̱a̱n no' se cha̱ no' na̱nj ado̱nj ― taj Jesucristó a .
Dan me se cataj ta'a̱j yuvii̱ se vaa xa̱' nuvií noco̱o , tza̱j ne̱ yuvej sa̱' ina̱nj me yuvej guun nuvií noco̱o , ne̱ me do̱j uxrá sa'anj go' nij yuvii̱ rihaan Diose̱ che'é rej ca've̱e cune̱' nii nuvií noco̱o yo' a .
Ga̱a ne̱ cataj Jesucristó rihaan nij so' a : ― Xa̱' nu̱' nuvií noco̱o ni'ya̱j soj nihánj , tza̱j ne̱ vaa güii cane̱e̱ nu̱' nuvií noco̱o nihánj , ne̱ a̱ 'ó yuvej se̱ quitáá xráá tuvi' yuvej nihánj a̱ ma' ― taj Jesucristó a .
Dan me se xná'anj nii man Jesucristó , ne̱ cataj nii rihaan so' a : ― Che'é dan cata̱j xna'anj so̱' rihaan núj aman cane̱e̱ nu̱' nuvií noco̱o nihánj do̱' , a̱ me rasu̱u̱n ca'na̱' qui̱'yáá so̱' asa̱' quisíj ca'na̱' sayuun yo' , señor ― taj nii , xná'anj nii man so' a .
Ga̱a ne̱ cataj so' rihaan nii : ― Tu̱mé ndo'o soj man soj se̱ gaa na̱nj tiha̱' yu'unj yuvii̱ man soj á . 'O̱ se ca'na̱' uxrá yuvii̱ cata̱j : “ 'U̱nj me síí na'vi̱j soj , ne̱ Cristo mej á ” , cata̱j nij yuvii̱ , ne̱ cata̱j uún nij yuvii̱ : “ A̱j quisíj güii ca'a̱nj ni'ya̱ chumii̱ na̱nj á ” , cata̱j uún nij yuvii̱ rihaan soj a . Tza̱j ne̱ se̱ cuchumán rá soj , ne̱ se̱ canoco' soj man yuvii̱ a'mii da̱nj ma' .
” Dan me se ca've̱e se cuno̱ soj nana̱ se vaa unu' uxrá chuman' ga̱ tuvi' chuman' do̱' , ca've̱e se cuno̱ soj nana̱ se vaa tucuáá ndo'o yuvii̱ rihaan gobiernó do̱' , tza̱j ne̱ se̱ cuchu'vi' soj ma' . Ma̱a̱n se vaa che'é gu̱un sayuun yo' rihaan chumii̱ nihánj asino ya̱a̱n ado̱nj . Tza̱j ne̱ asa̱' quisíj guun da̱nj , ga̱a ne̱ se̱ ca'anj ni'ya̱ chumii̱ nihánj nu̱' orá ma' . 'O̱ se quina̱j chumii̱ nihánj doj ado̱nj ― taj so' rihaan nij so' a .
Ga̱a ne̱ cataj uún Jesucristó rihaan nij so' a : ― Dan me se cunu̱' uxrá yuvii̱ ma̱n chuman' noco̱o ga̱ yo'ó chuman' noco̱o , ne̱ cunu̱' gobiernó ga̱ tuvi' gobiernó a .
Ne̱ cache̱n ndo'o yuún noco̱o , ne̱ que'e̱e̱ chuman' me se cache̱n ndo'o chi'ii̱ cache̱n ndo'o x'naa cache̱n ndo'o a . Ne̱ quene'e̱n ndo'o yuvii̱ rasu̱u̱n noco̱o nij ndo'o rej xta̱' , ne̱ cuchu'vi̱' nij yuvii̱ , qui'ya̱j rasu̱u̱n yo' a .
” Tza̱j ne̱ asa̱' ataa gu̱un nu̱' sayuun yo' , ne̱ quita̱j ri'yunj nii man soj , ne̱ qui̱ta'aa nii man soj , ne̱ canoco̱' nii man soj qui'ya̱j nii sayuun man soj , ne̱ ta̱cuachén nii man soj rihaan nij síí ma̱n rá ve' nuu chre̱' ní' tu̱cu'yón ní' se‑tucua̱nj Moisés , ne̱ caxri̱i̱ nii taga' man soj , ne̱ ta̱cuachén nii man soj rihaan nij síí nica̱j suun , che'é se si̱j noco̱' manj me soj a .
Síj , ga̱a ne̱ quiri̱' soj cata̱j xna'anj soj rihaan nij so' che'é 'u̱nj a .
Ne̱ asa̱' nicun' soj rihaan nij so' , ne̱ yo'o̱ ca'ne̱j nimán soj se̱ nanó rá soj che'é nana̱ ca'mi̱i̱ ma'a̱n soj rihaan nij so' ma' .
'O̱ se ma̱'anj me síí rque̱ nana̱ cu̱u cavi̱i̱ tu'va soj na̱nj á . Ne̱ taj síí gu̱un nucua̱j qui'ya̱j canaán rihaan se‑na̱na̱ soj ma' .
Dan me se nda̱a ma'a̱n rej soj do̱' , nda̱a ma'a̱n tuvi' soj do̱' , nda̱a ma'a̱n tinúú soj do̱' , nda̱a ma'a̱n nij síí ma̱n chiháán soj do̱' , me nij síí ta̱cuachén man soj rihaan nij síí qui'ya̱j sayuun man soj , ga̱a ne̱ ticavi̱' nii man ta'a̱j soj ,
ne̱ nachri̱' cunuda̱nj nij yuvii̱ ma̱n rihaan chumii̱ ni̱'yaj nij so' man soj , che'é se me soj síí noco̱' manj ado̱nj .
Tza̱j ne̱ daj chiha̱a̱ míj se̱ ca'anj ni'ya̱ a̱ doj yuvé raa̱ soj ma' .
'O̱ se che'é se noco̱' raan soj manj ro' , che'é dan yo'o̱ ga̱a̱ i'na̱' soj nu̱' cavii nu̱' ca'anj ado̱nj .
” Dan me se asa̱' quene'en soj se vaa tucuachriin tanuu nu̱' chuman' Jerusalén , ne̱ xca̱j soj cuentá se vaa da̱j doj quiri̱' nu̱' chuman' yo' , ne̱ quinavi̱j nu̱' chuman' yo' na̱nj ado̱nj .
Ne̱ güii dan me se yo'o̱ cuna̱nj nij síí ma̱n estadó Judea ca'a̱nj nij so' raa̱ quij , ne̱ nij síí va̱j rque chuman' Jerusalén me se ra'ya̱nj cu̱riha̱nj nij so' , ne̱ nij síí va̱j rej tacaan me se se̱ catúj nij so' chuman' yo' daj chiha̱a̱ míj ma' .
'O̱ se yo' me güii na̱ru'vee Diose̱ sayuun rihaan nij síí ne̱ estadó Judea yo' che'é cacun' tumé nij so' , ne̱ ya̱ da̱nj gu̱un , ga̱a ne̱ quisi̱j ya̱ nu̱' nana̱ no̱ rihaan danj Diose̱ che'é nij so' a .
Nique̱ chana̱ nu̱u̱ rque do̱' , chana̱ vaa ta'níí ne'ej utzii do̱' , güii ca'na̱' sayuun yo' a . 'O̱ se se̱ guun nucua̱j chana̱ yo' cuna̱nj chana̱ yo' ma' . 'O̱ se gu̱un ndo'o sayuun rej yo' , ne̱ caxri̱i̱ yuva̱a̱ Diose̱ man yuvii̱ yo' ,
ne̱ cavi̱' que'e̱e̱ nij so' raa̱ neê espadá , ne̱ qui̱ta'aa nii man que'e̱e̱ nij so' ca'a̱nj ni̱caj nii rej ne̱ nij síí yaníj a . Ne̱ cache̱e̱ nij síí yaníj xráá nu̱' chuman' Jerusalén , nda̱a se quisi̱j güii ca'ne̱e̱ Diose̱ suun ra'a nij so' a ― taj Jesucristó a .
Ne̱ cataj uún Jesucristó a : ― Ga̱a ne̱ quene'e̱n yuvii̱ se vaa cunu̱u ino̱ güii do̱' , yavii do̱' , nij yati' do̱' , ne̱ rihaan ma'a̱n chumii̱ me se cuchu'vi̱' ndo'o cunuda̱nj nij yuvii̱ cuno̱ nij so' da̱j ga̱a̱ ca̱ri̱i̱n ndo'o na ya'a̱nj do̱' , quene'e̱n nij so' da̱j ga̱a̱ quina̱a̱n rihaan na ya'a̱nj do̱' a .
Ne̱ cuchu'vi̱' ndo'o nij yuvii̱ , che'é yan quinano̱ rá nij so' da̱j ga̱a̱ quira̱n' nu̱' chumii̱ nihánj a . Ne̱ quina̱a̱n taran' nij rasu̱u̱n nucua̱j ma̱n rej xta̱' a .
Ga̱a ne̱ quene'e̱n nij so' mán 'u̱nj si̱j ca'néé Diose̱ ni̱caj yu'unj man yuvii̱ á . Dan me se xráá ngaa quita̱j 'u̱nj ca'na̱' 'u̱nj , ne̱ gu̱un nucua̱j ndo'oj quiri̱i̱ ta'ngaj , ne̱ ve'é uxrá curuvi̱j ca'na̱j ei .
Dan me se asa̱' guun che'e̱ nu̱' rasu̱u̱n nihánj gu̱un yo' da̱nj , ne̱ canicu̱n' soj , ne̱ ni̱'yaj soj xta̱' , ne̱ da̱j doj naca̱j 'u̱nj man soj rihaan chumii̱ nihánj ga̱a̱ na̱nj ado̱nj ― taj Jesucristó rihaan nij so' a .
Ga̱a ne̱ nanó Jesucristó cuentó nihánj a : ― Xca̱j soj cuentá da̱j 'yaj chruun ma̱n chruj higó raa̱ do̱' , da̱j 'yaj me ma'a̱n chruun do̱' á .
Ga̱a naca coj ya'li̱j ra'a nij chruun , ne̱ ni'ya̱j soj man nij chruun , ne̱ ne'en soj se vaa da̱j doj 'na' tió nama̱n maa̱n a .
Dan me se xca̱j uún soj cuentá se vaa asa̱' quene'en soj nu̱' se vaa cataj xna'anj 'u̱nj rihaan soj cuano̱ , ne̱ da̱j doj gu̱un che'e̱ Diose̱ gu̱un chij Diose̱ rihaan chumii̱ nihánj na̱nj ado̱nj .
Ya̱ ya̱ cata̱j xna'anj 'u̱nj rihaan soj cuano̱ se vaa quene'e̱n ta'a̱j soj si̱j vaa i'na̱' rihaan chumii̱ nihánj cuano̱ quisi̱j nu̱' rasu̱u̱n nihánj nu̱' se vaa cataj xna'anj 'u̱nj rihaan soj cuano̱ ei . Ne̱ ya̱ quene'e̱n soj nu̱' nihánj ga̱a ataa cavi̱' soj ei .
Vaa güii ca'a̱nj ni'ya̱ yo'óó do̱' , xta̱' do̱' , tza̱j ne̱ se‑na̱na̱j me se daj chiha̱a̱ míj se̱ quinavij yo' ma' ― taj Jesucristó rihaan nij so' a .
Ne̱ cataj uún Jesucristó a : ― Dan me se cu̱tumé soj man soj se̱ gaa na̱nj yo'o̱ gu̱un rá soj rasu̱u̱n ma̱n rihaan chumii̱ nihánj , ne̱ gu̱un rá soj gu̱un xno̱ soj do̱' , gu̱un rá soj ca'mi̱i̱ sca̱' soj do̱' , gu̱un rá soj gu̱un si'ya̱j soj nu̱' rasu̱u̱n ma̱n rihaan chumii̱ nihánj do̱' a . Se qui'ya̱j soj da̱nj , tóse̱ taj ni'yón ca'na̱j , ne̱ se̱ quene'en soj ca'na̱j a .
'O̱ se nda̱a rá se vaa 'o̱ lazo ne' ta'aa man nii ro' , da̱nj ga̱a̱ ca'na̱' xráá cunuda̱nj chumii̱ nihánj ado̱nj .
Che'é dan yo'o̱ ni̱'yaj soj , ne̱ xca̱j soj cuentá nu̱' güii , ne̱ ina̱nj cachi̱nj ni'ya̱j soj rihaan Diose̱ se vaa ca've̱e quinani̱i̱ soj rihaan nu̱' sayuun nihánj asa̱' gu̱un da̱nj rihaan chumii̱ nihánj , ga̱a ne̱ ca've̱e canicu̱n' soj rihaan 'u̱nj si̱j ca'néé Diose̱ ni̱caj yu'unj man yuvii̱ ei ― taj Jesucristó a .
Dan me se rej ranga̱' ro' , ne̱ Jesucristó rá nuvií noco̱o , ne̱ tucu'yón so' man nij yuvii̱ , ne̱ rej ti'nuu me se curiha̱nj so' , ne̱ rej cu'na̱j Quij ma̱n Chruun Olivó aran' so' a .
Ne̱ taxre̱j uchi' cunuda̱nj nij yuvii̱ cuno̱ nij so' se‑na̱na̱ Jesucristó a .
Dan me se da̱j doj ca̱nuû cha'anj pascuá cha'anj chá nij yuvii̱ israelitá chraa yo'óó trigó a .
Ne̱ nano' nij xrej ata̱ suun noco̱o doj do̱' , nij síí naqui'yaj cu̱u se‑tucua̱nj Moisés rihaan yuvii̱ do̱' , da̱j qui'ya̱j nij so' ne̱ cavi̱' Jesucristó , che'é se ma̱n ndo'o yuvii̱ noco̱' man Jesucristó a .
Ne̱ catúj síí chre̱e cu'na̱j Satanás nimán síí cu'na̱j Judas Iscariote , ne̱ so' me se yo'o̱ tuvi' ma'a̱n chuvi̱j nij síí tucu'yón se‑na̱na̱ Jesucristó me so' a .
Dan me se cavii so' ca'anj so' , ne̱ ca'mii so' ga̱ nij xrej ata̱ suun noco̱o doj do̱' , ga̱ tanuu uun chij rihaan nij tanuu tumé nuvií do̱' , ga̱a ne̱ cataj so' da̱j qui'ya̱j so' ne̱ ta̱cuachén so' man Jesucristó rihaan nij so' a .
Ga̱a ne̱ guun niha̱' rá nij so' ga̱a cuno nij so' se‑na̱na̱ Judas , ne̱ guun ya̱ ca'mii nij so' ga̱ Judas se vaa rque̱ nij so' sa'anj man Judas a .
Dan me se cata' tu'va síí cu'na̱j Judas se vaa ta̱cuachén so' man Jesucristó rihaan nij so' , ga̱a ne̱ nuchruj ra̱a̱ Judas aman ca've̱e ta̱cuachén so' man Jesucristó rihaan nij so' , ga̱a ne̱ se̱ gaa na̱nj quene'e̱n nij yuvii̱ a .
Dan me se quisíj güii canuû cha'anj chá nii chraa yo'óó trigó , ne̱ güii dan me güii ticavi' nij yuvii̱ israelitá matzinj le'e̱j che'é Diose̱ a .
Dan me se ca'néé Jesucristó man Pedró do̱' , man Juan do̱' , ne̱ cataj so' rihaan ro̱j so' : ― Ca'a̱nj ro̱j so̱j qui'ya̱j chuvi̱i ro̱j so̱j cha̱ ní' ne̱ navi̱j rá ní' cha'anj pascuá ei ― taj so' rihaan ro̱j so' a .
Ga̱a ne̱ xná'anj ro̱j so' man Jesucristó a : ― Me rej qui'ya̱j chuvi̱i núj cha̱ ní' ga̱ ― taj ro̱j so' a .
Ga̱a ne̱ cataj Jesucristó rihaan ro̱j so' a : ― Cuno̱ ro̱j so̱j nana̱ nihánj , se vaa asa̱' catúj ro̱j so̱j chuman' yo' , ne̱ nari̱' tuvi' ro̱j so̱j ga̱ 'o̱ síí táá chiha̱ 'o̱ cacuaj na , ne̱ canoco̱' ro̱j so̱j man so' , catu̱u̱ ro̱j so̱j rá ve' catu̱u̱ so' ,
ne̱ cata̱j ro̱j so̱j rihaan síí tucua̱ ve' yo' : “ Xná'anj maestró mán so̱' se vaa me rej ne̱ ve' cha̱ xti'no̱ maestró chraa ga̱ nij síí tucu'yón se‑na̱na̱ so' che'é cha'anj pascuá , taj so' a ” , cata̱j ro̱j so̱j rihaan síí tucua̱ ve' yo' a .
Ga̱a ne̱ ti̱haa̱n so' 'o̱ ve' nata' xi̱j rihaan ro̱j so̱j , ne̱ a̱j vaa chuvi̱i rá ve' yo' , ne̱ ma̱n chruun mesá ma̱n chruun xlá ma̱n rá ve' yo' a . Yo' me rej qui'ya̱j chuvi̱i ro̱j so̱j á ― taj Jesucristó rihaan ro̱j so' a .
Dan me se cavii ro̱j so' ca'anj ro̱j so' , ne̱ nari' ro̱j so' nu̱' nda̱a vaa cataj xna'anj Jesucristó rihaan ro̱j so' , ga̱a ne̱ qui'yaj chuvi̱i ro̱j so' cha̱ xti'no̱ nij so' chraa che'é cha'anj pascuá a .
Ne̱ quisíj orá cha̱ xti'no̱ nij so' , ne̱ ca'na' Jesucristó ga̱ yo'ó nij apóstol cune' so' man nata̱' rihaan yuvii̱ che'é so' , ga̱a ne̱ ca'anj ca̱yáán taran' nij so' rihaan mesá a .
Ga̱a ne̱ cataj Jesucristó rihaan nij so' a : ― Guun ndo'o raj cha̱ xti'no̱ 'u̱nj che'é cha'anj pascuá nihánj ga̱ nij soj cuano̱ nihánj ga̱a ataa qui̱rán' 'u̱nj sayuun a .
'O̱ se cata̱j xna'anj 'u̱nj rihaan soj cuano̱ se vaa se̱ chá xti'no̱ uún 'u̱nj ga̱ soj a̱ 'ó cha'anj nihánj nda̱a se quisi̱j güii ca̱nuû cha'anj pascuá naca̱ asa̱' guun chij Diose̱ rihaan chumii̱ nihánj a̱ man ado̱nj ― taj Jesucristó rihaan nij so' a .
Ga̱a ne̱ nica̱j so' 'o̱ aga' tazá na vinó , ne̱ nago' so' graciá rihaan Diose̱ , ga̱a ne̱ cataj so' : ― Qui̱ta'aa soj na nihánj , cuxra̱' ta'a̱j soj , ne̱ co'o̱ cunuda̱nj soj á .
'O̱ se cata̱j xna'anj 'u̱nj rihaan soj cuano̱ se vaa veé do̱j nihánj me co'o̱j , ne̱ se̱ co'oj ya̱j a̱ ma' . Tza̱j ne̱ asa̱' quisíj güii gu̱un chij Diose̱ rihaan chumii̱ nihánj , ne̱ co'o̱j ado̱nj ― taj Jesucristó rihaan nij so' a .
Ga̱a ne̱ nica̱j so' rachrúún , ne̱ nago' so' graciá rihaan Diose̱ , ga̱a ne̱ cuxra' so' rachrúún , ne̱ rqué so' man nij so' , ne̱ cataj so' : ― Nee̱ manj me rachrúún nihánj na̱nj á . Ca've̱j rá 'u̱nj cavi̱' nee̱ manj che'é soj , ne̱ cha̱ soj man nihánj , ga̱a ne̱ yo'o̱ cu̱nuû rá soj manj ei ― taj so' rihaan nij apóstol a .
Ga̱a ne̱ ase vaa qui'yaj so' ga̱ rachrúún ro' , da̱nj qui'yaj uún so' ga̱ aga' nu̱u̱ na vinó ga̱a quisíj chá xti'no̱ nij so' , ne̱ cataj so' : ― Na vinó nihánj ro' , me ton manj a . Che'é ton manj ro' , rqué Diose̱ 'o̱ nana̱ rihaan soj da̱j qui'ya̱j Diose̱ ga̱ soj a . Dan me se che'é se caya̱nj ton manj ro' , che'é dan me cara̱a̱ x'naa Diose̱ ni̱'yaj Diose̱ cacun' tumé yuvii̱ na̱nj ado̱nj ― taj Jesucristó rihaan nij so' a .
Ne̱ cataj uún Jesucristó a : ― Tza̱j ne̱ xca̱j soj cuentá se vaa vaa 'o̱ síí ta̱cuachén manj rihaan nij síí ta̱j ri'yunj manj , ne̱ táá ra'a so' rihaan chruun mesá ta̱j ra'aj nihánj cuano̱ ei .
'O̱ se xa̱' 'u̱nj si̱j ca'néé Diose̱ ni̱caj yu'unj man yuvii̱ , tza̱j ne̱ ca'a̱nj 'u̱nj cavi̱' 'u̱nj nda̱a vaa cataj xna'anj ma'a̱n Diose̱ a . Tza̱j ne̱ nique̱ ndo'o síí ta̱cuachén manj rihaan nij síí ta̱j ri'yunj manj na̱nj á . Quira̱n' uxrá so' sayuun ado̱nj ― taj Jesucristó rihaan nij so' a .
Ga̱a ne̱ guun che'e̱ nij síí tucu'yón se‑na̱na̱ Jesucristó nuchruj ra̱a̱ nij so' ga̱ tuvi' nij so' me tuvi' nij so' me síí qui'ya̱j da̱nj man Jesucristó , rá nij so' a .
Ga̱a ne̱ ca'mii cunu' cunuda̱nj nij síí tucu'yón se‑na̱na̱ Jesucristó me tuvi' nij so' me síí gu̱un chij doj a .
Ga̱a ne̱ cataj Jesucristó rihaan nij so' a : ― Nij síí nica̱j suun rey uun chij rihaan nij yuvii̱ yaníj ro' , rii ta'nga' uxrá nij so' rihaan tuvi' nij so' , ne̱ tucu'náj nii “ síí 'ni̱j ra'a man ní' ” man nij so' na̱nj á .
Tza̱j ne̱ se̱ guun soj síí vaa da̱nj ma' . Ma̱a̱n se tuvi' soj síí guun rá se vaa gu̱un chij so' doj rihaan soj ro' , vaa che'é gu̱un so' síí noco̱' doj rihaan soj , ne̱ gu̱un so' ase vaa 'o̱ se‑mo̱zó soj a .
Dan me se me síí me síí uun chij doj , rá soj ga̱ : síí anica̱j co'oo rihaan mesá na' , ase síí ya̱nj rihaan mesá xa̱' . Veé síí ya̱nj rihaan mesá me síí uun chij doj , rá soj a . Tza̱j ne̱ nihánj me se va̱j ma̱'án 'u̱nj sca'núj nij soj , ne̱ a̱j guún 'u̱nj mozó rihaan soj vaa na̱nj ado̱nj .
” Ne̱ xa̱' soj , tza̱j ne̱ nij soj me nij síí cachéé ga̱ 'u̱nj ga̱a quirán' 'u̱nj sayuun ,
ne̱ ase vaa cune' Réj Diose̱ manj se vaa gu̱un chij 'u̱nj ro' , da̱nj ga̱a̱ cune̱' 'u̱nj man soj cuano̱
se vaa ca̱yáán soj rihaan xrúún 'u̱nj chruun mesá asa̱' guun chij ma̱'anj , ne̱ cha̱ soj chraa ne̱ co'o̱ soj na ga̱ 'u̱nj ado̱nj . Ne̱ quita̱j soj chruun xlá sa̱' ndo'o , ne̱ ca'ne̱' soj cacun' che'é chuvi̱j nij x'ne' yuvii̱ israelitá ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj Jesucristó rihaan síí cu'na̱j Simón Pedró a : ― Cu̱nó so̱' nana̱ nihánj ca'mi̱j rihaan so̱' , Simón . 'O̱ se a̱j cachíín ni'ya̱j síí cu'na̱j Satanás rihaan Diose̱ se vaa ca've̱j rá Diose̱ qui'ya̱j so' sayuun man nij soj a . Dan me se ase vaa 'yaj nii man 'núú trigó ga̱a tixrin' nii 'núú trigó rihaan rcuaa ro' , da̱nj qui'ya̱j síí chre̱e man soj , che'é se guun rá so' quiri̱' soj ado̱nj .
Tza̱j ne̱ a̱j cachíín ni̱'yáá 'u̱nj rihaan Diose̱ che'é so̱' , se vaa se̱ ca'ne' rá so̱' ga̱ suun amán rá ni'ya̱j manj a̱ ma' . Ga̱a ne̱ asa̱' nanica̱j nimán so̱' canoco' uún so̱' manj ro' , ne̱ ra̱cuíj so̱' man nij tinúú so̱' se vaa cunu̱u sca̱' doj nimán nij so' uún á ― taj Jesucristó rihaan síí cu'na̱j Simón Pedró yo' a .
Ga̱a ne̱ cataj so' rihaan Jesucristó a : ― Tza̱j ne̱ a̱j ca'néé nimanj yo'o̱ cache̱e̱ 'u̱nj ga̱ so̱' , Señor . Ca've̱e se caxri̱i̱ nii taga' mán so̱' ca've̱e se ticavi̱' nii mán so̱' ca've̱e se , tza̱j ne̱ se̱ tanáj xco̱ 'u̱nj mán so̱' ma' ― taj so' rihaan Jesucristó a .
Tza̱j ne̱ cataj Jesucristó rihaan Pedró a : ― Nihánj me cata̱j 'u̱nj rihaan so̱' da̱j qui̱'yáá so̱' , Pedró . Ne'én 'u̱nj se vaa asa̱' ataa cagua̱j to'loo nii̱ corá , ne̱ va'nu̱j cata̱j so̱' se vaa ne ne'én so̱' manj ma' ― taj Jesucristó rihaan Pedró a .
Ga̱a ne̱ cataj Jesucristó rihaan nij síí tucu'yón se‑na̱na̱ so' a : ― Ga̱a ca'néé 'u̱nj man soj ca'mi̱i̱ natáj soj se‑na̱na̱j rihaan nij yuvii̱ israelitá ne̱ taj nanj taj vitó taj canj taj ca'anj nica̱j soj ga̱a ca'anj soj , tza̱j ne̱ taj va̱j rasu̱u̱n cachiin man soj ga̱a ca'anj soj , rá 'u̱nj a ― taj Jesucristó rihaan nij so' a . ― Taj va̱j a̱ doj rasu̱u̱n ne cachi̱in man núj ma' ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― Ya̱j me se sese vaa xnánj soj do̱' , se‑vito̱ soj do̱' , ne̱ ni̱caj soj ca'a̱nj soj á . Ne̱ sese taj yan vaj neê espadá rihaan soj , ne̱ quira̱a̱n soj 'o̱ taneê soj neê espadá á . Ne̱ sese nuvi' sa'anj rihaan yo'o̱ tuvi' soj , ne̱ vaa che'é cutu've̱e̱ so' se‑ro̱to̱ so' , ne̱ quira̱a̱n so' neê espadá ei .
'O̱ se vaa nana̱ no̱ rihaan danj Diose̱ taj : “ Cataj nii se vaa si̱j 'yaj cacun' me so' ” , taj danj Diose̱ che'é 'u̱nj , ne̱ vaa che'é quisi̱j ya̱ nu̱' nana̱ yo' che'ej a . 'O̱ se da̱j doj quinavi̱j se vaa 'yáá 'u̱nj rihaan chumii̱ nihánj na̱nj ado̱nj ― taj Jesucristó rihaan nij so' a .
Ga̱a ne̱ cataj nij so' rihaan Jesucristó a : ― Ni̱'yaj so̱' ei . Vaa vi̱j neê espadá rihaan ní' nihánj , Señor ― taj nij so' a . ― Veé da̱nj me se da̱nj na̱nj á ― taj Jesucristó rihaan nij so' a .
Ga̱a ne̱ cavii so' ca'anj so' quij cu'na̱j Quij ma̱n Chruun Olivó , nda̱a vaa cu'yón ina̱nj so' qui'ya̱j so' a . Ne̱ canoco' nij síí tucu'yón se‑na̱na̱ so' rej xco̱ so' a .
Ne̱ ga̱a cuchi' nij so' rej yo' , ne̱ cataj Jesucristó rihaan nij so' a : ― Cachi̱nj ni'ya̱j soj rihaan Diose̱ se vaa ca̱ráán Diose̱ chrej rihaan síí chre̱e se̱ gaa na̱nj gu̱un rá soj qui'ya̱j soj cacun' qui'ya̱j síí chre̱e á ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ naxuun so' man so' rihaan nij síí tucu'yón se‑na̱na̱ so' , ne̱ ca'anj so' rej yaníj do̱j , ne̱ canicun' ru̱j so' , ne̱ cachíín ni'ya̱j so' rihaan Diose̱ ,
ne̱ cataj so' rihaan Diose̱ a : ― Sese ca've̱e , ne̱ ca̱ráán ra'á so̱' xráj , se̱ gaa na̱nj quira̱n' uxrá 'u̱nj sayuun , tza̱j ne̱ sese ma̱'án so̱' me rá qui̱rán' 'u̱nj sayuun , ne̱ qui̱'yáá so̱' nda̱a vaa me rá ma̱'án so̱' , ne̱ se̱ qui'yáá so̱' nda̱a vaa me rá ma̱'anj ma' ― taj Jesucristó , cachíín ni'ya̱j so' rihaan Diose̱ a .
Ga̱a ne̱ curuvi' yo'o̱ se‑mo̱zó Diose̱ cavii rej xta̱' rihaan so' , ne̱ nari' nucuaj nimán so' , qui'yaj se‑mo̱zó Diose̱ yo' a .
Ne̱ nanó ndo'o rá so' , ne̱ nucua̱j ndo'o cachíín ni'ya̱j so' rihaan Diose̱ , ne̱ cavii ndo'o nihaa̱ rihaan so' , ne̱ ase vaa ton vaa nihaa̱ cavii rihaan so' cayanj rihaan yo'óó a .
Ne̱ canicun' caya̱ so' , ne̱ ca'anj so' rej ne̱ nij síí tucu'yón se‑na̱na̱ so' , tza̱j ne̱ quene'en so' se vaa cotoj nu̱' nij so' , che'é se nanó ndo'o rá nij so' a .
Ga̱a ne̱ cataj Jesucristó rihaan nij so' a : ― Me che'é otoj soj ga̱ . Na̱xuma̱a̱n soj cachi̱nj ni'ya̱j soj rihaan Diose̱ se̱ gaa na̱nj gu̱un rá soj qui'ya̱j soj cacun' qui'ya̱j síí chre̱e á ― taj so' rihaan nij síí tucu'yón se‑na̱na̱ so' a .
Dan me se nicu̱n' Jesucristó ca'mii so' , ne̱ nu̱' ca'na' que'e̱e̱ yuvii̱ , ne̱ síí cu'na̱j Judas yo'o̱ tuvi' chuvi̱j nij síí tucu'yón se‑na̱na̱ Jesucristó me síí táá ya̱a̱n rihaan nij yuvii̱ , ne̱ quinichrun' síí cu'na̱j Judas rihaan Jesucristó , che'é rej guun rá so' cachro̱n tu'va̱ so' xruu̱ Jesucristó a .
Ga̱a ne̱ cataj Jesucristó rihaan Judas a : ― Ne chiha̱n' uxrá 'yáá so̱' , se vaa tacuachén so̱' manj si̱j ca'néé Diose̱ ni̱caj yu'unj man yuvii̱ ga̱a cachro̱n tu̱'vá so̱' xruj , man Judas ― taj so' rihaan Judas yo' a .
Dan me se quene'en nij síí nicu̱n' ga̱ Jesucristó da̱j qui'ya̱j nij yuvii̱ man Jesucristó , ne̱ che'é dan xná'anj nij so' man Jesucristó a : ― Go̱' núj neê espadá raa̱ nij so' , rá so̱' na' ― taj nij so' rihaan Jesucristó a .
Ne̱ yo'o̱ tuvi' nij so' ro' , go' taneê so' neê espadá raa̱ se‑mo̱zó xrej ata̱ suun noco̱o doj , ne̱ güéj nu̱' xréé yo' rej nuva̱' yo' , qui'yaj so' a .
Ga̱a ne̱ cataj Jesucristó rihaan so' a : ― Ca'ne̱' rá soj ga̱ suun 'yaj da̱nj á ― taj Jesucristó rihaan nij so' a . Ga̱a ne̱ cuta' Jesucristó ra'a Jesucristó rej quiran' chi'ii̱ xréé mozó yo' , ne̱ nu̱' orá nahuun sa̱' xréé mozó yo' , qui'yaj Jesucristó a .
Ga̱a ne̱ cataj Jesucristó rihaan nij xrej ata̱ suun noco̱o doj do̱' , rihaan tanuu uun chij rihaan nij tanuu tumé nuvií do̱' , rihaan nij síí uun chij rihaan nij yuvii̱ israelitá do̱' a : ― Me che'é 'na' neê espadá 'na' chruun 'na' ga̱ soj ga̱ . Síí itu̱u̱ mé 'u̱nj , rá soj na' .
'O̱ se daj a̱ güii yáán 'u̱nj ga̱ nij soj rá nuvií noco̱o , tza̱j ne̱ ne gu̱un rá soj qui̱ta'aa soj mán 'u̱nj ma' . Tza̱j ne̱ cuano̱ nihánj me se a̱j quisíj orá ca've̱e qui'ya̱j soj nda̱a vaa me rá soj qui'ya̱j soj , ne̱ nihánj me se ca've̱e gu̱un nucua̱j soj si̱j va̱j rej rmi̱' a ― taj Jesucristó rihaan nij so' a .
Dan me se quita'aa nij so' man Jesucristó , ne̱ ca'anj nica̱j nij so' man Jesucristó rá ve' tucuá xrej ata̱ suun noco̱o doj , ne̱ ga̱n' ga̱n' canoco' síí cu'na̱j Pedró rej xco̱ Jesucristó , 'na' so' a .
Dan me se naran' nii ya'an rá ve' , ne̱ yáán tacuachriin taran' nii rihaan ya'an , ne̱ yáán síí cu'na̱j Pedró sca'núj nij so' a .
Dan me se yáán so' rej chuguu̱n ya'an rihaan nij tuvi' xrej , ne̱ quene'en yo'o̱ mozó cha̱na̱ man so' , ne̱ ni'ya̱j uxrá chana̱ yo' man so' a . Ga̱a ne̱ cataj mozó cha̱na̱ yo' rihaan tuvi' no' síí ma̱n ga̱ no' a :
― Síí nihánj ro' , me yo'o̱ síí cachéé ga̱ Jesucristó a ― taj chana̱ yo' , ni'ya̱j yo' man Pedró a . Ga̱a ne̱ cataj Pedró rihaan chana̱ yo' a : ― Ne ne'én 'u̱nj man so' , man nocoj ― taj so' a .
Ne̱ yo'ó orá nii me se quene'en yo'ó so' man Pedró uún a : ― Yo'o̱ tuvi' nij síí chéé ga̱ so' mé so̱' ei ― taj so' rihaan Pedró a . ― Taj ma' . Nuveé si̱j chéé ga̱ so' mé 'u̱nj , man tinu̱j ― taj Pedró yo' a .
Dan me se cachén yo'ó orá uún , ga̱a ne̱ nucua̱j ca'mii yo'ó so' a : ― Ya̱ uxrá si̱j cachéé ga̱ Jesucristó me síí nihánj na̱nj ei . 'O̱ se si̱j cavii estadó Galilea me ro̱j so' ga̱ Jesucristó chugua̱nj ― taj yo'ó so' a .
Ga̱a ne̱ cataj Pedró rihaan síí tu'va da̱nj a : ― Ne uno uxraj me taj so̱' , man tinu̱j ― taj so' rihaan nij so' a . Ne̱ dan me se nu̱' ca'mii so' da̱nj , ne̱ nu̱' caguáj to'loo a .
Ga̱a ne̱ canica̱j síí 'ni̱j ra'a man ní' , ne̱ ni'ya̱j so' man Pedró , ga̱a ne̱ nanuj rá Pedró se‑na̱na̱ síí 'ni̱j ra'a man ní' ga̱a cataj síí 'ni̱j ra'a man ní' rihaan so' : “ Ne'én 'u̱nj se vaa asa̱' ataa cagua̱j to'loo nii̱ corá , ne̱ va'nu̱j cata̱j so̱' se vaa ne ne'én so̱' manj ma' ” , cataj síí 'ni̱j ra'a man ní' rihaan so' quii a .
Dan me se ga̱a ni'ya̱j síí 'ni̱j ra'a man ní' man Pedró , ga̱a ne̱ curiha̱nj Pedró xe' , ne̱ ta'vee ndo'o so' a .
Ga̱a ne̱ nij síí quita'aa man Jesucristó ro' , tiha' ndo'o nij so' man so' , ne̱ go' nij so' xráá so' a .
Ne̱ ga̱a go' nij so' xráá so' me se caráán nij so' rihaan Jesucristó , ne̱ cataj nij so' rihaan so' a : ― Cata̱j so̱' rihaan núj me síí go' mán so̱' á ― taj nij so' ,
ne̱ que'e̱e̱ doj nana̱ nij a'mii uún nij so' rihaan Jesucristó a .
Ne̱ ga̱a quisíj güii , ne̱ cunuu chre̱' nij síí uun chij rihaan nij yuvii̱ israelitá , ne̱ dan me se nij xrej ata̱ suun noco̱o doj do̱' , nij síí naqui'yaj cu̱u se‑tucua̱nj Moisés do̱' , cunuu chre̱' , ne̱ ca'anj nica̱j nij so' man Jesucristó rá ve' a'ne' nij so' cacun' che'é yuvii̱ a . Ga̱a ne̱ xná'anj nij so' man Jesucristó , ne̱ cataj nij so' :
― Sese ya̱ si̱j ca'néé Diose̱ ti̱nanii man yuvii̱ rihaan sayuun mé so̱' , rá so̱' , ne̱ cata̱j xna'anj so̱' rihaan núj á ― taj nij so' a . Ga̱a ne̱ cataj Jesucristó rihaan nij so' a : ― Ca've̱e se cata̱j xna'anj 'u̱nj rihaan soj , tza̱j ne̱ se̱ cuchumán rá soj se‑na̱na̱j ma' .
Ne̱ sese xna̱'anj 'u̱nj 'o̱ nana̱ man soj , tza̱j ne̱ se̱ cataj xna'anj soj rihanj ma' .
Tza̱j ne̱ rej rihaan ní' me se xa̱' 'u̱nj si̱j ca'néé Diose̱ ni̱caj yu'unj man yuvii̱ , tza̱j ne̱ ca̱yáán 'u̱nj rej nuva̱' Diose̱ síí nucua̱j ndo'o a ― taj Jesucristó rihaan nij so' a .
Ga̱a ne̱ xná'anj cunuda̱nj nij so' man Jesucristó , cataj nij so' : ― Che'é dan me ta'ni̱j Diose̱ mé so̱' , rá so̱' na' ― taj nij so' rihaan so' a . Ga̱a ne̱ cataj Jesucristó rihaan nij so' a : ― Veé ya̱ nda̱a vaa cataj soj ro' , veé da̱nj vaa na̱nj á ― taj so' a .
Ga̱a ne̱ cataj nij so' rihaan tuvi' nij so' a : ― Se̱ cachiin doj síí ca'na̱' cata̱j xna'anj rihaan ní' che'é cacun' tumé síí nihánj a̱ ma' . 'O̱ se ma'a̱n ní' me síí cuno da̱j tu'va so' nihánj na̱nj ado̱nj ― taj nij so' rihaan tuvi' nij so' a .
Dan me se que'e̱e̱ nij so' , ne̱ naxuma̱a̱n taran' nij so' , ne̱ ca'anj nica̱j nij so' man Jesucristó rihaan síí cu'na̱j Pilato a .
Ga̱a ne̱ cuta' nij so' cacun' xráá so' rihaan síí cu'na̱j Pilato , ne̱ cataj nij so' rihaan síí cu'na̱j Pilato a : ― Síí nihánj ro' , me síí tucu'yón tucuáán ne̱ rihaan tuvi' núj si̱j israelitá , ne̱ cataj so' se vaa se̱ go' yuvii̱ puextó rihaan síí nica̱j suun cu'na̱j César , ne̱ taj so' se vaa si̱j ca'néé Diose̱ gu̱un síí nica̱j suun rey me ma'a̱n so' , taj so' ado̱nj ― taj nij so' rihaan síí cu'na̱j Pilato , ni'ya̱j nij so' man Jesucristó a .
Ga̱a ne̱ xná'anj síí cu'na̱j Pilato man Jesucristó a : ― So̱' me síí nica̱j suun rey uun chij rihaan nij yuvii̱ israelitá na' ― taj so' , xná'anj so' man Jesucristó a . ― Vej á ― taj Jesucristó rihaan so' a .
Ga̱a ne̱ cataj síí cu'na̱j Pilato rihaan nij xrej ata̱ suun noco̱o doj do̱' , rihaan nij yuvii̱ do̱' a : ― Nuvi' cacun' tumé síí nihánj narij ma' ― taj so' a :
Tza̱j ne̱ nucua̱j doj ca'mii nij so' , cataj nij so' : ― Tza̱j ne̱ que'e̱e̱ yuvii̱ uno se‑na̱na̱ so' , ne̱ vaa güii qui'ya̱j nij so' sayuun na̱nj á . Ne̱ va̱j so' tucu'yón so' se‑na̱na̱ so' nu̱' estadó Judea nihánj , ne̱ guun che'e̱ so' tucu'yón so' se‑na̱na̱ so' estadó Galilea , ne̱ 'na' so' nda̱a nihánj tucu'yón so' na̱nj ado̱nj ― taj nij so' rihaan Pilato a .
Dan me se cuno Pilato se‑na̱na̱ nij so' , ga̱a ne̱ xná'anj Pilato man nij so' sese si̱j cavii estadó Galilea me Jesucristó a .
Ga̱a ne̱ quene'en so' se vaa ya̱ cavii Jesucristó estadó Galilea rej uun chij síí cu'na̱j Herodes a . Che'é dan cataj so' se vaa ca'a̱nj ni̱caj nij so' man Jesucristó rihaan síí cu'na̱j Herodes yo' a . 'O̱ se güii dan me se nuû ma'a̱n síí cu'na̱j Herodes chuman' Jerusalén a .
Ga̱a quene'en síí cu'na̱j Herodes man Jesucristó , ga̱a ne̱ guun niha̱' uxrá rá so' a . 'O̱ se asi̱j rque̱ ndo'o me se guun rá so' quene'e̱n so' man Jesucristó , che'é se a̱j cuchi' nana̱ rihaan so' da̱j 'yaj Jesucristó a . Ne̱ guun rá so' se vaa qui'ya̱j Jesucristó 'o̱ suun sa̱' noco̱o ni̱'yaj so' a .
Dan me se xná'anj ndo'o so' nana̱ man Jesucristó , tza̱j ne̱ a̱ 'ó nana̱ ne ca'mi̱i̱ Jesucristó rihaan so' a̱ ma' .
Tza̱j ne̱ nicu̱n' nij xrej ata̱ suun noco̱o doj nicu̱n' nij síí naqui'yaj cu̱u se‑tucua̱nj Moisés rihaan nij yuvii̱ nicu̱n' , ne̱ nucua̱j ndo'o cuta' nij so' cacun' xráá Jesucristó a .
Ga̱a ne̱ nachri' Herodes do̱' , nij tanuu nu̱u̱ rihaan so' do̱' , ni'ya̱j nij so' man Jesucristó , ne̱ ca'nga' naco̱o̱ nij so' ni'ya̱j nij so' man Jesucristó a . Ga̱a ne̱ na'néé nij so' yatzíj sedá man Jesucristó qui'yaj Herodes , ne̱ veé dan na'néé uún Herodes man so' rihaan Pilato a .
Ne̱ güii dan me se guun che'e̱ Herodes ga̱ Pilato na'mii sa̱' ro̱j so' ga̱ tuvi' ro̱j so' a . 'O̱ se asi̱j rque̱ doj me se si̱j ta̱j ri'yunj man tuvi' me ro̱j so' a .
Dan me se canacúún síí cu'na̱j Pilato man nij xrej ata̱ suun noco̱o doj do̱' , man nij síí uun chij rihaan nij yuvii̱ israelitá do̱' , man ma'a̱n nij yuvii̱ do̱' , se vaa ca'na̱' nij so' cunu̱u chre̱' nij so' rihaan so' a .
Ga̱a ne̱ cataj Pilato rihaan nu̱' nij yuvii̱ a : ― Dan me se nica̱j soj man snó'o nihánj ca'na' soj rihanj , ne̱ cataj soj se vaa so' me síí me rá qui'ya̱j nij yuvii̱ sayuun a . Ne̱ veé xná'anj 'u̱nj man so' cuno taran' soj da̱j 'yaj so' , ne̱ xa̱' cacun' cuta' soj xráá so' , tza̱j ne̱ taj va̱j cacun' vaa da̱nj tumé síí nihánj narij ma' .
Ne̱ síí cu'na̱j Herodes ro' , ne nari̱' so' cacun' tumé síí nihánj a̱ ma' . Ma̱a̱n se na'néé u̱u̱n síí cu'na̱j Herodes man síí nihánj rihaan ní' na̱nj á . Ne̱ xca̱j soj cuentá se vaa taj cacun' qui'yaj síí nihánj , ne̱ ne nó xcúún so' cavi̱' so' ma' .
Che'é dan qui̱'yáj do̱j sayuun man so' , ne̱ ca'a̱nj u̱u̱n so' , qui'ya̱j ní' na̱nj á ― taj Pilato rihaan taran' nij yuvii̱ a .
'O̱ se ma̱a̱n güii dan me se daj a̱ cha'anj pascuá na'néé nij so' man 'o̱ yuvii̱ 'ni̱j taga' a .
Ga̱a ne̱ caguáj cunuda̱nj nij so' , cataj nij so' a : ― Ticavi̱' soj man síí nihánj ei . Ticavi̱' soj man síí nihánj ei . Ne̱ quiri̱i̱ so̱' man síí cu'na̱j Barrabás taga' che'é núj á ― taj nij so' , caguáj nij so' rihaan Pilato a .
Ne̱ xa̱' síí cu'na̱j Barrabás , tza̱j ne̱ si̱j qui'yaj cunu' nij yuvii̱ ma̱n chuman' Jerusalén me so' , ne̱ si̱j ticavi' man yuvii̱ me so' , ne̱ che'é dan caxríj nii taga' man so' a .
Ga̱a ne̱ ca'mii uún Pilato rihaan nij yuvii̱ a . 'O̱ se guun rá so' quiri̱i̱ so' man Jesucristó ca'a̱nj Jesucristó a .
Ga̱a ne̱ caguáj nu̱' nij yuvii̱ , cataj nij so' : ― Cano̱ ya̱ so' rihaan rcutze̱ ei ― taj nij yuvii̱ , caguáj nij yuvii̱ a .
Ga̱a ne̱ quisíj va'nu̱j cataj so' rihaan nij yuvii̱ : ― Tza̱j ne̱ taj va̱j se chi'i̱i̱ qui'yaj so' ma' . Taj va̱j cacun' tumé so' , ne̱ ne nó xcúún so' cavi̱' so' ma' . Dan me se qui̱'yáj do̱j sayuun man so' , ne̱ ca'a̱nj u̱u̱n so' qui̱'yáj na̱nj á ― taj uún Pilato rihaan nij yuvii̱ a .
Tza̱j ne̱ caguáj ndo'o nij yuvii̱ , ne̱ uxrá ca'ne' nij yuvii̱ suun rihaan Pilato se vaa ya̱ cavi̱' Jesucristó rihaan rcutze̱ qui'ya̱j so' , ne̱ guun nucua̱j doj se‑na̱na̱ nij yuvii̱ yo' a .
Ga̱a ne̱ guun ya̱ rá Pilato se vaa qui'ya̱j so' nda̱a vaa cataj nij yuvii̱ rihaan so' a .
Dan me se síí 'ni̱j taga' tumé cacun' se vaa cunu' yuvii̱ qui'yaj do̱' , se vaa ticavi' yuvii̱ do̱' , quirii Pilato man so' ca'a̱nj u̱u̱n so' , nda̱a vaa cataj nij yuvii̱ a . Ne̱ Jesucristó ro' , ca'vej rá Pilato quira̱n' so' nda̱a vaa guun rá nij yuvii̱ quira̱n' so' na̱nj ado̱nj .
Dan me se nica̱j nii man Jesucristó ca'anj nii , ga̱a ne̱ quita'aa nii man yo'o̱ síí cu'na̱j Simón síí cavii chuman' Cirene ga̱a 'na' nique so' rej tacaan , ne̱ cuta' nii rcutze̱ xráá so' ata̱ so' rcutze̱ 'na' so' rej xco̱ Jesucristó a .
Ne̱ noco' que'e̱e̱ yuvii̱ man Jesucristó , ne̱ ta'a̱j nij yuvii̱ me chana̱ , ne̱ dan me se go' nij chana̱ se‑cuxru̱' nij no' rucua̱a̱ nij no' , ne̱ ta'vee ndo'o nij chana̱ ni'ya̱j nij chana̱ man Jesucristó a .
Ga̱a ne̱ canica̱j Jesucristó , cataj Jesucristó rihaan nij chana̱ yo' : ― Cuno̱ soj cha̱na̱ ta'ni̱j chuman' Jerusalén ca'mi̱j á . Se̱ ta'vee nij soj ni̱'yaj soj mán 'u̱nj a̱ ma' . Tza̱j ne̱ ta've̱e soj ni̱'yaj soj man ma'a̱n soj do̱' , man ma'a̱n ta'níí soj do̱' á .
'O̱ se vaa güii cata̱j nii se vaa a̱j cavii sa̱' doj nij chana̱ itu̱un do̱' , nij chana̱ ne nari̱' ne'ej do̱' , nij chana̱ ne tucutzi̱i ne'ej do̱' a .
'O̱ se güii dan me se gu̱un che'e̱ yuvii̱ nacu̱nj yuvii̱ nij quij se vaa cane̱e̱ nij quij ca̱ráán nij quij xráá ma'a̱n nij so' a .
'O̱ se ase vaa chruun maree̱ vaa i'na̱' vaa 'u̱nj nihánj , tza̱j ne̱ da̱nj na̱nj ticavi̱' nii manj a . Táá a̱ nij síí ne̱ chuman' Jerusalén , ne̱ ase vaa chruun naco̱o̱ cavi' vaa nij síí tumé cacun' ne̱ chuman' Jerusalén , ne̱ che'é dan chi'i̱i̱ uxrá doj quira̱n' nij so' na̱nj ado̱nj ― taj Jesucristó rihaan nij chana̱ a .
Ne̱ nica̱j nii man yavíj ro̱j síí tumé cacun' , ca'anj nii rej cavi̱' ro̱j so' ga̱ Jesucristó a .
Ne̱ ga̱a cuchi' taran' nij so' rej cu'na̱j Tacaan Cúú Yave̱ Xnangá , ne̱ cachrón nii man Jesucristó ga̱ ro̱j síí tumé cacun' rihaan va'nu̱j rcutze̱ , ne̱ dan me se yo'o̱ so' ro' , cachrón nii rej nuva̱' Jesucristó , ne̱ yo'ó so' ro' , cachrón nii rej nichru̱un Jesucristó a .
Ga̱a ne̱ cachíín ni'ya̱j Jesucristó rihaan Diose̱ , cataj so' : ― Cara̱a̱ x'naa so̱' , ne̱ se̱ qui'yáá so̱' sayuun man nij so' , man Ata̱j Chij . 'O̱ se ne ne'en nij so' da̱j 'yaj nij so' ma' ― taj so' , cachíín ni'ya̱j so' rihaan Rej so' Diose̱ a . Ga̱a ne̱ tico tixaj nij tanuu che'é saga̱n' Jesucristó a .
Ne̱ canicun' que'e̱e̱ yuvii̱ ni'ya̱j da̱j quira̱n' Jesucristó a . Dan me se ca'nga' naco̱o̱ nij síí uun chij , cataj nij so' : ― A̱j tinanii so' man yo'ó yuvii̱ rihaan sayuun , rá so' á . Ca've̱e ti̱nanii so' man ma'a̱n so' ya̱j ei . Sese si̱j narii Diose̱ me so' do̱' , sese si̱j ca'néé Diose̱ ti̱nanii man yuvii̱ rihaan sayuun me so' do̱' , ne̱ ca've̱e ti̱nanii ma'a̱n so' man so' a ― taj nij síí uun chij ni'ya̱j nij so' man Jesucristó a .
Ne̱ nij tanuu , tza̱j ne̱ ca'nga' naco̱o̱ uún nij tanuu ni'ya̱j nij tanuu man Jesucristó , ne̱ ru'maan nij tanuu na vinó yu̱u̱ tu'va Jesucristó ,
ne̱ cataj nij so' : ― Sese so̱' me síí nica̱j suun rey uun chij rihaan nij yuvii̱ israelitá , ne̱ ti̱nanii so̱' man ma̱'án so̱' rihaan sayuun ya̱j vij ― taj nij tanuu rihaan Jesucristó a .
Ne̱ vaa rcuchra̱' nó rihaan rcutze̱ yo' , ne̱ nó nana̱ rihaan rcuchra̱' yo' se vaa : “ Si̱j nica̱j suun rey uun chij rihaan nij yuvii̱ israelitá me síí nihánj a ” , taj nana̱ yo' a .
Ne̱ yo'o̱ tuvi' ro̱j síí tumé cacun' noco̱' rihaan rcutze̱ rej x'nu̱j Jesucristó ro' , nij ca'mii so' rihaan Jesucristó , cataj so' : ― Si̱j ca'néé Diose̱ ti̱nanii man yuvii̱ rihaan sayuun mé so̱' , rá so̱' na' . Me che'é ne tinanii so̱' man taran' ní' ga̱ ― taj so' rihaan Jesucristó a .
Tza̱j ne̱ yo'ó síí tumé cacun' ro' , cataj so' rihaan tuvi' so' : ― Nihánj me se cuya̱a̱n vaa sayuun ran' ní' ga̱ sayuun ran' síí nihánj na̱nj á . Ne̱ me che'é ne chu'ví' so̱' a̱ doj ni'ya̱j so̱' Diose̱ ga̱ .
Dan me se xa̱' ní' , tza̱j ne̱ vaa che'é cavi̱' ní' , ne̱ ran' ní' sayuun che'é cacun' tumé ní' , tza̱j ne̱ xa̱' síí nihánj , tza̱j ne̱ taj va̱j a̱ doj se chi'i̱i̱ ne qui'ya̱j síí nihánj a̱ ma' ― taj yo'ó síí tumé cacun' yo' rihaan tuvi' so' a .
Ga̱a ne̱ cataj so' rihaan Jesucristó a : ― Se̱ quini'yón so̱' ra̱cuíj so̱' manj , asa̱' guun che'e̱ so̱' guun chij so̱' a̱ ma' ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Ya̱ ya̱ cata̱j xna'anj 'u̱nj rihaan so̱' cuano̱ se vaa güii cuan' me se ca̱yáán so̱' ga̱ 'u̱nj rej sa̱' ndo'o rej ne̱ nij síí sa̱' rihaan Diose̱ ei ― taj Jesucristó rihaan so' a .
Veé dan , ne̱ caxu̱j me yo' , ne̱ guun rmi̱' rihaan nu̱' chumii̱ , ne̱ yo'o̱ guun rmi̱' rihaan chumii̱ nda̱a quisíj aga' va'nu̱j rej anoco' güii a .
Ne̱ guun rmi̱' rihaan güii , ne̱ sin' nu̱' yatzíj cortiná noco̱' rá nuvií noco̱o a .
Ga̱a ne̱ nucua̱j ndo'o caguáj Jesucristó , cataj so' : ― Naca̱j so̱' nimanj , Ata̱j Chij ― taj so' , ne̱ veé dan cavi' so' a .
Dan me se quene'en tanuu capitán se vaa guun , ga̱a ne̱ ve'é uxrá ca'mii so' che'é Diose̱ , ne̱ cataj so' : ― Xa̱' síí nihánj , tza̱j ne̱ ya̱ ya̱ síí sa̱' me so' na̱nj á ― taj tanuu yo' ni'ya̱j so' man Jesucristó a .
Dan me se quene'en taran' nij yuvii̱ cunuu chre̱' rej yo' se vaa guun , ga̱a ne̱ go' nij so' se‑cuxru̱' nij so' rucua̱a̱ nij so' che'é se nanó ndo'o rá nij so' , ga̱a ne̱ canica̱j nij so' ca'anj nij so' chuman' a .
Ne̱ canicun' cunuda̱nj nij tuvi' Jesucristó rej ga̱n' doj , ne̱ ta'a̱j nij so' me chana̱ cuno se‑na̱na̱ Jesucristó asi̱j cavii Jesucristó estadó Galilea a . Ne̱ ni'ya̱j taran' nij so' man Jesucristó a .
Ne̱ vaa 'o̱ síí cu'na̱j José , ne̱ yo'o̱ tuvi' nij síí uun chij rihaan nij yuvii̱ israelitá me so' a . Ne̱ síí sa̱' me so' , ne̱ síí nica̱ nimán me so' ,
ne̱ ne vaa rá so' da̱j se vaa rá yo'ó nij síí uun chij rihaan nij yuvii̱ israelitá ma' . Ne gu̱un rá so' qui'ya̱j so' nda̱a vaa qui'yaj yo'ó nij so' ma' . Ne̱ síí cavii chuman' Arimatea yo'o̱ chuman' na̱j estadó Judea me so' a . Ne̱ so' me síí me ndo'o rá gu̱un chij Diose̱ rihaan chumii̱ nihánj a .
Dan me se ca'anj so' rihaan síí cu'na̱j Pilato , ne̱ cachíín ni'ya̱j so' rihaan síí cu'na̱j Pilato se vaa ca've̱j rá síí cu'na̱j Pilato cachi̱n' so' man Jesucristó a . Dan me se ca'vej síí cu'na̱j Pilato ,
ga̱a ne̱ ca'anj síí cu'na̱j José , tinanij so' man Jesucristó , ne̱ nacutáj so' yatzíj mantá xráá Jesucristó , ne̱ caxríj so' man Jesucristó rque yu'uj yuvej rej nuvi' a̱ 'ó xnangá naj a .
Veé da̱nj qui'yaj nij so' güii 'yaj chuvi̱i nij yuvii̱ israelitá che'é güii nara̱a̱n rá nij so' , ne̱ veé da̱nj quisíj güii naránj rá nij so' a .
Ne̱ canoco' nij chana̱ cavii estadó Galilea ga̱ Jesucristó rej xco̱ síí cu'na̱j José , ne̱ quene'en nij chana̱ yu'uj rej caxríj síí cu'na̱j José man Jesucristó ,
ga̱a ne̱ canica̱j nij chana̱ chuman' Jerusalén , ne̱ qui'yaj chuvi̱i nij chana̱ yo'óó gun' da̱j do̱' , squíí xlá mirra do̱' , caxri̱i̱ nij chana̱ man Jesucristó rá nij chana̱ a .
Dan me se ma'a̱n güii naránj rá nij yuvii̱ israelitá me se naránj rá nij chana̱ a . Ne̱ taxre̱j güii cotungó , ga̱a ataa doj quisi̱j güii , me se ca'anj nij chana̱ rej ta̱j yu'uj , ne̱ nica̱j nij chana̱ nij rasu̱u̱n gun' da̱j se vaa a̱j qui'yaj chuvi̱i nij no' a .
Ga̱a ne̱ quene'en nij chana̱ se vaa na̱j yaníj yuvej aráán tu'va yu'uj na̱j Jesucristó a .
Ne̱ ga̱a catúj nij chana̱ rá yu'uj , ne̱ ne nari̱' nij chana̱ man Jesucristó si̱j 'ni̱j ra'a man ní' a̱ ma' .
Dan me se caráya'a̱nj ndo'o nij chana̱ , ne̱ nicun' vi̱j snó'o rihaan nij chana̱ , ne̱ ro̱j snó'o yo' me se yatzíj chuguu̱n uxrá nuû ro̱j so' a .
Dan me se cuchu'vi' uxrá nij chana̱ , ne̱ ca'anj ca̱yáán ru̱j nij chana̱ , ne̱ cuchruj nij chana̱ rihaan nij chana̱ rihaan yo'óó a . Ga̱a ne̱ cataj ro̱j snó'o rihaan nij no' : ― Taj che'é nano̱' soj man síí vaa i'na̱' rej na̱j nij síí cavi' ma' .
'O̱ se nuvi' so' naj nihánj a̱ ma' . 'O̱ se cunuu i'na̱' uún so' na̱nj á . Dan me se nanu̱j rá soj se vaa cataj so' ga̱a va̱j nij soj estadó Galilea , ne̱ cataj xna'anj so' rihaan soj se vaa
xa̱' so' si̱j ca'néé Diose̱ ni̱caj yu'unj man yuvii̱ , tza̱j ne̱ vaa che'é ta̱cuachén nii man so' rihaan síí tumé cacun' , ne̱ cachro̱n nij so' man so' rihaan rcutze̱ , ne̱ cache̱n va'nu̱j güii , ga̱a ne̱ cunu̱u i'na̱' uún so' , taj so' a ― taj ro̱j snó'o yo' rihaan nij chana̱ a .
Dan me se nanuj rá nij chana̱ nana̱ ca'mii Jesucristó a .
Ga̱a ne̱ curiha̱nj nij chana̱ yu'uj yuvej , ne̱ canica̱j nij chana̱ yo' chuman' Jerusalén , ne̱ cataj xna'anj nij chana̱ nu̱' se vaa quene'en nij no' rihaan xa̱a̱n nij apóstol cune' Jesucristó man do̱' , rihaan yo'ó nij síí tucu'yón se‑na̱na̱ Jesucristó uún do̱' a .
Dan me se va'nu̱j nij chana̱ me níí cu'na̱j Mariá Magdalena do̱' , níí cu'na̱j Juana do̱' , níí cu'na̱j María nii Jacobo do̱' , ne̱ va'nu̱j nij no' ga̱ yo'ó nij chana̱ ro' , cataj xna'anj rihaan nij apóstol che'é nu̱' se vaa quene'en nij no' a .
Ne̱ ga̱a cuno nij apóstol cune' Jesucristó man se‑na̱na̱ nij chana̱ , ga̱a ne̱ nana̱ snúú rma'a̱n me nana̱ yo' , rá nij apóstol cune' Jesucristó man , ne̱ ne cuchuma̱n rá nij so' se‑na̱na̱ nij chana̱ a .
Tza̱j ne̱ naxuma̱a̱n síí cu'na̱j Pedró , ne̱ cavii so' cunánj so' ca'anj so' nda̱a yu'uj yo' , ni'ya̱j so' a . Dan me se canicun' nitu̱u̱ so' , ni'ya̱j so' rque yu'uj , tza̱j ne̱ nuvi' Jesucristó naj rque yu'uj quene'en so' a . Ma̱a̱n yatzíj mantá u̱u̱n naj , ni'ya̱j so' a . Ga̱a ne̱ cavii so' quinan' so' , ne̱ caráya'a̱nj so' che'é nu̱' se vaa guun a .
Dan me se vi̱j tuvi' nij síí tucu'yón se‑na̱na̱ Jesucristó ro' , va̱j ro̱j so' chrej veé ma̱a̱n güii cotungó yo' , ca'anj ro̱j so' nda̱a 'o̱ chuman' na̱j xa̱a̱n kilómetro ga̱ chuman' Jerusalén , ne̱ Emaús cu'na̱j chuman' yo' a .
Ne̱ nanó ro̱j so' cuentó che'é nu̱' se vaa quiran' nij tuvi̱' Jesucristó a .
Dan me se nanó ro̱j so' cuentó , ne̱ nuchruj ra̱a̱ ro̱j so' da̱j quiran' Jesucristó , ga̱a ne̱ ma'a̱n Jesucristó quinichrun' rihaan ro̱j so' , ne̱ chéé Jesucristó ga̱ ro̱j so' a .
Tza̱j ne̱ ne ca've̱e cunu̱u ya̱a̱n ro̱j so' man Jesucristó ma' .
Ga̱a ne̱ cataj Jesucristó rihaan ro̱j so' a : ― Chéé ro̱j so̱j nanó ro̱j so̱j cuentó , ne̱ me che'é nanó ro̱j so̱j cuentó ga̱ tuvi' ro̱j so̱j , ne̱ me che'é nanó ndo'o rá ro̱j so̱j ga̱ ― taj so' , xná'anj so' man ro̱j so' a . Ne̱ dan me se canicun' ro̱j so' , ne̱ nanó ndo'o rá ro̱j so' a .
Dan me se yo'o̱ so' me síí cu'na̱j Cleofas , ne̱ cataj so' rihaan Jesucristó a : ― Cunuda̱nj nij síí aran' chuman' Jerusalén ne'en da̱j vaa guun chuman' Jerusalén güii cachén nihánj ei . Ne̱ me che'é da̱j 'o̱ ruún so̱' me síí ne ne'en da̱j vaa guun güii cachén nihánj ga̱ ― taj so' , xná'anj so' man Jesucristó a .
Ga̱a ne̱ : ― Da̱j guun chuman' Jerusalén ga̱ ― taj Jesucristó , xná'anj so' man ro̱j so' a . Ga̱a ne̱ cataj ro̱j so' rihaan Jesucristó a : ― Nu̱' se vaa quiran' Jesucristó síí cavii chuman' Nazaret a . Ne̱ so' me síí guun síí nata' se‑na̱na̱ Diose̱ rihaan nij yuvii̱ , ne̱ síí uun nucua̱j ndo'o qui'yaj suun me so' , ne̱ síí cavii ndo'o nana̱ sa̱' che'é Diose̱ tu'va me so' rihaan cunuda̱nj nij yuvii̱ a .
Ne̱ dan me se ca'ne' nij xrej ata̱ suun noco̱o doj ca'ne' nij síí nica̱j suun ca'ne' suun se vaa cavi̱' so' , ga̱a ne̱ cachrón nii man so' rihaan rcutze̱ ,
ne̱ dan me se guun rá núj se vaa so' me síí ti̱nanii man ní' si̱j israelitá rihaan sayuun , tza̱j ne̱ quiran' so' cunuda̱nj , ne̱ nihánj me se síj va'nu̱j güii cavi' so' ado̱nj .
Tza̱j ne̱ caráya'a̱nj ndo'o núj , qui'yaj chana̱ tuvi' núj a . 'O̱ se taxre̱j cuan' me se ca'anj ni̱'yaj nij chana̱ yu'uj cachin' nii man so' ,
tza̱j ne̱ dan me se ne nari̱' nij chana̱ man so' a̱ ma' . Che'é dan ca'na' uún nij chana̱ rihaan núj , ne̱ cataj nij chana̱ se vaa nda̱a vi̱j se‑mo̱zó Diose̱ naqui'yaa rihaan nij no' , ne̱ cataj ro̱j se‑mo̱zó Diose̱ se vaa vaa i'na̱' Jesucristó , taj nij chana̱ rihaan núj na̱nj ado̱nj .
Dan me se cavii 'o̱ vi̱j tuvi' núj ca'anj ni̱'yaj ro̱j so' yu'uj yo' , tza̱j ne̱ quene'en ro̱j so' nu̱' nda̱a vaa cataj xna'anj nij chana̱ rihaan núj , tza̱j ne̱ ne nari̱' ro̱j so' man ma'a̱n Jesucristó a̱ ma' ― taj ro̱j so' rihaan Jesucristó a .
Ga̱a ne̱ ma'a̱n Jesucristó cataj rihaan ro̱j so' a : ― Dan me se síí ne acaj cuentá me soj , ne̱ síí ne niha̱' rá cuchuma̱n rá nu̱' se‑na̱na̱ nij síí nata' se‑na̱na̱ Diose̱ ga̱a naá me soj na̱nj á .
'O̱ se ne ne'en soj se vaa xa̱' síí ca'néé Diose̱ ti̱nanii man yuvii̱ rihaan sayuun , tza̱j ne̱ vaa che'é ndo'o quira̱n' so' sayuun ne̱ catu̱u̱ so' rej gu̱un chij ndo'o so' a ― taj Jesucristó rihaan ro̱j so' a .
Ga̱a ne̱ dan me se guun che'e̱ so' ca'mii so' che'é se‑na̱na̱ síí cu'na̱j Moisés do̱' , che'é se‑na̱na̱ cunuda̱nj nij síí nata' se‑na̱na̱ Diose̱ do̱' , ga̱a ne̱ cataj xna'anj so' rihaan ro̱j so' da̱j taj nu̱' danj Diose̱ che'é ma'a̱n so' a .
Dan me se quinichrun' nij so' tu'va chuman' rej ca'anj ro̱j so' , ga̱a ne̱ Jesucristó me se nda̱a rá se 'yaj síí ca'a̱nj chuman' na̱j ga̱n' doj ro' , qui'yaj so' a .
Ga̱a ne̱ terquee̱ ro̱j so' man Jesucristó a : ― Quina̱j ca̱chríí so̱' ga̱ rój , ne̱ a̱j ca'anj güii , ne̱ vaj so̱' chrej , ne̱ gu̱un rmi̱' na̱nj á ― taj ro̱j so' rihaan Jesucristó a . Ga̱a ne̱ quináj so' ga̱ ro̱j so' , ne̱ catúj so' chuman' cara̱n' so' ga̱ ro̱j so' a .
Dan me se yáán nij so' cha̱ xti'no̱ nij so' , ne̱ nica̱j Jesucristó rachrúún , ne̱ nago' so' graciá rihaan Diose̱ che'é rachrúún , ga̱a ne̱ cuxra' ta'a̱j so' rachrúún , rqué so' cha̱ ro̱j so' a .
Dan me se caxríj rá ro̱j so' , ne̱ cunuu ya̱a̱n ro̱j so' man Jesucristó , ne̱ veé dan nu̱' ca'anj ni'ya̱ Jesucristó rihaan ro̱j so' , ne̱ ne ca've̱e quene'e̱n ro̱j so' man so' a̱ ma' .
Ga̱a ne̱ cataj ro̱j so' rihaan tuvi' ro̱j so' a : ― Veé ya̱ ma'a̱n Jesucristó me yo' asa̱n . 'O̱ se ga̱a ca'mii so' ga̱ ní' ga̱a va̱j ní' chrej do̱' , ga̱a cataj xna'anj so' che'é danj Diose̱ do̱' , ga̱a ne̱ guun niha̱' uxrá nimán ní' , ne̱ nda̱a tiquisii ma'a̱n nimán ní' , qui'yaj so' a ― taj ro̱j so' rihaan tuvi' ro̱j so' a .
Ga̱a ne̱ ma̱a̱n orá dan naxuma̱a̱n ro̱j so' , ne̱ canica̱j ro̱j so' ca'anj uún ro̱j so' chuman' Jerusalén , ga̱a ne̱ cuchi' ro̱j so' yo' , ga̱a ne̱ a̱j cunuu chre̱' xa̱a̱n nij síí tucu'yón se‑na̱na̱ Jesucristó ga̱ yo'ó tuvi' nij so' ,
ne̱ nij so' ro' , cataj rihaan ro̱j so' se vaa ya̱ a̱j cunuu i'na̱' uún síí 'ni̱j ra'a man ní' , ne̱ síí cu'na̱j Simón me síí quene'en man so' , taj nij so' rihaan ro̱j so' a .
Ga̱a ne̱ ro̱j so' ro' , cataj xna'anj da̱j guun ga̱a quene'en ro̱j so' man Jesucristó ga̱a vaj ro̱j so' chrej , ne̱ cataj xna'anj ro̱j so' se vaa nda̱a cuxra' ta'a̱j so' rachrúún ga̱a cunuu ya̱a̱n ro̱j so' man Jesucristó , taj ro̱j so' a .
Dan me se ga̱a nanó nij so' cuentó che'é nu̱' rasu̱u̱n dan , ne̱ nu̱' curuvi' Jesucristó tanu̱u̱ sca'núj nij so' , ne̱ : ― Dínj ga̱a̱ nimán soj á ― taj so' rihaan nij so' a .
Ga̱a ne̱ cuchu'vi' ndo'o nij so' , ne̱ ta'naj me síí nicu̱n' rihaan nij so' , rá nij so' a .
Ga̱a ne̱ cataj Jesucristó rihaan nij so' a : ― Me che'é nanó ndo'o rá soj , ne̱ me che'é uun vi̱j rá soj ga̱ .
Ni̱'yaj soj ra'aj ni̱'yaj soj tacój ni̱'yaj soj , ne̱ xca̱j soj cuentá se vaa ma̱'anj me á . Xa̱' ta'naj , tza̱j ne̱ taj nee̱ man so' do̱' , taj cúú man so' do̱' ma' ― taj Jesucristó rihaan nij so' ,
ne̱ tihaa̱n so' ra'a so' do̱' , tacóó so' do̱' , rihaan nij so' a .
Dan me se ne ca've̱e cuchuma̱n rá nij so' se vaa ma'a̱n Jesucristó me a . 'O̱ se guun niha̱' uxrá rá nij so' , ne̱ ca'anj uxrá rá nij so' a . Che'é dan cataj Jesucristó rihaan nij so' a : ― Vaa do̱j se chá rihaan soj na' ― taj so' , xná'anj so' man nij so' a .
Ga̱a ne̱ rqué nij so' 'o̱ xco' nee̱ xcuaj ri'ya do̱' , do̱j scuu̱ xtaan do̱' , man so' ,
ga̱a ne̱ nica̱j so' , ne̱ chá so' ni'ya̱j nij so' a .
Ga̱a ne̱ cataj so' rihaan nij so' a : ― Nihánj me nana̱ ca'mii 'u̱nj rihaan nij soj ga̱a va̱j 'u̱nj ga̱ soj , se vaa cataj 'u̱nj vaa che'é quisi̱j ya̱ 'unj nu̱' nana̱ a'mii che'é 'u̱nj nana̱ no̱ rihaan yanj no̱ se‑tucua̱nj Moisés do̱' , yanj no̱ se‑na̱na̱ nij síí nata' se‑na̱na̱ Diose̱ ga̱a naá do̱' , yanj no̱ nij chra' salmo do̱' a ― taj so' rihaan nij so' a .
Ga̱a ne̱ guun nucua̱j nij so' xcaj nij so' cuentá che'é nu̱' danj Diose̱ , qui'yaj so' ,
ne̱ cataj so' rihaan nij so' : ― Veé da̱nj taj danj Diose̱ se vaa xa̱' 'u̱nj si̱j ca'néé Diose̱ ti̱nanii man yuvii̱ rihaan sayuun , tza̱j ne̱ quira̱n' ma̱'anj sayuun , ne̱ cavi̱' 'u̱nj , ne̱ cache̱n va'nu̱j güii , ga̱a ne̱ cunu̱u i'na̱' uún 'u̱nj a .
Ga̱a ne̱ ca'mi̱i̱ natáj nii rihaan cunuda̱nj nij yuvii̱ ma̱n rihaan chumii̱ se vaa che'é se vaa ca'ná' 'u̱nj ro' , che'é dan sese ca̱nica̱j nimán nij yuvii̱ canoco̱' nij yuvii̱ chrej sa̱' , ga̱a ne̱ tinavi̱j Diose̱ cacun' tumé nij so' a . Dan me se asino ca'mi̱i̱ natáj nii nana̱ dan chuman' Jerusalén , ga̱a ne̱ ca'mi̱i̱ natáj nii nu̱' rihaan chumii̱ ado̱nj .
Ne̱ nij soj ro' , me nij síí quene'en nu̱' rasu̱u̱n qui'yáj ne̱ testigó gu̱un soj ,
ne̱ nihánj me se rque̱ 'u̱nj Nimán Diose̱ rihaan soj nda̱a vaa cata' tu'va ma'a̱n Diose̱ ga̱a naá a . Dan me se yo'o̱ ca̱yáán soj chuman' Jerusalén nihánj nda̱a se nari̱' nucuaj nimán soj qui'ya̱j Diose̱ á ― taj Jesucristó rihaan nij so' a .
Ga̱a ne̱ nica̱j Jesucristó man nij so' , ca'anj so' nda̱a tu'va chuman' Betania , ga̱a ne̱ naxca̱j so' ra'a so' , ne̱ cachíín ni'ya̱j so' rihaan Diose̱ se vaa ve'é ra̱cuíj Diose̱ man nij so' , ne̱ cavi̱i̱ sa̱' nij so' a .
Ne̱ nu̱' ca'mii so' da̱nj che'é nij so' , ne̱ nu̱' cavii so' xta̱' ca'anj so' a .
Dan me se na'víj nij so' rihaan so' , ga̱a ne̱ canica̱j nij so' ca'anj uún nij so' nda̱a chuman' Jerusalén , ne̱ guun niha̱' uxrá rá nij so' ,
ne̱ yo'o̱ ca'anj nij so' nuvií noco̱o , ne̱ nata' nij so' rihaan nij yuvii̱ se vaa sa̱' uxrá qui'yaj Diose̱ a . Veé da̱nj ga̱a̱ ya̱ ei .
Asi̱j ataa qui'ya̱j Diose̱ chumii̱ , ne̱ a̱j vaa se‑na̱na̱ Diose̱ , ne̱ se‑na̱na̱ Diose̱ ro' , canicun' so' rihaan ma'a̱n Diose̱ , ne̱ Diose̱ me so' a .
Dan me se asi̱j ataa qui'ya̱j Diose̱ chumii̱ , ne̱ canicun' se‑na̱na̱ Diose̱ rihaan Diose̱ ,
ne̱ ca'ne' Diose̱ suun rihaan so' qui'ya̱j so' nu̱' rasu̱u̱n a . Ne̱ sese taj se‑na̱na̱ Diose̱ , ne̱ taj va̱j a̱ doj rasu̱u̱n mán nihánj cuano̱ ne gu̱un ma' .
So' me síí qui'yaj cunuu i'na̱' rasu̱u̱n , ne̱ che'é se cunuu i'na̱' yuvii̱ qui'yaj so' , che'é dan guun nucua̱j yuvii̱ xcaj yuvii̱ cuentá a . Dan me se ase vaa ya'an chuguu̱n vaa so' rihaan yuvii̱ ,
ne̱ qui'yaj so' chuguu̱n rej rmi̱' rej ma̱n ní' si̱j ma̱n rihaan chumii̱ nihánj si̱j ataa xca̱j cuentá , ne̱ ne qui'ya̱j canaán rej rmi̱' yo' rihaan so' a̱ man ado̱nj .
Ne̱ curiha̱nj yo'o̱ snó'o , ne̱ dan me se síí ca'néé Diose̱ me so' , ne̱ Juan cu'na̱j so' ,
ne̱ ca'na' so' cata̱j xna'anj so' che'é ya'an chuguu̱n yo' , ne̱ me rá so' cuchuma̱n rá cunuda̱nj yuvii̱ ni̱'yaj nij yuvii̱ man ya'an chuguu̱n yo' a .
Nuveé ma'a̱n so' me ya'an chuguu̱n yo' ; ma̱a̱n se ca'na' so' cata̱j xna'anj so' che'é ya'an chuguu̱n yo' a .
Ne̱ ya'an chuguu̱n ya̱ yo' ro' , yo' me síí 'yaj chuguu̱n rihaan cunuda̱nj yuvii̱ , che'é rej gu̱un nucua̱j nij yuvii̱ xca̱j nij yuvii̱ cuentá a . Ne̱ ca'na' so' rihaan chumii̱ nihánj ,
ne̱ cayáán so' rihaan chumii̱ nihánj , ne̱ ma'a̱n so' me síí qui'yaj chumii̱ nihánj , qui'yaj Diose̱ , tza̱j ne̱ ne xca̱j nij síí ma̱n rihaan chumii̱ nihánj cuentá me síí me so' a̱ ma' .
Nda̱a rihaan ma'a̱n nij tuvi' so' cuchi' so' , tza̱j ne̱ ne ca'mi̱i̱ sa̱' nij so' ga̱ so' a̱ ma' .
Tza̱j ne̱ xa̱' taran' nij síí ca'mii sa̱' ga̱ so' , tza̱j ne̱ síí amán rá ni'ya̱j man so' me nij so' , ne̱ da̱nj na̱nj rqué so' guun nij so' ta'níí ma'a̱n ya̱ Diose̱ a .
Ne̱ nij síí guun ta'ni̱j Diose̱ man , tza̱j ne̱ nuveé che'e̱ se nayón nij so' rque nii nij so' me guun ta'ni̱j Diose̱ man nij so' ma' . Ne̱ nuveé che'e̱ se guun rá ma'a̱n rej nij so' nayo̱n nij so' rque nii nij so' me guun ta'ni̱j Diose̱ man nij so' ma' . Nuveé che'e̱ se guun rá rej nij so' ca'nga̱a̱ nij so' me guun ta'ni̱j Diose̱ man nij so' ma' . Ma̱a̱n se ma'a̱n Diose̱ me síí qui'yaj guun ta'ni̱j Diose̱ man nij so' ado̱nj .
Ga̱a ne̱ guun se‑na̱na̱ Diose̱ yo' yuvii̱ , ne̱ cayáán so' ga̱ ní' , ne̱ quene'en núj se vaa ve'é ina̱nj qui'yaj so' , ne̱ dan me se taj va̱j yo'ó ta'níí Rej so' Diose̱ ma' . Tana̱nj o̱rún' so' me síí qui'yaj nda̱a vaa qui'yaj so' , ne̱ se lu̱j ndo'o qui'yaj so' che'é ní' , ne̱ ina̱nj nana̱ ya̱ ca'mii so' ado̱nj .
Ne̱ síí cu'na̱j Juan me síí cataj xna'anj rihaan yuvii̱ che'é Jesucristó , ne̱ nucua̱j ca'mii so' , cataj so' : ― Síí nihánj ro' , a̱j cataj xna'anj 'u̱nj rihaan soj che'é so' ga̱a rque̱ á . Dan me se cataj xna'anj 'u̱nj rihaan soj se vaa nda̱' se síí ca'na̱' rej rihanj me so' , tza̱j ne̱ 'o̱ se si̱j uun chij ndo'o doj me so' rihanj na̱nj á . 'O̱ se asi̱j ataa ca'nga̱a̱ 'u̱nj , ne̱ a̱j nicun' so' na̱nj ado̱nj ― taj síí cu'na̱j Juan yo' a .
Da̱nj ca'mii síí cu'na̱j Juan che'é se Jesucristó me síí nica̱j nu̱' rasu̱u̱n sa̱' , ne̱ so' me síí rqué se sa̱' man taran' ní' , ne̱ dan me se nuveé o̱rún' se lu̱j 'yaj so' che'é ní' ma' . 'O̱ se que'e̱e̱ se lu̱j 'yaj so' che'é ní' ado̱nj .
'O̱ se rqué Diose̱ se‑tucua̱nj Moisés rihaan xi̱i ní' ga̱a naá , tza̱j ne̱ Jesucristó me síí tacuachén nana̱ lu̱j do̱' , nana̱ ya̱ do̱' , rihaan ní' a .
Ne̱ xa̱' Diose̱ , tza̱j ne̱ taj va̱j a̱ doj síí ne'en rihaan man Diose̱ ma' . Tza̱j ne̱ xa̱' Jesucristó , tza̱j ne̱ o̱rún' so' me ta'níí Diose̱ , ne̱ nicu̱n' so' rihaan Diose̱ , ne̱ so' me síí tihaa̱n rihaan ní' da̱j vaa Diose̱ ado̱nj .
Ne̱ nij síí uun chij rihaan nij yuvii̱ israelitá síí ma̱n chuman' Jerusalén me se ca'néé nij so' man xrej do̱' , man do̱j tuvi' síí cu'na̱j Leví síí cayáán ga̱a naá do̱' , se vaa ca'a̱nj nij so' xna̱'anj nij so' man síí cu'na̱j Juan me síí me Juan a . Dan me se ca'anj nij so' xná'anj nij so' man Juan , ga̱a ne̱ Juan yo' ro' , ca'mii so' nana̱ nihánj rihaan nij so' a .
Dan me se yo'o̱ cataj xna'anj síí cu'na̱j Juan rihaan nij so' da̱j si̱j me so' , ne̱ ne ca'mi̱i̱ ne̱ so' ma' . 'O̱ se ca'mii ya̱ so' , cataj so' : ― Nuveé si̱j ca'néé Diose̱ ti̱nanii man yuvii̱ rihaan sayuun mé 'u̱nj ma' ― taj síí cu'na̱j Juan yo' a .
Ga̱a ne̱ xná'anj uún nij so' man so' , cataj nij so' : ― Che'é dan me síí mé so̱' ga̱ . Síí cu'na̱j Elías síí nata' se‑na̱na̱ Diose̱ ga̱a naá mé so̱' na' ― taj uún nij so' , xná'anj nij so' man Juan a . ― Taj ma' . Nuveé so' mé 'u̱nj ma' ― taj uún síí cu'na̱j Juan yo' a . ― Ne'en núj se vaa vaa güii ca'na̱' yo'o̱ síí nata̱' se‑na̱na̱ Diose̱ , ne̱ si̱j nata' yo' mé so̱' na' ― taj uún nij so' , xná'anj nij so' man Juan a . ― Taj ma' ― taj síí cu'na̱j Juan yo' a .
Che'é dan cataj nij so' : ― Tza̱j ne̱ cata̱j yá so̱' me si̱j mé so̱' , ga̱a ne̱ ca've̱e cata̱j xna'anj núj rihaan nij síí ca'néé man núj ca'na̱' núj da̱j si̱j mé so̱' a . Me si̱j mé so̱' ga̱ . Da̱j vaa yo' , rá so̱' ga̱ ― taj uún nij so' , xná'anj nij so' man Juan a .
Ne̱ cataj síí cu'na̱j Juan : ― Síí cu'na̱j Isaías síí nata' se‑na̱na̱ Diose̱ ga̱a naá ro' , cataj xna'anj so' che'é suun 'yaj sunj a . Dan me se 'u̱nj me síí nucua̱j ndo'o a'mii rej tacaan , ne̱ taj 'u̱nj rihaan yuvii̱ se vaa nuchra̱n' nimán yuvii̱ , ne̱ ve'é ca'mi̱i̱ nij yuvii̱ ga̱ síí 'ni̱j ra'a man ní' asa̱' ca'na' so' a ― taj síí cu'na̱j Juan yo' a .
Ne̱ ta'a̱j nij síí ca'na' rihaan síí cu'na̱j Juan me síí fariseo ,
ne̱ cataj nij so' rihaan síí cu'na̱j Juan a : ― Dan me se nuveé si̱j ca'néé Diose̱ ti̱nanii man yuvii̱ rihaan sayuun mé so̱' ma' . Nuveé si̱j cu'na̱j Elías mé so̱' ma' . Nuveé si̱j nata' se‑na̱na̱ Diose̱ yo' mé so̱' ma' . Che'é dan ne nó xcúún so̱' cuta̱' ne so̱' man yuvii̱ ― taj nij síí fariseo yo' rihaan síí cu'na̱j Juan a .
Ne̱ cataj xna'anj síí cu'na̱j Juan rihaan nij so' , cataj so' : ― 'U̱nj me síí uta' ne u̱u̱n man yuvii̱ a . Tza̱j ne̱ vaa yo'ó síí nicu̱n' sca'núj soj , ne̱ ne ne'en soj man so' ma' .
Ne̱ so' me síí 'na' rej xco̱j , ne̱ si̱j sa̱' uxrá doj me so' rihanj , ne̱ daj chiha̱a̱ míj se̱ quisíj raj quiri̱j canj 'ni̱j tacóó so' ma' ― taj síí cu'na̱j Juan rihaan nij síí fariseo yo' a .
Da̱nj guun rej Betania rej rne̱j tu'va chráá cu'na̱j Jordán , rej va̱j síí cu'na̱j Juan ga̱a cuta' ne so' man yuvii̱ a .
Dan me se yo'ó güii , ne̱ quene'en síí cu'na̱j Juan se vaa ca'na' Jesucristó rihaan so' , ne̱ cataj so' : ― Ni̱'yaj soj ei . Ase vaa matzinj cavi̱' rihaan Diose̱ vaa síí nihánj , ne̱ dan me se síí nihánj me síí ca'ne̱e̱ cacun' tumé yuvii̱ ma̱n rihaan chumii̱ nihánj ,
ne̱ síí nihánj ro' , cataj xna'anj 'u̱nj rihaan soj che'é so' ga̱a rque̱ , ne̱ cataj 'u̱nj se vaa ca've̱e se si̱j 'na' rej xco̱j me so' , tza̱j ne̱ si̱j uun chij doj rihaan 'u̱nj me so' a . 'O̱ se asi̱j ataa ca'nga̱a̱ 'u̱nj , ne̱ a̱j nicun' so' na̱nj ado̱nj .
Dan me se ga̱a rque̱ ro' , ne quene'e̱n ma̱'anj sese si̱j nihánj me so' ma' . Tza̱j ne̱ ma̱a̱n che'é se me rá 'u̱nj quene'e̱n nij yuvii̱ israelitá man so' ro' , che'é dan ca'ná' 'u̱nj , ne̱ che'é dan cuta' ne 'u̱nj man yuvii̱ na̱nj á ― taj síí cu'na̱j Juan yo' a .
Ga̱a ne̱ cataj xna'anj ya̱ síí cu'na̱j Juan che'é se vaa quene'en ma'a̱n so' , cataj so' : ― Quene'én 'u̱nj se vaa nanij Nimán Diose̱ rej xta̱' , ne̱ ase vaa 'o̱ cha'aa̱n vaa Nimán Diose̱ yo' , ne̱ ca'na' yo' , quitáá yo' raa̱ Jesucristó ei .
Ga̱a ne̱ nu̱' xcaj 'u̱nj cuentá se vaa ma'a̱n so' me síí ca'néé Diose̱ á . 'O̱ se síí ca'néé mán 'u̱nj cuta̱' ne 'u̱nj man yuvii̱ me se ma'a̱n so' cataj rihaan 'u̱nj se vaa sese que̱ne'én 'u̱nj nani̱j Nimán Diose̱ raa̱ yo'o̱ so' , ne̱ sese quita̱j Nimán Diose̱ yo' raa̱ so' , ne̱ so' me síí ca'néé Diose̱ , ne̱ ca̱yáán uxrá Nimán Diose̱ ga̱ yuvii̱ , qui'ya̱j so' a , taj síí ca'néé manj ado̱nj .
Ga̱a ne̱ quene'en ma̱'án 'u̱nj man Jesucristó nihánj , se vaa nanij Nimán Diose̱ raa̱ so' , ne̱ a̱j cataj yá 'u̱nj rihaan soj se vaa ta'ni̱j Diose̱ me so' ei ― taj síí cu'na̱j Juan yo' a .
Güii a'yuj me se canicun' uún síí cu'na̱j Juan ga̱ vi̱j tuvi' nij síí tucu'yón se‑na̱na̱ so' a .
Ne̱ ni'ya̱j uxrá síí cu'na̱j Juan man Jesucristó ga̱a chéé Jesucristó , ne̱ cataj síí cu'na̱j Juan : ― Ni̱'yaj ro̱j so̱j ei . Ase vaa matzinj cavi̱' rihaan Diose̱ vaa síí nihánj á ― taj síí cu'na̱j Juan a .
Dan me se cuno ro̱j síí tucu'yón se‑na̱na̱ Juan nana̱ ca'mii so' , ne̱ canoco' ro̱j so' man Jesucristó a .
Ga̱a ne̱ canica̱j Jesucristó , ne̱ quene'en so' se vaa canoco' ro̱j so' man so' , ne̱ cataj Jesucristó rihaan ro̱j so' a : ― Vaa se achiin man ro̱j so̱j na' ― taj Jesucristó , xná'anj Jesucristó man ro̱j so' a . Ga̱a ne̱ xná'anj ro̱j so' , cataj ro̱j so' : ― Me rej né so̱' , rabbí ― cataj ro̱j so' , xná'anj ro̱j so' man Jesucristó , ne̱ nana̱ “ rabbí ” yo' taj “ maestró ” a .
Ga̱a ne̱ cataj Jesucristó rihaan ro̱j so' a : ― Ca'a̱nj ní' , ne̱ quene'e̱n soj á ― taj Jesucristó a . Che'é dan me ca'anj ro̱j so' , ne̱ quene'en ro̱j so' rej ne̱ Jesucristó , ne̱ cunuû ro̱j so' tucuá so' cunu̱' güii yo' a . Dan me se aga' ca'a̱nj rej anoco' güii me orá ca'mii ro̱j so' ga̱ Jesucristó a .
Dan me se yo'o̱ tuvi' ro̱j síí cuno nana̱ ca'mii síí cu'na̱j Juan ne̱ canoco' man Jesucristó ro' , me síí cu'na̱j Andrés , ne̱ tinúú síí cu'na̱j Simón Pedró me uún so' a .
Asino ya̱a̱n nari' síí cu'na̱j Andrés man tinúú so' síí cu'na̱j Simón , ne̱ cataj so' rihaan tinúú so' : ― Nari' núj man Mesías ei ― taj so' rihaan tinúú so' a . Ne̱ nana̱ “ Mesías ” taj “ síí ca'néé Diose̱ ti̱nanii man yuvii̱ rihaan sayuun ” a .
Ne̱ ca'anj nica̱j so' man tinúú so' rihaan Jesucristó , ga̱a ne̱ ni'ya̱j uxrá Jesucristó man síí cu'na̱j Simón yo' , ne̱ cataj so' : ― Síí cu'na̱j Simón mé so̱' , ne̱ ta'níí síí cu'na̱j Juan mé so̱' á . Tza̱j ne̱ nda̱a ya̱j , ne̱ Cefas cu'na̱j so̱' á ― taj Jesucristó rihaan so' a . Ne̱ nana̱ “ Cefas ” ro' , xna'ánj hebreo me yo' , ne̱ 'o̱ cuya̱a̱n vaa yo' ga̱ nana̱ “ Pedró ” , ne̱ taj yo' se vaa ase vaa 'o̱ yuvej vaa síí cu'na̱j Pedró , ne̱ sca̱' nimán so' a .
Dan me se yo'ó güii uún me rá Jesucristó cavi̱i̱ so' ca'a̱nj so' estadó Galilea , ne̱ nari' Jesucristó man síí cu'na̱j Felipé , ne̱ dan me se cataj Jesucristó rihaan so' a : ― Ca̱nocó' so̱' manj , ca'a̱nj ní' á ― taj Jesucristó rihaan so' a .
Ne̱ Felipé ro' , me síí ne̱ chuman' Betsaida , ne̱ Betsaida me chiháán síí cu'na̱j Andrés do̱' , síí cu'na̱j Pedró do̱' , uún a .
Veé dan , ne̱ nari' síí cu'na̱j Felipé yo' man síí cu'na̱j Natanael , ne̱ cataj so' : ― A̱j nari' núj man síí ca'néé Diose̱ ti̱nanii man yuvii̱ rihaan sayuun , ne̱ dan me se síí ca'mii Moisés che'é ga̱a cuchruj so' se‑tucua̱nj so' me so' , ne̱ nij síí nata' se‑na̱na̱ Diose̱ ga̱a naá ro' , nata' uún nij so' che'é so' na̱nj ado̱nj . Ne̱ dan me se Jesús ta'níí síí cu'na̱j José , síí ne̱ chuman' Nazaret me so' ei ― taj Felipé rihaan Natanael yo' a .
Ne̱ cataj Natanael yo' : ― Taj va̱j síí sa̱' avii chuman' Nazaret ma' ― taj Natanael yo' a . Ne̱ cataj Felipé : ― Ca'a̱nj ní' , que̱ne'én so̱' man so' , sese me rá so̱' á ― taj Felipé rihaan so' a .
Veé dan , ne̱ quene'en Jesucristó se vaa ca'na' Natanael rihaan so' , ne̱ ca'mii so' 'o̱ nana̱ che'é Natanael , cataj so' : ― Ni̱'yaj soj ei . Ya̱ si̱j israelitá me síí 'na' cuano̱ ei . Nica̱ a'mii so' , ne a'mii so' nana̱ tiha' yu'unj ma' ― taj Jesucristó ni'ya̱j so' man Natanael yo' a .
Ga̱a ne̱ xná'anj Natanael yo' man Jesucristó , cataj so' : ― Asa̱' a'vee ne'én so̱' manj ga̱ ― taj so' , xná'anj so' man Jesucristó a . Ne̱ cataj Jesucristó : ― Asi̱j ataa ca'mi̱i̱ Felipé rihaan so̱' do̱' , asi̱j cayáán so̱' tacóó chruun ma̱n chruj higó raa̱ do̱' , ne̱ a̱j quene'én 'u̱nj mán so̱' ei ― taj Jesucristó rihaan so' a .
Ga̱a ne̱ cataj Natanael : ― Ta'ni̱j Diose̱ mé so̱' , maestro . Si̱j nica̱j suun rey uun chij rihaan ní' si̱j israelitá mé so̱' á ― taj Natanael a .
Ga̱a ne̱ cataj Jesucristó rihaan so' : ― Che'é se cataj 'u̱nj rihaan so̱' se vaa quene'én 'u̱nj mán so̱' ga̱a cayáán so̱' tacóó chruun ma̱n chruj higó ro' , ma̱a̱n che'é dan amán rá so̱' ni'ya̱j so̱' manj na' . Tza̱j ne̱ que̱ne'én so̱' que'e̱e̱ doj rasu̱u̱n noco̱o doj uún a̱ á .
Ya̱ ya̱ cata̱j xna'anj 'u̱nj rihaan nij soj cuano̱ se vaa quene'e̱n soj naxra̱' rej xta̱' , ne̱ quene'e̱n soj man nij se‑mo̱zó Diose̱ , ne̱ cavi̱i̱ nij so' xta̱' , ne̱ nani̱j uún nij so' rihaan 'u̱nj si̱j ca'néé Diose̱ ni̱caj yu'unj man yuvii̱ ado̱nj ― taj Jesucristó rihaan taran' nij so' a .
Cachén yavíj güii , ga̱a ne̱ canuû cha'anj nara'a̱a chuman' Caná chuman' na̱j estadó Galilea , ne̱ ca'anj nii Jesucristó cha'anj yo' a .
Dan me se nacúún nii man Jesucristó do̱' , man nij síí tucu'yón se‑na̱na̱ so' do̱' , ca'na̱' nij so' cha'anj yo' a .
Veé dan , ne̱ navij na vinó man nij síí navij rá cha'anj yo' , ne̱ che'é dan cataj nii Jesucristó rihaan Jesucristó a : ― Taj va̱j na vinó rihaan nij síí navij rá cha'anj ma' ― taj no' a .
Ga̱a ne̱ cataj Jesucristó rihaan nii so' a : ― Taj che'é ca'mi̱i̱ so̱' da̱nj rihanj ma' . Ni̱'yaj so̱' , ne̱ ataa quisi̱j güii qui̱'yáj suun sa̱' noco̱o á ― taj so' no nii so' a .
Ga̱a ne̱ cataj xna'anj nii Jesucristó rihaan nij mozó a : ― Cuno̱ nij soj nu̱' se vaa cata̱j xna'anj ta'níj rihaan soj , ne̱ qui'ya̱j soj nu̱' se vaa cata̱j so' á ― taj no' rihaan nij mozó a .
Veé dan , ne̱ ne̱ vata̱n' xruj yahi̱j xi̱j a . Xruj nica̱j ca'a̱nj chiha̱a̱ litró na me xruj yo' , ne̱ xruj araa nij yuvii̱ israelitá na rásuun nij so' na'ya̱' nij so' nda̱a vaa taj se‑tucua̱nj Moisés me xruj yo' a .
Ne̱ ca'ne' Jesucristó suun rihaan nij mozó , cataj so' : ― Cara̱a soj na rque nij xruj yahi̱j yo' á ― taj so' rihaan nij mozó yo' a . Ga̱a ne̱ caraa nij mozó na , ne̱ yo'o̱ caraa nda̱a tu'va xruj yo' , qui'yaj nij so' a .
Ga̱a ne̱ cataj xna'anj uún Jesucristó rihaan nij mozó yo' , cataj so' : ― Ya̱j ro' , quiri̱i̱ soj do̱j na nu̱u̱ rque xruj , ne̱ ca'a̱nj ni̱caj soj na yo' rihaan síí uun chij rihaan nij mozó anica̱j co'oo rihaan nij yuvii̱ á ― taj Jesucristó a . Ne̱ da̱nj qui'yaj nij so' a .
Veé dan , ne̱ síí uun chij rihaan nij mozó anica̱j co'oo rihaan yuvii̱ me se co'o so' do̱j tzin' na yo' , tza̱j ne̱ nuveé na̱ u̱u̱n me yo' a̱ ma' . Nu̱' guun na yo' na vinó na̱nj ado̱nj . Ne̱ ne quene'e̱n so' me rej cavii na vinó yo' a̱ ma' . 'O̱ se ma̱a̱n ina̱nj nij mozó quirii na yo' rque xruj ro' , o̱rún' nij so' me síí quene'en me rej cavii na yo' a . Veé dan , ne̱ nacúún síí uun chij yo' man síí nara'a̱a ca'na̱' síí nara'a̱a rihaan so' ,
ne̱ cataj so' : ― Tucuáán 'yaj ní' ro' , me se na̱nj vaa yo' na̱nj á . Asino ya̱a̱n go̱' ní' na vinó sa̱' doj co'o̱ nij síí tiha̱j 'na' cha'anj , ga̱a ne̱ nda̱a quisíj guun xno̱ yuvii̱ asuun , ga̱a ne̱ go̱' ní' na vinó nij doj co'o̱ nij so' a . Tza̱j ne̱ so̱' me se ino̱ qui'yáá so̱' chugua̱nj . Dan me se nda̱a ya̱j quirii so̱' na vinó sa̱' doj yo' asanj ― taj síí uun chij yo' rihaan síí nara'a̱a yo' a .
Nihánj me se guun che'e̱ Jesucristó qui'yaj Jesucristó suun sa̱' noco̱o , ne̱ nu̱' nihánj me se vaa qui'yaj so' chuman' Caná chuman' na̱j estadó Galilea a . Che'é dan xcaj nij yuvii̱ cuentá se vaa si̱j sa̱' uxrá me so' , qui'yaj so' , ne̱ cuchumán rá nij síí tucu'yón se‑na̱na̱ so' ni'ya̱j nij so' man so' a .
Ga̱a quisíj canuû cha'anj nara'a̱a yo' , ga̱a ne̱ ca'anj Jesucristó do̱' , nii so' do̱' , nij tinúú so' do̱' , nij síí tucu'yón se‑na̱na̱ so' do̱' , chuman' Capernaum , ne̱ do̱j güii cayáán nij so' chuman' yo' a .
Dan me se ataa doj quisi̱j cha'anj pascuá cha'anj navij rá nij yuvii̱ israelitá , ga̱a ne̱ cavii Jesucristó ca'anj so' chuman' Jerusalén a .
Ga̱a ne̱ rá nuvií noco̱o ro' , naj 'o̱ yu'vee noco̱o 'yaj nij yuvii̱ israelitá , ne̱ ma̱a̱n dan mán nij so' tu'véj nij so' scúj do̱' , matzinj do̱' , cha'aa̱n do̱' a . Ne̱ vaa síí ne̱ rihaan chruun mesá , ne̱ síí natuná sa'anj che'é yuvii̱ atúj rque nuvií me nij so' a .
Ga̱a ne̱ nica̱j Jesucristó ne' , qui'yaj so' cuartá , go' so' man nij síí tu'véj xcuu do̱' , man nij síí natuná sa'anj do̱' , ne̱ quirii so' xe' man taran' nij so' a . Ne̱ rano so' man nij scúj do̱' , man nij matzinj do̱' , quirii so' xe' a . Ne̱ ticha'nuu̱ so' se‑sa'a̱nj síí natuná sa’anj rihaan yo'óó , ne̱ tinaxru' so' nij chruun mesá a .
Ga̱a ne̱ cataj so' rihaan nij síí tu'véj cha'aa̱n a : ― Quiri̱i̱ soj rasu̱u̱n nihánj xe' cuaj ei . Se̱ guun qui'ya̱j soj yu'vee tucuá Réj ma' ― taj so' rihaan nij síí tu'véj cha'aa̱n ma̱n rá nuvií yo' a .
Ga̱a ne̱ ninuj rá nij síí tucu'yón se‑na̱na̱ Jesucristó se vaa nó nana̱ nihánj rihaan danj Diose̱ a : “ Che'é se 'e̱e̱ ndo'o raj ve' tucuá so̱' , che'é dan ca'néé nimanj qui'ya̱j sunj che'é yo' a ” . Yo' me nana̱ nó rihaan danj Diose̱ a .
Quene'en nij síí uun chij rihaan nij yuvii̱ israelitá se vaa qui'yaj Jesucristó rá nuvií yo' , ga̱a ne̱ che'é dan cataj nij so' rihaan Jesucristó a : ― Ne nó xcúún so̱' quiri̱i̱ so̱' man síí tu'véj xcuu ma̱n rá nuvií noco̱o , rá núj ma' . Ma̱a̱n se qui̱'yáá so̱' 'o̱ suun sa̱' noco̱o quene'e̱n núj , ga̱a ne̱ gu̱un ya̱ rá núj se vaa no̱ xcúún so̱' qui̱'yáá so̱' da̱nj ei ― taj nij so' rihaan Jesucristó a .
Ne̱ cataj Jesucristó rihaan nij so' a : ― Tiri̱' soj man nuvií nihánj , ne̱ rque va'nu̱j güii , ne̱ cunu̱u sa̱' uún nuvií nihánj , qui̱'yáj ei ― taj Jesucristó a .
Che'é dan cataj nij síí uun chij yo' rihaan Jesucristó a : ― Vi̱j chiha̱a̱ vata̱n' ya̱ yo' qui'yaj suun nij síí cune' nuvií nihánj , tza̱j ne̱ asa̱' ca've̱e naqui'ya̱j sa̱' so̱' nuvií nihánj rque va'nu̱j güii , rá so̱' ga̱ ― taj nij so' rihaan Jesucristó a .
Tza̱j ne̱ ne ca'mi̱i̱ Jesucristó che'é ma̱a̱n nuvií noco̱o yo' ma' . Ma̱a̱n se ca'mii so' che'é ma'a̱n yan cunu̱u i'na̱' uún so' rque va'nu̱j güii a .
Che'é dan , ga̱a quisíj cavi' so' ne̱ cunuu i'na̱' uún so' , ga̱a ne̱ nanuj rá nij síí tucu'yón se‑na̱na̱ so' nana̱ nihánj nana̱ a̱j ca'mii so' , ne̱ cuchumán rá nij so' nana̱ no̱ rihaan danj Diose̱ nana̱ taj xna'anj da̱j quira̱n' síí ca'ne̱j Diose̱ ti̱nanii man yuvii̱ rihaan sayuun , ne̱ cuchumán rá nij so' nana̱ ca'mii ma'a̱n Jesucristó uún a .
Dan me se nu̱' nihánj qui'yaj Jesucristó chuman' Jerusalén ga̱a canuû cha'anj pascuá , ne̱ che'é dan que'e̱e̱ ndo'o nij yuvii̱ cuchumán rá se vaa si̱j ca'néé Diose̱ me so' a . 'O̱ se quene'en nij yuvii̱ nij suun sa̱' noco̱o qui'yaj suun so' a .
Tza̱j ne̱ ma'a̱n Jesucristó , ne ga̱a̱ nucua̱j rá so' man nij yuvii̱ yo' ma' . 'O̱ se so' me síí ne'en cunuda̱nj ,
ne̱ ne cachi̱in yo'o̱ síí cata̱j xna'anj rihaan Jesucristó da̱j vaa nimán yuvii̱ ma' . 'O̱ se ma'a̱n so' me síí quene'en da̱j vaa nimán nu̱' nij yuvii̱ ado̱nj .
Dan me se vaa yo'o̱ síí fariseo cu'na̱j Nicodemo , ne̱ síí uun chij rihaan nij yuvii̱ israelitá me so' a .
Dan me se rej nii̱ ca'na' so' rihaan Jesucristó , ne̱ cataj so' : ― Ne'en núj se vaa si̱j ca'néé Diose̱ tu̱cu'yón man yuvii̱ mé so̱' , maestro . 'O̱ se sese nuvi' Diose̱ racuíj mán so̱' , ne̱ ne gu̱un nu̱cuáá so̱' qui̱'yáá so̱' nda̱a vaa 'yáá so̱' nihánj cuano̱ asuun ma' ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Ya̱ ya̱ cata̱j xna'anj 'u̱nj rihaan so̱' cuano̱ se vaa síí se̱ ca'ngaa naca̱ uún ro' , daj chiha̱a̱ míj se̱ guun nucua̱j so' quene'e̱n so' man Diose̱ asa̱' guun chij Diose̱ rihaan chumii̱ nihánj a̱ ma' ― taj Jesucristó rihaan so' a .
Dan me se xná'anj síí cu'na̱j Nicodemo man Jesucristó , cataj so' : ― Asa̱' ca've̱e ca'nga̱a̱ uún 'o̱ síí a̱j cachij ga̱ . Ca've̱e xa̱' catu̱u̱ uún so' rque nii so' ne̱ ca'nga̱a̱ naca̱ uún so' ga̱a̱ a̱ na' ― taj Nicodemo , xná'anj so' man Jesucristó a .
Ga̱a ne̱ cataj uún Jesucristó : ― Ya̱ ya̱ cata̱j xna'anj 'u̱nj rihaan so̱' se vaa sese se̱ ca'ngaa yo'o̱ so' qui'ya̱j na ne̱ qui'ya̱j Nimán Diose̱ , ne̱ se̱ guun nucua̱j so' catu̱u̱ so' rihaan Diose̱ asa̱' guun chij Diose̱ rihaan chumii̱ nihánj ma' .
'O̱ se sese na̱nj yuvii̱ qui'yaj ca'ngaa ní' , ne̱ na̱nj yuvii̱ ma̱n rihaan chumii̱ nihánj me ní' , tza̱j ne̱ sese ca'nga̱a̱ ní' qui'ya̱j Nimán Diose̱ , ne̱ ase vaa sa̱' Nimán Diose̱ ro' , da̱nj ga̱a̱ sa̱' nimán ní' na̱nj ado̱nj .
Se̱ caráya'a̱nj tihá' so̱' se vaa cataj 'u̱nj rihaan so̱' ma' . 'O̱ se no̱ xcúún nij soj ca'nga̱a̱ ya̱ uún nij soj ado̱nj .
Dan me se xca̱j so̱' cuentá ni̱'yaj so̱' nana̱ a . Avii nana̱ yo' , ne̱ cayu̱j 'yaj yo' , tza̱j ne̱ ne ne'én so̱' me rej avii yo' 'na' yo' , ne̱ ne ne'én so̱' me rej ca'anj yo' ma' . Ne̱ ase vaa nana̱ ro' , da̱nj vaa Nimán Diose̱ , ne̱ dan me se sese cunuu sa̱' nimán yo'o̱ so' qui'yaj Nimán Diose̱ , ne̱ taj ne'én' asa̱' ca'vee cunuu sa̱' nimán so' qui'yaj Nimán Diose̱ ma' ― taj Jesucristó rihaan síí cu'na̱j Nicodemo yo' a .
Veé dan , ne̱ xná'anj síí cu'na̱j Nicodemo , cataj so' : ― Asa̱' ca've̱e qui'ya̱j yuvii̱ da̱nj ga̱ ― taj so' , xná'anj so' a .
Ga̱a ne̱ xná'anj uún Jesucristó man so' , cataj Jesucristó : ― 'O̱ se me che'é si̱j uun chij si̱j tucu'yón se‑na̱na̱ Diose̱ rihaan nij yuvii̱ israelitá mé so̱' , tza̱j ne̱ ne ne'én so̱' nana̱ nihánj nana̱ cataj 'u̱nj rihaan so̱' ga̱ .
Ya̱ ya̱ cata̱j xna'anj 'u̱nj rihaan so̱' se vaa xa̱' núj , tza̱j ne̱ che'é ina̱nj se vaa ne'en núj a'mii núj ne̱ che'é se vaa quene'en núj nata' núj ado̱nj . Tza̱j ne̱ ne amán rá nij soj nana̱ a'mii núj ma' .
Dan me se na̱nj che'é rasu̱u̱n ma̱n rihaan chumii̱ nihánj cataj xna'anj 'u̱nj rihaan soj , tza̱j ne̱ ne cuchuma̱n rá soj ma' . Asa̱' ca've̱e cuchuma̱n rá soj sese cata̱j xna'anj 'u̱nj rihaan soj che'é rasu̱u̱n ma̱n rej xta̱' ga̱ .
'O̱ se taj va̱j síí cavii rej xta̱' nanij rihaan yo'óó cata̱j xna'anj rihaan soj da̱j vaa nij rasu̱u̱n ma̱n rej xta̱' ma' . Ma̱a̱n o̱rún' 'u̱nj si̱j ca'néé Diose̱ ni̱caj yu'unj man yuvii̱ ro' , me síí 'na' rej xta̱' nanij rihaan yo'óó nihánj , ne̱ che'é dan ma̱'anj me síí gu̱un nucua̱j cata̱j xna'anj rihaan soj che'é rej xta̱' ado̱nj .
Dan me se ase vaa tacavii síí cu'na̱j Moisés xcuáá aga̱' raa̱ chruun rej tacaan ro' , da̱nj qui'ya̱j nii manj si̱j ca'néé Diose̱ ni̱caj yu'unj man yuvii̱ , ne̱ ta̱cavii nii manj raa̱ 'o̱ chruun ,
ne̱ nda̱a síj , ga̱a ne̱ taran' nij síí cuchuma̱n rá ni̱'yaj manj ro' , ca̱yáán nij so' ga̱ Diose̱ nu̱' cavii nu̱' ca'anj na̱nj ado̱nj ― taj Jesucristó rihaan síí cu'na̱j Nicodemo a .
Dan me se 'e̱e̱ uxrá rá Diose̱ ni'ya̱j Diose̱ man ní' si̱j ma̱n rihaan chumii̱ nihánj , ne̱ nda̱' se o̱rún' ta'níí Diose̱ , tza̱j ne̱ rqué u̱u̱n Diose̱ ta'níí so' yo' , ca'na̱' ta'níí so' rihaan chumii̱ nihánj , ne̱ cataj Diose̱ se vaa nij yuvii̱ amán rá ni'ya̱j man ta'níí so' ro' , se̱ cavi' nij so' daj chiha̱a̱ míj ma' . Tana̱nj cane̱ nij so' ga̱ Diose̱ nu̱' cavii nu̱' ca'anj na̱nj ado̱nj .
'O̱ se ne ca'ne̱j Diose̱ ta'níí so' che'é rej cuta̱' ta'níí so' cacun' xráá nij yuvii̱ ma̱n rihaan chumii̱ nihánj ma' . Tana̱nj ca'néé Diose̱ man ta'níí so' rihaan chumii̱ nihánj che'é rej ti̱nanii ta'níí so' man nij yuvii̱ rihaan chrej chi'i̱i̱ uun chij nimán nij so' ado̱nj .
Ní' si̱j amán rá ni'ya̱j man ta'níí Diose̱ me se taj va̱j sayuun quira̱n' ní' ma' . Tza̱j ne̱ síí ne amán rá ni'ya̱j man so' ro' , a̱j cataj Diose̱ se vaa ya̱ quira̱n' so' sayuun na̱nj á . Che'é se ne cuchuma̱n ya̱ rá so' ni'ya̱j so' o̱rún' ya̱ ta'níí Diose̱ ro' , che'é dan quira̱n' ya̱ so' sayuun ado̱nj .
Dan me se nihánj me cacun' tumé nij síí quira̱n' sayuun yo' a . 'O̱ se a̱j ca'na' Jesucristó rihaan chumii̱ nihánj , ne̱ ase vaa 'o̱ ya'an chuguu̱n vaa so' , tza̱j ne̱ caran' ina̱nj rá nij síí ma̱n rihaan chumii̱ nihánj cache̱e̱ nij so' rej rmi̱' , ne̱ ne ca've̱j rá nij so' quinichru̱n' nij so' rihaan ya'an chuguu̱n yo' a . 'O̱ se chi'i̱i̱ ndo'o vaa se qui'yaj nij so' ado̱nj .
Dan me se nu̱' yuvii̱ 'yaj se chi'i̱i̱ ro' , ta̱j ri'yunj nij so' ni'ya̱j nij so' ya'an chuguu̱n yo' , ne̱ ne 'na' nij so' rihaan ya'an chuguu̱n yo' ma' . 'O̱ se na'vej rá nij so' curuvi̱' se vaa 'yaj nij so' ma' .
Tza̱j ne̱ nij síí me rá canoco̱' nana̱ ya̱ ro' , 'na' nij so' rihaan ya'an chuguu̱n yo' , ne̱ dan me se ga̱a 'yaj nij so' da̱nj , ne̱ ruvi' se vaa 'yaj nij so' , ne̱ síí noco̱' man Diose̱ me nij so' , ne̱ Diose̱ racuíj man nij so' nu̱' se vaa 'yaj nij so' a .
Dan me se ga̱a quisíj nu̱' se vaa qui'yaj Jesucristó chuman' Jerusalén , ga̱a ne̱ curiha̱nj Jesucristó do̱' , nij síí tucu'yón se‑na̱na̱ so' do̱' , chuman' Jerusalén , ne̱ ca'anj nij so' ne̱ nij so' chuman' le'e̱j nii na̱j estadó Judea , ne̱ veé dan va̱j nij so' cuta' ne nij so' man yuvii̱ do̱' a .
Ne̱ síí cu'na̱j Juan ro' , ne chuman' cu'na̱j Enón , ne̱ uta' ne so' man yuvii̱ uún a . 'O̱ se nichru̱n' naj chuman' Enón ga̱ chuman' Salim , ne̱ ma̱n uxrá na cata̱' ne yuvii̱ rej yo' , ne̱ ca'na' uxrá yuvii̱ , ne̱ ata' ne nij yuvii̱ ado̱nj .
'O̱ se ataa doj caxri̱i̱ nii taga' man síí cu'na̱j Juan yo' ga̱a̱ ei .
Veé dan , ne̱ guun che'e̱ nij síí tucu'yón se‑na̱na̱ Juan ca'mii cunu' nij so' ga̱ 'o̱ síí uun chij rihaan nij yuvii̱ israelitá che'é nana̱ cataj xna'anj síí cu'na̱j Moisés , se vaa da̱j qui'ya̱j yuvii̱ na'ya̱' yuvii̱ , ga̱a ne̱ ca've̱e gu̱un niha̱' rá Diose̱ ni̱'yaj Diose̱ man nij so' a .
Veé dan , ne̱ cuchi' nij síí tucu'yón se‑na̱na̱ Juan rihaan ma'a̱n Juan , ne̱ cataj nij so' : ― Síí chéé ga̱ so̱' ga̱a va̱j ní' rej rne̱j tu'va chráá cu'na̱j Jordán ro' , síí natá' so̱' che'é ro' , uta' ne so' man yuvii̱ cuano̱ , ne̱ 'anj taran' nij yuvii̱ rej va̱j so' , maestro ― taj nij síí tucu'yón se‑na̱na̱ Juan rihaan Juan a .
Ga̱a ne̱ cataj Juan : ― A̱ 'ó yuvii̱ na'vee canoco̱' daj chiha̱a̱ míj man so' , sese nuveé Dio̱se̱ me síí ca'vej rá ma' .
'O̱ se a̱j cuno ma'a̱n soj nana̱ cataj xna'anj 'u̱nj rihaan soj se vaa nuveé si̱j ca'néé Diose̱ ti̱nanii man yuvii̱ rihaan sayuun mej a . Ma̱a̱n se 'u̱nj me síí ca'néé Diose̱ ca'na̱' asino ya̱a̱n rihaan síí ti̱nanii man yuvii̱ rihaan sayuun ei .
Ase vaa síí xcaj man chana̱ ne̱ nara'a̱a ro' , vaa so' , ne̱ ase vaa tuvi' síí nara'a̱a ro' , da̱nj vaa 'u̱nj , ne̱ nicún' 'u̱nj unó 'u̱nj se vaa a'mii so' , ne̱ uun niha̱' uxrá raj , 'yaj nana̱ a'mii síí nara'a̱a , ne̱ che'é dan me uun niha̱' uxrá raj ado̱nj .
'O̱ se no̱ xcúún so' gu̱un chij so' doj , ne̱ 'u̱nj me se no̱ xcúnj gunj síí nica̱' doj rihaan so' ado̱nj ― taj síí cu'na̱j Juan yo' a .
Síí nanij rihaan chumii̱ nihánj ro' , so' me síí uun chij rihaan cunuda̱nj rasu̱u̱n ado̱nj . Nij síí ma̱n rihaan chumii̱ nihánj , tza̱j ne̱ che'é ina̱nj rasu̱u̱n ma̱n rihaan chumii̱ nihánj a'mii nij so' , ne̱ taj va̱j yo'ó rasu̱u̱n ne'en nij so' ma' . Tza̱j ne̱ síí nanij rej xta̱' ro' ,
so' me síí a'mii che'é se vaa quene'en so' rej xta̱' do̱' , che'é nana̱ cuno so' rej xta̱' do̱' , ne̱ taj va̱j síí amán rá uno se‑na̱na̱ so' ma' .
Tza̱j ne̱ síí amán rá se‑na̱na̱ so' ro' , so' me síí taj se vaa nana̱ ya̱ me se‑na̱na̱ Diose̱ ado̱nj .
Síí ca'néé Diose̱ man ro' , me síí a'mii se‑na̱na̱ Diose̱ á . 'O̱ se rqué ndo'o Diose̱ Nimán Diose̱ rihaan so' ado̱nj .
'E̱e̱ rá Rej so' man so' , che'é yan ta'ni̱j Rej so' me so' , ne̱ rqué Rej so' cunuda̱nj rasu̱u̱n man so' , che'é rej gu̱un chij so' rihaan cunuda̱nj nij rasu̱u̱n yo' ado̱nj .
Síí amán rá ni'ya̱j man ta'níí Diose̱ ro' , so' me síí ve'é ca̱yáán ga̱ Diose̱ nu̱' cavii nu̱' ca'anj , tza̱j ne̱ síí na'vej rá cuno̱ rihaan ta'níí Diose̱ ro' , daj chiha̱a̱ míj se̱ cayáán so' ga̱ Diose̱ ma' . Tana̱nj yo'o̱ ca'ma̱an rá Diose̱ ni̱'yaj Diose̱ man so' , ne̱ yo'o̱ quira̱n' so' sayuun , qui'ya̱j Diose̱ ado̱nj .
Dan me se xcaj Jesucristó cuentá se vaa cuchi' nana̱ rihaan nij síí fariseo se vaa doj a̱ vaa nij síí tucu'yón se‑na̱na̱ Jesucristó rihaan nij síí tucu'yón se‑na̱na̱ Juan , ne̱ noco̱o doj nij yuvii̱ cata' ne qui'yaj Jesucristó rihaan nij yuvii̱ cata' ne qui'yaj Juan a .
Tza̱j ne̱ nuveé ma'a̱n Jesucristó me síí cuta' ne man nij yuvii̱ ma' . Ma̱a̱n nij síí tucu'yón se‑na̱na̱ so' cuta' ne man nij yuvii̱ a .
Dan me se xcaj Jesucristó cuentá se vaa cuchi' nana̱ yo' rihaan nij síí fariseo , ga̱a ne̱ cavii so' estadó Judea ca'anj so' estadó Galilea a .
'O̱ se ya̱ cache̱n so' estadó Samaria yo' ,
ne̱ cuchi' so' tu'va yo'o̱ chuman' na̱j estadó Samaria , ne̱ Sicar cu'na̱j chuman' yo' a . Dan me se nichru̱n' naj chuman' yo' tu'va yo'óó rqué síí cu'na̱j Jacob rihaan ta'níí so' síí cu'na̱j José ga̱a naá ,
ne̱ tu'va chuman' yo' nuû yo'o̱ na yu'uj qui'yaj síí cu'na̱j Jacob ga̱a naá a . Dan me se xe' man Jesucristó che'é yan cachéé uxrá so' ca'na' so' chuman' yo' , ne̱ che'é dan ca'anj cane̱ so' tu'va na yu'uj yo' , ne̱ caxu̱j me yo' a .
Dan me se ca'na' 'o̱ chana̱ samaritana na yu'uj quiri̱i̱ no' na , ne̱ cataj Jesucristó rihaan chana̱ yo' a : ― Qui̱'yáá so̱' se ndo'o , ne̱ rque̱ so̱' do̱j na co'o̱j rugua̱nj ― taj Jesucristó no chana̱ yo' a .
Ne̱ taj va̱j nij síí tucu'yón se‑na̱na̱ Jesucristó nicun' ga̱ so' ga̱a̱ ma' . 'O̱ se ca'anj nij so' chuman' quira̱a̱n nij so' se chá a .
Veé dan , ne̱ cataj chana̱ samaritana yo' rihaan Jesucristó a : ― Me che'é cachíín so̱' na rihanj , co'o̱ so̱' , ne̱ ni̱'yaj so̱' , ne̱ si̱j israelitá mé so̱' , ne̱ cha̱na̱ samaritana mej ga̱ ― taj chana̱ yo' , xná'anj no' man Jesucristó a . 'O̱ se ne a'mii sa̱' nij síí israelitá ga̱ nij síí samaritano ma' .
Ga̱a ne̱ cataj Jesucristó rihaan no' a : ― Sese xcaj so̱' cuentá che'é se lu̱j qui'ya̱j Diose̱ che'é so̱' ne̱ sese quene'én so̱' me síí achíín na mán so̱' cuano̱ , ne̱ cachíín so̱' na 'yaj vaa i'na̱' yuvii̱ man so' co'o̱ so̱' , ne̱ rqué so' na yo' co'o so̱' sa̱j ado̱nj ― taj Jesucristó no chana̱ yo' a .
Ga̱a ne̱ cataj chana̱ rihaan Jesucristó a : ― Tza̱j ne̱ taj va̱j sihuu̱ rihaan so̱' quiri̱i̱ so̱' na nihánj ma' . Ne̱ cunu̱u̱ ndo'o nuû na rá yu'uj nihánj , señor . Me rej quiri̱i̱ so̱' na 'yaj vaa i'na̱' yuvii̱ rque̱ so̱' co'o̱j ga̱ .
Dan me se xi̱i ní' síí cu'na̱j Jacob ro' , so' me síí co'o na nu̱u̱ na yu'uj nihánj , ne̱ veé dan me co'o ta'níí so' do̱' , daán so' xcuu do̱' , ne̱ rqué so' na nihánj co'o̱ núj a . Ne̱ si̱j sa̱' doj rihaan so' mé so̱' , rá so̱' na' ― taj chana̱ yo' rihaan Jesucristó a .
Ga̱a ne̱ cataj Jesucristó rihaan no' : ― Cunuda̱nj nij síí co'o̱ na nu̱u̱ rá yu'uj nihánj ro' , canaco̱o̱ uún nij so' na vaa güii , ne̱ ca'na̱' uún nij so' quiri̱i̱ nij so' doj na a̱ ado̱nj .
Tza̱j ne̱ síí co'o̱ na rque̱ 'u̱nj nihánj me se daj chiha̱a̱ míj se̱ canacoo̱ uún so' na yo' a̱ ma' . Ase vaa rej ve'é uxrá avii na ro' , da̱nj ga̱a̱ nimán so' , ne̱ cu̱nuû uxrá se lu̱j nimán so' , ne̱ ga̱a̱ i'na̱' so' ga̱ Diose̱ nu̱' cavii nu̱' ca'anj , qui'ya̱j na rque̱j ado̱nj ― taj Jesucristó rihaan chana̱ yo' a .
Ne̱ cataj chana̱ rihaan so' : ― Rque̱ so̱' do̱j na yo' co'o̱j , señor . Ne̱ se̱ canacoó 'u̱nj na , ne̱ se̱ ca'na' uún 'u̱nj quiri̱j na nihánj a̱ ma' ― taj chana̱ rihaan Jesucristó a .
Ne̱ cataj Jesucristó rihaan no' a : ― Ca'a̱nj nacu̱nj so̱' man nica̱ so̱' , ne̱ ca'na̱' so̱' nihánj á ― taj so' rihaan no' a .
Ne̱ cataj chana̱ rihaan so' : ― Taj va̱j nica̱j ma' ― taj chana̱ yo' a . Ne̱ cataj Jesucristó rihaan no' a : ― Cuna̱j uxrá ca'mii so̱' , cataj so̱' se vaa taj va̱j nica̱ so̱' ei .
'O̱ se asi̱j rque̱ me se quisíj ya̱ 'u̱n' snó'o xcaj so̱' , tza̱j ne̱ tanáj so̱' man nij so' , ne̱ ya̱j nihánj me se nica̱j so̱' man 'ó so' , tza̱j ne̱ nuveé ni̱ca̱ so̱' me so' ma' . Che'é dan ya̱ uxrá ca'mii so̱' ei ― taj Jesucristó no chana̱ yo' a .
Ne̱ cataj chana̱ rihaan so' : ― Cuano̱ nihánj xcaj 'u̱nj cuentá se vaa si̱j nata' se‑na̱na̱ Diose̱ mé so̱' , señor .
Dan me se xi̱i núj ro' , quina'víj nij so' xráá quij nihánj , tza̱j ne̱ soj si̱j israelitá taj se vaa o̱rún' chuman' Jerusalén me rej no̱ xcúún ní' na'vi̱j ní' rihaan Diose̱ , taj soj ado̱nj ― taj chana̱ yo' rihaan Jesucristó a .
Ga̱a ne̱ cataj Jesucristó rihaan chana̱ a : ― Cuchuma̱n rá so̱' nana̱ nihánj nana̱ cata̱j xna'anj 'u̱nj rihaan so̱' , nocoj . Dan me se vaa güii , ne̱ se̱ cavii nij soj raa̱ quij nihánj do̱' , se̱ ca'anj nij soj chuman' Jerusalén do̱' , na'vi̱j soj rihaan Rej ní' Diose̱ ma' .
Dan me se ne ne'en nij soj man síí na'víj soj rihaan ma' . Tza̱j ne̱ xa̱' núj si̱j israelitá , tza̱j ne̱ ne'en núj man síí na'víj núj rihaan a . 'O̱ se núj si̱j israelitá me nij síí qui'ya̱j quinani̱i̱ yuvii̱ rihaan sayuun a .
Tza̱j ne̱ vaa güii , ne̱ nij síí na'víj sa̱' rihaan Rej ní' Diose̱ ro' , gu̱un ina̱nj rá nij so' na'vi̱j nij so' rihaan Diose̱ , ne̱ me rej ma'a̱n va̱j nij so' na'vi̱j ya̱ nij so' rihaan Diose̱ na̱nj ado̱nj . Ne̱ cuano̱ nihánj me a̱j guun che'e̱ yuvii̱ qui'yaj yuvii̱ da̱nj ado̱nj . 'O̱ se me ndo'o rá Rej ní' Diose̱ na'vi̱j ya̱ yuvii̱ rihaan so' ei .
Dan me se me ma'a̱n rej va̱j ní' nicun' Diose̱ , ne̱ che'é dan ní' si̱j na'víj rihaan Diose̱ ro' , me ma'a̱n rej mán ní' , ne̱ no̱ xcúún ní' gu̱un niha̱' rá ní' na'vi̱j ya̱ ní' rihaan so' ado̱nj ― taj Jesucristó rihaan chana̱ yo' a .
Ga̱a ne̱ cataj chana̱ rihaan Jesucristó a : ― Ne'én 'u̱nj se vaa vaa güii , ne̱ ca'na̱' síí ca'ne̱j Diose̱ ti̱nanii man ní' rihaan sayuun , ne̱ asa̱' ca'na' so' , ne̱ cata̱j xna'anj ma'a̱n so' che'é cunuda̱nj rasu̱u̱n rihaan ní' na̱nj á ― taj chana̱ rihaan Jesucristó a .
Ga̱a ne̱ canica̱j Jesucristó cataj Jesucristó rihaan no' , ne̱ : ― 'U̱nj si̱j a'mii rihaan so̱' cuano̱ nihánj ro' , me síí ca'néé Diose̱ ado̱nj ― taj Jesucristó rihaan chana̱ yo' a .
Veé dan , ne̱ nu̱' 'na' nique nij síí tucu'yón se‑na̱na̱ Jesucristó , ne̱ caráya'a̱nj nij so' se vaa ca'mii Jesucristó ga̱ chana̱ yo' a . Tza̱j ne̱ a̱ 'ó nij so' ne xna̱'anj man so' da̱j qui'yaj so' do̱' , me che'é ca'mii so' ga̱ chana̱ yo' do̱' a̱ ma' .
Ga̱a ne̱ tanáj chana̱ se‑sihu̱u̱ chana̱ , ne̱ cavii chana̱ quinan' chana̱ chuman' , ga̱a ne̱ cataj chana̱ rihaan nij yuvii̱ ma̱n chuman' a :
― Ca'a̱nj ní' , ne̱ quene'e̱n soj 'o̱ snó'o síí cataj xna'anj rihanj che'é nu̱' se vaa qui'yáj ga̱a rque̱ á . Nuveé si̱j ca'néé Diose̱ ti̱nanii man ní' rihaan sayuun me so' , rá soj na' ― taj chana̱ rihaan nij snó'o ma̱n chuman' yo' a .
Ga̱a ne̱ curiha̱nj nij so' chuman' , ne̱ ca'na' nij so' rihaan Jesucristó a .
Dan me se ga̱a ca'mii chana̱ ga̱ nij síí ma̱n chuman' yo' , ne̱ guun che'e̱ nij síí tucu'yón se‑na̱na̱ Jesucristó rquee̱ nij so' chraa man Jesucristó , cataj nij so' : ― Cha̱ so̱' do̱j chraa , maestro ― taj nij so' a .
Tza̱j ne̱ cataj Jesucristó rihaan nij so' a : ― Vaa se chá rihanj , tza̱j ne̱ ne ne'en soj ma' ― taj Jesucristó rihaan nij so' a .
Ga̱a ne̱ xná'anj nij so' man tuvi' nij so' , cataj nij so' : ― Vaa síí ca'na' rqué se chá so' , rá soj na' ― taj nij so' rihaan tuvi' nij so' a .
Ga̱a ne̱ cataj Jesucristó rihaan nij so' a : ― Sese 'yáá 'u̱nj nda̱a vaa me rá síí ca'néé manj qui̱'yáj , ne̱ sese navij quisíj suun ca'ne' so' rihanj , ne̱ ase vaa se chá vaa yo' rihanj ado̱nj . Dan me se nuu xe̱j nimanj ga̱a 'yaj sunj suun yo' ei .
Se̱ guun cata̱j soj se vaa cache̱n yo'ó ca'a̱nj yavii , ga̱a ne̱ quiri̱i̱ ní' naa̱ , cata̱j soj ma' . Ma̱a̱n se cuano̱ nihánj cata̱j xna'anj 'u̱nj rihaan soj se vaa na̱xcaj soj rihaan soj , ni̱'yaj soj nij yuvii̱ , se vaa ase vaa naa̱ 'núú trigó vaa nij yuvii̱ , ne̱ catzi̱i̱ ndo'o vaa naa̱ 'núú trigó yo' , cachij yo' , ne̱ cuano̱ nihánj me se no̱ xcúún ní' quiri̱i̱ ní' 'núú trigó yo' ado̱nj . Dan me se a̱j guun che'e̱
Diose̱ na̱ru'vee Diose̱ rihaan nij síí rii naa̱ yo' , ne̱ naqui'yaj chre̱' ndo'o nij so' man nij síí ca̱yáán ga̱ Diose̱ nu̱' cavii nu̱' ca'anj , ne̱ rej riha̱a̱n gu̱un niha̱' rá síí cunô naa̱ ga̱ síí rii naa̱ ado̱nj .
'O̱ se ya̱ uxrá vaa nana̱ nihánj se vaa ino̱ vaa síí cunô naa̱ ga̱ síí rii naa̱ ,
ne̱ a̱j ca'néé 'u̱nj man soj quiri̱i̱ soj naa̱ rej ne qui'ya̱j suun soj ma' . Yo'ó yuvii̱ me nij síí qui'yaj suun naa̱ yo' ga̱a rque̱ , ne̱ catúj soj qui'yaj suun soj ga̱ nij so' ado̱nj ― taj Jesucristó rihaan nij síí tucu'yón se‑na̱na̱ so' a .
Dan me se che'é se nata' chana̱ yo' rihaan nij yuvii̱ samaritana ma̱n chuman' yo' se vaa cataj xna'anj Jesucristó rihaan no' nu̱' se vaa qui'yaj no' ga̱a rque̱ ro' , che'é dan me cuchumán rá que'e̱e̱ nij yuvii̱ ma̱n chuman' yo' ni'ya̱j nij yuvii̱ man Jesucristó a .
Dan me se cuchi' nij síí ma̱n chuman' yo' rihaan Jesucristó , ne̱ cachíín ni'ya̱j uxrá nij so' rihaan so' se vaa cara̱n' so' do̱j tucuá nij so' , ne̱ che'é dan vi̱j güii quináj so' chuman' yo' a .
Ne̱ guun ri̱i̱ doj nij síí cuchumán rá cuno se‑na̱na̱ Jesucristó a .
Ne̱ nij yuvii̱ amán rá ni'ya̱j man Jesucristó ro' , cataj nij so' rihaan chana̱ yo' a : ― Nuveé che'e̱ do̱j nana̱ natá' so̱' rihaan núj me cuchumán rá núj ni'ya̱j núj man so' ma' . Ma̱a̱n se cuno ma'a̱n núj se‑na̱na̱ so' , ne̱ xcaj núj cuentá se vaa ya̱ síí ti̱nanii man yuvii̱ ma̱n rihaan chumii̱ nihánj rihaan sayuun me síí nihánj na̱nj ado̱nj ― taj nij so' rihaan chana̱ yo' a .
Dan me se quisíj vi̱j güii caran' Jesucristó chuman' yo' , ga̱a ne̱ cavii so' ca'anj so' estadó Galilea a .
Dan me se ma'a̱n Jesucristó me síí cataj xna'anj se vaa nij síí ma̱n chiháán 'o̱ síí a'mii natáj se‑na̱na̱ Diose̱ me se ne aráj cochro̱j nij síí man ma'a̱n dan rihaan so' ma' .
Ga̱a ca'na' Jesucristó estadó Galilea , ga̱a ne̱ ve'é uxrá ca'mii nij síí ma̱n estadó yo' che'é suun sa̱' noco̱o qui'yaj so' cha'anj canuû chuman' Jerusalén a . 'O̱ se ma'a̱n nij so' ca'anj cha'anj yo' a .
Dan me se ca'anj uún so' chuman' Caná chuman' na̱j estadó Galilea a . Chuman' yo' me chuman' naqui'yaj so' na vinó man na u̱u̱n ga̱a rque̱ a . Ne̱ chuman' Capernaum ro' , ne yo'o̱ síí nica̱j suun rihaan rey a . Ne̱ canó chi'ii̱ man ta'níí so' 'o̱ snó'o cunii a .
Dan me se cuchi' nana̱ rihaan síí nica̱j suun yo' se vaa cavii Jesucristó estadó Judea ca'na' Jesucristó estadó Galilea , ga̱a ne̱ ca'anj so' cuchi' so' rihaan Jesucristó , ne̱ cachíín ni'ya̱j uxrá so' rihaan Jesucristó se vaa ca'a̱nj Jesucristó qui'ya̱j cono'ó Jesucristó man ta'níí so' a . Dan me se da̱j doj cavi̱' ta'níí so' , taj so' a .
Ga̱a ne̱ cataj Jesucristó rihaan so' a : ― Sese se̱ qui'yáj suun sa̱' noco̱o quene'e̱n soj , ne̱ daj chiha̱a̱ míj se̱ cuchumán rá soj ni̱'yaj soj manj ma' ― taj Jesucristó rihaan so' a .
Ga̱a ne̱ cataj síí nica̱j suun yo' rihaan Jesucristó a : ― Da̱j doj cavi̱' ta'níj , na̱nj señor . Qui̱'yáá so̱' se ndo'o uxrá , ne̱ ca'a̱nj ní' do̱j rugua̱nj ― taj so' , cachíín ni'ya̱j so' rihaan Jesucristó a .
Ne̱ cataj Jesucristó rihaan so' a : ― Ca've̱e ca'a̱nj so̱' á . 'O̱ se a̱j nahuun sa̱' ta'níí so̱' na̱nj ado̱nj ― taj Jesucristó rihaan so' a . Ga̱a ne̱ cuchumán rá snó'o yo' nana̱ cataj xna'anj Jesucristó rihaan so' , ne̱ cavii so' ca'anj so' a .
Veé dan , ne̱ tiha̱j nan' so' chrej , ne̱ ca'anj cara̱n' nij se‑mo̱zó so' man so' , ne̱ cataj xna'anj nij yo' rihaan so' se vaa a̱j nahuun sa̱' ta'níí so' na̱nj ado̱nj .
Veé dan , ne̱ xná'anj so' man nij mozó yo' : ― Me orá me guun che'e̱ ta'níj nahuun sa̱' yo' ga̱ ― cataj so' rihaan nij mozó yo' a . Ga̱a ne̱ cataj nij mozo yo' rihaan so' : ― Quii aga' 'o̱ me na'maân cachi' man xnii na̱nj á ― taj nij mozó yo' rihaan so' a .
Che'é dan me xcaj snó'o yo' cuentá se vaa ma̱a̱n orá cataj xna'anj Jesucristó rihaan so' se vaa nahuun sa̱' ta'níí so' ro' , ma̱a̱n orá dan me nahuun sa̱' ya̱ ta'níí so' a . Ga̱a ne̱ cuchumán rá nij tucua̱ so' se vaa si̱j ca'néé Diose̱ me Jesucristó a .
Dan me se quisíj vi̱j suun sa̱' noco̱o qui'yaj Jesucristó ga̱a quisíj cavii so' estadó Judea ca'anj so' estadó Galilea a .
Veé dan , ne̱ canuû cha'anj navij rá nij síí israelitá , ga̱a ne̱ cavii Jesucristó ca'anj so' chuman' Jerusalén a .
Dan me se chuman' Jerusalén ro' , vaa 'o̱ na cu'na̱j Betesda xna'ánj a'mii nij síí israelitá a . Nichru̱n' naj na yo' ga̱ ta'yaa atúj matzinj , ne̱ vaa 'u̱n' ve' ne̱ nu̱' anica̱j tu'va na yo' a .
Rá ve' yo' mán ndo'o síí ninaj do̱' , síí tuchri̱i do̱' , síí rengo̱ do̱' , síí nuu chrúnj ra'a do̱' a .
Dan me se nda̱a vaa orá nanij yo'o̱ se‑mo̱zó síí 'ni̱j ra'a man ní' rá na yo' , ne̱ tanica̱j so' na yo' , taj nij yuvii̱ yo' a . Ne̱ ga̱a anica̱j na yo' , ne̱ síí nanij asino ya̱a̱n rque na ro' , o̱rún' so' güe̱j na̱j guun chi'ii̱ xráá , taj uún nij yuvii̱ yo' a .
Ne̱ na̱j yo'o̱ snó'o tu'va na yo' , ne̱ síj ico̱ xnu̱' va'nu̱j ya̱ yo' ran' so' a .
Dan me se quene'en Jesucristó man so' se vaa na̱j so' rej yo' , ne̱ a̱j quene'en Jesucristó se vaa guun que'e̱e̱ yo' ran' so' , ne̱ xná'anj Jesucristó man so' , cataj Jesucristó a : ― Nahu̱un sa̱' so̱' , rá so̱' na' ― taj Jesucristó rihaan so' a .
Ne̱ cataj síí ran' yo' rihaan Jesucristó a : ― Na̱huún 'u̱nj raj , tza̱j ne̱ taj va̱j tuví' 'u̱nj síí ti̱nanij mán 'u̱nj rá na ga̱a anica̱j na , man señor . Che'é dan me ga̱a 'anj 'u̱nj tu'va na yo' , ne̱ guun yucua̱n' yo'ó so' , ne̱ asino so' atúj rque na rihanj na̱nj ado̱nj ― taj so' rihaan Jesucristó a .
Ga̱a ne̱ cataj Jesucristó rihaan so' : ― Na̱xagaa so̱' , ne̱ na̱xcaj so̱' tuvéé so̱' , cache̱e̱ so̱' á ― taj Jesucristó rihaan so' a .
Ga̱a ne̱ nu̱' nahuun sa̱' snó'o yo' , ne̱ naxca̱j so' tuvéé so' , ne̱ ca'anj so' a .
Ne̱ güii nahuun sa̱' snó'o yo' me güii naránj rá nij yuvii̱ israelitá a . Che'é dan me nij síí uun chij rihaan nij yuvii̱ israelitá me se cataj nij so' rihaan síí nahuun sa̱' yo' : ― Güii naránj rá ní' me nihánj á . Ne nó xcúún so̱' ca̱tá so̱' tuvéé so̱' cuan' ma' ― taj nij so' rihaan so' a .
Ga̱a ne̱ cataj so' rihaan nij so' a : ― Tza̱j ne̱ síí qui'yaj nahuun sa̱' 'u̱nj ro' , so' me síí ca'ne' suun rihanj na̱xcaj 'u̱nj tuvéé 'u̱nj ne̱ cache̱e̱ 'u̱nj ado̱nj ― taj so' rihaan nij so' a .
Ga̱a ne̱ xná'anj nij so' man so' , cataj nij so' : ― Me síí cataj rihaan so̱' na̱xcaj so̱' tuvéé so̱' ne̱ cache̱e̱ so̱' ga̱ ― taj nij so' rihaan so' a .
Tza̱j ne̱ ne quene'e̱n síí nahuun sa̱' me síí qui'yaj da̱nj ma' . 'O̱ se ga̱a quisíj nahuun sa̱' so' , ne̱ naxuun Jesucristó man ma'a̱n so' cachén Jesucristó sca'núj nij yuvii̱ ma̱n anica̱j ni'ya̱j man síí nahuun sa̱' yo' , ca'anj so' a .
Veé dan , ne̱ nari' Jesucristó man síí nahuun sa̱' yo' rá nuvií noco̱o , ne̱ cataj Jesucristó rihaan so' a : ― Ya̱ nahuun sa̱' so̱' á . Ta̱náj so̱' chrej chi'i̱i̱ á . Sese taj , ne̱ ca̱nica̱j uún chi'ii̱ mán so̱' , ne̱ doj a̱ qui̱rán' so̱' na̱nj ado̱nj ― taj Jesucristó rihaan so' a .
Dan me se cavii snó'o yo' , ne̱ nata' so' rihaan nij síí uun chij rihaan nij yuvii̱ israelitá se vaa Jesucristó me síí qui'yaj nahuun sa̱' so' a .
Che'é dan guun rá nij síí uun chij yo' qui'ya̱j nij so' sayuun man Jesucristó , che'é se güii naránj rá nij so' me güii nahuun snó'o yo' , qui'yaj Jesucristó a .
Ga̱a ne̱ cataj Jesucristó rihaan nij so' a : ― Réj me se ne anicun' so' ga̱ suun ma' . Che'é dan yo'o̱ 'yaj suun ma̱'anj ado̱nj ― taj Jesucristó rihaan nij so' a .
Che'é dan doj a̱ nano' nij so' da̱j qui'ya̱j nij so' , ga̱a ne̱ ca've̱e cavi̱' Jesucristó a . 'O̱ se nuveé che'e̱ ina̱nj tinavij Jesucristó tucuáán noco̱' nij so' che'é güii naránj rá nij so' me guun rá nij so' cavi̱' Jesucristó ma' . 'O̱ se che'é se cataj so' se vaa Rej ma'a̱n so' me Diose̱ , che'é dan guun doj rá nij so' cavi̱' Jesucristó na̱nj ado̱nj . Dan me se ase vaa Diose̱ vaa ma'a̱n so' , taj so' a .
Che'é dan cataj Jesucristó rihaan nij so' a : ― Dan me se cata̱j xna'anj yá yá 'u̱nj rihaan soj a . Dan me se ase vaa xnii rihaan rej xnii ro' , da̱nj vaa 'u̱nj si̱j ta'ni̱j Diose̱ nihánj rihaan Réj Diose̱ , ne̱ ne uun nu̱cuáá 'u̱nj 'yáá 'u̱nj se vaa rii nimán ma̱'anj ma' . 'O̱ se ina̱nj 'yáá 'u̱nj nda̱a vaa 'yaj Réj Diose̱ ne'enj a . Ne̱ ase vaa 'yaj gue̱e̱ so' ro' , veé da̱nj vaa gue̱e̱ 'yáá 'u̱nj uún ado̱nj .
'O̱ se 'e̱e̱ ndo'o rá Réj Diose̱ ni'ya̱j so' manj che'é se ta'ni̱j so' mej , ne̱ tihaa̱n so' manj nu̱' se vaa 'yaj so' a . Ne̱ suun sa̱' doj rihaan suun sa̱' qui'yáj quene'en soj cuano̱ ro' , ti̱haa̱n so' manj a . Yo' me se doj a̱ cara̱ya'a̱nj soj ni̱'yaj soj suun sa̱' yo' ei .
Dan me se ase vaa nuu i'na̱' uún nij síí cavi' 'yaj Réj ro' , da̱nj qui̱'yáá 'u̱nj uún ado̱nj . Dan me se cunu̱u i'na̱' uún na̱j guun yuvii̱ qui̱'yáá 'u̱nj , sese gu̱un rá 'u̱nj cunu̱u i'na̱' uún nij so' ado̱nj .
Dan me se ne a'ne' Réj Diose̱ cacun' che'é a̱ doj yuvii̱ ma' . 'O̱ se a̱j ca'ne' so' suun rihanj si̱j ta'ni̱j so' se vaa ca'ne̱' ma̱'anj cacun' che'é cunuda̱nj yuvii̱ ,
ne̱ ase vaa aráj cochro̱j yuvii̱ rihaan so' ro' , da̱nj ga̱a̱ cara̱a̱ cochro̱j yuvii̱ rihanj ado̱nj . Dan me se síí na'vej rá cara̱a̱ cochro̱j rihanj si̱j ta'ni̱j Diose̱ me se so' me síí se̱ guun rá cara̱a̱ cochro̱j rihaan nda̱a Réj Diose̱ síí ca'néé manj a .
“ Ya̱ ya̱ cata̱j xna'anj 'u̱nj rihaan soj cuano̱ se vaa síí uno se‑na̱na̱j ne̱ amán rá ni'ya̱j man síí ca'néé manj ro' , se̱ cuta' Diose̱ cacun' xráá so' ma' . Dan me se daj chiha̱a̱ míj se̱ cavi' nu̱' so' ma' . Tana̱nj ga̱a̱ i'na̱' so' nu̱' cavii nu̱' ca'anj ga̱ Diose̱ ado̱nj .
Ya̱ ya̱ cata̱j xna'anj 'u̱nj rihaan soj cuano̱ se vaa vaa güii , ne̱ nij síí ma̱n rihaan chumii̱ nihánj nij síí cavi̱' vaa güii ro' , ca'mi̱j si̱j ta'ni̱j Diose̱ rihaan nij so' , ne̱ nu̱' nij síí cuno̱ nana̱ ca'mi̱j ro' , cunu̱u i'na̱' ya̱ nimán nij so' , ne̱ cuano̱ nihánj me güii a'mij rihaan nij so' , sese me rá nij so' cuno̱ nij so' ado̱nj .
'O̱ se ase vaa vaa i'na̱' ma'a̱n Diose̱ , ne̱ vaa i'na̱' taran' nij rasu̱u̱n 'yaj Diose̱ ro' , da̱nj vaa vaa i'na̱' ma̱'anj si̱j ta'ni̱j Diose̱ uún , 'yaj Diose̱ , ne̱ cunu̱u i'na̱' yuvii̱ , qui̱'yáá 'u̱nj ,
ne̱ 'u̱nj me síí nica̱j suun , ne̱ ca'ne̱' 'u̱nj cacun' che'é yuvii̱ , che'é yan síí ca'néé Diose̱ ni̱caj yu'unj man yuvii̱ mej ado̱nj .
“ Se̱ caráya'a̱nj soj nana̱ nihánj ma' . 'O̱ se vaa güii cuno̱ taran' nij síí cavi' na̱j rihaan santó se‑na̱na̱j ,
ne̱ cu̱riha̱nj nij so' rque yo'óó na̱nj ado̱nj . Dan me se , nij síí qui'yaj se sa̱' ga̱a vaa i'na̱' ro' , cu̱riha̱nj nij so' , ne̱ cunu̱u i'na̱' uún nij so' cane̱ nij so' ga̱ Diose̱ ado̱nj . Tza̱j ne̱ nij síí qui'yaj se chi'i̱i̱ ro' , cu̱riha̱nj nij so' , tza̱j ne̱ 'o̱ quira̱n' ndo'o nij so' sayuun che'é cacun' tumé nij so' na̱nj ado̱nj .
Dan me se a̱ doj ne uun nucua̱j ma̱'anj qui'ya̱j sunj a̱ ma' . Ma̱a̱n se ase vaa taj xna'anj Réj Diose̱ rihanj ro' , veé da̱nj vaa 'yáj ga̱a a'né' 'u̱nj cacun' che'é nij yuvii̱ , ne̱ 'o̱ nica̱ a'né' 'u̱nj cacun' che'é nij yuvii̱ na̱nj ado̱nj . 'O̱ se ne 'yáj ina̱nj se me raj qui̱'yáj ma' . Tana̱nj ina̱nj se ataj xna'anj síí ca'néé manj me se vaa 'yáj ado̱nj .
“ Sese o̱rún' 'u̱nj me síí cata̱j xna'anj rihaan soj da̱j si̱j mej , ne̱ taj che'é cata̱j soj se vaa ya̱ vaa se‑na̱na̱j ma' .
Tza̱j ne̱ vaa yo'ó síí cataj xna'anj da̱j si̱j mej , ne̱ ne'én 'u̱nj se vaa so' me síí cataj xna'anj ya̱ che'é 'u̱nj ei .
“ Dan me se ca'néé soj síí cuchi' rihaan síí cu'na̱j Juan che'é rej nari̱' nij so' se‑na̱na̱ síí cu'na̱j Juan , ne̱ cataj xna'anj so' nana̱ ya̱ rihaan nij soj a .
( Dan me se ca've̱e se ca'mi̱i̱ ve'é yuvii̱ che'ej ca've̱e se se̱ ca'mii ve'é yuvii̱ che'ej , taj se 'yaj ma' . Ma̱a̱n se na̱nj taj 'u̱nj rihaan soj che'é se me raj quinani̱i̱ soj rihaan sayuun na̱nj ado̱nj . )
Dan me se síí cu'na̱j Juan ro' , ase vaa aga' ya'an vaa so' , ne̱ ase vaa ruvi' sa̱' rihaan yuvii̱ ga̱a chuguu̱n aga' ya'an yo' ro' , da̱nj vaa ruvi' sa̱' tucuáán ya̱ rihaan soj qui'yaj so' na̱nj ado̱nj . Tza̱j ne̱ nij soj ro' , guun rá soj cuno̱ soj se‑na̱na̱ so' 'o̱ orá nii , che'é se guun rá soj gu̱un niha̱' rá soj , qui'ya̱j se‑na̱na̱ so' , tza̱j ne̱ qui'yaj rma'a̱n soj do̱j tzin' , ne̱ tanáj uún soj se‑na̱na̱ so' a .
“ Ne̱ xa̱' 'u̱nj nihánj , tza̱j ne̱ sa̱' doj vaa síí taj xna'anj che'é 'u̱nj rihaan síí cu'na̱j Juan a . Dan me se vaa suun ca'ne' Réj rihanj se vaa ya̱ quisi̱j suun yo' qui̱'yáj , ne̱ che'é dan me 'yaj suun 'u̱nj nij suun yo' a . Che'é ma'a̱n suun sa̱' yo' ca've̱e xca̱j soj cuentá se vaa si̱j ca'néé Réj Diose̱ mej ado̱nj .
Ne̱ Réj síí ca'néé manj ro' , ma'a̱n so' cataj xna'anj da̱j si̱j mej , tza̱j ne̱ taj se‑na̱na̱ so' cuno soj ma' . Ne̱ ne ne'en soj da̱j vaa Réj ma' .
Ne̱ taj se‑na̱na̱ so' nayón nimán soj a̱ ma' . Da̱nj vaa soj , che'é yan ne cuchuma̱n rá soj ni̱'yaj soj manj si̱j ca'néé so' rihaan chumii̱ nihánj man ado̱nj .
Dan me se nayaa uxrá soj danj Diose̱ , che'é se me rá soj xca̱j soj cuentá da̱j qui'ya̱j soj ne̱ ca've̱e ca̱yáán soj ga̱ Diose̱ nu̱' cavii nu̱' ca'anj ei . Ne̱ veé ma'a̱n danj Diose̱ ataj xna'anj che'é 'u̱nj a .
Tza̱j ne̱ na'vej rá soj ca'na̱' soj rihanj , yan ca've̱e cane̱ soj ga̱ Diose̱ nu̱' cavii nu̱' ca'anj qui̱'yáj ma' .
“ Taj se 'yaj sese na'vej rá yuvii̱ ca'mi̱i̱ yuvii̱ nana̱ sa̱' che'ej ma' .
Tza̱j ne̱ ne'én 'u̱nj da̱j vaa rá soj , se vaa ne niha̱' rá soj ni'ya̱j soj Diose̱ ma' .
Dan me se ca'néé Réj manj ca'na̱j rihaan chumii̱ nihánj ca'mi̱j se‑na̱na̱ Réj Diose̱ rihaan soj , tza̱j ne̱ ne aran' rá soj ca'mi̱j rihaan soj ma' . Tza̱j ne̱ sese ca'na̱' me ma'a̱n yo'ó so' ca'mi̱i̱ so' nana̱ avii raa̱ ma'a̱n so' , ne̱ ve'é cuno̱ soj se‑na̱na̱ so' ei .
Daj chiha̱a̱ míj se̱ guun nucua̱j soj cuchuma̱n rá soj ni̱'yaj soj manj a̱ ma' . 'O̱ se me rá soj ve'é ca'mi̱i̱ nij tuvi' soj che'é soj , tza̱j ne̱ ne nanó rá soj da̱j qui'ya̱j soj , ne̱ ve'é ca'mi̱i̱ Diose̱ che'é soj ma' .
Se̱ guun rá soj se vaa 'u̱nj me síí cuta̱' cacun' xráá soj rihaan Réj Diose̱ ma' . Ma̱a̱n se vaa síí cu'na̱j Moisés , ne̱ nucua̱j ndo'o rá soj man so' se vaa ca've̱e cavi̱i̱ sa̱' soj rihaan Diose̱ qui'ya̱j so' , tza̱j ne̱ ma'a̱n so' me síí cuta̱' cacun' xráá soj ado̱nj .
'O̱ se sese ya̱ amán rá soj ni'ya̱j soj man síí cu'na̱j Moisés , ne̱ cuchuma̱n rá uún soj ni̱'yaj soj manj , ga̱a ne̱ ca've̱e ei . 'O̱ se so' me síí cachrón nana̱ rihaan yanj nana̱ taj xna'anj che'é 'u̱nj ado̱nj .
Tza̱j ne̱ sese ne amán rá soj nana̱ cachrón so' rihaan yanj , ga̱a ne̱ asa̱' ca've̱e cuchuma̱n rá soj cuno̱ soj se‑na̱na̱j ga̱ ― taj Jesucristó rihaan nij síí uun chij rihaan nij yuvii̱ israelitá a .
Veé dan , ne̱ cavii Jesucristó ca'anj Jesucristó rej xco̱ na lacuaná cu'na̱j Galilea a . Tiberias cu'na̱j yo'ó se‑chuvi̱i na lacuaná yo' a .
Dan me se ri̱i̱ uxrá yuvii̱ canoco' rej xco̱ so' , che'é yan a̱j quene'en nij yuvii̱ nu̱' nij suun sa̱' noco̱o qui'yaj suun Jesucristó , se vaa nahuun sa̱' ndo'o síí ran' , qui'yaj so' a .
Dan me se cavii so' raa̱ quij , ne̱ ca'anj cane̱ so' rihaan yo'óó ga̱ nij síí tucu'yón se‑na̱na̱ so' ,
ne̱ dan me se da̱j doj güii achiin ca̱nuû cha'anj pascuá cha'anj navij rá nij yuvii̱ israelitá a .
Dan me se naxca̱j Jesucristó rihaan Jesucristó , ne̱ quene'en so' se vaa ca'na' ndo'o yuvii̱ rihaan so' , ne̱ cataj so' rihaan síí cu'na̱j Felipé a : ― Me rej quira̱a̱n ní' rachrúún cha̱ taran' nij yuvii̱ nihánj , rá so̱' ga̱ ― taj so' , xná'anj so' man síí cu'na̱j Felipé yo' a .
Da̱nj ca'mii so' rihaan síí cu'na̱j Felipé , che'é se me rá so' quene'e̱n so' da̱j cata̱j síí cu'na̱j Felipé a . Tza̱j ne̱ a̱j ne'en so' da̱j qui'ya̱j ma'a̱n so' na̱nj ado̱nj .
Dan me se cataj síí cu'na̱j Felipé rihaan Jesucristó : ― A̱' sa'anj vaa tu'vee yuvii̱ 'yaj suun tu̱nj yavii se̱ quisíj quiri̱' nij so' do̱j rachrúún cha̱ nij so' a̱ ma' ― taj so' a .
Dan me se 'o̱ síí tucu'yón se‑na̱na̱ so' síí cu'na̱j Andrés tinúú síí cu'na̱j Simón Pedró me so' a . Cataj so' rihaan Jesucristó a :
― Nihánj me nicu̱n' 'o̱ xnii , ne̱ nica̱j xnii nihánj 'u̱n' gue̱e̱ rachrúún 'núú cebada , ne̱ vi̱j gue̱e̱ xcuaj nica̱j so' , tza̱j ne̱ asa̱' ca've̱e quisi̱j do̱j tzin' nihánj cha̱ taran' nij yuvii̱ nihánj ga̱ ― taj síí cu'na̱j Andrés yo' a .
Ga̱a ne̱ cataj Jesucristó : ― Ca'a̱nj cane̱ nij yuvii̱ rihaan coj chri̱n' , qui'ya̱j nij soj ei ― taj Jesucristó rihaan nij síí tucu'yón se‑na̱na̱ so' a . Dan me se ma̱n uxrá coj chri̱n' rej yo' , ne̱ ca'anj cane̱ nij yuvii̱ rihaan coj chri̱n' yo' , ne̱ 'u̱n' míj snó'o me nij so' a .
Dan me se quita'aa Jesucristó rachrúún , ne̱ nago' so' graciá rihaan Diose̱ , ne̱ cuxra' ta'a̱j so' rachrúún caxríj so' ston nij síí tucu'yón se‑na̱na̱ so' , ne̱ nij síí tucu'yón se‑na̱na̱ so' ro' , rqué nij so' cha̱ taran' nij síí ne̱ rihaan coj chri̱n' yo' a . Ne̱ ase vaa qui'yaj so' ga̱ rachrúún ro' , da̱nj qui'yaj uún so' ga̱ nee̱ xcuaj yo' , rqué so' nu̱' se vaa me rá nij yuvii̱ cha̱ nij yuvii̱ yo' a .
Ga̱a quisíj caraa rque nij yuvii̱ , ne̱ cataj Jesucristó rihaan nij síí tucu'yón se‑na̱na̱ so' a : ― Naqui'ya̱j chre̱' nij soj se quináj tu'va nij yuvii̱ , ne̱ se̱ guun quiri̱' u̱u̱n yo' ma' ― taj Jesucristó rihaan nij so' a .
Che'é dan naqui'yaj chre̱' nij so' nu̱' se quináj tu'va nij yuvii̱ , ne̱ caraa cunu̱' chuvi̱j ya̱ scaa , qui'yaj nij xco' nii rachrúún quináj tu'va nij yuvii̱ ga̱a quisíj chá nij yuvii̱ yo' 'u̱n' rachrúún yo' na̱nj ado̱nj .
Dan me se ga̱a quene'en nij snó'o suun sa̱' noco̱o qui'yaj suun Jesucristó , ne̱ cataj nij so' : ― Síí nihánj ro' , ya̱ uxrá síí nata' se‑na̱na̱ Diose̱ me so' , ne̱ síí na'vi̱j ní' ca'na̱' ya̱ rihaan chumii̱ nihánj me so' ei ― taj nij snó'o yo' a .
Tza̱j ne̱ a̱j ne'en Jesucristó se vaa ca'na̱' nij so' , ne̱ qui̱ta'aa nij so' man so' , ne̱ cune̱' nij so' man Jesucristó gu̱un so' síí nica̱j suun rey gu̱un chij rihaan nij so' , ne̱ che'é dan naxuun so' man so' , ne̱ cavii uún o̱rún' so' ca'anj so' quij a .
Dan me se rej ti'nuu , ne̱ nanij nij síí tucu'yón se‑na̱na̱ Jesucristó tu'va na lacuaná ,
ga̱a ne̱ catúj nij so' rihoo , ga̱a ne̱ cavii nij so' ca'anj nij so' chuman' Capernaum a . Dan me se quisíj guun rmi̱' rihaan na lacuaná yo' , ne̱ ataa nama̱n Jesucristó rihaan nij so' a .
Ne̱ cavii nana̱ yuva̱a̱ , ne̱ uxrá nari' nucuaj ndo'o na lacuaná yo' ,
ne̱ dan me se 'u̱n' kilómetro ca'anj nij so' , ga̱a ne̱ quene'en nij so' se vaa chéé Jesucristó rihaan na 'na' so' , ne̱ ga̱a quinichrun' so' rihaan rihoo yo' , ne̱ cuchu'vi' nij so' a .
Tza̱j ne̱ cataj Jesucristó rihaan nij so' a : ― 'U̱nj me yo' ei . Se̱ chu'vi' soj ma' ― taj Jesucristó a .
Che'é dan guun niha̱' uxrá rá nij so' , ne̱ nu̱' catúj Jesucristó rá rihoo , ne̱ nu̱' cuchi' rihoo tu'va na lacuaná rej va̱j nij so' a .
Dan me se yo'ó güii me se quene'en nij yuvii̱ quináj rej xco̱ na lacuaná yo' se vaa taj va̱j yo'ó rihoo chéé rihaan na rej yo' , ma̱a̱n se o̱ruun rihoo catúj nij síí tucu'yón se‑na̱na̱ Jesucristó ga̱a ca'anj nij so' a . Tza̱j ne̱ ne catu̱u̱ Jesucristó rá rihoo yo' ga̱ nij síí tucu'yón se‑na̱na̱ so' , ni'ya̱j nij yuvii̱ a . Che'é dan ne quene'e̱n uxrá nij yuvii̱ me rej ca'anj Jesucristó a .
Tza̱j ne̱ ca'na' do̱j rihoo cavii chuman' Tiberias tu'va na lacuaná nichru̱n' rej nago' síí 'ni̱j ra'a man ní' graciá rihaan Diose̱ che'é rachrúún ne̱ chá nij yuvii̱ rachrúún yo' a .
Che'é dan ga̱a quene'en nij yuvii̱ se vaa taj va̱j Jesucristó ga̱ nij síí tucu'yón se‑na̱na̱ so' chéé ga̱ nij so' , ga̱a ne̱ catúj nij yuvii̱ rque nij rihoo yo' , ne̱ ca'anj nij yuvii̱ chuman' Capernaum , nano' nij yuvii̱ man Jesucristó a .
Dan me se nari' nij so' man Jesucristó chuman' Capernaum , ga̱a ne̱ xná'anj nij so' man so' , cataj nij so' : ― Me aman ca'ná' so̱' nihánj , ga̱ maestro' ― taj nij yuvii̱ , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Ya̱ ya̱ cata̱j xna'anj 'u̱nj rihaan soj cuano̱ se vaa nuveé che'e̱ se quene'en soj nij suun sa̱' noco̱o qui'yáá 'u̱nj me nano' soj manj ma' . Ma̱a̱n che'é se chá soj rachrúún yo' ne̱ caraa rque soj ro' , che'é dan nano' soj manj ei .
“ Se̱ guun qui'ya̱j suun soj che'é ina̱nj se cha̱ soj ma' . 'O̱ se vaa güii , ne̱ quinavi̱j nu̱' nij rasu̱u̱n yo' na̱nj ado̱nj . Che'é dan qui'ya̱j suun soj che'é se vaa qui'ya̱j cavi̱i̱ sa̱' nimán soj , ga̱a ne̱ ga̱a̱ i'na̱' ya̱ nimán soj nu̱' cavii nu̱' ca'anj ei . 'U̱nj si̱j ca'néé Diose̱ ni̱caj yu'unj man yuvii̱ me síí rque̱ se sa̱' yo' rihaan soj ei . 'O̱ se Réj Diose̱ me síí cataj se vaa ca've̱e qui̱'yáj da̱nj che'é soj ado̱nj ― taj Jesucristó rihaan nij yuvii̱ a .
Che'é dan cataj nij yuvii̱ rihaan so' a : ― Me suun qui'ya̱j suun núj , rá Diose̱ ga̱ ― taj nij yuvii̱ a .
Ga̱a ne̱ cataj Jesucristó rihaan nij yuvii̱ : ― Nihánj me suun me rá Diose̱ qui'ya̱j suun soj , se vaa cuchuma̱n rá soj ni̱'yaj soj mán 'u̱nj si̱j ca'néé so' rihaan soj ado̱nj ― taj Jesucristó rihaan nij yuvii̱ a .
Che'é dan cataj nij yuvii̱ rihaan so' a : ― Sese da̱nj vaa , ne̱ me suun sa̱' noco̱o qui̱'yáá so̱' quene'e̱n núj , ga̱a ne̱ cuchuma̱n rá núj ni̱'yaj núj mán so̱' ga̱ .
Dan me se qui'yaj Diose̱ suun sa̱' noco̱o ga̱a naá , ne̱ xi̱i ní' me se chá nij so' se cu'na̱j maná ga̱a chéé nij so' rej tacaan , qui'yaj Diose̱ ga̱a naá , ne̱ dan me se danj Diose̱ taj se vaa nanij se chá rihaan nij so' , qui'yaj Diose̱ , ne̱ chá nij so' se chá nanij rej xta̱' ado̱nj ― taj nij so' rihaan Jesucristó a .
Che'é dan cataj Jesucristó rihaan nij so' a : ― Ya̱ ya̱ cata̱j xna'anj 'u̱nj rihaan soj cuano̱ , ne̱ xa̱' se rqué Moisés chá soj , tza̱j ne̱ nuveé se chá 'yaj vaa i'na̱' yuvii̱ nu̱' cavii nu̱' ca'anj me yo' ma' . Xa̱' se rqué Réj Diose̱ cha̱ soj , tza̱j ne̱ se qui'ya̱j ga̱a̱ i'na̱' soj me ya̱ yo' ado̱nj .
'O̱ se se chá rqué Réj Diose̱ rihaan soj mé 'u̱nj si̱j cavii rej xta̱' , ne̱ 'u̱nj me síí rqué se vaa ca've̱e ga̱a̱ i'na̱' ya̱ soj si̱j ma̱n rihaan chumii̱ nihánj nu̱' cavii nu̱' ca'anj ado̱nj ― taj Jesucristó rihaan nij yuvii̱ a .
Che'é dan cataj nij yuvii̱ rihaan Jesucristó a : ― Rque̱ so̱' se chá yo' rihaan núj nu̱' cavii nu̱' ca'anj , señor ― taj nij yuvii̱ a .
Ga̱a ne̱ cataj Jesucristó rihaan nij yuvii̱ a : ― 'U̱nj nihánj me se chá , ne̱ a'vee 'yáj vaa i'na̱' ya̱ yuvii̱ ei . Sese ca'na̱' soj rihanj , ne̱ yo'o̱ ga̱a̱ xe̱j nimán soj , sese ya̱ uxrá amán rá soj ni'ya̱j soj manj á .
Tza̱j ne̱ a̱j cataj 'u̱nj rihaan soj se vaa nda̱' se quene'en soj manj , tza̱j ne̱ ne cuchuma̱n rá soj ni̱'yaj soj manj a̱ ma' .
Xa̱' nij síí rqué Réj Diose̱ manj , tza̱j ne̱ ca'na̱' nij so' rihanj , ne̱ ve'é ca'mi̱i̱ 'u̱nj ga̱ nij so' , ne̱ xa̱' nij síí 'na' rihanj , tza̱j ne̱ daj chiha̱a̱ míj se̱ quiri'íj yaníj 'u̱nj man nij so' ma' .
Dan me se ca'ná' 'u̱nj rihaan chumii̱ nihánj , tza̱j ne̱ se̱ guun qui̱'yáá 'u̱nj nda̱a vaa me rá ma̱'anj qui̱'yáj ma' . Tana̱nj che'é rej qui̱'yáá 'u̱nj se vaa me rá Diose̱ síí ca'néé mán 'u̱nj qui̱'yáá 'u̱nj ro' , che'é dan nanij 'u̱nj rihaan chumii̱ nihánj ado̱nj .
Ne̱ nihánj me se vaa me rá Diose̱ qui̱'yáj ei . Dan me se na'vej uxrá rá Diose̱ ca'a̱nj ni'ya̱ a̱ 'ó nij síí rqué so' manj ma' . Dan me se me rá Diose̱ cunu̱u i'na̱' uún taran' nij so' , qui̱'yáj , asa̱' quisíj güii ca'a̱nj ni'ya̱ chumii̱ nihánj ado̱nj .
'O̱ se nihánj me se vaa me rá Réj Diose̱ ei . Me rá so' yo'o̱ ga̱a̱ i'na̱' taran' nij síí amán rá ni'ya̱j manj nu̱' cavii nu̱' ca'anj ga̱ so' , ne̱ 'u̱nj me síí qui'ya̱j cunu̱u i'na̱' uún nij so' asa̱' quisíj güii ca'a̱nj ni'ya̱ chumii̱ nihánj ado̱nj ― taj Jesucristó rihaan nij yuvii̱ a .
Dan me se , che'é se cataj Jesucristó se vaa ma'a̱n so' me se chá nanij rej xta̱' rihaan chumii̱ nihánj , ne̱ che'é dan ca'mii nij síí uun chij rihaan nij yuvii̱ israelitá nana̱ nij ni'ya̱j nij so' man Jesucristó ,
cataj nij so' : ― Nuveé si̱j cu'na̱j Jesús me síí nihánj na' . Nuveé ta'ni̱j síí cu'na̱j José me so' na' . Nuveé si̱j ne'en ní' me rej so' me nii so' do̱' na' . Me che'é guun rá so' cata̱j so' cuano̱ se vaa me so' síí nanij rej xta̱' rihaan chumii̱ nihánj ga̱ ― taj nij síí uun chij ni'ya̱j nij so' man Jesucristó a .
Ga̱a ne̱ cataj Jesucristó rihaan nij so' a : ― Se̱ ca'mii soj nana̱ nij ga̱ tuvi' soj ma' .
Dan me se ca'néé Réj Diose̱ manj , ne̱ a̱ 'ó yuvii̱ se̱ ca'vee ca'na̱' rihanj sese nuveé Réj Diose̱ qui'ya̱j ca'na̱' so' rihanj a . Ne̱ xa̱' síí 'na' rihanj , tza̱j ne̱ cunu̱u i'na̱' uún so' qui̱'yáj asa̱' quisíj güii ca'a̱nj ni'ya̱ chumii̱ nihánj ado̱nj .
Dan me se vaa 'o̱ síí nata' se‑na̱na̱ Diose̱ cachrón nana̱ nihánj rihaan yanj ga̱a naá a : “ Ne̱ ma'a̱n Diose̱ tu̱cu'yón man taran' nij so' ado̱nj ” , taj síí nata' yo' a . Dan me se taran' nij síí uno rihaan Réj ne̱ nari' se‑na̱na̱ Réj me síí 'na' rihanj ei .
Taj va̱j yo'ó síí quene'en man Réj a̱ ma' . Tza̱j ne̱ o̱rún' 'u̱nj me síí quene'en man so' , che'é se si̱j cavii rihaan so' mej ado̱nj .
“ Ya̱ ya̱ cata̱j xna'anj 'u̱nj rihaan soj cuano̱ se vaa síí amán rá ni'ya̱j manj me se yo'o̱ ca̱yáán so' ga̱ Diose̱ nu̱' cavii nu̱' ca'anj ei .
Dan me se ase vaa i'na̱' nee̱ man soj 'yaj se chá soj ro' , da̱nj ga̱a̱ i'na̱' nimán soj qui̱'yáá 'u̱nj ado̱nj .
Xa̱' xi̱i soj síí ma̱n ga̱a naá , tza̱j ne̱ chá nij so' se cu'na̱j maná ga̱a chéé nij so' rej tacaan , ga̱a ne̱ cavi' nij so' ,
tza̱j ne̱ vaa 'u̱nj nihánj , ne̱ ase vaa se chá cu'na̱j maná cavii rej xta̱' nanij rihaan xi̱i soj vaa 'u̱nj , ne̱ sese cha̱ soj mán 'u̱nj ne̱ daj chiha̱a̱ míj se̱ cavi' nimán soj ma' .
Dan me se 'u̱nj me se chá vaa i'na̱' ya̱ nanij rej xta̱' , ne̱ sese cha̱ yo'o̱ so' man se chá nanij rej xta̱' nihánj , ne̱ yo'o̱ ga̱a̱ i'na̱' so' ei . Tza̱j ne̱ se chá rqué 'u̱nj cha̱ yuvii̱ ro' , nee̱ manj me yo' ei . Ne̱ yo' me qui'yáj , ga̱a ne̱ ca've̱e ga̱a̱ i'na̱' ya̱ cunuda̱nj soj si̱j ma̱n rihaan chumii̱ nihánj ei ― taj Jesucristó rihaan nij síí uun chij rihaan nij yuvii̱ israelitá a .
Dan me se nuchruj ra̱a̱ ndo'o nij síí uun chij yo' ga̱ tuvi' nij so' , ne̱ xná'anj nij so' man tuvi' nij so' , ne̱ : ― Asa̱' ca've̱e rque̱ síí nihánj nee̱ man ma'a̱n so' cha̱ yuvii̱ ga̱ ― taj nij so' , xná'anj nij so' man tuvi' nij so' a .
Che'é dan cataj Jesucristó rihaan nij so' a : ― Ya̱ ya̱ cata̱j xna'anj 'u̱nj rihaan soj cuano̱ se vaa sese se̱ chá soj nee̱ manj , ne̱ sese se̱ co'o soj ton manj , ne̱ se̱ ca'vee ga̱a̱ i'na̱' nimán soj a̱ ma' .
Tza̱j ne̱ síí chá nee̱ manj ne̱ co'o ton manj me se yo'o̱ ga̱a̱ i'na̱' so' nu̱' cavii nu̱' ca'anj , ne̱ asa̱' quisíj güii ca'a̱nj ni'ya̱ chumii̱ nihánj , ne̱ cunu̱u i'na̱' uún so' , qui̱'yáj ado̱nj .
Xa̱' nee̱ manj , tza̱j ne̱ nee̱ chá ya̱ ya̱ me yo' , ne̱ ton manj me se na co'o ya̱ me yo' ei .
Ne̱ síí chá nee̱ manj ne̱ co'o ton manj me se yo'o̱ ca̱yáán so' ga̱ 'u̱nj , ne̱ yo'o̱ ca̱yáán 'u̱nj ga̱ so' chugua̱nj .
Ase vaa vaa i'na̱' Réé 'u̱nj síí ca'néé mán 'u̱nj rihaan chumii̱ nihánj ro' , da̱nj vaa vaa i'na̱' 'u̱nj , 'yaj Réé 'u̱nj a . Ne̱ xa̱' síí chá mán 'u̱nj , tza̱j ne̱ yo'o̱ ga̱a̱ i'na̱' nimán so' , qui̱'yáá 'u̱nj a .
'U̱nj nihánj me se se chá 'na' rej xta̱' nanij rihaan yo'óó nihánj mé 'u̱nj ei . Tza̱j ne̱ ino̱ uxrá vaa 'u̱nj ga̱ se cu'na̱j maná chá xi̱i soj ga̱a naá ei . 'O̱ se cavi' cunuda̱nj nij so' na̱nj á . Tza̱j ne̱ síí chá manj me se yo'o̱ ga̱a̱ i'na̱' nimán so' nu̱' cavii nu̱' ca'anj ado̱nj .
― Nana̱ nihánj me nana̱ tucu'yón Jesucristó rihaan nij yuvii̱ cunuu chre̱' rá ve' tucu'yón nij síí israelitá se‑tucua̱nj Moisés ve' ne̱ chuman' Capernaum a .
Que'e̱e̱ nij síí tucu'yón se‑na̱na̱ Jesucristó cuno nana̱ nihánj nana̱ ca'mii Jesucristó , ga̱a ne̱ cataj nij so' : ― Sayu̱u̱n uxrá vaa nana̱ nihánj chugua̱nj . Daj chiha̱a̱ míj se̱ cuno ní' doj nana̱ tu'va so' a̱ ma' ― taj nij so' rihaan tuvi' nij so' a .
Quene'en ma'a̱n Jesucristó se vaa nana̱ nij yo' ca'mii ta'a̱j nij síí tucu'yón se‑na̱na̱ so' , ga̱a ne̱ cataj Jesucristó rihaan nij so' : ― Guun na'a̱j soj , qui'yaj nana̱ nihánj ei .
Che'é dan sese quene'e̱n soj mán 'u̱nj si̱j ca'néé Diose̱ ni̱caj yu'unj man yuvii̱ se vaa cavi̱i̱ uún 'u̱nj qui̱nán' 'u̱nj rej cayáán 'u̱nj asi̱j rque̱ , ne̱ da̱j gu̱un rá soj ga̱ . 'O̱ se doj a̱ gu̱un na'a̱j soj che'é se ne cuno̱ soj se‑na̱na̱j chugua̱nj .
Dan me se Nimán Diose̱ me se vaa 'yaj vaa i'na̱' nimán yuvii̱ ei . Tza̱j ne̱ taj se gún' man nee̱ man yuvii̱ qui'ya̱j yo' ga̱a̱ i'na̱' yuvii̱ a̱ ma' . Xa̱' nana̱ ca'mij rihaan soj , tza̱j ne̱ nana̱ cavii Nimán Diose̱ me nana̱ yo' , ne̱ ca've̱e ga̱a̱ i'na̱' nimán soj , qui'ya̱j se‑na̱na̱j ei .
Tza̱j ne̱ ta'a̱j soj me síí ne amán rá uno se‑na̱na̱j a̱ man ado̱nj ― taj Jesucristó rihaan nij síí tucu'yón se‑na̱na̱ so' a . 'O̱ se asi̱j guun che'e̱ Jesucristó tucu'yón so' se‑na̱na̱ so' man yuvii̱ , ne̱ a̱j ne'en so' me síí me síí cuchumán rá ni'ya̱j man so' , ne̱ a̱j ne'en so' me síí me síí ta̱cuachén man so' rihaan nij síí ta̱j ri'yunj man so' ado̱nj .
Ga̱a ne̱ cataj uún Jesucristó : ― Che'é se ne cuchuma̱n rá soj ro' , che'é dan cataj xna'anj 'u̱nj rihaan soj se vaa a̱ 'ó síí se̱ guun nucua̱j ca'na̱' rihaan 'u̱nj , sese nuveé Réj Diose̱ me síí qui'ya̱j ca'na̱' so' rihaan 'u̱nj ma' ― taj uún Jesucristó a .
Che'é dan canica̱j que'e̱e̱ nij síí tucu'yón se‑na̱na̱ so' , ne̱ ca'ne' rá nij so' ga̱ suun chéé ga̱ Jesucristó a .
Che'é dan xná'anj Jesucristó man chuvi̱j nij síí tucu'yón se‑na̱na̱ so' , cataj so' : ― Soj do̱' me rá ta̱náj manj na' ― taj Jesucristó , xná'anj so' man chuvi̱j nij síí tucu'yón se‑na̱na̱ so' a .
Ga̱a ne̱ cataj síí cu'na̱j Simón Pedró rihaan so' a : ― Taj yo'ó síí cuchi̱' núj rihaan , man Señor . 'O̱ se so̱' me síí a'mii nana̱ qui'ya̱j ga̱a̱ i'na̱' núj rihaan Diose̱ nu̱' cavii nu̱' ca'anj ,
ne̱ amán rá núj ni'ya̱j núj mán so̱' , ne̱ a̱j ne'en núj se vaa mé so̱' síí gue̱e̱ síí ca'néé ma'a̱n Diose̱ rihaan chumii̱ nihánj ado̱nj ― taj Simón Pedró rihaan Jesucristó a .
Ga̱a ne̱ cataj Jesucristó rihaan chuvi̱j nij so' a : ― Dan me se 'u̱nj me síí narii man chuvi̱j nij soj se vaa canoco̱' soj manj , tza̱j ne̱ ase vaa ma'a̱n síí chre̱e vaa yo'o̱ tuvi' soj ado̱nj ― taj Jesucristó rihaan chuvi̱j nij so' a .
Nana̱ yo' ca'mii Jesucristó ni'ya̱j Jesucristó man síí cu'na̱j Judas ta'níí síí cu'na̱j Simón Iscariote a . 'O̱ se síí cu'na̱j Judas yo' , tza̱j ne̱ yo'o̱ tuvi' chuvi̱j nij síí tucu'yón se‑na̱na̱ Jesucristó me so' , tza̱j ne̱ me so' síí tacuachén man Jesucristó rihaan nij síí ta̱j ri'yunj man Jesucristó a .
Quisíj ca'mii Jesucristó nu̱' nana̱ dan , ga̱a ne̱ cachéé Jesucristó estadó Galilea a . 'O̱ se ne ca've̱j rá so' cache̱e̱ so' estadó Judea , che'é se nano' nij síí uun chij rihaan nij yuvii̱ israelitá man so' , ne̱ ticavi̱' nij so' man Jesucristó , rá nij so' a .
Dan me se da̱j doj quisi̱j cha'anj navij rá nij yuvii̱ israelitá cha'anj une' nij so' ve' yacataj a .
Che'é dan cataj nij tinúú Jesucristó rihaan so' a : ― Cavi̱i̱ so̱' ca'a̱nj so̱' estadó Judea , ga̱a ne̱ quene'e̱n nij síí tucu'yón se‑na̱na̱ so̱' nij suun sa̱' noco̱o 'yáá so̱' , tinu̱j .
'O̱ se sese me rá so̱' qui̱'yáá so̱' suun sa̱' noco̱o , ne̱ ca'a̱nj so̱' rej quene'e̱n nij síí ma̱n rihaan chumii̱ nihánj mán so̱' á ― taj nij tinúú ma'a̱n Jesucristó rihaan so' a .
'O̱ se nda̱a ma'a̱n nij tinúú Jesucristó ne cuchuma̱n rá ni'ya̱j man Jesucristó a̱ ma' .
Che'é dan cataj Jesucristó rihaan nij so' : ― Ataa quisi̱j güii no̱ xcúún 'u̱nj qui'ya̱j suun 'u̱nj á . Se‑su̱u̱n ma'a̱n soj me se a̱ me ma'a̱n güii ca've̱e qui'ya̱j suun soj se‑su̱u̱n soj ei .
Taj che'é quita̱j ri'yunj nij síí ma̱n rihaan chumii̱ nihánj man soj ma' . 'U̱nj ro' , vaa che'é quita̱j ri'yunj nij so' , ese 'u̱nj me síí taj xna'anj rihaan nij so' se vaa chi'i̱i̱ ndo'o vaa 'yaj nij so' ado̱nj .
Ca'a̱nj soj cha'anj xra̱j ei . Xa̱' 'u̱nj , tza̱j ne̱ se̱ ca'anj 'u̱nj cha'anj ma' . 'O̱ se ataa quisi̱j güii qui'ya̱j sunj na̱nj ado̱nj
― taj Jesucristó rihaan nij so' , ga̱a ne̱ quináj so' estadó Galilea a .
Dan me se ga̱a quisíj cavii nij tinúú Jesucristó ca'anj nij so' cha'anj , ga̱a ne̱ cavii ma'a̱n Jesucristó ca'anj so' cha'anj uún a . Tza̱j ne̱ ca'anj yuve̱ so' a .
Che'é dan me nano' nij síí uun chij rihaan nij yuvii̱ israelitá man Jesucristó rej canuû cha'anj yo' a . Ne̱ xná'anj nij so' man tuvi' nij so' , cataj nij so' : ― Me rej va̱j so' ga̱ ― taj nij so' , xná'anj nij so' man tuvi' nij so' a .
Ne̱ nanó yuve̱ ndo'o nij yuvii̱ cuentó che'é Jesucristó a . Dan me se ta'a̱j nij yuvii̱ cataj : ― Síí sa̱' me so' á ― taj ta'a̱j nij yuvii̱ a . Tza̱j ne̱ yo'ó ta'a̱j nij yuvii̱ cataj : ― Taj ma' . Síí tiha' yu'unj man nij yuvii̱ me so' ei ― taj yo'ó ta'a̱j nij yuvii̱ yo' a .
Tza̱j ne̱ a̱ 'ó nij yuvii̱ ne ca'mi̱i̱ ranga̱' che'é Jesucristó ma' . 'O̱ se cuchu'vi' nij yuvii̱ ni'ya̱j nij yuvii̱ man nij síí uun chij rihaan nij so' a .
Dan me se ga̱a anuû cha'anj , ne̱ cavii Jesucristó rá nuvií noco̱o , ne̱ tucu'yón so' man nij yuvii̱ a .
Che'é dan caráya'a̱nj nij síí uun chij rihaan nij yuvii̱ israelitá , ne̱ cataj nij so' : ― Nuveé si̱j tucu'yón me síí nihánj ma' . Me rej nari' so' se‑na̱na̱ Diose̱ ga̱ ― taj nij síí uun chij yo' ni'ya̱j nij so' man Jesucristó a .
Che'é dan cataj Jesucristó rihaan nij so' a : ― Xa̱' se‑na̱na̱j , tza̱j ne̱ nuveé na̱na̱ cavii raá 'u̱nj me nana̱ nihánj ma' . 'O̱ se se‑na̱na̱ Diose̱ síí ca'néé manj me nana̱ nihánj ei .
Dan me se sese me rá yo'o̱ so' cuno̱ so' rihaan Diose̱ , ne̱ quene'e̱n so' se vaa nuveé na̱na̱ avii raá 'u̱nj me nana̱ tucu'yón 'u̱nj ma' . 'O̱ se quene'e̱n so' se vaa se‑na̱na̱ Diose̱ me nana̱ yo' a .
Xa̱' síí a'mii se‑na̱na̱ ma'a̱n , tza̱j ne̱ ina̱nj me rá so' ca'mi̱i̱ sa̱' yuvii̱ che'é ma'a̱n so' , ne̱ me rá so' cavi̱i̱ sa̱' ma'a̱n so' ei . Tza̱j ne̱ sese me rá yo'o̱ so' ca'mi̱i̱ sa̱' yuvii̱ che'é síí ca'néé man so' , ne̱ ina̱nj nana̱ ya̱ che'é síí ca'néé man so' a'mii so' , ne̱ ne nano' so' chrej chi'i̱i̱ ma' .
Ya̱ uxrá rqué síí cu'na̱j Moisés se‑tucua̱nj so' rihaan soj , tza̱j ne̱ a̱ 'ó tuvi' soj na'vej rá qui'ya̱j tucuáán yo' a̱ ma' . Me che'é nano' soj da̱j qui'ya̱j soj , ne̱ cavi̱' 'u̱nj ga̱ ― taj Jesucristó rihaan nij síí uun chij rihaan nij yuvii̱ israelitá a .
Ga̱a ne̱ cataj nij yuvii̱ rihaan Jesucristó a : ― Nu̱u̱ nana̱ chre̱e nimán so̱' á . Me síí me rá ticavi̱' mán so̱' , rá so̱' ga̱ ― taj nij yuvii̱ rihaan Jesucristó a .
Ga̱a ne̱ cataj Jesucristó rihaan nij so' a : ― Ga̱a rque̱ me se o̱rún' suun sa̱' noco̱o qui'yáj , ne̱ caráya'a̱nj taran' nij soj se vaa qui'yáá 'u̱nj suun sa̱' noco̱o güii naránj rá ní' a .
Dan me se ya̱ uxrá cataj xna'anj Moisés rihaan ní' se vaa ca'ne̱' ní' ta'nga' man snó'o che'é rej ca've̱e cunu̱u sa̱' ní' rihaan Diose̱ ado̱nj . Tza̱j ne̱ nuveé tucua̱nj cuchruj ma'a̱n Moisés me yo' ma' . 'O̱ se se‑tucua̱nj xi̱i ní' nij síí ma̱n ga̱a naá me yo' ado̱nj . Ne̱ nda̱a güii naránj rá a'ne' soj ta'nga' man snó'o ei .
Dan me se che'é se me rá soj qui'ya̱j soj nu̱' se‑tucua̱nj Moisés , che'é dan a'vej rá soj cata̱' ta'nga' man snó'o güii naránj rá soj , tza̱j ne̱ me che'é axríj yuva̱a̱ soj manj che'é yan cunuu sa̱' nu̱' nee̱ man yo'o̱ snó'o qui'yáj güii naránj rá soj ga̱ .
Se̱ guun xca̱j soj cuentá che'é se vaa 'yaj yuvii̱ ni̱'yaj soj che'é ina̱nj tucuáán noco̱' soj ma' . 'O̱ se xca̱j soj cuentá da̱j me rá Diose̱ , ne̱ cunu̱u cu̱u soj doj , qui'ya̱j soj ei ― taj Jesucristó rihaan nij yuvii̱ a .
Che'é dan cataj ta'a̱j nij síí ne̱ chuman' Jerusalén : ― Ne̱ si̱j nihánj , nuveé si̱j nano' nii ticavi̱' nii man me so' na' .
Ne̱ veé a'mii ranga̱' so' nihánj , ne̱ a̱ 'ó nana̱ ne a'mii nij so' rihaan so' man asanj . Ya̱ ya̱ síí ca'néé Diose̱ ti̱nanii man yuvii̱ rihaan sayuun me so' , rá nij xrej ata̱ suun sa̱' doj na' .
Tza̱j ne̱ ne'en ní' me rej cavii síí nihánj ei . Tza̱j ne̱ taj síí ne'en me rej cavi̱i̱ síí ca'ne̱j Diose̱ ti̱nanii man yuvii̱ rihaan sayuun asa̱' ca'na̱' so' man asanj ― taj nij síí ne̱ chuman' Jerusalén yo' a .
Che'é dan sca̱' ndo'o ca'mii Jesucristó , cataj so' : ― Ne'en soj manj , ne̱ ne'en soj me rej cavii 'u̱nj ei . Tza̱j ne̱ ne ca'na̱' ma̱'anj ma' . 'O̱ se ya̱ a'mii síí ca'néé manj , tza̱j ne̱ ne ne'en uxrá soj man so' a̱ ma' .
'U̱nj me síí ne'en man so' , che'é se cavii 'u̱nj rihaan so' , ne̱ so' me síí ca'néé manj ado̱nj ― taj Jesucristó rihaan nij yuvii̱ a .
Che'é dan nano' nij so' da̱j qui'ya̱j nij so' ne̱ qui̱ta'aa nij so' man Jesucristó , tza̱j ne̱ a̱ 'ó nij so' ne quisi̱j rá qui̱ta'aa man so' a̱ ma' . 'O̱ se ataa quisi̱j güii ca've̱e qui'ya̱j nij so' da̱nj man so' a .
Ne̱ que'e̱e̱ nij yuvii̱ cuchumán rá ni'ya̱j man so' , ne̱ cataj nij síí cuchumán rá ni'ya̱j man so' : ― Ca've̱e se ca'na̱' yo'ó so' cata̱j so' se vaa ti̱nanii so' man ní' rihaan sayuun , tza̱j ne̱ daj chiha̱a̱ míj se̱ quisíj so' qui'ya̱j so' doj suun sa̱' noco̱o rihaan suun sa̱' noco̱o qui'yaj síí nihánj a̱ ma' . Ya̱ ya̱ si̱j ti̱nanii man ní' rihaan sayuun me síí nihánj ado̱nj ― taj nij yuvii̱ ni'ya̱j nij so' man Jesucristó a .
Dan me se ga̱a cuno nij síí fariseo se vaa ca'mii yuve̱ nij yuvii̱ nana̱ dan che'é Jesucristó , ga̱a ne̱ ca'néé nij xrej ata̱ suun noco̱o doj ca'néé nij síí fariseo man tanuu ca'a̱nj nij tanuu qui̱ta'aa nij tanuu man Jesucristó a .
Che'é dan cataj Jesucristó : ― Do̱j güii ca̱yáán 'u̱nj ga̱ nij soj , ne̱ cavi̱i̱ 'u̱nj qui̱nán' 'u̱nj rihaan síí ca'néé manj 'na̱' 'u̱nj na̱nj ei .
Nano̱' soj manj , tza̱j ne̱ se̱ nari' soj manj a̱ ma' . Ne̱ se̱ guun nucua̱j soj cuchi̱' soj rej ca̱yáán 'u̱nj a̱ ma' ― taj Jesucristó a .
Che'é dan nij síí uun chij rihaan nij yuvii̱ israelitá cataj rihaan tuvi' nij so' a : ― Me rej ca'a̱nj síí nihánj , ne̱ se̱ nari' ní' man so' ga̱ . Ca'a̱nj so' rihaan tuvi' ní' síí ne̱ chiháán nij yuvii̱ yaníj na' . Tu̱cu'yón so' se‑na̱na̱ so' rihaan nij yuvii̱ yaníj na' .
'O̱ se cataj so' nana̱ nihánj se vaa : “ Nano̱' soj manj , tza̱j ne̱ se̱ nari' soj manj a̱ ma' . Ne̱ se̱ guun nucua̱j soj cuchi̱' soj rej ca̱yáán 'u̱nj a̱ ma' ” . Me che'é tu'va so' da̱nj , rá soj ga̱ ― taj nij síí uun chij yo' , xná'anj nij so' man tuvi' nij so' a .
Dan me se da̱j yo'ó güii navi̱j cha'anj noco̱o sa̱' ndo'o yo' , ne̱ güii yo' canicun' Jesucristó , ne̱ cataj so' : ― Sese ase vaa síí naco̱o̱ ndo'o na vaa soj , ne̱ ca'na̱' soj rihanj , ne̱ rque̱j na achiin ya̱ man soj á .
Xa̱' síí amán rá ni'ya̱j manj , tza̱j ne̱ quiri̱' so' se vaa taj danj Diose̱ rihaan ní' , ne̱ dan me se ase vaa 'o̱ chráá sa̱' ndo'o nu̱u̱ na sa̱' ina̱nj ro' , da̱nj ga̱a̱ se sa̱' cu̱nuû nimán síí amán rá ni'ya̱j manj , ne̱ ca've̱e ga̱a̱ i'na̱' nimán so' ado̱nj .
― Da̱nj taj Jesucristó , ca'mii so' che'é Nimán Diose̱ cu̱nuû nimán nij síí cuchumán rá ni'ya̱j man so' a . 'O̱ se ataa ca'na̱' Nimán Diose̱ rihaan yuvii̱ , ese ataa quisi̱j güii cavi̱' so' rihaan rcutze̱ a .
Che'é dan ta'a̱j nij yuvii̱ cuno nana̱ nihánj cataj : ― Ya̱ ya̱ si̱j nata' se‑na̱na̱ Diose̱ ga̱a naá si̱j ca'na' uún rihaan chumii̱ nihánj me síí nihánj na̱nj á ― taj ta'a̱j nij yuvii̱ a .
Yo'ó ta'a̱j nij yuvii̱ cataj : ― Si̱j ca'néé Diose̱ ti̱nanii man ní' rihaan sayuun me síí nihánj ei ― taj yo'ó ta'a̱j nij so' a . Tza̱j ne̱ yo'ó ta'a̱j nij yuvii̱ cataj : ― Xa̱' síí ca'ne̱j Diose̱ ti̱nanii man ní' rihaan sayuun , tza̱j ne̱ nuveé si̱j cavii estadó Galilea me so' ma' .
'O̱ se danj Diose̱ taj se vaa ta'níí ta'nij si'no̱ síí cu'na̱j David síí cane ga̱a naá me síí ca'ne̱j Diose̱ , ne̱ si̱j cavi̱i̱ chiháán síí cu'na̱j David chuman' Belén me uún so' ado̱nj ― taj yo'ó ta'a̱j nij yuvii̱ uún a .
Che'é dan guun vi̱j ca'mii nij yuvii̱ , ni'ya̱j nij yuvii̱ man Jesucristó a .
Ne̱ guun rá ta'a̱j nij so' qui̱ta'aa nij so' man Jesucristó , tza̱j ne̱ taj va̱j síí quisíj rá qui̱ta'aa man so' a̱ ma' .
Che'é dan canica̱j nij tanuu ca'anj uún nij tanuu rihaan nij xrej ata̱ suun noco̱o doj do̱' , rihaan nij síí fariseo do̱' , ga̱a ne̱ cataj nij xrej do̱' , nij síí fariseo do̱' , rihaan nij tanuu : ― Me che'é ne ca'na̱' Jesucristó ga̱ soj , qui'yaj soj ga̱ ― taj nij so' , xná'anj nij so' man nij tanuu yo' a .
Ga̱a ne̱ cataj nij tanuu : ― Tza̱j ne̱ cuna̱j uxrá vaa nana̱ a'mii so' , ne̱ taj va̱j yo'ó yuvii̱ ne'en ca'mi̱i̱ nana̱ a'mii so' a̱ ma' ― taj nij tanuu yo' a .
Che'é dan cataj nij síí fariseo rihaan nij tanuu a : ― Tiha' yu'unj so' man soj do̱' na̱nj ei .
'O̱ se a̱ 'ó nij síí uun chij do̱' , a̱ 'ó nij síí fariseo do̱' , ne cuchuma̱n rá se vaa si̱j ca'néé Diose̱ me so' a̱ ma' .
Ne̱ xa̱' nij yuvii̱ , tza̱j ne̱ ne ne'en nij yuvii̱ se‑tucua̱nj Moisés , ne̱ ina̱nj sayuun quira̱n' nij yuvii̱ yo' , qui'ya̱j Diose̱ chugua̱nj ― taj nij síí fariseo rihaan nij tanuu yo' a .
Dan me se nicu̱n' síí cu'na̱j Nicodemo ga̱ nij so' , ne̱ yo'o̱ tuvi' nij so' me so' , ne̱ síí ca'anj nano̱ cuentó ga̱ Jesucristó rej nii̱ ga̱a rque̱ doj me so' , ne̱ cataj so' :
― Tza̱j ne̱ se‑tucua̱nj Moisés taj se vaa ne nó xcúún ní' ca'ne̱' ní' cacun' che'é yo'o̱ so' , sese ataa cuno̱ ní' nana̱ a'mii so' ne̱ sese ataa xca̱j ní' cuentá da̱j 'yaj so' ma' ― taj síí cu'na̱j Nicodemo rihaan yo'ó nij síí fariseo yo' a .
Ga̱a ne̱ cataj nij so' rihaan síí cu'na̱j Nicodemo a : ― Me che'é me rá so̱' ca'mi̱i̱ sa̱' so̱' che'é Jesucristó ga̱ . 'O̱ se si̱j cavii estadó Galilea mé so̱' ga̱ so' na' . Tu̱cu'yón so̱' , ne̱ xca̱j so̱' cuentá se vaa a̱ 'ó síí nata' se‑na̱na̱ Diose̱ ne avii estadó Galilea , 'yaj Diose̱ ma' ― taj nij síí fariseo rihaan síí cu'na̱j Nicodemo yo' a .
Dan me se cavii nij so' , ne̱ quinan' 'o̱ 'o̱ nij so' tucuá nij so' a .
Tza̱j ne̱ cavii Jesucristó xráá quij cu'na̱j Quij ma̱n Chruun Olivó a .
Dan me se rej síj güii me se ca'anj uún Jesucristó rá nuvií noco̱o a . Ga̱a ne̱ cuchi' cunuda̱nj nij yuvii̱ rihaan so' , ne̱ ca'anj quita̱j so' chruun xlá , ne̱ tucu'yón so' man nij yuvii̱ yo' a .
Veé dan , ne̱ ca'na' nij síí naqui'yaj cu̱u se‑tucua̱nj Moisés rihaan yuvii̱ ca'na' nij síí fariseo do̱' , ne̱ nica̱j nij so' man 'o̱ chana̱ a . Ne̱ chana̱ nica̱j nij so' me se a̱j nari' nii man chana̱ yo' ga̱a cotoj no' ga̱ snó'o , tza̱j ne̱ nuveé ni̱ca̱ no' me snó'o cotoj ga̱ no' a . Che'é dan quita'aa nij so' man no' , ne̱ nica̱j nij so' man no' ca'na' nij so' rihaan Jesucristó , ne̱ cachrón nij so' man chana̱ tanu̱u̱ ma'a̱n nij so' ga̱ Jesucristó a .
Ga̱a ne̱ cataj nij so' rihaan Jesucristó a : ― Chana̱ nihánj me se ma̱a̱n orá cotoj no' ga̱ yo'ó snó'o , ne̱ nari' nii man no' , ne̱ quita'aa nii man no' , maestro .
Dan me se se‑tucua̱nj Moisés taj se vaa no̱ xcúún ní' go̱' ní' yahij man chana̱ vaa da̱nj nda̱a se cavi̱' no' , taj tucuáán yo' na̱nj á . Che'é dan me , da̱j qui'ya̱j ní' , rá so̱' ga̱ ― taj nij so' , xná'anj nij so' man Jesucristó a .
'O̱ se guun rá nij so' ca'mi̱i̱ Jesucristó yo'o̱ nana̱ vaa nij che'é se‑tucua̱nj Moisés , ga̱a ne̱ ca've̱e cuta̱' nij so' cacun' xráá Jesucristó che'é nana̱ ca'mi̱i̱ so' a . Dan me se ca'anj cane̱ ru̱j Jesucristó , ne̱ cachrón ra'a so' letrá rihaan yo'óó a .
Tza̱j ne̱ yo'o̱ tirquee̱ nij so' xná'anj nij so' man so' a . Che'é dan canicun' caya̱ uún so' , ne̱ cataj so' rihaan nij so' a : ― Sese da̱nj me rá soj , ne̱ ca've̱e , tza̱j ne̱ a̱ me ma'a̱n 'o̱ soj taj a̱ doj cacun' tumé ro' , ca've̱e go̱' yahij man no' asino ya̱a̱n ei ― taj Jesucristó rihaan nij so' , tza̱j ne̱ a̱j ne'en Jesucristó se vaa taran' nij so' ata̱ cacun' a .
Ga̱a ne̱ ca'anj cane̱ ru̱j uún Jesucristó , ne̱ cachrón uún so' letrá rihaan yo'óó yo' a .
Veé dan , ga̱a ne̱ guun na'a̱j nij so' ga̱a cuno nij so' se‑na̱na̱ Jesucristó , ne̱ nayón nij so' chrej , ne̱ ca'anj nij so' a . Dan me se nda̱a 'o̱ 'o̱ nij so' nayón chrej , ne̱ asino ya̱a̱n ca'anj nij síí cachij doj , ga̱a ne̱ canoco' nij síí tachru̱u̱ doj xcó nij so' , ne̱ ca'anj cunuda̱nj nij so' na̱nj ado̱nj . Nda̱a síj , ga̱a ne̱ quináj u̱u̱n Jesucristó , ne̱ nicu̱n' o̱rún' chana̱ yo' rihaan so' a .
Ga̱a ne̱ canicun' caya̱ uún Jesucristó , ne̱ cataj so' rihaan chana̱ yo' : ― Ca'anj taran' nij so' , na̱nj nocoj . Me rej vaj nij síí cuta' cacun' xráá so̱' ga̱ . A̱ 'ó nij so' ne quisi̱j rá cavi̱' so̱' a̱ na' ― taj Jesucristó , xná'anj so' man chana̱ yo' a .
Ga̱a ne̱ cataj chana̱ yo' : ― Taj va̱j a̱ 'ó síí me rá ca'mi̱i̱ da̱nj , a̱ man Señor ― taj chana̱ yo' rihaan Jesucristó a . Ga̱a ne̱ cataj Jesucristó rihaan no' a : ― A̱ 'u̱nj se̱ cataj se vaa qui'ya̱j nii sayuun mán so̱' a̱ ma' . Dan me se ca'a̱nj so̱' , ne̱ se̱ qui'yáá so̱' a̱ doj cacun' rej rihaan so̱' a̱ ma' ― taj Jesucristó rihaan chana̱ yo' a .
Ga̱a ne̱ cataj uún Jesucristó rihaan nij xrej ata̱ suun noco̱o doj do̱' , rihaan nij síí fariseo do̱' a : ― Ase vaa ya'an chuguu̱n vaa 'u̱nj rihaan soj si̱j ma̱n rihaan chumii̱ nihánj ado̱nj . Dan me se síí noco̱' manj ro' , se̱ cachéé so' rej rmi̱' ma' . 'U̱nj ro' , me ya'an chuguu̱n cache̱e̱ ga̱ so' , ne̱ xca̱j so' cuentá me rej vaj so' , qui̱'yáj , ne̱ che'é dan ga̱a̱ i'na̱' ya̱ nimán so' nu̱' cavii nu̱' ca'anj ado̱nj ― taj Jesucristó no nij so' a .
Che'é dan cataj nij síí fariseo rihaan so' a : ― Tza̱j ne̱ ina̱nj ma̱'án so̱' me síí taj xna'anj che'é ma̱'án so̱' á . Nuveé na̱na̱ ya̱ me nana̱ a'mii so̱' che'é ma̱'án so̱' a̱ ma' ― taj nij síí fariseo rihaan Jesucristó a .
Ga̱a ne̱ cataj Jesucristó rihaan nij so' a : ― Nda̱' se ma̱'anj me síí a'mii che'ej , tza̱j ne̱ ya̱ vaa se‑na̱na̱j ei . 'O̱ se 'u̱nj me síí ne'en me rej cavij , ne̱ 'u̱nj me síí ne'en me rej ca'a̱nj 'u̱nj ei . Ne̱ xa̱' soj , tza̱j ne̱ ne ne'en soj me rej cavij ne ne'en soj me rej ca'a̱nj 'u̱nj a̱ ma' .
Xa̱' soj , tza̱j ne̱ ina̱nj uta' soj cacun' xráá yuvii̱ che'é ina̱nj se vaa ruvi' rihaan soj na̱nj ei . Tza̱j ne̱ 'u̱nj me se ne utá' 'u̱nj cacun' xráá a̱ 'ó yuvii̱ ma' .
Tza̱j ne̱ ca've̱e se xca̱j 'u̱nj cuentá che'é yuvii̱ da̱j vaa yuvii̱ , tza̱j ne̱ ya̱ xcaj 'u̱nj cuentá che'é yuvii̱ ei . Dan me se nuveé o̱rún' 'u̱nj me síí xcaj cuentá che'é yuvii̱ ma' . 'O̱ se vaa Réj síí ca'néé manj rihaan chumii̱ nihánj , ne̱ so' me síí racuíj manj ado̱nj .
Ne̱ se‑tucua̱nj Moisés tucuáán noco̱' soj me se nana̱ yo' taj se vaa sese cuya̱a̱n vaa nana̱ a'mii vi̱j ro̱j so' , ne̱ ya̱ vaa se‑na̱na̱ ro̱j so' , taj nana̱ yo' ei .
Dan me se 'u̱nj me síí taj xna'anj che'é ma̱'anj , ne̱ taj xna'anj Réj síí ca'néé manj uún ado̱nj ― taj Jesucristó rihaan nij so' a .
Che'é dan xná'anj nij so' man Jesucristó , cataj nij so' : ― Me rej ne réé so̱' ga̱ ― taj nij so' a . Ga̱a ne̱ cataj Jesucristó : ― Ne ne'en uxrá soj manj do̱' , man Réj do̱' ma' . 'O̱ se sese ne'en ya̱ soj manj , ne̱ ne'en soj man Réj uún ado̱nj ― taj Jesucristó rihaan nij so' a .
Nu̱' nihánj me nana̱ tucu'yón Jesucristó ga̱a canicun' so' rá nuvií noco̱o rej rqué yuvii̱ sa'anj rihaan Diose̱ a . Ne̱ taj va̱j yuvii̱ quita'aa man so' a̱ ma' . 'O̱ se ataa quisi̱j güii ca've̱e qui'ya̱j nii sayuun man Jesucristó na̱nj ado̱nj .
Che'é dan cataj uún Jesucristó rihaan nij síí uun chij rihaan nij yuvii̱ israelitá a : ― 'U̱nj nihánj me se cavi̱i̱ 'u̱nj ca'a̱nj 'u̱nj , ga̱a ne̱ nano̱' soj manj , tza̱j ne̱ asa̱' cavi' soj , ne̱ yo'o̱ quita̱j nu̱' cacun' tumé soj xráá soj , ne̱ se̱ guun nucua̱j soj cuchi̱' soj rej ca'a̱nj 'u̱nj ma' ― taj Jesucristó rihaan nij so' a .
Che'é dan xná'anj nij síí uun chij rihaan nij yuvii̱ israelitá man tuvi' nij so' , cataj nij so' : ― Ticavi̱' so' man ma'a̱n so' , rá soj na' . Che'é dan cataj so' se vaa se̱ guun nucua̱j ní' cuchi̱' ní' rej ca'a̱nj so' , rá soj na' ― taj nij so' , xná'anj nij so' man tuvi' nij so' a .
Ga̱a ne̱ cataj Jesucristó rihaan nij so' : ― Dan me se xa̱' soj , tza̱j ne̱ na̱nj si̱j ma̱n rihaan chumii̱ nihánj me soj , ne̱ 'u̱nj , tza̱j ne̱ si̱j cavii rej xta̱' mej na̱nj á .
Che'é dan cataj xna'anj 'u̱nj rihaan soj se vaa asa̱' cavi' soj , ne̱ yo'o̱ quita̱j nu̱' cacun' tumé soj xráá soj na̱nj ei . 'O̱ se sese se̱ cuchumán rá soj se vaa Diose̱ mé 'u̱nj , ne̱ asa̱' cavi' soj , ne̱ yo'o̱ quita̱j nu̱' cacun' tumé soj xráá soj na̱nj ado̱nj ― taj Jesucristó rihaan nij so' a .
Che'é dan xná'anj nij so' man Jesucristó , cataj nij so' : ― Me síí mé so̱' ga̱ ― taj nij so' , xná'anj nij so' man Jesucristó a . Ga̱a ne̱ cataj Jesucristó rihaan nij so' a : ― A̱j cataj xna'anj 'u̱nj rihaan soj asino ya̱a̱n me si̱j mej ei .
Vaa ndo'o nana̱ no̱ xcúnj ca'mi̱j che'é soj , ne̱ no̱ xcúún uxraj ya̱ ca'ne̱' 'u̱nj cacun' che'é soj ei . Dan me se síí ca'néé manj , tza̱j ne̱ so' me síí a'mii ya̱ uxrá , ne̱ ina̱nj nana̱ ca'mii so' cunoj me nana̱ taj xna'anj 'u̱nj rihaan soj si̱j ma̱n rihaan chumii̱ nihánj ado̱nj ― taj Jesucristó rihaan nij so' a .
Tza̱j ne̱ ne quene'e̱n nij so' se vaa ca'mii Jesucristó che'é Rej so' Diose̱ síí ca'néé man Jesucristó a̱ ma' .
Che'é dan cataj Jesucristó rihaan nij so' a : ― Asa̱' quisíj cavii 'u̱nj xta̱' qui'yaj soj , ga̱a ne̱ xca̱j ya̱ soj cuentá se vaa ya̱ ya̱ si̱j ca'néé Diose̱ ni̱caj yu'unj man yuvii̱ mej ei . Ne̱ ne 'yáá 'u̱nj se vaa avii ina̱nj raa̱ ma̱'anj ma' . 'O̱ se a'mii 'u̱nj nda̱a vaa tucu'yón Réj manj ado̱nj .
Ne̱ so' me síí ca'néé manj rihaan soj , ne̱ yo'o̱ nicun' so' ga̱ 'u̱nj , ne̱ a̱ doj ne ta̱náj yaníj so' manj a̱ ma' . 'O̱ se 'yáá 'u̱nj se ina̱nj me rá ma'a̱n so' qui̱'yáj ado̱nj ― taj Jesucristó rihaan nij so' a .
Ga̱a quisíj ca'mii Jesucristó nana̱ vaa da̱nj , ga̱a ne̱ cuchumán rá que'e̱e̱ nij síí uun chij rihaan nij yuvii̱ israelitá ni'ya̱j nij so' man Jesucristó a .
Che'é dan cataj Jesucristó rihaan nij síí uun chij rihaan nij yuvii̱ israelitá síí cuchumán rá ni'ya̱j man so' a : ― Sese yo'o̱ canoco̱' soj se‑na̱na̱j , ne̱ si̱j ya̱ ya̱ tucu'yón se‑na̱na̱j me soj ,
ne̱ quene'e̱n soj nu̱' nana̱ ya̱ , ne̱ quinani̱i̱ soj rihaan suun uun mozó , qui'ya̱j nana̱ ya̱ yo' chugua̱nj ― taj Jesucristó rihaan nij so' a .
Ga̱a ne̱ cataj nij so' rihaan Jesucristó : ― 'O̱ se ta'níí ta'nij si'no̱ síí cu'na̱j Abraham síí cane ga̱a naá me núj , ne̱ daj chiha̱a̱ míj ne gu̱un núj mozó a̱ ma' . Me che'é cataj so̱' se vaa quinani̱i̱ núj rihaan suun uun mozó ga̱ ― taj nij so' , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Ya̱ ya̱ cata̱j xna'anj 'u̱nj rihaan soj cuano̱ se vaa síí 'yaj cacun' ro' , me síí uun mozó rihaan cacun' yo' ei .
Ne̱ xa̱' mozó , tza̱j ne̱ se̱ ca'vee gu̱un chij mozó , ne̱ se̱ ca'vee cane̱ so' nu̱' cavii nu̱' ca'anj ma' . Ne̱ xa̱' ta'níí síí tucua̱ ve' , tza̱j ne̱ so' me síí ca've̱e cane̱ rá ve' nu̱' cavii nu̱' ca'anj ado̱nj .
Che'é dan me sese ti̱nanii ta'níí Diose̱ man soj rihaan suun uun mozó , ne̱ ya̱ ya̱ nuveé si̱j uun mozó me soj a̱ ma' .
“ A̱j ne'enj se vaa ta'níí ta'nij si'no̱ síí cu'na̱j Abraham me soj á . Tza̱j ne̱ nano' uxrá soj da̱j qui'ya̱j soj ne̱ cavi̱' 'u̱nj ei . Da̱nj 'yaj soj che'é rej na'vej rá soj nari̱' soj canoco̱' soj se‑na̱na̱j ei .
Dan me se a'mii 'u̱nj ina̱nj se vaa quene'enj qui'yaj Réj a . Tza̱j ne̱ nij soj me síí 'yaj nda̱a vaa cataj rej soj rihaan soj ado̱nj ― taj Jesucristó rihaan nij so' a .
Ga̱a ne̱ cataj nij so' rihaan Jesucristó a : ― Xi̱i núj me síí cu'na̱j Abraham ga̱a naá ado̱nj ― taj nij so' a . Ga̱a ne̱ cataj Jesucristó rihaan nij so' a : ― Sese ya̱ ya̱ ta'níí ta'nij si'no̱ síí cu'na̱j Abraham me soj , ne̱ qui'yaj soj nda̱a vaa qui'yaj síí cu'na̱j Abraham yo' asuun tza̱j a .
Tza̱j ne̱ cuano̱ nihánj me se nano' soj da̱j qui'ya̱j soj ne̱ cavi̱' 'u̱nj , ne̱ 'u̱nj me síí cataj xna'anj rihaan soj nu̱' nana̱ ya̱ cataj xna'anj Réj Diose̱ rihanj ado̱nj . Dan me se ino̱ uxrá vaa 'yaj soj ga̱ síí cu'na̱j Abraham ado̱nj .
Ma̱a̱n se 'yaj soj ina̱nj se vaa 'yaj rej soj na̱nj á ― taj Jesucristó rihaan nij so' a . Che'é dan cataj nij so' rihaan Jesucristó a : ― Nuveé ta'ni̱j cacun' me núj ma' . 'O̱ se o̱ruun Rej núj , ne̱ Diose̱ me so' na̱nj á ― taj nij so' a .
Ga̱a ne̱ cataj Jesucristó rihaan nij so' a : ― Sese Diose̱ me Rej soj , ne̱ cunuu 'e̱e̱ rá soj manj se da̱nj ei . 'O̱ se 'u̱nj me síí cavii rej nicu̱n' Diose̱ , ne̱ ca'ná' 'u̱nj nihánj chugua̱nj . Dan me se ne ca'na̱' ma̱'anj nihánj ma' . 'O̱ se so' me síí ca'néé manj ca'naj nihánj ado̱nj .
“ Che'é se na'vej rá soj cuno̱ soj se‑na̱na̱j , che'é dan sayu̱u̱n uxrá vaa nana̱ a'mij rihaan soj ado̱nj .
'O̱ se ta'níí síí chre̱e me soj , ne̱ me rá soj qui'ya̱j soj ina̱nj nda̱a vaa me rá rej soj síí chre̱e qui'ya̱j soj ado̱nj . Ne̱ xa̱' so' , tza̱j ne̱ síí ticavi' man yuvii̱ me so' asi̱j guun che'e̱ chumii̱ nihánj , ne̱ daj chiha̱a̱ míj ne ne'en so' ca'mi̱i̱ nica̱ so' nana̱ ya̱ ma' . 'O̱ se ne aran' rá so' ca'mi̱i̱ so' nana̱ ya̱ a̱ man ado̱nj . Da̱nj ina̱nj vaa so' , a'mii ne̱ so' , che'é se síí ne̱ ina̱nj me so' , ne̱ síí tucu'yón man yuvii̱ ca'mi̱i̱ ne̱ yuvii̱ me uún so' ado̱nj .
“ Ne̱ xa̱' 'u̱nj , tza̱j ne̱ che'é se nana̱ ya̱ a'mij rihaan soj , che'é dan ne amán rá soj uno soj se‑na̱na̱j a̱ ma' .
A̱ 'ó tuvi' soj se̱ ca'vee quiri̱i̱ cacun' cuta̱' xráj a̱ ma' . Ina̱nj nana̱ ya̱ a'mij rihaan soj ei . Me che'é ne cuchuma̱n rá soj cuno̱ soj se‑na̱na̱j ga̱ .
'O̱ se síí noco̱' ya̱ man Diose̱ me síí uno se‑na̱na̱ Diose̱ ado̱nj . Tza̱j ne̱ nuveé si̱j noco̱' man Diose̱ me soj a̱ ma' . Che'é dan ne uno soj a̱ man ado̱nj ― taj Jesucristó rihaan nij síí uun chij rihaan nij yuvii̱ israelitá a .
Ga̱a ne̱ cataj nij síí uun chij rihaan nij yuvii̱ israelitá a : ― Ya̱ uxrá vaa nana̱ ca'mii núj se vaa nuveé tuvi̱' núj mé so̱' a̱ ma' . 'O̱ se síí cavii estadó Samaria mé so̱' chugua̱nj . Nu̱u̱ nana̱ chre̱e nimán so̱' ei ― taj nij so' rihaan Jesucristó a .
Ga̱a ne̱ cataj Jesucristó : ― Taj va̱j nana̱ chre̱e nuû nimanj ma' . 'O̱ se aráj co̱chróó 'u̱nj rihaan Réj Diose̱ , tza̱j ne̱ ne aráj cochro̱j soj rihanj a̱ ma' .
Ne 'yaj suun 'u̱nj che'é yan cata̱j yuvii̱ se vaa si̱j sa̱' mej ma' . Tza̱j ne̱ vaa Diose̱ , ne̱ so' me síí me rá cata̱j yuvii̱ se vaa si̱j sa̱' mé 'u̱nj , ne̱ so' me síí ca'ne̱' cacun' che'é yuvii̱ ado̱nj .
Ya̱ ya̱ cata̱j xna'anj 'u̱nj rihaan soj cuano̱ se vaa sese cuno̱ soj se‑na̱na̱j , ne̱ daj chiha̱a̱ míj se̱ cavi' soj a̱ ma' ― taj Jesucristó a .
Che'é dan nij síí uun chij rihaan nij yuvii̱ israelitá cataj rihaan so' a : ― Cuano̱ nihánj me se ne'en ya̱ núj se vaa nu̱u̱ nana̱ chre̱e nimán so̱' á . 'O̱ se cavi' síí cu'na̱j Abraham cavi' nij síí nata' se‑na̱na̱ Diose̱ ga̱a naá cavi' , ne̱ nihánj me taj so̱' se vaa sese cuno̱ núj se‑na̱na̱ so̱' , ne̱ daj chiha̱a̱ míj se̱ cavi' núj , taj so̱' man asanj .
Dan me se ga̱a naá me se cavi' xi̱i núj síí cu'na̱j Abraham , ne̱ si̱j sa̱' doj mé so̱' rihaan so' , rá so̱' na' . Ne̱ cavi' nij síí nata' se‑na̱na̱ Diose̱ uún a . Da̱j si̱j mé so̱' , rá so̱' ga̱ ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― Sese cata̱j 'u̱nj se vaa si̱j sa̱' me ma̱'anj , ne̱ taj yu'vee nó se‑na̱na̱j a̱ ma' . Tza̱j ne̱ vaa Réj , ne̱ so' me síí taj se vaa sa̱' 'yáj ado̱nj . Dan me se Diose̱ me Réj , ne̱ nij soj me síí taj se vaa noco̱' soj man so' ,
tza̱j ne̱ ne ne'en uxrá soj man so' a̱ ma' . Tza̱j ne̱ 'u̱nj me síí ne'en man so' ado̱nj . Dan me se sese cata̱j 'u̱nj se vaa ne ne'enj man so' , ne̱ tuvi' soj síí ne̱ mej na̱nj á . Tza̱j ne̱ ya̱ ya̱ ne'enj man so' , ne̱ nocó' 'u̱nj se‑na̱na̱ so' chugua̱nj .
“ Dan me se guun niha̱' uxrá rá xi̱i soj síí cu'na̱j Abraham che'é se quene'en so' se vaa vaa güii quene'e̱n so' se vaa ca'na̱' 'u̱nj rihaan chumii̱ nihánj a . Dan me se quene'en so' se vaa ca'ná' 'u̱nj , ga̱a ne̱ guun niha̱' ya̱ uxrá rá so' ei ― taj Jesucristó rihaan nij so' a .
Che'é dan nij síí uun chij rihaan nij yuvii̱ israelitá cataj rihaan Jesucristó a : ― Ataa quisi̱j so̱' vi̱j chiha̱a̱ chi̱' yo' a . Asa̱' a'vee taj so̱' se vaa quene'én so̱' man Abraham ga̱ ― taj nij so' , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Ya̱ ya̱ cata̱j xna'anj 'u̱nj rihaan soj cuano̱ se vaa asi̱j ataa ca'nga̱a̱ síí cu'na̱j Abraham , ne̱ a̱j nej na̱nj ado̱nj ― taj Jesucristó rihaan nij so' a .
Che'é dan quita'aa nij so' yahij , ne̱ go̱' nij so' man Jesucristó , rá nij so' a . Tza̱j ne̱ curiha̱nj yuve̱ so' rá nuvií noco̱o yo' , ne̱ ca'anj so' a . Dan me se ma̱a̱n tanu̱u̱ sca'núj nij so' cachén Jesucristó , ca'anj so' a .
Dan me se cavii Jesucristó ca'anj so' , ga̱a ne̱ quene'en so' 'o̱ síí tuchri̱i a . Dan me se síí tuchri̱i yo' me se tuchri̱i so' asi̱j ca'ngaa so' a .
Ga̱a ne̱ xná'anj nij síí tucu'yón se‑na̱na̱ Jesucristó man Jesucristó , cataj nij so' : ― Me che'é tuchri̱i síí nihánj , ga̱ man maestro' . Ma'a̱n so' qui'yaj cacun' na' . Ase rej so' qui'yaj cacun' xa̱' ― taj nij so' , xná'anj nij so' man Jesucristó a .
Ga̱a ne̱ cataj Jesucristó : ― Nuveé ma'a̱n so' , nuveé re̱j so' ga̱ nii so' do̱' , me síí tumé cacun' ma' . Ma̱a̱n se Diose̱ me rá quene'e̱n ní' da̱j qui'ya̱j Diose̱ che'é so' ado̱nj .
'O̱ se no̱ xcúún ní' qui'ya̱j suun ní' se‑su̱u̱n síí ca'néé manj rihaan chumii̱ nihánj ado̱nj . Ase vaa rej ranga̱' vaa yo' ya̱j , ne̱ ca've̱e qui'ya̱j suun ní' ya̱j ei . Tza̱j ne̱ quisi̱j güii ca'ne̱' rá ní' , ne̱ ase vaa rej nii̱ ro' , ga̱a̱ güii yo' , ne̱ se̱ ca'vee qui'ya̱j suun ní' doj a̱ ma' .
Tza̱j ne̱ cuano̱ nihánj me se va̱j 'u̱nj rihaan chumii̱ nihánj , ne̱ ase vaa ya'an chuguu̱n ro' , da̱nj vaa 'u̱nj rihaan chumii̱ nihánj ado̱nj ― taj Jesucristó rihaan nij síí tucu'yón se‑na̱na̱ so' a .
Quisíj ca'mii so' da̱nj , ga̱a ne̱ quirii talúj so' rihaan yo'óó , ga̱a ne̱ qui'yaj so' do̱j sigui' man yo'óó yo' , ne̱ caxríj so' sigui' yo' rihaan síí tuchri̱i yo' a .
Ga̱a ne̱ cataj so' rihaan síí tuchri̱i yo' a : ― Ca'a̱nj so̱' na'nu̱' so̱' rihaan so̱' rá na Siloé á ― taj Jesucristó rihaan so' a . Dan me se cuya̱a̱n vaa nana̱ “ Siloé ” yo' ga̱ nana̱ “ rasu̱u̱n ca'néé nii man ” a . Veé dan me se ca'anj síí tuchri̱i yo' , ne̱ na'nu' so' rihaan so' rá na yo' , ga̱a ne̱ canica̱j so' ca'na' uún so' , ne̱ curuvi' rihaan so' a .
Dan me se nij síí ya̱nj nichru̱n' yan ya̱nj so' do̱' , nij síí a̱j ne'en man so' ga̱a tuchri̱i so' do̱' , cataj nij so' : ― Ne̱ síí nihánj me síí cane cachíín caridad ga̱a rque̱ , rá soj na' ― taj nij so' ni'ya̱j nij so' man síí naxra' rihaan yo' a .
― Da̱nj asanj . Veé ya̱ so' ei ― taj ta'a̱j nij so' a . Ne̱ yo'ó ta'a̱j nij so' cataj : ― Taj ma' . Ma̱a̱n se ase ni'ya̱j gue̱e̱ síí cachíín caridad ro' , da̱nj ni'ya̱j gue̱e̱ síí nihánj , tza̱j ne̱ nuveé so' ma' ― taj yo'ó ta'a̱j nij so' a . Tza̱j ne̱ ma'a̱n síí naxra' rihaan yo' cataj : ― 'U̱nj me síí cachíín caridad yo' ei ― taj so' a .
Che'é dan xná'anj nij yuvii̱ man so' , cataj nij yuvii̱ : ― Da̱j qui'yáá so̱' , ne̱ ca'vee naxra' rihaan so̱' ga̱ ― taj nij yuvii̱ , xná'anj nij so' man síí tuchri̱i yo' a .
Ga̱a ne̱ cataj so' : ― Síí cu'na̱j Jesucristó ro' , qui'yaj sigui' , ne̱ caxríj so' sigui' rihanj , ga̱a ne̱ cataj xna'anj so' rihanj se vaa ca'a̱nj 'u̱nj na'nu̱' 'u̱nj rihanj rá na Siloé a . Ga̱a ne̱ ga̱a quisíj ca'anj na'nu̱' 'u̱nj rihanj rá na yo' , ne̱ naruvi' rihanj na̱nj á ― taj síí naxra' rihaan yo' rihaan nij yuvii̱ a .
Ga̱a ne̱ xná'anj nij yuvii̱ man so' , cataj nij yuvii̱ : ― Me rej vaj so' cuano̱ ga̱ ― taj nij yuvii̱ , xná'anj nij yuvii̱ man síí tuchri̱i yo' a . ― Ne ne'enj me rej vaj so' cuano̱ a̱ ma' ― taj síí tuchri̱i yo' rihaan nij yuvii̱ a .
Dan me se ca'anj nica̱j nii man síí naxra' rihaan yo' rihaan nij síí fariseo a .
Dan me se güii naránj rá nij yuvii̱ israelitá me güii qui'yaj Jesucristó sigui' ne̱ naxra' rihaan síí tuchri̱i yo' qui'yaj Jesucristó a .
Che'é dan xná'anj uún nij síí fariseo man síí naxra' rihaan yo' da̱j qui'yaj so' ne̱ naxra' rihaan so' a . Ga̱a ne̱ cataj síí naxra' rihaan yo' : ― Qui'yaj so' sigui' , ne̱ caxríj so' rihanj , ga̱a ne̱ na'nuj rihanj , ne̱ cuano̱ nihánj ruvi' rihanj na̱nj á ― taj so' rihaan nij síí fariseo a .
Che'é dan cataj ta'a̱j nij síí fariseo : ― Nuveé si̱j ca'néé Diose̱ rihaan ní' me síí qui'yaj naxra' rihaan síí nihánj a̱ ma' . 'O̱ se 'yaj suun so' güii no̱ xcúún ní' nara̱a̱n rá ní' ado̱nj ― taj ta'a̱j nij síí fariseo yo' a . Tza̱j ne̱ yo'ó ta'a̱j nij so' cataj : ― Tza̱j ne̱ nuveé si̱j tumé cacun' me so' a̱ ma' . 'O̱ se nij síí tumé cacun' me se daj chiha̱a̱ míj se̱ guun nucua̱j nij síí tumé cacun' qui'ya̱j nij so' suun sa̱' noco̱o nda̱a vaa qui'yaj síí qui'yaj naxra' rihaan síí nihánj a̱ ado̱nj ― taj yo'ó ta'a̱j nij síí fariseo yo' a . Dan me se cuxra' ta'a̱j nij síí fariseo man nij so' , ne̱ ino̱ guun rá nij so' ga̱ tuvi' nij so' ni'ya̱j nij so' man Jesucristó a .
Che'é dan cataj uún nij so' rihaan síí naxra' rihaan yo' a : ― Da̱j uun rá ma̱'án so̱' che'é síí qui'yaj naxra' rihaan so̱' ga̱ ― taj nij síí fariseo , xná'anj nij so' man síí naxra' rihaan yo' a . Ne̱ cataj so' : ― Si̱j nata' se‑na̱na̱ Diose̱ me so' , rá yá 'u̱nj ado̱nj ― taj síí naxra' rihaan yo' che'é Jesucristó a .
Tza̱j ne̱ ne cuchuma̱n rá nij síí uun chij rihaan nij yuvii̱ israelitá se vaa ya̱ ya̱ tuchrii me so' ga̱a rque̱ ne̱ naxra' rihaan so' a . Che'é dan ca'néé nij so' nana̱ se vaa ca'na̱' rej so' do̱' , nii so' do̱' , ga̱ síí naxra' rihaan yo' rihaan nij so' a .
Veé dan cuchi' ro̱j so' , ga̱a ne̱ xná'anj nij síí uun chij rihaan nij yuvii̱ israelitá man ro̱j so' , cataj nij so' : ― Ya̱ ya̱ ta'níí ro̱j so̱j me síí nihánj na' . Ya̱ ya̱ tuchrii me so' ga̱a ca'ngaa so' na' . Asa̱' ca'vee naxra' rihaan so' cuano̱ , rá ro̱j so̱j ga̱ ― taj nij so' , xná'anj nij so' man ro̱j ni̱ca̱ so' a .
Ga̱a ne̱ cataj ro̱j so' : ― Ta'ni̱j ya̱ rój me síí nihánj , ne̱ tuchrii ya̱ me so' asi̱j ca'ngaa so' ,
tza̱j ne̱ ne ne'en uxrá rój asa̱' ca'vee naxra' rihaan so' cuano̱ a̱ ma' . Ne̱ ne ne'en uxrá rój me síí qui'yaj naxra' rihaan so' a̱ ma' . Xna̱'anj soj man so' á . 'O̱ se síí a̱j noco̱o me so' , ca'mi̱i̱ so' che'é ma'a̱n so' na̱nj á ― taj ro̱j so' a .
Da̱nj ca'mii ro̱j ni̱ca̱ rej síí naxra' rihaan yo' do̱' , nii so' do̱' , che'é se cuchu'vi' ro̱j so' ni'ya̱j ro̱j so' man nij síí uun chij rihaan nij yuvii̱ israelitá a . Dan me se a̱j guun ya̱ ca'mii nij síí uun chij rihaan nij yuvii̱ israelitá se vaa sese cata̱j yo'o̱ so' se vaa si̱j ca'néé Diose̱ ti̱nanii man yuvii̱ rihaan sayuun me Jesucristó , ne̱ quiri̱i̱ nij so' xe' man síí a'mii da̱nj sca'núj nij yuvii̱ israelitá a .
Che'é dan cataj rej síí naxra' rihaan do̱' , nii so' do̱' , se vaa síí a̱j noco̱o me so' , ne̱ xna̱'anj nij so' man ma'a̱n so' a .
Che'é dan nacúún uún nij so' man síí naxra' rihaan yo' , ne̱ cataj nij so' rihaan so' a : ― Ve'é cata̱j yá so̱' rihaan Diose̱ da̱j quirán' so̱' á . 'O̱ se a̱j ne'en núj se vaa xa̱' snó'o ca'mii ga̱ so̱' , tza̱j ne̱ si̱j tumé cacun' me so' ei ― taj nij so' rihaan síí naxra' rihaan yo' a .
Che'é dan cataj síí naxra' rihaan yo' : ― Ne ne'en uxraj sese si̱j tumé cacun' me so' ma' . Ma̱a̱n se o̱rún' rasu̱u̱n ne'én 'u̱nj se vaa ga̱a rque̱ , ne̱ síí tuchri̱i mej , tza̱j ne̱ cuano̱ nihánj me se ruvi' rihanj ado̱nj ― taj síí naxra' rihaan yo' a .
Che'é dan xná'anj nij so' man so' , cataj nij so' : ― Ne̱ xa̱' síí ca'mii ga̱ so̱' , tza̱j ne̱ da̱j qui'yaj so' , ga̱a ne̱ naxra' rihaan so̱' qui'yaj so' ga̱ ― taj nij so' , xná'anj nij so' man so' a .
Ga̱a ne̱ cataj síí naxra' rihaan yo' rihaan nij so' a : ― A̱j cataj xna'anj 'u̱nj rihaan soj , tza̱j ne̱ ne cuno̱ soj a̱ ma' . Me che'é me rá soj cata̱j xna'anj uún 'u̱nj rihaan soj ga̱ . Gu̱un ma'a̱n soj síí tucu'yón se‑na̱na̱ so' , rá soj na' ― taj síí naxra' rihaan yo' rihaan nij so' a .
Ga̱a ne̱ nij ca'mii nij so' ga̱ síí naxra' rihaan yo' , ne̱ cataj nij so' : ― Ma̱'án so̱' me síí tucu'yón se‑na̱na̱ so' , ne̱ xa̱' núj , tza̱j ne̱ si̱j tucu'yón se‑na̱na̱ Moisés me núj ei .
Ne'en núj se vaa ca'mii ma'a̱n Diose̱ ga̱ síí cu'na̱j Moisés , tza̱j ne̱ ne ne'en núj me rej cavii síí ca'mii ga̱ so̱' a̱ ma' ― taj nij so' rihaan síí naxra' rihaan yo' a .
Ga̱a ne̱ cataj so' rihaan nij so' a : ― Niha̱' uxrá vaa se‑na̱na̱ soj chiha̱' . Ne ne'en soj me rej cavii so' , tza̱j ne̱ síí nacuchra' rihanj me so' na̱nj ado̱nj .
'O̱ se ne'en ní' se vaa ne uno Diose̱ rihaan nij síí tumé cacun' a̱ ma' . Tza̱j ne̱ sese aráj cochro̱j ní' rihaan Diose̱ , ne̱ sese 'yaj ní' se vaa me rá Diose̱ , ne̱ qui'ya̱j Diose̱ se vaa achíín ni'ya̱j ní' rihaan Diose̱ na̱nj á .
Dan me se síí tuchri̱i mej ga̱a ca'ngaj , ne̱ nu̱' ca'na' me se ne ca'na̱' nana̱ rihaan ní' se vaa nacuchra' yo'o̱ so' rihaan síí vaa da̱nj a̱ ma' . Tana̱nj o̱rún' so' me síí qui'yaj da̱nj ei .
Dan me se sese nuveé si̱j ca'néé Diose̱ rihaan ní' me so' , ne̱ daj chiha̱a̱ míj se̱ guun nucua̱j so' qui'ya̱j so' da̱nj ma' ― taj síí naxra' rihaan yo' rihaan nij so' a .
Ga̱a ne̱ cataj nij so' rihaan so' a : ― Na̱nj síí tumé cacun' mé so̱' asi̱j ca'ngaa so̱' ei . Ne nó xcúún so̱' tu̱cu'yón so̱' a̱ 'ó nana̱ rihaan núj a̱ ma' ― taj nij so' rihaan so' a . Ga̱a ne̱ quirii nij so' man so' xe' a .
Dan me se cuchi' nana̱ rihaan Jesucristó se vaa quirii nij so' man síí naxra' rihaan yo' xe' a . Che'é dan nano' Jesucristó man so' , ga̱a ne̱ cataj Jesucristó rihaan so' a : ― So̱' me síí amán rá ni'ya̱j man síí ca'néé Diose̱ ni̱caj yu'unj man yuvii̱ na' ― taj Jesucristó rihaan síí naxra' rihaan yo' a .
Ga̱a ne̱ cataj so' : ― Ne̱ me síí me síí ca'néé Diose̱ ni̱caj yu'unj man yuvii̱ , señor' . Cata̱j xna'anj so̱' noj , ga̱a ne̱ cuchuma̱n raj ni̱'yaj man so' ei ― taj síí naxra' rihaan yo' rihaan Jesucristó a .
Ga̱a ne̱ cataj Jesucristó rihaan so' : ― A̱j quene'én so̱' man so' , ne̱ 'u̱nj si̱j a'mii ga̱ so̱' cuano̱ me so' ado̱nj ― taj Jesucristó rihaan so' a .
Ga̱a ne̱ cataj so' : ― Cuano̱ nihánj me se chumán raj ni'ya̱j mán so̱' , Señor ― taj so' a . Ga̱a ne̱ canicun' ru̱j so' rihaan Jesucristó a .
Ga̱a ne̱ cataj Jesucristó : ― Ca'ná' 'u̱nj rihaan chumii̱ nihánj che'é se no̱ xcúún 'u̱nj ca'ne̱' 'u̱nj cacun' che'é yuvii̱ ado̱nj . Dan me se xa̱' nij síí ne ne'en , tza̱j ne̱ quene'e̱n nij so' , qui̱'yáj , ne̱ xa̱' nij síí guun rá se vaa a̱j quisíj xcaj nij so' cuentá , tza̱j ne̱ ase vaa síí aráán rihaan ro' , da̱nj ga̱a̱ nij so' se vaa se̱ ca'vee xca̱j nij so' cuentá ma' ― taj Jesucristó a .
Dan me se cachéé ta'a̱j nij síí fariseo ga̱ Jesucristó , ne̱ cuno nij so' nana̱ ca'mii Jesucristó a . Che'é dan xná'anj nij so' man Jesucristó , cataj nij so' : ― Ne̱ ase vaa síí aráán rihaan vaa núj , rá so̱' na' ― taj nij so' , xná'anj nij so' man Jesucristó a .
Ga̱a ne̱ cataj Jesucristó rihaan nij so' a : ― Sese si̱j ne ne'en me soj , ne̱ taj va̱j cacun' tumé soj ma' . Tza̱j ne̱ cuano̱ nihánj me se cataj soj se vaa a̱j ne'en soj a . Che'é dan yo'o̱ tumé soj cacun' ado̱nj ― taj Jesucristó rihaan nij síí fariseo yo' a .
Ga̱a ne̱ cataj uún Jesucristó rihaan nij so' a : ― Ya̱ ya̱ cata̱j xna'anj 'u̱nj rihaan soj cuano̱ se vaa xa̱' síí ne atúj ta'yaa rej nu̱u̱ nij matzinj ne̱ avii raa̱ chingá rej nu̱u̱ nij xo' , tza̱j ne̱ síí itu̱u̱ me so' ado̱nj .
Tza̱j ne̱ síí atúj ta'yaa ro' , so' me síí da̱a̱n matzinj yo' ado̱nj .
Dan me se x'núj ta'yaa rihaan so' , 'yaj síí tumé ta'yaa , ga̱a ne̱ uno nij matzinj se‑na̱na̱ so' , ga̱a ne̱ nacúún so' man nij matzinj a'mii so' se‑chuvi̱i 'o̱ 'o̱ nij xo' , ga̱a ne̱ 'anj nica̱j so' man nij xo' xe' ado̱nj .
Ga̱a quisíj quirii so' man nij xo' xe' , ne̱ noco̱' nij matzinj xcó so' , che'é se u'yón nij xo' se‑na̱na̱ so' ei .
Tza̱j ne̱ yo'ó yuvii̱ me se se̱ canoco' nij xo' man yo'ó so' , ma̱a̱n se cuna̱nj nij xo' rihaan yo'ó so' , che'é se ino̱ ca'mi̱i̱ yo'ó so' xréé nij xo' , ne̱ se̱ cu'yón uxrá nij xo' se‑na̱na̱ yo'ó so' a̱ ma' ― taj Jesucristó a .
Dan me se ase vaa 'o̱ cuentó vaa nana̱ nihánj nana̱ ca'mii Jesucristó rihaan nij so' , tza̱j ne̱ ne xca̱j nij so' cuentá me taj nana̱ nihánj a̱ ma' .
Che'é dan cataj uún Jesucristó : ― Ya̱ ya̱ cata̱j xna'anj 'u̱nj rihaan soj cuano̱ se vaa ase vaa ta'yaa rej atúj nij matzinj ro' , da̱nj vaa 'u̱nj a .
Dan me se xa̱' taran' nij síí ca'na' ga̱a rque̱ doj , tza̱j ne̱ ase vaa síí itu̱u̱ vaa nij so' a . Tza̱j ne̱ ne cuno̱ nij matzinj rihaan nij so' a̱ ma' .
Dan me se ase vaa ta'yaa yo' vaa 'u̱nj , ne̱ síí atúj rej nicu̱n' 'u̱nj ro' , so' me síí amán rá ni'ya̱j manj , ne̱ quinani̱i̱ so' rihaan sayuun , ne̱ ve'é catu̱u̱ so' , ne̱ ve'é cu̱riha̱nj so' , ne̱ nari̱' so' coj chri̱n' cha̱ so' na̱nj ado̱nj .
“ Xa̱' síí itu̱u̱ , tza̱j ne̱ me ina̱nj rá so' qui'ya̱j itu̱u̱ so' matzinj do̱' , ticavi̱' so' matzinj do̱' , tinavi̱j so' matzinj do̱' ei . Che'é dan atúj so' rej nu̱u̱ nij matzinj a . Tza̱j ne̱ 'u̱nj me se ca'ná' 'u̱nj che'é se me rá 'u̱nj yo'o̱ ga̱a̱ i'na̱' nij xo' , ne̱ ve'é uxrá ca̱yáán nij xo' , qui̱'yáj chugua̱nj .
“ Ne̱ 'u̱nj ro' , me síí da̱a̱n ya̱ ya̱ nij matzinj , ne̱ tumé sa̱' yá 'u̱nj man nij matzinj , ne̱ ca'ne̱j nimanj cavi̱j che'é nij xo' ado̱nj .
Xa̱' mozó , tza̱j ne̱ nuveé si̱j da̱a̱n matzinj me so' ma' . Si̱j 'yaj canaán sa'anj u̱u̱n me so' , ne̱ che'é dan sese ne'en so' xcuu ca'yánj ca'nu̱' , ne̱ chu'vi' so' , ne̱ tanáj so' matzinj yo' , ne̱ unánj so' a . Ga̱a ne̱ tanáj ma'a̱n so' man nij matzinj , ga̱a ne̱ qui̱ta'aa ca'yánj yo' man nij matzinj , ne̱ ti̱cha'nuu̱ ca'yánj yo' man nij xo' na̱nj ado̱nj .
Da̱nj 'yaj mozó yo' , che'é se mozó u̱u̱n me so' , ne̱ ne rihuun rá so' sese quira̱n' nij matzinj sayuun ma' .
“ Ne̱ xa̱' 'u̱nj , tza̱j ne̱ si̱j tumé sa̱' man nij matzinj mej , ne̱ ne'enj man nij matzinj noco̱' manj , ne̱ ne'en nij xo' manj ei .
Dan me se ne'en Réj Diose̱ manj , ne̱ ne'enj man Réj , ne̱ ase vaa 'u̱nj ga̱ Réj ro' , da̱nj vaa daán 'u̱nj matzinj ga̱j chugua̱nj . Ne̱ a'néé nimanj cavi̱j che'é nij xo' ado̱nj .
Ne̱ vaa doj daán 'u̱nj matzinj uún , tza̱j ne̱ nuvi' nij xo' rej nu̱u̱ matzinj nihánj ma' . Ne̱ vaa che'é ca'na̱' yo'ó matzinj yo' uún , qui̱'yáj , ne̱ cuno̱ nij xo' se‑na̱na̱j , ga̱a ne̱ cunu̱u chre̱' nij xo' ga̱ matzinj nihánj , ga̱a ne̱ cu̱tumé 'u̱nj man cunuda̱nj nij xo' ado̱nj .
“ Dan me se ca'néé nimanj cavi̱j , ne̱ cunu̱u i'na̱' uún 'u̱nj , ne̱ che'é dan 'e̱e̱ rá Réj Diose̱ manj ado̱nj .
Taj va̱j síí 'yaj fuerzá manj cavi̱j ma' . 'O̱ se ma̱'anj a'néé nimanj cavi̱j na̱nj á . Dan me se no̱ xcúnj ca'ne̱j nimanj cavi̱j , ne̱ no̱ xcúnj cunu̱u i'na̱' uún 'u̱nj ado̱nj . Nihánj me suun ca'ne' Réj Diose̱ rihanj na̱nj ado̱nj ― taj Jesucristó rihaan nij so' a .
Ga̱a ne̱ cuxra' ta'a̱j uún nij síí uun chij rihaan nij yuvii̱ israelitá man nij so' , ga̱a cuno nij so' nana̱ yo' a .
Dan me se ta'a̱j nij so' cataj : ― Nu̱u̱ nana̱ chre̱e nimán so' , ne̱ snúú so' na̱nj á . Taj che'é cuno̱ soj se‑na̱na̱ so' ma' ― taj ta'a̱j nij so' rihaan tuvi' nij so' , ni'ya̱j nij so' man Jesucristó a .
Ga̱a ne̱ yo'ó ta'a̱j nij so' cataj : ― Nuveé na̱na̱ chre̱e nuû nimán síí nihánj a̱ ma' . 'O̱ se se̱ guun nucua̱j síí nu̱u̱ nana̱ chre̱e nimán nacuchra̱' so' rihaan síí tuchri̱i a̱ ma' ― taj yo'ó ta'a̱j nij so' a .
Güii dan me se canuû cha'anj che'é nuvií noco̱o chuman' Jerusalén , ne̱ yavii ayuu yu've' me yo' a .
Ga̱a ne̱ chéé Jesucristó rá chingá cu'na̱j Corredor Salomón rá nuvií noco̱o yo' ,
ne̱ che'é dan cunuu chre̱' nij síí uun chij rihaan nij yuvii̱ israelitá , ne̱ yo'o̱ tucuachriin nij so' nu̱' anica̱j man Jesucristó a . Ga̱a ne̱ cataj nij so' : ― Nda̱a aman me quisi̱j güii gu̱un ya̱ ya̱ rá núj ni̱'yaj núj mán so̱' ga̱ . 'O̱ se cata̱j xna'anj yá yá so̱' rihaan núj sese ya̱ si̱j ca'néé Diose̱ ti̱nanii man yuvii̱ rihaan sayuun me yá so̱' ei ― taj nij so' rihaan Jesucristó a .
Ga̱a ne̱ cataj Jesucristó rihaan nij so' a : ― A̱j cataj xna'anj 'u̱nj rihaan soj , tza̱j ne̱ na'vej rá soj cuchuma̱n rá soj a̱ ma' . Ne̱ xa̱' suun sa̱' noco̱o 'yáá 'u̱nj che'é Réj Diose̱ , tza̱j ne̱ ma'a̱n nij suun sa̱' noco̱o yo' taj xna'anj da̱j si̱j mej ado̱nj .
Tza̱j ne̱ ne cuchuma̱n rá soj ni̱'yaj soj manj man asanj . 'O̱ se nuveé da̱a̱n 'u̱nj matzinj me soj a̱ ma' .
Xa̱' daán 'u̱nj matzinj , tza̱j ne̱ uno nij xo' se‑na̱na̱j , ne̱ ne'enj man nij xo' , ne̱ noco̱' nij xo' xcoj a .
Ga̱a ne̱ cunu̱u i'na̱' nij xo' ca̱yáán nij xo' ga̱ Diose̱ nu̱' cavii nu̱' ca'anj , qui̱'yáá 'u̱nj , ne̱ daj chiha̱a̱ míj se̱ cavi' nij xo' a̱ ma' . Ne̱ taj va̱j síí ca'ne̱e̱ man nij xo' ra'aj ma' .
'O̱ se Réj Diose̱ me síí rqué man nij xo' rihanj , ne̱ si̱j uun chij ya̱ me so' rihaan cunuda̱nj , ne̱ che'é dan taj va̱j síí gu̱un nucua̱j ca'ne̱e̱ man nij xo' ra'a Réj Diose̱ a̱ ma' .
'O̱ se ase vaa o̱rún' yuvii̱ vaa 'u̱nj ga̱ Réj ado̱nj ― taj Jesucristó rihaan nij so' a .
Ga̱a ne̱ quita'aa uún nij síí uun chij rihaan nij yuvii̱ israelitá yahij go̱' nij so' man Jesucristó a .
Ga̱a ne̱ cataj Jesucristó rihaan nij so' a : ― Quisíj qui'yaj uxraj suun sa̱' noco̱o quene'en nij soj , ne̱ guun nu̱cuáj qui'yáj da̱nj , qui'yaj Réj Diose̱ , ne̱ che'é me suun sa̱' noco̱o me rá soj go̱' soj yahij manj ga̱ ― taj Jesucristó , xná'anj so' man nij so' a .
Ga̱a ne̱ cataj nij síí uun chij rihaan nij yuvii̱ israelitá : ― Se̱ go' núj yahij mán so̱' che'é suun sa̱' noco̱o qui'yáá so̱' a̱ ma' . 'O̱ se go̱' núj yahij mán so̱' che'é se ca'mii so̱' nana̱ nij che'é Diose̱ ado̱nj . Dan me se na̱nj yuvii̱ u̱u̱n mé so̱' , ne̱ me che'é cataj so̱' se vaa Diose̱ mé so̱' ga̱ ― taj nij so' rihaan Jesucristó a .
Ga̱a ne̱ cataj Jesucristó : ― Ma̱a̱n se vaa nana̱ no̱ rihaan yanj no̱ tucuáán noco̱' soj , ne̱ nana̱ ca'mii ma'a̱n Diose̱ me nana̱ yo' , ne̱ dan me se cataj Diose̱ : “ 'U̱nj me síí cataj xna'anj se vaa diose̱ me soj á ” , taj Diose̱ rihaan nij síí ca'mii se‑na̱na̱ so' ga̱a naá a .
Dan me se sese ma'a̱n Diose̱ cataj se vaa nij síí ca'mii se‑na̱na̱ so' me ma'a̱n uún diose̱ , ga̱a ne̱ daj chiha̱a̱ míj se̱ ca'vee ta̱náj xco̱ ní' se‑na̱na̱ Diose̱ nana̱ no̱ rihaan yanj ga̱a̱ ma' .
Ne̱ veé dan me ca'ne' Diose̱ suun gue̱e̱ rihanj , ne̱ ca'néé so' manj rihaan chumii̱ nihánj ne̱ ma̱a̱n che'é se cataj 'u̱nj se vaa ta'ni̱j Diose̱ mej , che'é dan cataj soj se vaa nana̱ nij ca'mij che'é Diose̱ á . Taj che'é ca'mii nij soj da̱nj , raj ma' .
'O̱ se sese ne 'yaj suun 'u̱nj se‑su̱u̱n Réj Diose̱ , ne̱ ca've̱e ca'ne̱' rá soj ga̱ suun amán rá ni'ya̱j manj chugua̱nj .
Tza̱j ne̱ sese ya̱ 'yaj suun 'u̱nj se‑su̱u̱n Réj Diose̱ , ne̱ ca've̱e se ne amán rá soj ni'ya̱j soj man ma̱'anj , tza̱j ne̱ vaa che'é cuchuma̱n rá soj ni̱'yaj soj man nij suun sa̱' noco̱o qui'yáj ei . Nda̱a síj , ga̱a ne̱ xca̱j soj cuentá , ga̱a ne̱ yo'o̱ quene'e̱n soj se vaa ne̱ Réj Diose̱ ga̱j , ne̱ nej ga̱ Réj Diose̱ uún ado̱nj ― taj Jesucristó a .
Che'é dan guun rá uún nij so' qui̱ta'aa nij so' man so' a . Tza̱j ne̱ quinanii so' rihaan nij so' a .
Ga̱a ne̱ cavii uún Jesucristó ca'anj so' rej rne̱j tu'va chráá cu'na̱j Jordán nda̱a rej cuta' ne síí cu'na̱j Juan man yuvii̱ ga̱a chéé so' a . Ga̱a ne̱ guun ra̱a̱n so' rej yo' a .
Ga̱a ne̱ cuchi' uxrá yuvii̱ rihaan so' , ne̱ cataj nij yuvii̱ se vaa síí cu'na̱j Juan síí cuta' ne man yuvii̱ me se a̱ doj suun sa̱' noco̱o ne qui'ya̱j so' , tza̱j ne̱ quisíj ya̱ nu̱' nana̱ cataj xna'anj síí cu'na̱j Juan che'é Jesucristó a . Da̱nj cataj nij yuvii̱ , ni'ya̱j nij yuvii̱ nij suun sa̱' noco̱o qui'yaj Jesucristó a .
Ga̱a ne̱ cuchumán rá que'e̱e̱ nij so' ni'ya̱j nij so' man Jesucristó ga̱a va̱j so' rej yo' a .
Dan me se vaa 'o̱ síí ran' , ne̱ síí cu'na̱j Lázaro me so' , ne̱ síí ne̱ chuman' Betania me so' a . Ne̱ chuman' Betania yo' me se chiháán chana̱ cu'na̱j Mariá ga̱ chu'vij Mariá chana̱ cu'na̱j Marta me chuman' Betania yo' a .
Ne̱ chana̱ cu'na̱j Mariá yo' me se no' me chana̱ caxríj casté gun' da̱j tacóó síí 'ni̱j ra'a man ní' , ne̱ yuvé raa̱ ma'a̱n no' tanacoo̱ no' tacóó so' a . Dan me se ra'vij no' me síí cu'na̱j Lázaro síí ran' yo' a .
Dan me se ca'néé ro̱j ra'vij síí cu'na̱j Lázaro yo' nana̱ rihaan Jesucristó , cataj ro̱j no' : “ Xa̱' síí 'e̱e̱ rá so̱' man , tza̱j ne̱ ran' so' , a̱ Señor ” , vaa nana̱ ca'néé ro̱j no' rihaan Jesucristó a .
Dan me se cuchi' nana̱ yo' rihaan Jesucristó , ga̱a ne̱ cataj so' : ― Nuveé che'e̱ rej yo'o̱ cavi̱' síí cu'na̱j Lázaro me quiran' so' a̱ ma' . 'O̱ se quiran' so' che'é rej ve'é doj xca̱j yuvii̱ cuentá che'é Diose̱ ado̱nj . Dan me se ve'é doj xca̱j yuvii̱ cuentá che'é ma̱'anj ta'ni̱j Diose̱ , che'é se quiran' síí cu'na̱j Lázaro yo' na̱nj ado̱nj ― taj Jesucristó rihaan nij síí nata' nana̱ yo' rihaan so' a .
Ne̱ Jesucristó me se 'e̱e̱ ndo'o rá Jesucristó man chana̱ cu'na̱j Marta do̱' , man chu'vij no' chana̱ cu'na̱j Mariá do̱' , man síí cu'na̱j Lázaro do̱' a .
Dan me se ga̱a cuno Jesucristó nana̱ se vaa ran' síí cu'na̱j Lázaro , ne̱ ne cavi̱i̱ ra'ya̱nj so' ca'a̱nj so' a̱ ma' . 'O̱ se guun ra̱a̱n so' yavíj güii rej va̱j so' a .
Dan me se cachén yavíj güii yo' , ga̱a ne̱ cataj Jesucristó rihaan nij síí tucu'yón se‑na̱na̱ so' a : ― Cavi̱i̱ ní' ca'a̱nj uún ní' estadó Judea ei ― taj so' rihaan nij so' a .
Ga̱a ne̱ cataj nij síí tucu'yón se‑na̱na̱ so' rihaan so' a : ― Cuano̱ nihánj me se guun ndo'o rá nij síí uun chij rihaan nij yuvii̱ israelitá go̱' nij so' yahij mán so̱' ne̱ cavi̱' so̱' á . Se̱ guun ca'a̱nj so̱' yo' ma' ― taj nij so' rihaan Jesucristó a .
Ga̱a ne̱ cataj Jesucristó : ― Ne'en soj se vaa chuvi̱j orá ranga̱' rihaan chumii̱ nihánj 'o̱ 'o̱ güii , ne̱ dan me se sese cache̱e̱ yo'o̱ so' rej ranga̱' , ne̱ se̱ naxru' so' ma' . 'O̱ se curuvi̱' sa̱' rihaan so' , qui'ya̱j güii chuguu̱n rihaan chumii̱ nihánj ado̱nj .
Tza̱j ne̱ sese cache̱e̱ yo'o̱ so' rej nii̱ , ne̱ naxru̱' so' , che'é se taj va̱j ya'an chuguu̱n ni̱caj so' ado̱nj ― taj Jesucristó a .
Dan me se quisíj ca'mii so' da̱nj , ga̱a ne̱ cataj uún so' ― Ne̱ xa̱' tuvi' ní' síí cu'na̱j Lázaro , tza̱j ne̱ otoj so' ei . Tza̱j ne̱ ca'a̱nj yaj , che'é rej nari̱i̱ 'u̱nj nej rihaan so' a ― taj Jesucristó rihaan nij síí tucu'yón se‑na̱na̱ so' a .
Che'é dan cataj nij síí tucu'yón se‑na̱na̱ so' rihaan so' : ― 'O̱ se sese otoj so' , ne̱ cunu̱u sa̱' ma'a̱n so' , Señor ― taj nij so' rihaan Jesucristó a .
Dan me se nana̱ dan ca'mii Jesucristó che'é se a̱j cavi' síí cu'na̱j Lázaro , tza̱j ne̱ nij síí tucu'yón se‑na̱na̱ Jesucristó me se guun rá nij so' se vaa ya̱ ya̱ otoj u̱u̱n Lázaro , taj Jesucristó , rá nij so' a .
Che'é dan ca'mii nica̱ Jesucristó rihaan nij so' , cataj so' : ― A̱j cavi' síí cu'na̱j Lázaro ,
ne̱ guun niha̱' rá 'u̱nj se vaa nuví' 'u̱nj ne ga̱ so' ga̱a cavi' so' a . 'O̱ se che'é se cavi' so' ro' , che'é dan cuchuma̱n doj rá soj ni̱'yaj soj manj ado̱nj . Tza̱j ne̱ cavi̱i̱ ní' ca'a̱nj ní' rej na̱j so' ei ― taj Jesucristó rihaan nij so' a .
Che'é dan cataj síí cu'na̱j Tomás Dídimo rihaan yo'ó nij síí tucu'yón se‑na̱na̱ Jesucristó : ― Cavi̱i̱ ní' ca'a̱nj ní' ga̱ so' , ga̱a ne̱ cavi̱' ní' ga̱ so' á ― taj so' ni'ya̱j so' man Jesucristó a .
Veé dan me se cuchi' Jesucristó chuman' Betania , ga̱a ne̱ cataj xna'anj nii rihaan so' se vaa a̱j quisíj ca'a̱nj güii cachin' nii man síí cu'na̱j Lázaro rque yu'uj yuvej a .
Dan me se nichru̱n' naj chuman' Betania ga̱ chuman' Jerusalén , ne̱ o̱rún' va'nu̱j kilómetro naj chuman' Jerusalén yo' a .
Ne̱ a̱j cavii que'e̱e̱ nij yuvii̱ israelitá chuman' Jerusalén , ne̱ cuchi' nij so' rihaan chana̱ cu'na̱j Marta do̱' , rihaan chana̱ cu'na̱j Mariá do̱' , che'é rej se̱ nanó rá ro̱j no' , che'é se a̱j cavi' ra'vij ro̱j no' a .
Dan me se ga̱a cuno chana̱ cu'na̱j Marta se vaa ca'na' Jesucristó , ne̱ curiha̱nj no' nari̱' tuvi' no' ga̱ Jesucristó , tza̱j ne̱ chana̱ cu'na̱j Mariá me se quináj no' rá ve' yo' a .
Ga̱a ne̱ cataj chana̱ cu'na̱j Marta rihaan Jesucristó a : ― Sese cané so̱' nihánj , ne̱ ne cavi̱' ra'vij asuun sa̱j , man Señor .
Tza̱j ne̱ cuano̱ nihánj me se ne'enj se vaa me ma'a̱n rasu̱u̱n cachi̱nj so̱' rihaan Diose̱ , ne̱ qui'ya̱j so' na̱nj á ― taj chana̱ cu'na̱j Marta rihaan Jesucristó a .
Ga̱a ne̱ cataj Jesucristó rihaan no' a : ― Cunu̱u i'na̱' uún ra'vij so̱' ― taj so' rihaan no' a .
Ga̱a ne̱ cataj chana̱ cu'na̱j Marta rihaan so' : ― A̱j ne'enj se vaa asa̱' quisíj güii ca'a̱nj ni'ya̱ chumii̱ nihánj , ne̱ cunu̱u i'na̱' uún so' ga̱ yo'ó nij yuvii̱ cunu̱u i'na̱' uún ei ― taj no' rihaan Jesucristó a .
Ga̱a ne̱ cataj Jesucristó rihaan no' a : ― Xa̱' 'u̱nj , tza̱j ne̱ si̱j 'yaj nuu i'na̱' uún yuvii̱ mej , ne̱ 'u̱nj me síí qui'ya̱j ga̱a̱ i'na̱' yuvii̱ ca̱yáán yuvii̱ ga̱ Diose̱ nu̱' cavii nu̱' ca'anj ado̱nj . Ne̱ xa̱' síí amán rá ni'ya̱j manj , tza̱j ne̱ ca've̱e se cavi̱' so' , tza̱j ne̱ yo'o̱ ga̱a̱ i'na̱' nimán so' chugua̱nj .
Che'é se amán rá so' ni'ya̱j so' manj , ne̱ che'é dan vaa i'na̱' nimán so' , ne̱ daj chiha̱a̱ míj se̱ cavi' nimán so' a̱ ma' . Amán rá so̱' nana̱ nihánj na' ― taj Jesucristó , xná'anj so' man chana̱ cu'na̱j Marta yo' a .
Ga̱a ne̱ cataj no' : ― Chumán raj , Señor . Dan me se a̱j cuchumán raj se vaa si̱j ca'néé Diose̱ ti̱nanii man núj rihaan sayuun mé so̱' , ne̱ ta'ni̱j Diose̱ mé so̱' , ne̱ ca'ná' so̱' rihaan chumii̱ nihánj a ― taj no' rihaan Jesucristó a .
Dan me se quisíj ca'mii no' da̱nj , ga̱a ne̱ ca'anj no' , ne̱ canacúún yuve̱ no' man chu'vij no' chana̱ cu'na̱j Mariá , cataj no' : ― A̱j ca'na' maestró , ne̱ nacúún so' mán so̱' a ― taj no' rihaan chana̱ cu'na̱j Mariá a .
Ne̱ ga̱a cuno chana̱ cu'na̱j Mariá nana̱ yo' , ga̱a ne̱ ra'ya̱nj cavii no' , ne̱ ca'anj no' rej nicu̱n' Jesucristó a .
Dan me se ataa catu̱u̱ Jesucristó rque chuman' yo' , ne̱ nicu̱n' so' rej nari' tuvi' chana̱ cu'na̱j Marta ga̱ so' a .
Dan me se nij yuvii̱ israelitá yuvii̱ cane rá ve' nanó cuentó ga̱ chana̱ cu'na̱j Mariá me se quene'en nij so' se vaa ra'ya̱nj canicun' no' ne̱ curiha̱nj no' xe' , ne̱ canoco' nij so' xcó no' , ne̱ curiha̱nj nij so' xe' a . 'O̱ se guun rá nij so' se vaa ca'a̱nj chana̱ cu'na̱j Mariá rihaan yu'uj yuvej che'é rej ta've̱e no' , rá nij so' a .
Dan me se ga̱a cuchi' chana̱ cu'na̱j Mariá rej nicu̱n' Jesucristó , ga̱a ne̱ quene'en no' man so' , ga̱a ne̱ canicun' ru̱j no' rihaan Jesucristó , ga̱a ne̱ cataj no' : ― Sese cané so̱' nihánj , ne̱ ne cavi̱' ra'vij asuun sa̱j , man Señor ― taj no' rihaan Jesucristó a .
Dan me se quene'en Jesucristó se vaa ta'vee no' , se vaa ta'vee nij yuvii̱ israelitá ca'na' ga̱ no' do̱' , ga̱a ne̱ quinanó ndo'o rá so' ,
ga̱a ne̱ cataj so' : ― Me rej cachin' soj man so' ga̱ ― taj so' , xná'anj so' man nij so' a . Ga̱a ne̱ cataj nij so' rihaan so' a : ― Ca'a̱nj ní' , ga̱a ne̱ que̱ne'én so̱' á ― taj nij so' rihaan so' a .
Ga̱a ne̱ ta'vee Jesucristó a .
Che'é dan cataj nij yuvii̱ israelitá rihaan tuvi' nij so' a : ― Ni̱'yaj soj ei . 'O̱ se ta'vee so' , che'é se 'e̱e̱ uxrá rá so' ni'ya̱j so' man síí cavi' yo' a ― taj nij yuvii̱ ni'ya̱j nij yuvii̱ man Jesucristó a .
Ga̱a ne̱ ta'a̱j nij yuvii̱ cataj : ― 'O̱ se si̱j ne'en nacuchra' rihaan síí tuchri̱i me síí nihánj á . Che'é dan uun nucua̱j so' naqui'yaj sa̱' so' man síí cu'na̱j Lázaro , ne̱ sese cane so' nihánj , ne̱ ne cavi̱' síí cu'na̱j Lázaro asuun sa̱j ma' ― taj ta'a̱j nij yuvii̱ yo' a .
Dan me se quinanó uún rá Jesucristó , ne̱ cuchi' so' rej cachin' nii man síí cu'na̱j Lázaro yo' a . Dan me se yu'uj yuvej me yo' , ne̱ caráán yahij rihaan yu'uj yo' a .
Ga̱a ne̱ cataj Jesucristó : ― Naxu̱u̱n soj yahij rihaan yu'uj á ― taj Jesucristó a . Ga̱a ne̱ cataj ra'vij síí cavi' chana̱ cu'na̱j Marta rihaan so' : ― Tza̱j ne̱ gun' ri'yu̱j man so' ya̱j , Señor . 'O̱ se quisíj ca'a̱nj ya̱ güii naj so' na̱nj ado̱nj ― taj no' rihaan so' a .
Ga̱a ne̱ cataj Jesucristó rihaan no' a : ― A̱j cataj xna'anj 'u̱nj rihaan so̱' se vaa sese cuchuma̱n rá so̱' ni̱'yaj so̱' manj , ga̱a ne̱ que̱ne'én so̱' se vaa nucua̱j uxrá Diose̱ á ― taj Jesucristó rihaan chana̱ cu'na̱j Marta yo' a .
Che'é dan naxuun nij so' yahij yo' a . Ga̱a ne̱ naxca̱j Jesucristó rihaan so' , ne̱ cataj so' : ― Guun ni'ya̱j ní' se vaa cunó so̱' se‑na̱na̱j , Ata̱j Chij .
A̱j ne'enj se vaa niga̱nj unó so̱' se‑na̱na̱j , tza̱j ne̱ a'mij nana̱ nihánj che'é rej cuno̱ nij yuvii̱ nicu̱n' nihánj ga̱j a . 'O̱ se me raj cuchuma̱n rá nij yuvii̱ se vaa so̱' me síí ca'néé manj rihaan chumii̱ nihánj na̱nj ado̱nj ― taj Jesucristó , cachíín ni'ya̱j so' rihaan Diose̱ a .
Quisíj cataj so' da̱nj , ga̱a ne̱ nucua̱j ndo'o caguáj so' , cataj so' : ― Lázaro . Cavi̱i̱ so̱' ca'na̱' so̱' nihánj ei ― taj so' , caguáj so' rihaan síí cu'na̱j Lázaro yo' a .
Ga̱a ne̱ curiha̱nj síí cavi' yo' rque yu'uj , ne̱ nacutáj yatzíj nu̱' man so' , ne̱ caráán yatzíj rihaan so' uún a . Ga̱a ne̱ cataj Jesucristó rihaan nij yuvii̱ a : ― Nache̱ soj man so' , ne̱ cache̱e̱ so' ca'a̱nj so' á ― taj Jesucristó rihaan nij yuvii̱ a .
Dan me se ca'na' nij yuvii̱ israelitá ga̱ chana̱ cu'na̱j Mariá yo' , ne̱ quene'en nij so' da̱j qui'yaj Jesucristó a . Che'é dan cuchumán rá que'e̱e̱ nij yuvii̱ se vaa síí ca'néé Diose̱ me Jesucristó a .
Tza̱j ne̱ cavii yo'ó ta'a̱j nij so' ca'anj nij so' rihaan nij síí fariseo , ga̱a ne̱ cataj xna'anj nij so' rihaan nij síí fariseo nu̱' se vaa qui'yaj Jesucristó a .
Che'é dan cunuu chre̱' nij xrej ata̱ suun noco̱o doj do̱' , nij síí fariseo do̱' , qui'yaj nij so' juntá , ga̱a ne̱ cataj nij so' : ― Da̱j qui'yaj ní' , rá soj ga̱ . 'O̱ se xa̱' snó'o nihánj , tza̱j ne̱ 'yaj suun uxrá so' suun sa̱' noco̱o ado̱nj .
Sese yo'o̱ ta̱náj ní' man so' qui'ya̱j so' da̱nj , ne̱ cuchuma̱n rá cunuda̱nj nij yuvii̱ ni̱'yaj nij yuvii̱ man so' , ga̱a ne̱ ca'na̱' nij tanuu 'yaj suun rihaan gobiernó ma̱n Romá , ga̱a ne̱ tiri̱' nij tanuu man ní' do̱' , man chiháán ní' do̱' , man nu̱' tuvi' ní' do̱' á ― taj nij so' rihaan tuvi' nij so' a .
Ga̱a ne̱ ca'mii yo'ó tuvi' nij so' , síí cu'na̱j Caifás , ne̱ so' me xrej ata̱ suun noco̱o doj yo' yo' a . Dan me se cataj so' rihaan nij so' a : ― Ne ne'en uxrá nij soj a̱ ma' .
'O̱ se ataa xca̱j soj cuentá se vaa xa̱' soj , tza̱j ne̱ cavi̱i̱ sa̱' doj soj sese cavi̱' o̱rún' snó'o che'é nij yuvii̱ , ga̱a ne̱ veé da̱nj me se̱ quiri' nu̱' ní' si̱j israelitá ma' ― taj síí cu'na̱j Caifás rihaan yo'ó nij so' a .
Dan me se nuveé ina̱nj nana̱ cavii raa̱ ma'a̱n síí cu'na̱j Caifás me nana̱ nihánj ma' . 'O̱ se xrej ata̱ suun noco̱o doj me so' yo' yo' , ne̱ che'é dan ma'a̱n Diose̱ me síí rqué nana̱ ca'mii so' , ne̱ che'é dan me ya̱ vaa se‑na̱na̱ so' ga̱a cataj so' se vaa cavi̱' Jesucristó che'é taran' nij yuvii̱ israelitá yo' a .
Ne̱ nuveé ina̱nj che'é nij yuvii̱ israelitá me cavi' Jesucristó ma' . 'O̱ se cavi' so' che'é rej naqui'ya̱j chre̱' so' man cunuda̱nj nij ta'níí Diose̱ nij síí ma̱n nu̱' rihaan chumii̱ nihánj , ga̱a ne̱ cunu̱u tuvi̱' cunuda̱nj nij so' ado̱nj .
Dan me se ma̱a̱n güii dan me se guun che'e̱ nij síí fariseo do̱' , nij xrej ata̱ suun noco̱o doj do̱' , nuchruj ra̱a̱ nij so' da̱j qui'ya̱j nij so' , ga̱a ne̱ cavi̱' Jesucristó a .
Che'é dan me ne ca've̱e cache̱e̱ ranga̱' so' estadó Judea ma' . Ga̱a ne̱ cavii so' ca'anj so' tu'va rej taj va̱j yuvii̱ mán , ga̱a ne̱ catúj so' yo'o̱ chuman' cu'na̱j Efraín , ga̱a ne̱ caran' so' chuman' yo' ga̱ nij síí tucu'yón se‑na̱na̱ so' a .
Dan me se da̱j doj quisi̱j cha'anj pascuá cha'anj navij rá nij yuvii̱ israelitá , ne̱ che'é dan cavii nij yuvii̱ ne̱ chuman' le'e̱j , ne̱ ca'anj nij so' chuman' Jerusalén , che'é rej qui'ya̱j nij so' tucuáán noco̱' nij so' ne̱ cunu̱u gue̱e̱ nij so' rihaan Diose̱ a .
Ga̱a ne̱ nano' ndo'o nij yuvii̱ man Jesucristó a . Dan me se canicun' nij yuvii̱ rá nuvií noco̱o , ne̱ xná'anj nij yuvii̱ man tuvi' yuvii̱ , cataj nij yuvii̱ : ― Da̱j uun rá soj ga̱ . Ca'na̱' so' rej ca̱nuû cha'anj , rá soj na' ― cataj nij yuvii̱ , xná'anj nij yuvii̱ man tuvi' yuvii̱ yo' a .
Ne̱ xa̱' nij xrej ata̱ suun noco̱o doj do̱' , nij síí fariseo do̱' , tza̱j ne̱ cataj xna'anj nij so' se vaa sese quene'e̱n nij yuvii̱ me rej va̱j Jesucristó , ga̱a ne̱ cata̱j xna'anj nij yuvii̱ rihaan ma'a̱n nij so' a . 'O̱ se guun rá nij so' qui̱ta'aa nij so' man Jesucristó ado̱nj .
Dan me se achiin yatan' güii ca̱nuû cha'anj pascuá , ne̱ ca'anj Jesucristó chuman' Betania a . Chuman' Betania ro' , ne síí cu'na̱j Lázaro síí cunuu i'na̱' uún qui'yaj Jesucristó a .
Dan me se qui'yaj chuvi̱i nii cha̱ ni'yánj Jesucristó , ne̱ chana̱ cu'na̱j Marta me chana̱ rqué chá ni'yánj nij síí 'na' , ne̱ ne̱ síí cu'na̱j Lázaro rihaan mesá ga̱ Jesucristó ga̱a chá so' chraa a .
Dan me se nica̱j chana̱ cu'na̱j Mariá yo'o̱ aga' xi̱j casté gun' da̱j tu've̱e̱ ndo'o , ne̱ caxríj no' tacóó Jesucristó , ga̱a ne̱ yuvé raa̱ ma'a̱n no' tanacoo̱ no' tacóó Jesucristó a . Ga̱a ne̱ nasíj toto' nu̱' rá ve' yo' , qui'yaj casté caxríj chana̱ cu'na̱j Mariá tacóó Jesucristó a .
Dan me se ne̱ síí cu'na̱j Judas Iscariote , ne̱ yo'o̱ síí tucu'yón se‑na̱na̱ Jesucristó me so' , ne̱ síí tacuachén man Jesucristó rihaan nij síí ta̱j ri'yunj man Jesucristó me so' a . Dan me se cataj so' :
― Me che'é ne cutu've̱e̱ nii casté nihánj ne̱ quiri̱' uxrá nii sa'anj ga̱ . 'O̱ se ase vaa sa'anj 'yaj canaán yuvii̱ rque 'o̱ yo' nó casté nihánj , ne̱ vaa che'é rque̱ ní' sa'anj yo' rihaan nij síí nique̱ na̱nj á ― taj síí cu'na̱j Judas yo' a .
Dan me se da̱nj tu'va ma'a̱n síí cu'na̱j Judas yo' , tza̱j ne̱ a̱ doj ne nanó rá Judas yo' che'é nij síí nique̱ a̱ ma' . Ma̱a̱n se si̱j tumé se‑chru̱nj nij tuvi̱' Jesucristó chrúún sa'anj me so' , tza̱j ne̱ síí itu̱u̱ me so' , ne̱ qui'yaj itu̱u̱ ndo'o so' sa'anj ma̱n rque chrúún yo' , ne̱ che'é dan ca'mii so' da̱nj na̱nj ei .
Dan me se cataj Jesucristó rihaan so' a : ― Ca'ne̱' rá so̱' qui'ya̱j ma'a̱n no' ei . Che'é yan quisi̱j güii cachi̱n' nii manj ro' , che'é dan caxríj no' casté tu've̱e̱ ndo'o manj na̱nj á .
Xa̱' nij síí nique̱ , tza̱j ne̱ nu̱' güii mán nij síí nique̱ ga̱ soj , ne̱ xa̱' ma̱'anj , tza̱j ne̱ se̱ canicún' 'u̱nj rihaan soj nu̱' cavii nu̱' ca'anj ni̱'yaj soj ma' ― taj Jesucristó rihaan síí cu'na̱j Judas yo' a .
Dan me se xcaj ndo'o nij yuvii̱ israelitá cuentá se vaa ne̱ Jesucristó chuman' Betania , ne̱ che'é dan ca'anj uxrá nij so' chuman' yo' a . Dan me se nuveé ina̱nj che'é ma'a̱n Jesucristó me ca'anj nij so' ma' . 'O̱ se me rá nij so' quene'e̱n nij so' man síí cu'na̱j Lázaro síí cunuu i'na̱' uún qui'yaj Jesucristó a .
Ga̱a ne̱ guun 'o̱ rá nij xrej ata̱ suun noco̱o doj se vaa cavi̱' síí cu'na̱j Lázaro uún , qui'ya̱j nij so' a .
'O̱ se che'é síí cu'na̱j Lázaro me se cavii ndo'o nij yuvii̱ israelitá canoco' nij so' man Jesucristó , ne̱ cuchumán rá nij yuvii̱ israelitá ni'ya̱j nij so' man Jesucristó a .
Ga̱a ne̱ güii a'yuj me se cuchi' nana̱ rihaan taran' nij yuvii̱ israelitá navi̱j rá cha'anj pascuá se vaa catu̱u̱ Jesucristó chuman' Jerusalén a .
Che'é dan me cuta nij yuvii̱ ra'a chruun yu̱un , ne̱ curiha̱nj nij yuvii̱ tu'va chuman' nari̱' tuvi' nij so' ga̱ Jesucristó a . Ga̱a ne̱ caguáj nij yuvii̱ , cataj nij yuvii̱ : ― Cara̱a̱ gue̱e̱ ní' rihaan Diose̱ ei . Cuna̱j ndo'o vaa ca'na' síí ca'néé síí 'ni̱j ra'a man ní' ado̱nj . Síí uun chij rihaan ní' si̱j israelitá me so' chugua̱nj ― taj nij yuvii̱ , caguáj nij yuvii̱ a .
Ga̱a ne̱ nari' Jesucristó yo'o̱ burró , ga̱a ne̱ cavii so' xráá burró a . Dan me se cuya̱a̱n qui'yaj so' ga̱ nana̱ nihánj nana̱ no̱ rihaan danj Diose̱ a :
“ Soj si̱j ma̱n chuman' Jerusalén me se se̱ cuchu'vi' soj ma' . 'O̱ se xca̱j soj cuentá se vaa 'na' síí gu̱un chij rihaan soj na̱nj ado̱nj . Dan me se síí nica̱' nimán me so' , ne̱ táá so' xráá burró le'e̱j ta'níí xcuu burró cha̱na̱ ado̱nj ” , taj nana̱ no̱ rihaan danj Diose̱ yo' a .
Dan me se nij síí tucu'yón se‑na̱na̱ Jesucristó me se ga̱a güii catúj Jesucristó chuman' Jerusalén , ne̱ ne xca̱j nij so' cuentá , ne̱ ne caxri̱i̱ rá nij so' se vaa qui'yaj so' nda̱a vaa cataj nana̱ no̱ rihaan yanj yo' ma' . Tza̱j ne̱ nda̱a quisíj cavii sa̱' Jesucristó qui'yaj Diose̱ , ga̱a ne̱ ninuj rá nij so' nana̱ no̱ rihaan danj Diose̱ , ne̱ ninuj rá nij so' se vaa guun che'é Jesucristó a .
Dan me se nij yuvii̱ cumán ga̱ Jesucristó me se cataj xna'anj nij so' nu̱' se vaa guun ga̱a canacúún Jesucristó man síí cu'na̱j Lázaro se vaa cu̱riha̱nj so' yu'uj yuvej ne̱ cunuu i'na̱' uún ya̱ síí cu'na̱j Lázaro qui'yaj Jesucristó a .
Ga̱a ne̱ che'é se cuno nij yuvii̱ ma̱n chuman' Jerusalén se vaa qui'yaj so' suun sa̱' noco̱o yo' , ga̱a ne̱ che'é dan ca'na' nari̱' nij so' man Jesucristó a .
Che'é dan cataj nij síí fariseo rihaan tuvi' nij so' a : ― Ni̱'yaj soj ei . 'O̱ se ne qui'ya̱j canaán uxrá ní' , qui'yaj soj a̱ ma' . 'O̱ se veé da̱nj ya̱ canoco' cunuda̱nj nij yuvii̱ ma̱n rihaan chumii̱ se‑na̱na̱ so' na̱nj ado̱nj ― taj nij so' rihaan tuvi' nij so' ni'ya̱j nij so' man Jesucristó a .
Dan me se mán ta'a̱j nij síí a'mii xna'ánj griego , ne̱ si̱j cuchi' chuman' Jerusalén ga̱a anuû cha'anj pascuá me nij so' , ne̱ cuchi' nij so' na'vi̱j nij so' rihaan Diose̱ a .
Dan me se cuchi' nij so' rihaan síí cu'na̱j Felipé síí cavii chuman' Betsaida chuman' na̱j estadó Galilea , ga̱a ne̱ xná'anj nij so' man so' , ne̱ cataj nij so' : ― Me rá núj ca'mi̱i̱ núj do̱j ga̱ Jesucristó , señor ― taj nij so' rihaan síí cu'na̱j Felipé yo' a .
Ga̱a ne̱ ca'anj síí cu'na̱j Felipé cata̱j xna'anj so' rihaan síí cu'na̱j Andrés se vaa cataj nij síí a'mii xna'ánj griego yo' rihaan so' a . Ga̱a ne̱ ca'anj cata̱j xna'anj ro̱j so' rihaan Jesucristó , ne̱ cataj ro̱j so' rihaan Jesucristó se vaa ca'na' nij síí a'mii xna'ánj griego ne̱ me rá nij so' ca'mi̱i̱ nij so' ga̱ Jesucristó a .
Ga̱a ne̱ cataj Jesucristó rihaan ro̱j so' a : ― 'U̱nj si̱j ca'néé Diose̱ ni̱caj yu'unj man yuvii̱ , tza̱j ne̱ cuano̱ nihánj me se quisíj güii cavi̱i̱ sa̱' 'u̱nj , ne̱ gu̱un chij 'u̱nj , qui'ya̱j Diose̱ ei .
Ya̱ ya̱ cata̱j xna'anj 'u̱nj rihaan soj cuano̱ se vaa ase vaa 'núú vaa ní' , ne̱ sese se̱ quinij 'núú ya̱a̱n rihaan yo'óó ne̱ cavi̱' ma'a̱n 'núú ya̱a̱n yo' , ne̱ quinavi̱j u̱u̱n 'núú ya̱a̱n , tza̱j ne̱ sese cavi̱' 'núú ya̱a̱n yo' , ne̱ quisi̱j que'e̱e̱ doj 'núú qui'ya̱j yo' na̱nj ado̱nj .
Dan me se xa̱' síí me rá ga̱a̱ i'na̱' rihaan chumii̱ nihánj , tza̱j ne̱ yo'o̱ cavi̱' so' , ne̱ xa̱' síí a'vej rá cavi̱' rihaan chumii̱ nihánj che'é se me so' síí noco̱' manj , tza̱j ne̱ yo'o̱ ga̱a̱ i'na̱' nimán so' nu̱' cavii nu̱' ca'anj ado̱nj .
Che'é dan me sese vaa 'o̱ so' nu̱u̱ rihanj 'yaj suun rihanj , ne̱ canoco̱' so' manj cuaj ei . Ne̱ me rej ma'a̱n canicu̱n' ma̱'anj ro' , ma̱a̱n dan canicu̱n' síí nu̱u̱ rihanj uún na̱nj ei . Ga̱a ne̱ cavi̱i̱ sa̱' uxrá síí 'yaj suun rihanj , qui'ya̱j Réj ado̱nj .
“ Cuano̱ nihánj me se nanó ndo'o raj chugua̱nj . Ne̱ da̱j qui̱'yáj a̱ ranj a . Cachi̱nj ni̱'yáj rihaan Réj se vaa ti̱nanii so' manj rihaan sayuun qui̱ranj cuano̱ , rá soj na' . Taj che'é qui̱'yáj da̱nj ma' . Che'e̱ yan qui̱rán' 'u̱nj sayuun ca'naj ado̱nj ― taj Jesucristó rihaan ro̱j so' a .
Ga̱a ne̱ cachíín ni'ya̱j Jesucristó rihaan Diose̱ , cataj so' : ― Cavi̱i̱ sa̱' doj ma̱'án so̱' rihaan chumii̱ nihánj , qui̱'yáá so̱' , Ata̱j ― taj Jesucristó , cachíín ni'ya̱j so' a . Ga̱a ne̱ cavii 'o̱ nana̱ rej xta̱' ca'mii Diose̱ cuno nij so' , ne̱ nana̱ cavii rej xta̱' me : ― A̱j cavii sa̱' 'u̱nj , qui'yáj , tza̱j ne̱ cavi̱i̱ sa̱' 'u̱nj doj , qui̱'yáj ado̱nj ― taj nana̱ yo' nana̱ cavii rej xta̱' ca'mii Diose̱ cuno nij so' a .
Dan me se nicu̱n' uxrá yuvii̱ ga̱ Jesucristó , ne̱ cuno nij so' nana̱ yo' , ne̱ cataj nij so' se vaa caguáj tu'vii rej xta̱' a . Ne̱ yo'ó ta'a̱j nij so' cataj se vaa ca'mii yo'o̱ se‑mo̱zó Diose̱ nana̱ yo' rihaan Jesucristó a .
Ga̱a ne̱ cataj Jesucristó rihaan nij yuvii̱ : ― Nuveé che'e̱ o̱rún' 'u̱nj me ca'mii Diose̱ nana̱ yo' ma' . 'O̱ se ca'mii Diose̱ nana̱ yo' , che'é rej xca̱j soj cuentá ei .
Che'é se vaa qui̱ranj cuano̱ ca'ne̱' Diose̱ cacun' che'é nij yuvii̱ ma̱n rihaan chumii̱ nihánj , ne̱ quiri̱i̱ yaníj Diose̱ man síí chre̱e síí uun chij rihaan chumii̱ nihánj chugua̱nj .
Ga̱a ne̱ asa̱' quisíj naxca̱j nii manj rihaan chumii̱ nihánj cachro̱n nii manj rihaan rcutze̱ , ga̱a ne̱ gu̱un rá cunuda̱nj nij yuvii̱ canoco̱' nij yuvii̱ manj , qui̱'yáj ado̱nj ― taj Jesucristó rihaan nij yuvii̱ a .
Ne̱ ma'a̱n nana̱ nihánj nana̱ ca'mii Jesucristó ro' , taj xna'anj da̱j qui'ya̱j nii man so' ne̱ cavi̱' so' a .
Ga̱a ne̱ cataj nij yuvii̱ rihaan Jesucristó a : ― A̱j ne'en núj nana̱ no̱ rihaan danj Diose̱ se vaa síí ca'ne̱j Diose̱ ti̱nanii man yuvii̱ rihaan sayuun me se si̱j ca̱yáán nu̱' cavii nu̱' ca'anj me so' a . Ne̱ me che'é cataj so̱' nihánj se vaa na̱xcaj nii man síí ca'néé Diose̱ ni̱caj yu'unj man yuvii̱ rihaan chumii̱ nihánj ga̱ . Me che'é cavi̱' so' ga̱ . Da̱j si̱j me síí ca'ne̱j Diose̱ ni̱caj yu'unj man yuvii̱ , rá so̱' ga̱ ― taj nij yuvii̱ , xná'anj nij yuvii̱ man Jesucristó a .
Che'é dan cataj Jesucristó rihaan nij so' a : ― Cuano̱ nihánj me se va̱j soj rej chuguu̱n sa̱' ya'an , tza̱j ne̱ da̱j doj quisi̱j orá quina'a̱j ya'an yo' , ne̱ se̱ guun nucua̱j soj xca̱j soj cuentá ma' . Che'é dan vaa che'é xca̱j soj cuentá nda̱a vaa 'yaj nij síí va̱j rej chuguu̱n ya'an ei . Sese taj , ne̱ gu̱un soj síí chéé rej rmi̱' , ne̱ xa̱' síí chéé rej rmi̱' , tza̱j ne̱ ne ne'en so' me rej va̱j so' ma' .
Dan me se va̱j soj rej chuguu̱n ya'an , ne̱ che'é dan cuchuma̱n rá soj ni̱'yaj soj ya'an sa̱' ei . Quisi̱j qui'ya̱j soj da̱nj , ga̱a ne̱ gu̱un soj ta'níí ya'an chuguu̱n , ne̱ si̱j xcaj cuentá gu̱un soj ado̱nj ― taj Jesucristó rihaan nij yuvii̱ a . Quisíj ca'mii Jesucristó nana̱ nihánj , ga̱a ne̱ ca'anj Jesucristó , ne̱ caxríj yuve̱ so' man so' , che'é se na'vej rá so' quene'e̱n nij yuvii̱ man so' a .
Nda̱' se uxrá qui'yaj Jesucristó suun sa̱' noco̱o ni'ya̱j nij yuvii̱ , qui'yaj Diose̱ , tza̱j ne̱ ne cuchuma̱n rá nij yuvii̱ se vaa si̱j ca'néé Diose̱ me so' a̱ ma' .
Ne̱ veé da̱nj quisíj ya̱ nu̱' se‑na̱na̱ síí cu'na̱j Isaías síí nata' se‑na̱na̱ Diose̱ ga̱a naá a . Dan me se cataj síí cu'na̱j Isaías : ― Ata̱j síí chij . Do̱j yuvii̱ cuchumán rá cuno nana̱ ca'mii núj , ne̱ do̱j yuvii̱ xcaj cuentá se vaa nucua̱j ndo'o so̱' si̱j 'ni̱j ra'a man núj ei ― taj síí cu'na̱j Isaías yo' a .
Ne̱ vaa doj nana̱ nihánj nana̱ ca'mii Diose̱ ne̱ cachrón síí cu'na̱j Isaías rihaan yanj , ne̱ dan me se cataj xna'anj Diose̱ me che'é ne gu̱un nucua̱j nij yuvii̱ israelitá cuchuma̱n rá nij so' ni̱'yaj nij so' man Jesucristó a :
― Síí ca'néé 'u̱nj me se nata' uxrá so' se‑na̱na̱j rihaan yuvii̱ nihánj nda̱a se caráán rihaan nij yuvii̱ , ne̱ se̱ ca'vee quene'e̱n nij so' doj ma' . Ne̱ ne ca've̱e catu̱u̱ doj se‑na̱na̱j nimán nij so' ma' . 'O̱ se na'vej uxrá rá nij so' xca̱j nij so' cuentá ne̱ ca̱nica̱j nimán nij so' ne̱ nahu̱un sa̱' nij so' qui̱'yáá 'u̱nj ma' ― taj Diose̱ ne̱ cachrón síí cu'na̱j Isaías rihaan yanj ga̱a naá a .
Da̱nj ca'mii Isaías che'é se a̱j quene'en so' se vaa sa̱' uxrá qui'ya̱j Jesucristó , ne̱ che'é dan ca'mii so' da̱nj che'é Jesucristó a .
Tza̱j ne̱ cuchumán rá que'e̱e̱ nij síí uun chij rihaan nij yuvii̱ israelitá ni'ya̱j nij so' man Jesucristó a . Tza̱j ne̱ ne cata̱j xna'anj nij so' se vaa cuchumán rá nij so' ma' . 'O̱ se cuchu'vi' nij so' ni'ya̱j nij so' man nij síí fariseo , se vaa cuta̱' nij síí fariseo cacun' xráá nij so' , ga̱a ne̱ quiri̱i̱ yaníj nij síí fariseo man nij so' rque nij yuvii̱ israelitá yo' a .
Dan me se niha̱' rá nij so' doj cuno̱ nij so' ca'mi̱i̱ sa̱' yuvii̱ che'é nij so' , ne̱ ne cara̱ya'a̱nj nij so' se vaa ve'é ca'mi̱i̱ Diose̱ che'é nij so' a̱ ma' .
Ne̱ sca̱' ndo'o ca'mii Jesucristó , cataj so' : ― Xa̱' síí amán rá ni'ya̱j manj , tza̱j ne̱ nuveé ina̱nj ma̱'anj me síí amán rá so' ni'ya̱j so' man ma' . 'O̱ se amán rá so' ni'ya̱j so' man síí ca'néé manj rihaan chumii̱ nihánj ado̱nj .
Ne̱ xa̱' síí acaj cuentá che'ej , tza̱j ne̱ so' me síí acaj cuentá che'é síí ca'néé manj rihaan chumii̱ nihánj ado̱nj .
Xa̱' ma̱'anj , tza̱j ne̱ chuguu̱n ya'an rihaan chumii̱ nihánj qui'yáj ga̱a ca'naj rihaan chumii̱ nihánj , che'é rej se̱ quináj nij síí amán rá ni'ya̱j manj rej rmi̱' man chugua̱nj .
“ Ne̱ ca've̱e se se̱ ca'vej rá yo'o̱ so' cuno̱ so' se‑na̱na̱j nana̱ catúj xréé so' , tza̱j ne̱ nuveé 'u̱nj me síí cuta̱' cacun' xráá so' a̱ ma' . 'O̱ se nuveé che'e̱ se cuta̱' 'u̱nj cacun' xráá yuvii̱ me ca'ná' 'u̱nj rihaan chumii̱ nihánj ma' . Tana̱nj ca'ná' 'u̱nj rihaan chumii̱ nihánj che'é rej ti̱nanii 'u̱nj man nij yuvii̱ ma̱n rihaan chumii̱ nihánj rihaan chrej chi'i̱i̱ uun chij nimán nij so' ado̱nj .
Dan me se síí tanáj xco̱ manj ne̱ na'vej rá cuno̱ se‑na̱na̱j me se quita̱j cacun' xráá so' ei . 'O̱ se che'é se ne cuno̱ so' nana̱ ca'mij rihaan so' ro' , che'é dan quita̱j cacun' xráá so' asa̱' quisíj güii ca'ne̱' Diose̱ cacun' che'é yuvii̱ chugua̱nj .
Ne̱ 'u̱nj nihánj me se nuveé ina̱nj nana̱ cavii raj me nana̱ ca'mij ma' . 'O̱ se Réj síí ca'néé manj me síí cataj xna'anj rihanj da̱j ca'mi̱j ei .
Ne̱ a̱j ne'enj se vaa sese cuno̱ ní' se vaa cataj xna'anj so' rihaan ní' , ne̱ ca̱yáán ní' ga̱ so' nu̱' cavii nu̱' ca'anj a . Che'é dan nana̱ a'mij me se ma'a̱n nana̱ ca'mii Réj rihanj me nij nana̱ a'mij ado̱nj . ― Da̱nj cataj Jesucristó a .
Dan me se ga̱a ataa quisi̱j cha'anj pascuá , ne̱ quene'en Jesucristó se vaa nichru̱n' quisi̱j orá ta̱náj so' chumii̱ nihánj ne̱ quina̱n' so' rihaan Rej so' Diose̱ a . Dan me se 'e̱e̱ rá so' man nij síí cachéé ga̱ so' rihaan chumii̱ nihánj , ne̱ yo'o̱ 'e̱e̱ rá so' man nij so' nda̱a se cavi' so' a .
Dan me se quisíj orá chá xti'no̱ nij so' , ne̱ a̱j guun rá síí chre̱e se vaa síí cu'na̱j Judas Iscariote ta'níí Simón me síí ta̱cuachén man Jesucristó rihaan nij síí ta̱j ri'yunj man Jesucristó a .
Ne̱ a̱j quene'en Jesucristó se vaa quisíj guun chij ma'a̱n so' rihaan cunuda̱nj rasu̱u̱n , qui'yaj Diose̱ , ne̱ a̱j quene'en so' se vaa si̱j cavii rej ya̱nj Diose̱ me so' ne̱ quina̱n' uún so' rihaan Diose̱ a .
Dan me se ga̱a quisíj chá xti'no̱ nij so' , ne̱ quirii Jesucristó cotoó nu̱u̱ so' , ne̱ cata'aa so' 'o̱ yatzíj toalla , ne̱ tumíj so' catuu̱n so' a .
Veé dan , ga̱a ne̱ caraa so' na rque rco'o̱o , ga̱a ne̱ guun che'e̱ so' na'nu' so' tacóó nij síí tucu'yón se‑na̱na̱ so' , ne̱ nachen so' yatzíj toalla numi̱i catuu̱n so' , ne̱ tinacoo̱ so' tacóó nij síí tucu'yón se‑na̱na̱ so' a .
Dan me se cuchi' so' rihaan síí cu'na̱j Simón Pedró , ne̱ cataj Pedró rihaan so' a : ― Señor . Ma̱'án so̱' na'nu̱' tacój a̱j na' ― taj Pedró , xná'anj so' man Jesucristó a .
Ga̱a ne̱ cataj Jesucristó rihaan so' a : ― Ne ne'én so̱' me che'é 'yáj da̱nj cuano̱ ma' . Tza̱j ne̱ vaa güii , ne̱ xca̱j so̱' cuentá ado̱nj ― taj Jesucristó rihaan Pedró a .
― Daj chiha̱a̱ míj se̱ guun na'nu̱' so̱' tacój a̱ ma' ― taj Pedró rihaan Jesucristó a . Ga̱a ne̱ cataj Jesucristó rihaan so' a : ― Tza̱j ne̱ sese se̱ na'nú' 'u̱nj tacóó so̱' , ne̱ se̱ ca'vee guún so̱' tuví' 'u̱nj ma' ― taj Jesucristó rihaan Pedró a .
Ga̱a ne̱ cataj Simón Pedró rihaan Jesucristó a : ― Se̱ na'nú' so̱' ina̱nj tacój , man Señor . Nda̱a nu̱' ra'aj do̱' , nu̱' raj do̱' , na'nu̱' so̱' ei ― taj Pedró rihaan Jesucristó a .
Ga̱a ne̱ cataj Jesucristó rihaan so' a : ― Xa̱' síí a̱j cane , tza̱j ne̱ taj che'é na'nu̱' nii man nu̱' nee̱ man so' ma' . 'O̱ se a̱j vaa cu̱j man so' na̱nj á . Ma̱a̱n se ina̱nj tacóó so' na'nu̱' nii na̱nj ado̱nj . Ne̱ nda̱' se a̱j vaa cu̱j man ta'a̱j soj , tza̱j ne̱ nuveé taran' soj me síí vaa cu̱j man ma' ― taj Jesucristó a .
'O̱ se a̱j quene'en Jesucristó se vaa ta̱cuachén yo'o̱ tuvi' nij so' man so' rihaan nij síí ta̱j ri'yunj man so' , ne̱ che'é dan cataj so' se vaa nuveé cunuda̱nj nij so' me síí vaa cu̱j man a .
Dan me se ga̱a quisíj na'nu' Jesucristó tacóó nij so' , ne̱ nanuû so' se‑co̱toó so' , ne̱ ca'anj cane̱ uún so' rej ne̱ nij so' , ga̱a ne̱ xná'anj so' man nij so' , cataj so' : ― Ne'en soj me che'é qui'yáj da̱nj man soj na' .
Xa̱' soj , tza̱j ne̱ ve'é a'mii soj rihanj , taj soj se vaa si̱j tucu'yón man soj mej , ne̱ si̱j uun chij rihaan soj mej , ne̱ cuna̱j uxrá a'mii soj ei . 'O̱ se veé yá 'u̱nj na̱nj á .
Dan me se 'u̱nj me síí tucu'yón man soj ne̱ 'u̱nj me síí uun chij rihaan soj , tza̱j ne̱ guún 'u̱nj mozó rihaan soj ne̱ na'nú' 'u̱nj tacóó soj ei . Che'é dan xca̱j soj cuentá se vaa no̱ xcúún soj cunu̱u nica̱' nimán soj ne̱ gu̱un soj mozó rihaan tuvi' soj ne̱ na'nu̱' soj tacóó tuvi' soj na̱nj ado̱nj .
Da̱nj ina̱nj qui'yáj , che'é rej me raj quene'e̱n soj manj , ne̱ xca̱j soj cuentá da̱j qui'ya̱j ma'a̱n soj uún ado̱nj .
Cuano̱ nihánj me cata̱j xna'anj yá 'u̱nj rihaan soj se vaa nuveé si̱j uun chij doj me mozó rihaan se‑ru've̱e̱ mozó ma' . Ne̱ nuveé si̱j uun chij doj me síí ca'anj suun rihaan síí ca'néé man so' ma' . Ne̱ ase vaa mozó do̱' , ase vaa síí ca'anj suun do̱' , vaa soj rihanj a . Che'é dan da̱j se qui'yáá 'u̱nj ro' , da̱nj ga̱a̱ qui'ya̱j soj , qui'ya̱j suun soj che'é tuvi' soj ei .
Ne̱ a̱j cuno soj nana̱ nihánj , ne̱ sese qui'ya̱j soj nu̱' nana̱ nihánj , ne̱ vaa che'é gu̱un niha̱' rá soj , ne̱ ya̱ cavi̱i̱ sa̱' soj ado̱nj .
Tza̱j ne̱ ne ca'mi̱j nana̱ nihánj che'é taran' nij soj ma' . Dan me se a̱j ne'enj man soj si̱j narii 'u̱nj canoco̱' manj , tza̱j ne̱ vaa che'é quisi̱j gue̱e̱ nana̱ nihánj nana̱ no̱ rihaan danj Diose̱ ado̱nj : “ Síí chá rachrúún ga̱j ro' , me síí guun rá ti̱guíj che'é manj ado̱nj ” , me nana̱ no̱ rihaan danj Diose̱ a .
“ Asi̱j cuano̱ nihánj nu̱' rej riha̱a̱n cata̱j xna'anj 'u̱nj rihaan soj da̱j gu̱un rej riha̱a̱n , ne̱ cuano̱ nihánj me se ataa qui̱ranj se vaa qui̱ranj , tza̱j ne̱ asa̱' quisíj quiranj yo' , ga̱a ne̱ cuchuma̱n rá soj da̱j si̱j mej ei .
Ya̱ ya̱ cata̱j xna'anj 'u̱nj rihaan soj se vaa xa̱' síí ve'é nica̱j tuvi' ga̱ síí ca'ne̱j 'u̱nj rihaan chumii̱ nihánj , tza̱j ne̱ so' me síí ve'é nica̱j tuvi' ga̱ ma̱'anj , ne̱ xa̱' síí ve'é nica̱j tuvi' ga̱ ma̱'anj , tza̱j ne̱ so' me síí ve'é nica̱j tuvi' ga̱ síí ca'néé manj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Síj ca'mii Jesucristó nana̱ nihánj , ga̱a ne̱ quinanó ndo'o rá so' , ga̱a ne̱ guun che'e̱ so' cataj xna'anj so' da̱j qui'ya̱j yo'o̱ so' man so' , cataj so' : ― Cuano̱ nihánj me se cata̱j yá 'u̱nj rihaan soj se vaa yo'o̱ tuvi' nij soj me síí ta̱cuachén manj rihaan nij síí ta̱j ri'yunj manj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ ni'ya̱j taran' nij so' man tuvi' nij so' a . 'O̱ se ne quene'e̱n nij so' me che'é ca'mii Jesucristó nana̱ vaa da̱nj a̱ ma' .
Dan me se ya̱nj yo'o̱ so' x'núú Jesucristó , ne̱ nichru̱n' uxrá ne so' ga̱ Jesucristó , ne̱ síí 'e̱e̱ rá Jesucristó man me so' a .
Che'é dan ticun' Simón Pedró raa̱ Simón Pedró rihaan so' , che'é rej xna̱'anj so' man Jesucristó me síí che'e̱ a'mii Jesucristó a .
Che'é dan xná'anj tuvi' so' man Jesucristó , cataj so' : ― Me síí qui'ya̱j da̱nj , ga̱ Señor' ― taj so' , xná'anj so' man Jesucristó a .
Ga̱a ne̱ cataj Jesucristó : ― Ti̱guíj 'u̱nj do̱j rachrúún candó nu̱u̱ rque co'oo , ne̱ rque̱j man síí qui'ya̱j da̱nj manj a ― taj Jesucristó a . Ga̱a ne̱ tiguíj Jesucristó yo'o̱ xco' rachrúún rque candó nu̱u̱ rque co'oo , ne̱ go' so' man síí cu'na̱j Judas ta'níí síí cu'na̱j Simón Iscariote a .
Ne̱ ga̱a quisíj quita'aa síí cu'na̱j Judas rachrúún yo' , ga̱a ne̱ catúj Satanás nimán so' a . Che'é dan cataj Jesucristó rihaan so' a : ― Cavi̱i̱ so̱' ca'a̱nj so̱' cuaj qui̱'yáá so̱' nda̱a vaa me rá so̱' á ― taj Jesucristó rihaan Judas yo' a .
Tza̱j ne̱ a̱ 'ó nij so' ne quene'e̱n me che'é ca'mii Jesucristó nana̱ vaa da̱nj rihaan síí cu'na̱j Judas a̱ ma' .
Dan me se che'é se si̱j tumé chrúún sa'anj me síí cu'na̱j Judas , che'é dan guun rá ta'a̱j nij so' se vaa ca'ne' Jesucristó suun rihaan so' quira̱a̱n so' se vaa cachi̱in rihaan nij so' che'é cha'anj do̱' , se vaa go̱' so' do̱j sa'anj rihaan nij síí nique̱ do̱' a .
Dan me se nica̱j Judas rachrúún yo' , ne̱ nu̱' quita'aa so' nu̱' curiha̱nj so' xe' , ne̱ rej nii̱ me yo' a .
Che'é dan ga̱a quisíj curiha̱nj Judas , ne̱ cataj Jesucristó rihaan yo'ó nij so' a : ― Da̱j doj quene'e̱n yuvii̱ se vaa si̱j sa̱' uxrá mej si̱j ca'néé Diose̱ ni̱caj yu'unj man yuvii̱ , ne̱ che'é dan quene'e̱n nij yuvii̱ se vaa si̱j sa̱' uxrá me ma'a̱n Diose̱ ado̱nj .
Ne̱ che'é dan que̱ne'én' se vaa si̱j sa̱' me ma̱'anj , qui'ya̱j Diose̱ , ne̱ nichru̱n' qui'ya̱j so' da̱nj na̱nj ado̱nj .
Nichru̱n' quinavi̱j orá chéé 'u̱nj ga̱ soj , na̱nj rej . Dan me se a̱j cataj 'u̱nj rihaan nij síí uun chij rihaan nij yuvii̱ israelitá se vaa cavi̱i̱ 'u̱nj ca'a̱nj 'u̱nj , ne̱ se̱ guun nucua̱j nij so' cuchi̱' nij so' rej ca'a̱nj 'u̱nj ma' . Ne̱ xa̱' ma'a̱n soj , tza̱j ne̱ nano̱' ma'a̱n soj manj , ne̱ nihánj me cata̱j xna'anj 'u̱nj rihaan soj se vaa se̱ guun nucua̱j ma'a̱n soj cuchi̱' ma'a̱n soj rej ca'a̱nj 'u̱nj a̱ ma' .
Ne̱ nihánj me suun naca̱ a'nej rihaan soj , se vaa yo'o̱ ga̱a̱ 'e̱e̱ rá soj man tuvi' soj ei . Dan me se da̱j se cunuu 'e̱e̱ raj ni'ya̱j man soj ro' , da̱nj ga̱a̱ qui'ya̱j soj , ga̱a̱ 'e̱e̱ rá soj man tuvi' soj a .
Sese ga̱a̱ 'e̱e̱ rá soj man tuvi' soj , ne̱ quene'e̱n nu̱' yuvii̱ ma̱n rihaan chumii̱ se vaa si̱j tucu'yón se‑na̱na̱j me soj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj Simón Pedró rihaan Jesucristó a : ― Me rej ca'a̱nj so̱' , ga̱ Señor' ― taj Pedró , xná'anj so' man Jesucristó a . Ga̱a ne̱ cataj Jesucristó : ― Xa̱' rej ca'a̱nj 'u̱nj , tza̱j ne̱ se̱ guun nu̱cuáá so̱' ca̱nocó' so̱' manj cuano̱ ma' . Tza̱j ne̱ vaa güii , ne̱ ca̱nocó' so̱' manj ado̱nj ― taj so' rihaan Pedró a .
Ga̱a ne̱ cataj Pedró rihaan so' a : ― Me che'é se̱ guun nu̱cuáj ca̱nocoj mán so̱' cuano̱ , Señor' . 'O̱ se ca'ne̱j nimanj cavi̱j che'é so̱' á ― taj Pedró rihaan Jesucristó a .
Ga̱a ne̱ cataj Jesucristó rihaan so' a : ― Ya̱ ya̱ ca'ne̱j nimán so̱' cavi̱' so̱' che'ej , rá so̱' na' . Cuano̱ nihánj me se cata̱j yá 'u̱nj rihaan so̱' se vaa ga̱a ataa cagua̱j to'loo , ne̱ va'nu̱j ya̱ cata̱j so̱' se vaa ne ne'én so̱' manj chugua̱nj ― taj Jesucristó rihaan Pedró a .
Ga̱a ne̱ cataj Jesucristó rihaan taran' nij so' a : ― Ca'ne̱' rá soj ga̱ suun guun vi̱j rá á . Cuchuma̱n rá soj ni̱'yaj soj Diose̱ , ne̱ cuchuma̱n rá soj ni̱'yaj soj manj ei .
Tucuá Réj me se vaa ndo'o rej cane̱ yuvii̱ ei . Sese ne vaa da̱nj , ne̱ me che'é cataj xna'anj 'u̱nj rihaan soj se vaa ca'a̱nj 'u̱nj naqui'ya̱j sa̱' 'u̱nj rej cane̱ ma'a̱n soj , rá soj ga̱ .
Ne̱ che'é se ca'a̱nj 'u̱nj naqui'ya̱j sa̱' 'u̱nj rej cane̱ soj , che'é dan ne'en soj se vaa ca'na̱' uún 'u̱nj rihaan soj , ne̱ naca̱j 'u̱nj man soj ; nda̱a síj , ga̱a ne̱ cane̱ rcua'a̱a̱n taran' ní' yo' ei .
Ne̱ a̱j ne'en soj chrej uchi' nda̱a rej ca'a̱nj 'u̱nj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj síí cu'na̱j Tomás rihaan Jesucristó a : ― Ne ne'en núj rej ca'a̱nj so̱' , man Señor . Asa̱' ca've̱e quene'e̱n núj chrej uchi' nda̱a rej ca'a̱nj so̱' ga̱ ― taj síí cu'na̱j Tomás , xná'anj so' man Jesucristó a .
Ga̱a ne̱ cataj Jesucristó rihaan so' a : ― Ma̱'anj me guun chrej rihaan soj , ne̱ ma̱'anj me nana̱ ya̱ cuno̱ soj , ne̱ ma̱'anj me síí qui'ya̱j ga̱a̱ i'na̱' nimán soj ado̱nj . Sese se̱ ca'vej rá yo'o̱ so' canoco̱' so' manj , ne̱ daj chiha̱a̱ míj se̱ cuchi' so' rihaan Réj Diose̱ a̱ ma' .
Sese ne'en ya̱ soj manj , ne̱ a̱j ne'en soj man Réj Diose̱ ado̱nj . Dan me se asi̱j cuano̱ ro' , ne'en soj man so' na̱nj ado̱nj ― taj Jesucristó rihaan Tomás a .
Ga̱a ne̱ cataj síí cu'na̱j Felipé : ― Ti̱haán so̱' man Réé so̱' rihaan núj , ne̱ gu̱un ya̱ rá núj , Señor ― taj Felipé rihaan Jesucristó a .
Ga̱a ne̱ cataj Jesucristó rihaan Felipé a : ― Síj que'e̱e̱ ndo'o güii cachéé 'u̱nj ga̱ nij soj , ne̱ me che'é ne que̱ne'én so̱' manj , ga̱ Felipé' . Xa̱' síí ne'en manj , tza̱j ne̱ so' me síí ne'en Réj Diose̱ ado̱nj . Asa̱' ca'vee cataj so̱' se vaa me rá so̱' ti̱haán 'u̱nj man Réj Diose̱ rihaan so̱' ga̱ .
Ne̱ cuchumán ya̱ rá so̱' se vaa cuya̱a̱n vaa rá 'u̱nj ga̱ Réj Diose̱ a . 'O̱ se xa̱' nana̱ a'mij , tza̱j ne̱ nuveé na̱na̱ avii raa̱ ma̱'anj me nana̱ yo' ma' . 'O̱ se nu̱u̱ Réj Diose̱ nimanj , ne̱ so' me síí 'yaj suun nu̱' suun 'yaj sunj ado̱nj .
Cuchuma̱n rá soj se vaa cuya̱a̱n vaa rá 'u̱nj ga̱ Réj ei . Ca've̱e se ne amán rá soj ni'ya̱j soj man ma̱'anj , tza̱j ne̱ cuchuma̱n rá soj se‑na̱na̱j che'é suun 'yaj sunj ei .
Ne̱ cuano̱ nihánj me se cata̱j yá 'u̱nj rihaan soj se vaa síí amán rá ni'ya̱j manj me se ase vaa suun 'yaj suun ma̱'anj ro' , da̱nj ga̱a̱ suun qui'ya̱j suun ma'a̱n so' uún na̱nj ado̱nj . Tza̱j ne̱ suun sa̱' doj qui'ya̱j suun so' , che'é se nucui̱' 'u̱nj rihaan Réj Diose̱ ei .
Ne̱ me ma'a̱n rasu̱u̱n cachi̱nj soj rihanj che'é se me soj síí noco̱' manj , ne̱ nu̱' yo' qui̱'yáj che'é soj ado̱nj . Nda̱a síj , ga̱a ne̱ ve'é ca'mi̱i̱ nii che'é Réj Diose̱ , qui̱'yáj ei .
Sese cachi̱nj soj yo'o̱ rasu̱u̱n rihanj che'é se me soj síí noco̱' manj , ne̱ veé da̱nj qui̱'yáj ado̱nj .
“ Sese ya̱ aráj cochro̱j soj rihanj , ne̱ cuno̱ soj nij nana̱ cataj xna'anj 'u̱nj rihaan soj a .
Ga̱a ne̱ cachi̱nj ni'ya̱j ma̱'anj rihaan Réj Diose̱ , ga̱a ne̱ ca'ne̱j so' yo'ó síí cuchi̱' rihaan soj , ne̱ ra̱cuíj ndo'o so' man soj , ne̱ cane̱ so' ga̱ soj nu̱' cavii nu̱' ca'anj a .
Dan me se Nimán Diose̱ me síí cuchi̱' rihaan soj , ne̱ ina̱nj nana̱ ya̱ rque̱ so' man soj a . Tza̱j ne̱ se̱ guun nucua̱j nij yuvii̱ ma̱n rihaan chumii̱ nihánj naca̱j nij so' man Nimán Diose̱ a̱ ma' . 'O̱ se ne ne'en nij so' man so' ma' . Tza̱j ne̱ soj me se ne'en soj man so' , che'é se ne̱ so' ga̱ soj , ne̱ yo'o̱ cane̱ so' nimán soj ado̱nj .
Se̱ quináj ma'a̱n soj ma' . 'O̱ se ca'na̱' uún 'u̱nj rihaan soj ei .
Nichru̱n' ca'a̱nj 'u̱nj , ne̱ se̱ quene'en uún nij síí ma̱n rihaan chumii̱ nihánj manj ma' . Tza̱j ne̱ quene'e̱n ma'a̱n soj manj , che'é se yo'o̱ vaa i'na̱' 'u̱nj ga̱ Diose̱ , ne̱ ga̱a̱ i'na̱' nimán soj ga̱ Diose̱ ado̱nj .
Asa̱' quene'en soj manj ne̱ quene'e̱n soj se vaa cuya̱a̱n vaa rá 'u̱nj ga̱ Réj , ne̱ cuya̱a̱n ga̱a̱ rá soj ga̱ 'u̱nj na̱nj ado̱nj .
Síí nari' se‑na̱na̱j ne̱ uno nana̱ yo' ro' , síí yo' me síí ya̱ ya̱ aráj cochro̱j rihanj chugua̱nj . Ne̱ cunu̱u 'e̱e̱ rá Réj Diose̱ man síí aráj cochro̱j rihanj , ne̱ ga̱a̱ 'e̱e̱ rá ma̱'anj man so' , ne̱ quene'e̱n so' manj , qui̱'yáj ei ― taj Jesucristó rihaan nij síí tucu'yón se‑na̱na̱ so' a .
Dan me se ca'mii síí cu'na̱j Judas rihaan so' a . Tza̱j ne̱ nuveé si̱j cu'na̱j Judas Iscariote me so' ma' . Yo'ó síí cu'na̱j Judas me a . Dan me se xná'anj so' man Jesucristó , cataj so' : ― Me che'é cataj so̱' cuano̱ nihánj se vaa quene'e̱n núj mán so̱' qui̱'yáá so̱' , tza̱j ne̱ se̱ quene'en nij síí ma̱n rihaan chumii̱ nihánj mán so̱' ga̱ . Me che'é ca'mii so̱' da̱nj ga̱ ― taj Judas , xná'anj so' man Jesucristó a .
Ga̱a ne̱ cataj Jesucristó rihaan so' a : ― Sese aráj cochro̱j yo'o̱ so' rihanj , ne̱ sese cuno̱ so' se‑na̱na̱j , ga̱a ne̱ cunu̱u 'e̱e̱ rá Réj Diose̱ man so' , ga̱a ne̱ cuchi̱' núj rihaan so' , ne̱ yo'o̱ ca̱yáán núj ga̱ so' ado̱nj .
Xa̱' síí ne aráj cochro̱j rihanj , tza̱j ne̱ ne uno so' se‑na̱na̱j ma' . Ne̱ nana̱ ca'mij cuno soj me se nuveé ina̱nj se‑na̱na̱j me nana̱ yo' ma' . Se‑na̱na̱ Réj síí ca'néé manj rihaan chumii̱ nihánj me nana̱ ca'mij cuno soj na̱nj ado̱nj .
“ Dan me se cuano̱ ya̱j ne ma̱'anj ga̱ soj , ne̱ ca'mij nu̱' nana̱ nihánj rihaan soj ado̱nj .
Tza̱j ne̱ vaa güii ca'ne̱j Réj Diose̱ man Nimán so' cuchi̱' Nimán so' rihaan soj , ne̱ ra̱cuíj ndo'o Nimán so' man soj , ga̱a ne̱ tu̱cu'yón Nimán so' nu̱' nana̱ man soj , ne̱ ninu̱j rá soj nu̱' nana̱ ca'mij rihaan soj , qui'ya̱j Nimán Diose̱ yo' ei .
“ Dan me se se xe̱j nu̱u̱ nimán 'u̱nj ta̱náj 'u̱nj rihaan soj , ne̱ se xe̱j nu̱u̱ nimán 'u̱nj rque̱j man soj , ne̱ se̱ tiha' yu'unj 'u̱nj man soj , nda̱a vaa 'yaj nij síí ma̱n rihaan chumii̱ nihánj ma' . Ya̱ ya̱ ga̱a̱ xe̱j nimán soj , qui'ya̱j yá 'u̱nj ado̱nj . Taj che'é quinano̱ rá soj ma' . Se̱ cuchu'vi' nimán soj ma' .
A̱j cuno soj nana̱ ca'mij , se vaa cavi̱i̱ 'u̱nj qui̱nán' 'u̱nj , tza̱j ne̱ ca'na̱' uún 'u̱nj rihaan soj ado̱nj . Sese si̱j aráj cochro̱j rihanj me soj , ne̱ guun niha̱' rá soj cuno soj nana̱ se vaa cavi̱i̱ 'u̱nj qui̱nán' 'u̱nj yan ya̱nj Réj Diose̱ ei . Uun chij doj Réj rihanj na̱nj ado̱nj .
“ Cuano̱ nihánj me se cataj xna'anj 'u̱nj rihaan soj da̱j qui̱rán' 'u̱nj rej rihaan ní' , ne̱ asa̱' quisíj quirán' 'u̱nj da̱nj , ga̱a ne̱ me rá 'u̱nj cuchuma̱n rá soj ni̱'yaj soj manj chugua̱nj .
Se̱ ca'mij que'e̱e̱ doj nana̱ rihaan soj a̱ ma' . 'O̱ se da̱j doj ca'na̱' síí chre̱e síí guun chij rihaan chumii̱ nihánj , ne̱ a̱ doj se̱ ca'vee gu̱un chij so' rihanj a̱ ma' .
Tza̱j ne̱ me rá 'u̱nj quene'e̱n nij síí ma̱n rihaan chumii̱ nihánj se vaa aráj co̱chróó 'u̱nj rihaan Réj Diose̱ , ne̱ che'é dan qui̱'yáj nda̱a vaa cataj xna'anj so' rihanj ado̱nj . Canicu̱n' caya̱ soj , ne̱ cavi̱i̱ ní' ca'a̱nj ní' ei ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj uún Jesucristó a : ― Ase vaa yo'o̱ ra'a ma̱nj chruun uvá ro' , da̱nj vaa yá 'u̱nj , ne̱ Réj Diose̱ me síí tumé chruun uvá yo' chugua̱nj .
Ne̱ a̱ me ma'a̱n 'o̱ ra'a chruun yo' ne rii chruj uvá , ne̱ a'néj so' man ra'a yo' na̱nj ado̱nj . Tza̱j ne̱ ra'a chruun ma̱n chruj uvá raa̱ me se ve'é a'ne' so' man yo' , ga̱a ne̱ cuma̱n doj chruj uvá raa̱ yo' uún ei .
Dan me se ra'a chruun cachij sa̱' me soj , che'é se a̱j cuno soj nana̱ ca'mij rihaan soj ei .
'O̱ nuû rá soj manj , ne̱ 'o̱ nuû 'u̱nj nimán soj a . Dan me se xa̱' ra'a chruun uvá , tza̱j ne̱ se̱ ca'vee cuma̱n chruj raa̱ yo' sese ma'a̱n ina̱nj yo' a̱ ma' . Ne̱ ase vaa ra'a chruun chruj uvá ro' , da̱nj vaa soj , ne̱ sese se̱ cuno sa̱' soj rihanj , ne̱ sese ca'a̱nj yaníj soj rihanj , ne̱ se̱ ca'vee qui'ya̱j soj nda̱a vaa me rá Réj Diose̱ qui'ya̱j soj ma' .
“ Dan me se 'u̱nj nihánj me ma'a̱n ra'a ma̱nj coj chruj uvá , ne̱ soj me ra'a catu̱u̱n avii xráá ra'a ma̱nj ei . Ne̱ sese yo'o̱ cuno̱ soj rihanj , ne̱ sese yo'o̱ cu̱nuû 'u̱nj nimán soj , ne̱ qui'ya̱j uxrá soj se vaa me rá Diose̱ qui'ya̱j soj chugua̱nj . 'O̱ se sese se̱ racuíj 'u̱nj man soj , ne̱ se̱ guun nucua̱j soj qui'ya̱j suun soj a̱ doj suun sa̱' ma' .
Sese se̱ ca'vej rá yo'o̱ so' quina̱j so' ga̱ 'u̱nj , ne̱ quiri'i̱j nii man so' , nda̱a vaa 'yaj nii man ra'a chruun yo' , ne̱ canaco̱o̱ yo' , ne̱ naqui'ya̱j chre̱' nii man nij ra'a chruun yo' , ne̱ quiri'i̱j nii man nij yo' rihaan ya'an ei . Dan me se caca̱a̱ nu̱' nij síí vaa da̱nj na̱nj ado̱nj .
“ Tza̱j ne̱ sese yo'o̱ cuno̱ soj rihanj , ne̱ sese yo'o̱ cu̱nuû se‑na̱na̱j nimán soj , ne̱ ca've̱e se me ma'a̱n rasu̱u̱n gu̱un rá soj cachi̱nj soj rihanj , ne̱ rque̱j man soj chugua̱nj .
Che'é se uno soj rihanj , che'é dan a'mii sa̱' yuvii̱ che'é Réj Diose̱ , ne̱ che'é dan gu̱un nucua̱j soj qui'ya̱j suun ndo'o soj suun sa̱' , ne̱ sese cuno̱ sa̱' soj rihanj , ne̱ síí tucu'yón se‑na̱na̱j me soj ado̱nj .
Dan me se da̱j se 'e̱e̱ rá Réj manj ro' , da̱nj vaa 'e̱e̱ raj man soj chugua̱nj . Ne̱ yo'o̱ ga̱a̱ 'e̱e̱ raj ni̱'yaj 'u̱nj man soj , qui'ya̱j soj ei .
Sese a'néé sa̱' soj suun a'nej rihaan soj , ne̱ yo'o̱ ga̱a̱ 'e̱e̱ raj man soj a . Veé da̱nj 'yáá 'u̱nj , ne̱ a'néé sa̱' 'u̱nj suun a'ne' Réj Diose̱ rihanj , ne̱ yo'o̱ 'e̱e̱ rá so' manj ado̱nj .
“ Nu̱' nana̱ nihánj cataj xna'anj 'u̱nj rihaan soj che'é se me raj ga̱a̱ niha̱' uxrá raj ni̱'yaj 'u̱nj man soj , ne̱ me raj ga̱a̱ niha̱' uxrá rá ma'a̱n soj uún a .
Nihánj me suun sa̱' ya̱ a'nej rihaan soj cuno̱ soj ei . Nda̱' rá se vaa 'e̱e̱ raj ni'ya̱j 'u̱nj man soj ro' , da̱nj ga̱a̱ 'e̱e̱ rá soj ni̱'yaj soj tuvi' soj ei .
Dan me se sese ca've̱j rá yo'o̱ so' nayo̱n so' rihaan tuvi' so' cavi̱' so' che'é tuvi' so' , ne̱ si̱j 'e̱e̱ ya̱ rá man tuvi' me so' , ne̱ taj va̱j a̱ doj síí 'e̱e̱ doj rá man tuvi' rihaan síí ca've̱j cavi̱' che'é tuvi' a̱ ma' .
Ne̱ nij soj me se tuvij me soj sese qui'ya̱j soj nda̱a vaa cataj xna'anj 'u̱nj rihaan soj na̱nj ado̱nj .
Rej rihaan ní' me se se̱ cataj 'u̱nj se vaa se‑mo̱zó 'u̱nj me soj a̱ ma' . 'O̱ se mozó me se ne ne'en so' da̱j 'yaj síí uun chij rihaan so' ma' . Xa̱' soj , tza̱j ne̱ a̱j cataj 'u̱nj se vaa tuvij me soj , che'é se a̱j cataj xna'anj 'u̱nj rihaan soj nu̱' se vaa cataj Réj Diose̱ rihanj ado̱nj .
Ne quinari̱i̱ soj manj a̱ ma' . Tana̱nj ma̱'án 'u̱nj nihánj quinarii man soj ne̱ cuné' 'u̱nj man soj , yan cavi̱i̱ soj qui'ya̱j ndo'o soj se vaa me rá Diose̱ qui'ya̱j soj , ne̱ se̱ quinavij suun sa̱' 'yaj suun soj daj chiha̱a̱ míj ma' . Ne̱ che'é se cuné' 'u̱nj man soj , che'é dan me ma'a̱n rasu̱u̱n cachi̱nj soj rihaan Réj Diose̱ che'é se me soj síí noco̱' manj , ne̱ rque̱ so' rasu̱u̱n yo' man soj ado̱nj .
Nihánj me se vaa cata̱j xna'anj 'u̱nj rihaan soj , se vaa ga̱a̱ 'e̱e̱ rá soj man tuvi' soj ei ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj uún Jesucristó a : ― Sese quita̱j ri'yunj nij síí ma̱n rihaan chumii̱ nihánj ni̱'yaj nij so' man soj , ne̱ xca̱j soj cuentá se vaa asino ya̱a̱n quitáá ri'yunj nij so' man ma̱'anj a .
Sese si̱j ma̱n rihaan chumii̱ nihánj u̱u̱n me ma'a̱n soj , ne̱ gaa niha̱' rá yo'ó nij síí ma̱n rihaan chumii̱ nihánj ni'ya̱j nij so' man soj asuun , tza̱j ne̱ narii 'u̱nj man soj se vaa ta̱náj soj chumii̱ nihánj ne̱ canoco̱' soj manj , ne̱ che'é dan nuveé si̱j ma̱n rihaan chumii̱ nihánj me soj cuano̱ ma' . Che'é dan táá ri'yunj nij síí ma̱n rihaan chumii̱ nihánj ni'ya̱j nij so' man soj ei .
“ Yo'o̱ cu̱nuû rá soj nana̱ nihánj nana̱ cataj xna'anj 'u̱nj rihaan soj se vaa nuveé si̱j uun chij doj me mozó rihaan se‑ru've̱e̱ mozó ma' . Che'é se canoco' nij síí ta̱j ri'yunj manj qui'ya̱j nij so' sayuun manj ro' , che'é dan ne'en soj se vaa nda̱a ma'a̱n soj do̱' , canoco̱' nij so' qui'ya̱j nij so' sayuun na̱nj ado̱nj . Ne̱ che'é se ne cuno̱ nij so' se‑na̱na̱j , ne̱ che'é dan ne'en soj se vaa se̱ cuno nij so' se‑na̱na̱ soj a̱ man ado̱nj .
Dan me se qui'ya̱j nij so' nu̱' se nij yo' man soj , che'é se me soj síí noco̱' manj , che'é se ne ne'en nij so' man síí ca'néé manj chugua̱nj .
Sese ne ca'na̱' 'u̱nj , ne̱ sese ne ca'mi̱j ga̱ nij so' , ne̱ taj va̱j cacun' tumé nij so' sa̱j ma' . Tza̱j ne̱ cuano̱ nihánj me se natá' 'u̱nj se‑na̱na̱ Diose̱ rihaan nij so' , ne̱ se̱ ca'vee cata̱j nij so' se vaa nuveé si̱j ta̱j ri'yunj man Diose̱ me nij so' ma' .
'O̱ se síí ta̱j ri'yunj manj ro' , so' me síí ta̱j ri'yunj man Réj Diose̱ ei .
Ne̱ suun sa̱' noco̱o qui'yaj sunj quene'en nij so' me se ne qui'ya̱j a̱ yo'ó yuvii̱ suun sa̱' noco̱o vaa da̱nj ma' . Ne̱ sese ne qui̱'yáj suun sa̱' noco̱o yo' quene'e̱n nij so' , ne̱ ne tumé nij so' cacun' sa̱j ma' . Tza̱j ne̱ ya̱j me se a̱j quene'en nij so' nij suun sa̱' noco̱o qui'yaj sunj , ne̱ quitáá ri'yunj nij so' mán 'u̱nj , man Réj Diose̱ do̱' , na̱nj ado̱nj .
Tza̱j ne̱ nihánj me se quisi̱j ya̱ nu̱' nana̱ nihánj nana̱ no̱ rihaan se‑tucua̱nj Moisés nana̱ nayaa ma'a̱n nij so' se vaa , “ Quitáá ri'yunj rma'a̱n nij so' manj ” , taj se‑tucua̱nj Moisés yo' , ne̱ veé da̱nj qui'yaj gue̱e̱ nij so' na̱nj ado̱nj .
“ Dan me se ca'ne̱j 'u̱nj Nimán Diose̱ cavi̱i̱ so' rej ne̱ Diose̱ ca'na̱' so' rihaan soj , ne̱ ra̱cuíj so' man soj , ne̱ ina̱nj nana̱ ya̱ rque̱ so' man soj , ne̱ asa̱' ca'na' Nimán Diose̱ rihaan soj , ga̱a ne̱ cata̱j xna'anj so' rihaan soj che'ej ei .
Ne̱ cata̱j xna'anj ma'a̱n soj che'ej , che'é rej asi̱j guun che'e̱j cachéé 'u̱nj rihaan chumii̱ nihánj , cachéé soj ga̱j ei .
“ Nihánj me quisíj cataj xna'anj 'u̱nj nu̱' nana̱ nihánj rihaan soj , che'é rej na'vej raj gu̱un na'a̱j soj che'é se vaa quira̱n' soj a .
'O̱ se se̱ ca'vej rá nij síí israelitá cunu̱u chre̱' soj ga̱ nij so' rá ve' tucu'yón nij so' se‑tucua̱nj Moisés ma' . Ne̱ quisi̱j güii gu̱un rá nij so' se vaa nuveé si̱j noco̱' man Diose̱ me soj , ne̱ gu̱un rá síí ticavi' man soj se vaa ve'é uxrá 'yaj suun so' rihaan Diose̱ ga̱a ticavi' so' man soj a .
Da̱nj qui'ya̱j nii , che'é rej ne ne'en uxrá nii man Réj Diose̱ do̱' , man ma̱'anj do̱' a .
Tza̱j ne̱ nihánj me cataj xna'anj 'u̱nj nu̱' nana̱ nihánj rihaan soj , che'é rej asa̱' quiran' soj nu̱' sayuun nihánj , ne̱ ninu̱j rá soj se vaa a̱j cataj xna'anj 'u̱nj rihaan soj che'é nu̱' nihánj na̱nj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj uún Jesucristó a : ― Ne cata̱j xna'anj 'u̱nj nu̱' nana̱ nihánj rihaan soj ga̱a guun che'e̱ soj cachéé soj ga̱j , che'é se cachéé ma̱'anj ga̱ soj , ne̱ che'é dan ne cachi̱in nana̱ vaa da̱nj rihaan soj ma' . Tza̱j ne̱ cuano̱ nihánj me se quina̱n' uún 'u̱nj rihaan síí ca'néé manj rihaan chumii̱ nihánj , ne̱ me che'é ne xná'anj soj manj me rej ca'a̱nj 'u̱nj ga̱ .
Tza̱j ne̱ che'é se cataj xna'anj 'u̱nj rihaan soj se vaa ca'a̱nj 'u̱nj ro' , che'é dan nanó ndo'o rá soj ne̱ nu̱u̱ xru' rá soj chugua̱nj .
Tza̱j ne̱ ya̱ vaa nana̱ nihánj nana̱ cata̱j xna'anj 'u̱nj rihaan soj , se vaa cavi̱i̱ sa̱' soj doj che'é se ca'a̱nj 'u̱nj ado̱nj . 'O̱ se sese se̱ ca'anj 'u̱nj , ne̱ se̱ ca'na' Nimán Diose̱ rihaan soj ma' . Tza̱j ne̱ sese ca'a̱nj 'u̱nj , ne̱ ca'ne̱j 'u̱nj man so' rihaan soj ado̱nj .
Ne̱ asa̱' quisíj ca'na' so' , ne̱ cuta̱' so' cacun' xráá nij síí ma̱n rihaan chumii̱ nihánj se vaa tumé nij so' cacun' do̱' , se vaa ataa cunu̱u sa̱' nij so' rihaan Diose̱ do̱' , se vaa ca'ne̱' ya̱ Diose̱ cacun' che'é nij so' do̱' a .
Dan me se che'é se ne cuchuma̱n rá nij yuvii̱ ni̱'yaj nij so' manj ro' , che'é dan cata̱j Nimán Diose̱ se vaa tumé nij so' cacun' a .
Che'é se cavi̱i̱ 'u̱nj qui̱nán' 'u̱nj rej ya̱nj Réj Diose̱ ne̱ se̱ quene'en soj doj manj ro' , che'é dan cata̱j Nimán Diose̱ se vaa ataa cunu̱u sa̱' nij yuvii̱ rihaan Diose̱ a .
Che'é se a̱j ca'ne' Diose̱ cacun' che'é síí chre̱e síí uun chij rihaan chumii̱ nihánj ro' , che'é dan cata̱j Nimán Diose̱ se vaa ca'ne̱' Diose̱ cacun' che'é ma'a̱n nij yuvii̱ uún ado̱nj .
“ Dan me se vaa uxrá doj nana̱ me raj cata̱j xna'anj 'u̱nj rihaan soj , tza̱j ne̱ se̱ guun nucua̱j soj cuno̱ soj nana̱ yo' cuano̱ a̱ ma' .
Tza̱j ne̱ asa̱' quisíj ca'na' Nimán Diose̱ yo' , ne̱ tu̱cu'yón so' nu̱' nana̱ ya̱ rihaan soj na̱nj ei . 'O̱ se si̱j a'mii ina̱nj nana̱ ya̱ me so' ado̱nj . 'O̱ se se̱ ca'mii so' nana̱ cavi̱i̱ raa̱ so' ma' . Tana̱nj ca'mi̱i̱ so' ina̱nj nana̱ cata̱j xna'anj Diose̱ cuno̱ so' , ne̱ dan me se cata̱j xna'anj so' che'é se vaa ca'na̱' rihaan soj rej rihaan soj na̱nj ado̱nj .
Ca'mi̱i̱ sa̱' so' che'é 'u̱nj , che'é se ni̱caj so' se‑na̱na̱j , ne̱ ni̱caj so' nu̱' si'yáj , ne̱ cata̱j xna'anj so' nana̱ yo' rihaan soj chugua̱nj .
Nu̱' se nica̱j Réj Diose̱ me se si'yáj me yo' ei . Che'é dan cataj 'u̱nj se vaa ni̱caj so' si'yáj , ne̱ ti̱haa̱n so' rihaan soj a ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj uún Jesucristó : ― Cache̱n doj , ga̱a ne̱ se̱ quene'en soj manj ma' . Ga̱a ne̱ cache̱n doj uún , ga̱a ne̱ quene'e̱n uún soj manj chugua̱nj ― taj Jesucristó rihaan nij síí tucu'yón se‑na̱na̱ so' a .
Che'é dan xná'anj nij síí tucu'yón se‑na̱na̱ so' man tuvi' nij so' , cataj nij so' : ― Me che'é ca'mii so' nana̱ vaa da̱nj se vaa , “ Cache̱n doj , ga̱a ne̱ se̱ quene'en soj manj , ne̱ cache̱n doj uún , ga̱a ne̱ quene'e̱n uún soj manj , che'é se cavi̱i̱ 'u̱nj qui̱nán' 'u̱nj rej ya̱nj Réj Diose̱ a ” . Me che'é tu'va so' da̱nj , rá soj ga̱ ― taj nij síí tucu'yón se‑na̱na̱ Jesucristó , xná'anj nij so' man tuvi' nij so' a .
Che'é dan xná'anj uún nij so' , cataj nij so' : ― Me che'é ca'mii so' nana̱ “ cache̱n doj ” ga̱ . 'O̱ se ne ne'en uxrá núj da̱j taj so' a̱ ma' ― taj nij so' rihaan tuvi' nij so' a .
Quene'en Jesucristó se vaa me rá nij so' xna̱'anj nij so' man so' , ne̱ che'é dan xná'anj ma'a̱n so' man nij so' , cataj so' : ― Me che'é xná'anj ndo'o soj man tuvi' soj che'é nana̱ ca'mij , se vaa cache̱n doj , ga̱a ne̱ se̱ quene'en uún soj manj , ga̱a ne̱ cache̱n doj uún , ga̱a ne̱ quene'e̱n uún soj manj ga̱ .
Cuano̱ nihánj me cata̱j yá yá 'u̱nj rihaan soj se vaa ta've̱e soj ne̱ quinano̱ ndo'o rá soj , tza̱j ne̱ gu̱un niha̱' rá nij síí ma̱n rihaan chumii̱ nihánj ado̱nj . Nda̱' se quinano̱ ndo'o rá soj , tza̱j ne̱ cache̱n doj , ga̱a ne̱ gu̱un niha̱' uxrá nimán soj na̱nj ei .
Dan me se chana̱ uchruj ne'ej me se nanó ndo'o rá no' , che'é se da̱j doj quisi̱j orá cuchru̱j no' ne'ej , tza̱j ne̱ ga̱a quisíj ca'ngaa ne'ej , ne̱ ni'yón no' nu̱' sayuun quiran' no' na̱nj ei . 'O̱ se uun niha̱' ndo'o rá no' che'é se ca'ngaa yuvii̱ rihaan chumii̱ na̱nj ado̱nj .
Ne̱ xa̱' soj , tza̱j ne̱ cuano̱ nihánj me se nanó rá soj , tza̱j ne̱ vaa güii quene'e̱n uún 'u̱nj man soj , ga̱a ne̱ gu̱un niha̱' uxrá rá soj , ne̱ taj va̱j a̱ doj síí ca'ne̱e̱ se niha̱' nimán soj a̱ ma' .
Ne̱ güii dan me se se̱ xná'anj soj a̱ doj nana̱ manj a̱ ma' . Ya̱ ya̱ cata̱j xna'anj 'u̱nj rihaan soj cuano̱ se vaa me ma'a̱n rasu̱u̱n cachi̱nj ni'ya̱j soj rihaan Réj Diose̱ ne̱ cata̱' tu'va soj se‑chu̱vij , ne̱ rque̱ so' nu̱' yo' man soj ado̱nj .
Dan me se nda̱' se si̱j noco̱' manj me soj , tza̱j ne̱ ga̱a rque̱ me se ne cachi̱nj ni'ya̱j soj a̱ doj rasu̱u̱n rihaan Diose̱ ma' . Cachi̱nj ni'ya̱j soj , ne̱ quiri̱' soj ei . Nda̱a síj , ga̱a ne̱ ga̱a̱ niha̱' uxrá rá soj ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj uún Jesucristó a : ― Dan me se a̱j ca'mii cachrón ndo'oj rihaan soj che'é rasu̱u̱n nihánj , tza̱j ne̱ vaa güii , ne̱ se̱ ca'mii cachronj doj rihaan soj a̱ ma' . Tana̱nj nana̱ nica̱ nata̱' 'u̱nj rihaan soj che'é Réj Diose̱ a .
Ne̱ güii dan me se cachi̱nj ni'ya̱j soj rasu̱u̱n rihaan Réj Diose̱ , ne̱ cata̱' tu'va soj se‑chu̱vij , ne̱ taj che'é cata̱j 'u̱nj rihaan soj se vaa ma̱'anj cachi̱nj ni'ya̱j rihaan Réj che'é soj a̱ ma' .
'O̱ se ma'a̱n Réj Diose̱ 'e̱e̱ rá man soj , che'é se si̱j aráj cochro̱j rihanj me soj , ne̱ amán rá soj se vaa cavii 'u̱nj rihaan Réj Diose̱ na̱nj á .
Dan me se cavii 'u̱nj rihaan Réj Diose̱ , ne̱ ca'ná' 'u̱nj rihaan chumii̱ nihánj , ga̱a ne̱ cavi̱i̱ uún 'u̱nj rihaan chumii̱ nihánj , ne̱ nucui̱' uún 'u̱nj rihaan Réj Diose̱ ado̱nj ― taj Jesucristó rihaan nij síí tucu'yón se‑na̱na̱ so' a .
Ga̱a ne̱ cataj nij síí tucu'yón se‑na̱na̱ so' a : ― Cuano̱ nihánj me se nana̱ nica̱ a'mii so̱' no núj , ne̱ a̱ doj ne ca'mi̱i̱ cachrón so̱' ma' .
Nihánj me se ne'en núj se vaa ne'én so̱' cunuda̱nj , ne̱ nda̱a ne'én so̱' me nana̱ uun rá yuvii̱ xna̱'anj yuvii̱ mán so̱' a . Che'é dan amán rá núj se vaa cavii so̱' rihaan Diose̱ na̱nj á ― taj nij síí tucu'yón se‑na̱na̱ Jesucristó a .
Ga̱a ne̱ xná'anj Jesucristó man nij so' , cataj so' : ― Nda̱a ya̱j cuchumán ya̱ rá soj na' .
Dan me se quisi̱j güii , ne̱ veé a̱j quisíj güii yo' , ne̱ cha'nu̱u̱ soj , ne̱ ino̱ rej cuna̱nj 'o̱ 'o̱ soj , ca'a̱nj soj , ne̱ ta̱náj soj man o̱rún' 'u̱nj na̱nj á . Tza̱j ne̱ se̱ quináj o̱rún' 'u̱nj ma' . 'O̱ se nicu̱n' Réj Diose̱ ga̱j ado̱nj .
Nu̱' nana̱ nihánj ca'mij rihaan soj , che'é se me raj ga̱a̱ xe̱j nimán soj che'é rej noco̱' soj manj , tza̱j ne̱ quira̱n' soj sayuun rihaan chumii̱ nihánj , tza̱j ne̱ vaa che'é gu̱un niha̱' rá soj , ne̱ gu̱un ya̱ ya̱ rá soj se vaa 'u̱nj nihánj qui'yaj canaán ya̱ rihaan chumii̱ nihánj ei ― taj Jesucristó rihaan nij síí tucu'yón se‑na̱na̱ so' a .
Quisíj ca'mii Jesucristó nana̱ dan rihaan nij síí tucu'yón se‑na̱na̱ so' , ga̱a ne̱ naxca̱j rihaan so' , ni'ya̱j so' rej xta̱' , ne̱ cataj so' : ― A̱j quisíj orá yo' , Ata̱j . Ve'é cavi̱i̱ 'u̱nj si̱j ta'ni̱j so̱' , qui̱'yáá so̱' , ga̱a ne̱ ve'é ca'mi̱i̱ yuvii̱ che'é so̱' , qui̱'yáj ,
che'é se guun chij 'u̱nj rihaan cunuda̱nj yuvii̱ , qui'yáá so̱' a . Ne̱ che'é dan nu̱' nij síí rqué so̱' manj me se ga̱a̱ i'na̱' nij so' nu̱' cavii nu̱' ca'anj , qui̱'yáj a .
Ne̱ síí ga̱a̱ i'na̱' nu̱' cavii nu̱' ca'anj me se so' me síí ne'en mán so̱' do̱' , mán 'u̱nj do̱' a . Dan me se o̱rún' so̱' me Diose̱ ya̱ , ne̱ 'u̱nj Jesucristó me síí ca'néé so̱' rihaan chumii̱ nihánj ado̱nj .
Dan me se a̱j qui'yaj sunj nu̱' suun ca'né' so̱' rihanj , ne̱ che'é dan a̱j ca'mii sa̱' nij yuvii̱ ma̱n rihaan chumii̱ nihánj che'é so̱' na̱nj ado̱nj .
Ne̱ cuano̱ nihánj me se qui̱'yáá so̱' cavi̱i̱ sa̱' 'u̱nj ga̱ ma̱'án so̱' , Ata̱j Chij , nda̱a vaa cavii sa̱' 'u̱nj ga̱ so̱' asi̱j ataa gu̱un chumii̱ nihánj a .
“ Ne̱ xa̱' nij síí rqué so̱' manj síí cavii rihaan chumii̱ nihánj , tza̱j ne̱ cataj xna'anj 'u̱nj se‑na̱na̱ so̱' rihaan nij so' , ne̱ si̱j cuno rihaan so̱' me nij so' , ne̱ rqué so̱' man nij so' rihanj , ne̱ a̱j canoco' nij so' se‑na̱na̱ so̱' na̱nj á .
Nihánj me se ne'en nij so' se vaa nij rasu̱u̱n nica̱j 'u̱nj me se ma̱'án so̱' me síí rqué nu̱' rasu̱u̱n yo' manj na̱nj ado̱nj .
'O̱ se cataj xna'anj 'u̱nj nu̱' nana̱ rqué so̱' manj rihaan nij so' , ne̱ cuno nij so' , ne̱ ne'en ya̱ nij so' se vaa cavii 'u̱nj rihaan so̱' , ne̱ amán rá nij so' se vaa ca'néé so̱' manj rihaan chumii̱ nihánj a .
“ Nihánj me se achíín ni̱'yáá 'u̱nj rihaan so̱' che'é nij so' a . Ne̱ xa̱' che'é nij síí ma̱n rihaan chumii̱ nihánj , tza̱j ne̱ se̱ cachíín ni̱'yáá 'u̱nj che'é cunuda̱nj nij so' ma' . Ma̱a̱n ina̱nj che'é nij síí rqué so̱' manj me cachi̱nj ni̱'yáá 'u̱nj rihaan so̱' ado̱nj . 'O̱ se si̱j uno rihaan so̱' me nij so' na̱nj á .
Ne̱ nij síí noco̱' manj me se noco̱' nij so' mán so̱' , ne̱ nij síí noco̱' mán so̱' ro' , noco' manj , ne̱ a̱j cavii sa̱' 'u̱nj , qui'yaj nij so' na̱nj á .
Ne̱ nihánj me se nuví' 'u̱nj yáán rihaan chumii̱ nihánj a̱ ma' . 'O̱ se nij síí nihánj yáán rihaan chumii̱ nihánj ado̱nj . 'U̱nj me se qui̱nán' 'u̱nj rej ya̱nj so̱' na̱nj ado̱nj . Dan me se nij síí rqué so̱' manj me se qui̱'yáá so̱' se ndo'o , ne̱ cu̱tumé so̱' man nij so' , che'é rej yo'o̱ cuno̱ nij so' rihaan so̱' , Ata̱j Chij . Ne̱ cuya̱a̱n ga̱a̱ rá nij so' ga̱ ní' ei .
Ga̱a cayáán 'u̱nj ga̱ nij so' me se tumej man nij so' cuno̱ nij so' rihaan so̱' a . Che'é se rqué so̱' man nij so' rihanj ro' , che'é dan ve'é tumej man nij so' a . Ne̱ cuna̱j cutumej man nij so' ado̱nj . Ne̱ a̱ 'ó nij so' ne ca'a̱nj ni'ya̱ , qui'yáj ma' . Tza̱j ne̱ quene'én so̱' se vaa ca'a̱nj ni'ya̱ yo'o̱ tuvi' nij so' , ne̱ o̱rún' so' ca'anj ni'ya̱ , ne̱ dan me se quisi̱j ya̱ nu̱' nana̱ no̱ rihaan dáán so̱' ado̱nj .
“ Nihánj me se qui̱nán' 'u̱nj rej ya̱nj so̱' , ne̱ a'mii 'u̱nj nu̱' nana̱ nihánj ga̱a va̱j 'u̱nj rihaan chumii̱ nihánj , che'é se me raj ga̱a̱ niha̱' uxrá rá nij so' nda̱a se vaa niha̱' rá ma̱'anj ado̱nj .
A̱j rquej se‑na̱na̱ so̱' rihaan nij so' , ne̱ che'é dan táá ri'yunj nij síí ma̱n rihaan chumii̱ nihánj ni'ya̱j nij so' man nij síí rqué so̱' manj a . 'O̱ se ase vaa 'u̱nj ro' , da̱nj vaa nij síí rqué so̱' manj , ne̱ nuveé si̱j ma̱n rihaan chumii̱ nihánj me nij so' a̱ ma' .
“ 'O̱ se se̱ cachíín ni̱'yáá 'u̱nj se vaa ca'ne̱e̱ so̱' man nij so' rihaan chumii̱ nihánj ma' . 'O̱ se me rá 'u̱nj cu̱tumé so̱' man nij so' se̱ cunuu chi'i̱i̱ nimán nij so' a̱ man ado̱nj .
Dan me se ase vaa 'u̱nj vaa nij so' , ne̱ nuveé si̱j ma̱n rihaan chumii̱ nihánj me nij so' ma' .
Ina̱nj nana̱ ya̱ cuno̱ nij so' , qui̱'yáá so̱' , ga̱a ne̱ sa̱' ina̱nj ga̱a̱ nij so' rihaan so̱' á . Ne̱ se‑na̱na̱ ma̱'án so̱' me nana̱ ya̱ yo' ei .
Dan me se ca'néé 'u̱nj man nij so' rihaan chumii̱ nihánj , nda̱a vaa ca'néé so̱' man ma̱'anj rihaan chumii̱ nihánj a .
Ne̱ nihánj me se ina̱nj qui'ya̱j sunj rihaan so̱' cavi̱' 'u̱nj che'é nij so' , che'é rej cunu̱u sa̱' ya̱ nij so' rihaan so̱' ado̱nj .
“ Ne̱ nuveé ina̱nj che'é nij síí nihánj me achíín ni̱'yáj rihaan so̱' a̱ ma' . Tana̱nj achíín ni̱'yáá 'u̱nj che'é nij síí cuno̱ se‑na̱na̱ so̱' ne̱ cuchuma̱n rá ni̱'yaj manj vaa güii , qui'ya̱j nij síí nihánj síí nata̱' se‑na̱na̱ so̱' na̱nj ado̱nj .
Dan me se , né so̱' ga̱ 'u̱nj , Ata̱j Chij , ne̱ né 'u̱nj ga̱ so̱' a . Ne̱ 'o̱ rcua'a̱a̱n ní' , ne̱ dan me se achíín ni̱'yáá 'u̱nj che'é taran' nij so' se vaa cuya̱a̱n ga̱a̱ rá taran' nij so' uún , ne̱ yo'o̱ noco̱' nij so' man ní' , ne̱ che'é dan cuchuma̱n rá nij síí ma̱n rihaan chumii̱ nihánj se vaa ca'néé so̱' manj rihaan chumii̱ nihánj a .
Ne̱ ase vaa cavii sa̱' 'u̱nj qui'yáá so̱' ro' , da̱nj cavii sa̱' nij so' , qui'yáj , che'é se me rá 'u̱nj cuya̱a̱n ga̱a̱ rá nij so' nda̱a rá se vaa 'yaj ma'a̱n ní' a .
Dan me se ca̱yáán 'u̱nj ga̱ nij so' nda̱a vaa yáán so̱' ga̱ 'u̱nj , ga̱a ne̱ quisi̱j nij so' nari̱' nij so' nu̱' nana̱ ya̱ , ne̱ ase vaa o̱rún' yuvii̱ ro' , da̱nj ga̱a̱ nij so' a . Nda̱a síj , ga̱a ne̱ quene'e̱n nij síí ma̱n rihaan chumii̱ nihánj se vaa ca'néé so̱' manj ne̱ 'e̱e̱ rá so̱' man nij síí rqué so̱' manj nda̱a vaa 'e̱e̱ rá so̱' manj ado̱nj .
“ Ne̱ xa̱' nij síí rqué so̱' manj , tza̱j ne̱ me rá 'u̱nj ca̱yáán nij so' ga̱ 'u̱nj rej ca̱yáán 'u̱nj , Ata̱j . 'O̱ se me rá 'u̱nj quene'e̱n nij so' se vaa cavii sa̱' 'u̱nj qui'yáá so̱' á . 'O̱ se asi̱j ataa qui̱'yáá so̱' chumii̱ nihánj me se a̱j 'e̱e̱ rá so̱' manj , ne̱ cavii sa̱' 'u̱nj , qui'yáá so̱' ei .
Ata̱j Chij , sa̱' ina̱nj 'yáá so̱' ei . Tza̱j ne̱ ne ne'en nij síí ma̱n rihaan chumii̱ nihánj mán so̱' ma' . Tza̱j ne̱ 'u̱nj me se quene'enj mán so̱' , ne̱ quene'en nij síí nihánj se vaa ca'néé so̱' manj rihaan chumii̱ nihánj a .
Ne̱ cataj xna'anj 'u̱nj rihaan nij so' da̱j si̱j mé so̱' , ne̱ cata̱j 'u̱nj doj rihaan nij so' , che'é rej ga̱a̱ 'e̱e̱ rá so̱' man nij so' nda̱a vaa 'e̱e̱ rá so̱' manj , ne̱ ca̱yáán 'u̱nj ga̱ nij so' a ― taj Jesucristó , cachíín ni'ya̱j so' rihaan Diose̱ a .
Ga̱a quisíj ca'mii Jesucristó nu̱' nana̱ vaa da̱nj , ga̱a ne̱ cavii so' ga̱ nij síí tucu'yón se‑na̱na̱ so' , ne̱ ca'anj nij so' rej xco̱ chráá cu'na̱j Cedrón , ne̱ cuchi' nij so' 'o̱ naa̱ chruun , ne̱ catúj taran' nij so' a .
Ne̱ síí cu'na̱j Judas síí ta̱cuachén man Jesucristó rihaan nij síí ta̱j ri'yunj man Jesucristó me se a̱j quene'en so' rej yo' a . 'O̱ se a̱j guun que'e̱e̱ ndo'o cunuu chre̱' Jesucristó rej yo' ga̱ nij síí tucu'yón se‑na̱na̱ so' a .
Dan me se nica̱j Judas man nij tanuu do̱' , man nij se‑mo̱zó nij xrej ata̱ suun noco̱o doj do̱' , man nij se‑mo̱zó nij síí fariseo do̱' , ca'anj so' rej yo' a . Ne̱ nica̱j nij so' aga' ya'an do̱' , ca' acaa do̱' , neê espadá do̱' , nica̱j nij so' va̱j nij so' rej ya̱nj Jesucristó ga̱ nij síí tucu'yón se‑na̱na̱ so' a .
Dan me se quene'en Jesucristó nu̱' se vaa quira̱n' so' , tza̱j ne̱ curiha̱nj so' , ne̱ cataj so' rihaan nij so' a : ― Me síí nano' soj ga̱ ― taj so' , xná'anj so' man nij so' a .
Ga̱a ne̱ cataj nij so' rihaan so' a : ― Nano' núj man Jesús síí cavii chuman' Nazaret a ― taj nij so' rihaan Jesucristó a . ― 'U̱nj me so' ei ― taj Jesucristó rihaan nij so' a . Dan me se canicun' síí cu'na̱j Judas ga̱ nij so' 'na' so' ga̱ nij so' a .
Dan me se ga̱a cataj Jesucristó se vaa ma'a̱n so' me síí nano' nij so' , ga̱a ne̱ nu̱' naxuun nij so' man nij so' , ne̱ naxru' nij so' rihaan yo'óó a .
Ga̱a ne̱ xná'anj uún Jesucristó man nij so' , cataj so' : ― Me síí nano' soj ga̱ ― taj uún Jesucristó a . Ga̱a ne̱ cataj uún nij so' : ― Jesús síí cavii chuman' Nazaret a ― taj uún nij so' a .
Ga̱a ne̱ cataj Jesucristó : ― A̱j cataj xna'anj 'u̱nj rihaan soj se vaa 'u̱nj me so' ei . Sese 'u̱nj me síí nano' soj , ne̱ ca'ne̱' rá soj ca'a̱nj nij síí nihánj á ― taj Jesucristó rihaan nij so' a .
Da̱nj ca'mii so' rihaan nij tanuu che'é rej ca've̱e quisi̱j ya̱ nu̱' nana̱ ca'mii so' rihaan Diose̱ se vaa ne ca'a̱nj ni'ya̱ a̱ 'ó nij síí rqué Diose̱ man so' a .
Dan me se nica̱j síí cu'na̱j Simón Pedró neê espadá , ne̱ quirii so' taneê so' , ne̱ go' so' raa̱ se‑mo̱zó xrej ata̱ suun noco̱o doj , ne̱ veé da̱nj güéj nuj xréé so' rej nuva̱' so' , qui'yaj Pedró a . Ne̱ mozó yo' ro' , cu'na̱j Malco a .
Dan me se cataj Jesucristó rihaan Pedró a : ― Na'ne̱j sa̱' so̱' taneê so̱' rque nuj á . Dan me se ase vaa 'o̱ tazá nu̱u̱ na vinó rqué Réj Diose̱ manj co'o̱j ro' , da̱nj vaa sayuun nihánj rihanj , ne̱ me che'é na'vej rá so̱' co'o̱j man yo' ga̱ ― taj Jesucristó , xná'anj so' man Pedró a .
Dan me se quita'aa nij tanuu do̱' , síí uun chij rihaan nij tanuu do̱' , nij se‑mo̱zó nij síí uun chij rihaan nij yuvii̱ israelitá do̱' , man Jesucristó , ne̱ numíj nij so' ra'a so' ,
ne̱ asino ya̱a̱n ca'anj nica̱j nij so' man so' rihaan síí cu'na̱j Anás a . Dan me se síí cu'na̱j Anás yo' me se rej che̱j síí cu'na̱j Caifás me so' , ne̱ Caifás me síí guun xrej ata̱ suun noco̱o doj yo' yo' a .
Ma'a̱n síí cu'na̱j Caifás me síí narqué chrej rihaan nij síí uun chij rihaan nij yuvii̱ israelitá se vaa vaa che'é cavi̱' 'o̱ snó'o che'é cunuda̱nj nij yuvii̱ israelitá yo' a .
Dan me se canoco' Simón Pedró do̱' , yo'ó síí tucu'yón se‑na̱na̱ Jesucristó do̱' , rej xco̱ Jesucristó a . Ne̱ yo'ó so' me se si̱j ne'en xrej ata̱ suun noco̱o doj man me so' , ne̱ catúj so' ga̱ Jesucristó ta'yaa tucuá xrej ata̱ suun noco̱o doj a .
Ne̱ Pedró me se quináj so' xe' rej nichru̱n' ta'yaa a . Che'é dan curiha̱nj yo'ó síí tucu'yón se‑na̱na̱ Jesucristó yo' , ne̱ ca'mii so' ga̱ chana̱ tumé ta'yaa , ne̱ catúj Pedró uún , qui'yaj so' a .
Dan me se xná'anj chana̱ tumé ta'yaa man Pedró , cataj no' : ― Ne̱ nuvé so̱' me síí tucu'yón se‑na̱na̱ síí nihánj na' ― taj no' , xná'anj no' man Pedró a . Ne̱ cataj so' : ― Taj ma' ― taj Pedró yo' a .
Ne̱ nicu̱n' nij mozó do̱' , nij tanuu do̱' , rej nachráj nii ya'an a . 'O̱ se acoj tiha' rej ma̱n nij so' , ne̱ cunuu gu̱u̱n nij so' ya'an a . Ne̱ ca'anj Pedró uún cunu̱u gu̱u̱n ma'a̱n so' ya'an a .
Dan me se síí cu'na̱j Anás síí cayáán xrej ata̱ suun noco̱o doj asi̱j rque̱ doj ro' , xná'anj so' man Jesucristó che'é nij síí tucu'yón se‑na̱na̱ Jesucristó do̱' , che'é ma'a̱n nana̱ tucu'yón Jesucristó man nij so' do̱' a .
Ga̱a ne̱ cataj Jesucristó rihaan nij so' a : ― 'U̱nj ro' , ca'mii ranga̱' rihaan cunuda̱nj nij yuvii̱ a . Nu̱' güii tucu'yón 'u̱nj se‑na̱na̱j rá ve' tucu'yón ní' se‑tucua̱nj Moisés do̱' , rá nuvií noco̱o do̱' , ne̱ yo' me rej nuu chre̱' taran' soj si̱j uun chij rihaan nij yuvii̱ israelitá a . Ne̱ taj va̱j nana̱ ne ca'mi̱i̱ yuve̱ 'u̱nj ma' .
Me che'é xná'anj soj manj ga̱ . Xna̱'anj soj man nij yuvii̱ cuno nana̱ ca'mij á . Veé nij so' ne'en ya̱ da̱j ca'mii 'u̱nj na̱nj ei ― taj Jesucristó rihaan síí cu'na̱j Anás yo' a .
Quisíj ca'mii Jesucristó da̱nj , ga̱a ne̱ coxro yo'o̱ mozó nicu̱n' rej yo' xruu̱ Jesucristó , ne̱ cataj so' : ― Me che'é ca'mii so̱' da̱nj rihaan xrej ata̱ suun noco̱o doj ― taj so' , guun yuva̱a̱ so' man Jesucristó a .
Ga̱a ne̱ cataj Jesucristó rihaan so' a : ― Sese ca'mii chi'i̱i̱ 'u̱nj , ne̱ cata̱j so̱' me nana̱ chi'i̱i̱ ca'mij á . Tza̱j ne̱ sese ca'mii sa̱' 'u̱nj , ne̱ me che'é coxro so̱' manj ga̱ ― taj Jesucristó rihaan mozó coxro man so' a .
Veé yo' , ga̱a ne̱ ca'néé síí cu'na̱j Anás man Jesucristó rihaan síí cu'na̱j Caifás síí cayáán xrej ata̱ suun noco̱o doj , ne̱ veé 'o̱ da̱nj numi̱i so' ca'anj so' a .
Dan me se nicu̱n' Simón Pedró cunuu gu̱u̱n so' ya'an a . Ga̱a ne̱ cataj 'o̱ yuvii̱ rihaan so' : ― Nuveé yo'o̱ síí noco̱' man so' mé so̱' na' ― taj yuvii̱ , xná'anj yuvii̱ man so' a . Ne̱ cataj Pedró : ― Taj ma' ― taj so' a .
Ga̱a ne̱ xná'anj yo'o̱ se‑mo̱zó xrej ata̱ suun noco̱o doj man so' , ne̱ tuvi' síí güéj xréé qui'yaj Pedró me so' , ne̱ cataj so' : ― Nuveé so̱' me síí va̱j ga̱ Jesucristó rque naa̱ chruun quene'enj na' ― taj so' , xná'anj so' man Pedró a .
Ga̱a ne̱ cataj uún Pedró se vaa nuveé tuvi̱' Jesucristó me so' a . Ne̱ nu̱' ca'mii so' da̱nj , ga̱a ne̱ nu̱' caguáj to'loo a .
Dan me se nica̱j nij mozó do̱' , nij tanuu do̱' , man Jesucristó curiha̱nj nij so' rej ne̱ síí cu'na̱j Caifás , ne̱ ca'anj nij so' tucuá suun a . Na'ya̱a̱n uxrá me yo' a . Ne̱ ne catu̱u̱ nij síí israelitá rá tucuá suun a̱ ma' . 'O̱ se me rá nij so' cha̱ nij so' cha'anj pascuá , ne̱ che'é dan ne ca've̱j rá nij so' gu̱un chi'i̱i̱ nij so' rihaan Diose̱ qui'ya̱j tucuá suun yo' a .
Che'é dan curiha̱nj ma'a̱n síí cu'na̱j Pilato rej nicu̱n' nij so' a . Ne̱ xná'anj síí cu'na̱j Pilato man nij so' , cataj so' : ― Me cacun' cuta̱' soj xráá snó'o nihánj , rá soj ga̱ ― taj so' rihaan nij yuvii̱ ca'na' ga̱ Jesucristó a .
Ga̱a ne̱ cataj nij so' rihaan síí cu'na̱j Pilato a : ― Sese nuveé si̱j 'yaj chi'i̱i̱ me síí nihánj , ne̱ ne ta̱cuachén núj man so' nda̱a rihaan so̱' tza̱j ma' ― taj nij yuvii̱ rihaan síí cu'na̱j Pilato a .
Che'é dan cataj síí cu'na̱j Pilato rihaan nij so' a : ― Ni̱caj soj man so' , ne̱ ca'ne̱' soj cacun' che'é so' , qui'ya̱j soj nda̱a vaa tucuáán noco̱' ma'a̱n soj á ― taj síí cu'na̱j Pilato rihaan nij so' a . ― Tza̱j ne̱ no̱ xcúún so' cavi̱' so' , rá núj , tza̱j ne̱ na'vej rá soj si̱j cavii chuman' Romá ticavi̱' núj man a̱ 'ó yuvii̱ a̱ ma' ― taj nij so' rihaan Pilato a .
Che'é se ca'mii nij so' da̱nj ro' , che'é dan quisíj ya̱ nu̱' se‑na̱na̱ Jesucristó nana̱ a'mii che'é da̱j qui'ya̱j nii man so' ticavi̱' nii man so' a . 'O̱ se o̱rún' nij yuvii̱ ma̱n chuman' Romá cachrón rihaan rcutze̱ man yuvii̱ tumé cacun' a .
Dan me se catúj uún síí cu'na̱j Pilato tucuá suun , ne̱ canacúún so' ca'na̱' Jesucristó , ne̱ xná'anj so' man Jesucristó , cataj so' : ― Ma̱'án so̱' me síí nica̱j suun rey uun chij rihaan nij yuvii̱ israelitá na' ― taj síí cu'na̱j Pilato rihaan Jesucristó a .
Ga̱a ne̱ xná'anj Jesucristó man so' , cataj Jesucristó : ― Ma̱'án so̱' cavii raa̱ nana̱ vaa da̱nj ca'mii so̱' na' . Ase yo'ó yuvii̱ cataj xna'anj rihaan so̱' che'ej xa̱' ― taj Jesucristó , xná'anj so' man síí cu'na̱j Pilato a .
Ga̱a ne̱ xná'anj síí cu'na̱j Pilato man so' , cataj so' : ― Si̱j israelitá mé 'u̱nj , rá so̱' na' . Ne'én 'u̱nj se‑tucua̱nj soj , rá so̱' na' . 'O̱ se nij tuví' so̱' do̱' , ma'a̱n nij xrej ata̱ suun noco̱o doj do̱' , tacuachén mán so̱' rihanj á . Me cacun' tumé so̱' ga̱ ― taj síí cu'na̱j Pilato , xná'anj so' man Jesucristó a .
Ga̱a ne̱ cataj Jesucristó : ― 'O̱ se nuveé riha̱a̱n chumii̱ nihánj me rej uun chij 'u̱nj ma' . Sese rihaan chumii̱ nihánj me rej uun chij 'u̱nj , ne̱ gaa tanuu 'yaj suun rihanj , ne̱ cavii nij tanuu , cunu' nij tanuu , che'é rej se̱ cata'aa nij síí uun chij rihaan nij yuvii̱ israelitá manj tza̱j ado̱nj . Tza̱j ne̱ nuveé riha̱a̱n chumii̱ nihánj me rej gu̱un chij 'u̱nj ma' ― taj Jesucristó a .
Ga̱a ne̱ xná'anj síí cu'na̱j Pilato man so' , cataj so' : ― Che'é dan síí nica̱j suun rey mé so̱' na' . Ya̱ na' ― taj Pilato , xná'anj so' man Jesucristó a . Ga̱a ne̱ cataj Jesucristó rihaan so' a : ― Ya̱ uxrá vaa nana̱ ca'mii ma̱'án so̱' se vaa si̱j nica̱j suun rey mej á . Ne̱ nihánj me cata̱j xna'anj 'u̱nj rihaan so̱' me che'é ca'ngaa 'u̱nj ne̱ me che'é ca'ná' 'u̱nj rihaan chumii̱ nihánj ei . Dan me se ca'ná' 'u̱nj cata̱j xna'anj 'u̱nj nana̱ ya̱ rihaan yuvii̱ a . Ne̱ cunuda̱nj nij síí ya̱ ro' , uno nana̱ ya̱ a'mij ado̱nj ― taj Jesucristó rihaan Pilato a .
Ne̱ cataj Pilato rihaan so' : ― A̱ me nana̱ cu'na̱j nana̱ ya̱ ga̱ ― taj Pilato , xná'anj Pilato man Jesucristó a .
Ne̱ ga̱a quisíj ca'mii síí cu'na̱j Pilato nana̱ vaa da̱nj ga̱ Jesucristó , ne̱ curiha̱nj uún so' rej nicu̱n' nij síí uun chij rihaan nij yuvii̱ israelitá , ne̱ cataj so' rihaan nij so' a : ― Taj va̱j a̱ doj cacun' tumé so' narí' 'u̱nj a̱ ma' . Tza̱j ne̱ vaa yo'o̱ tucuáán noco̱' ní' se vaa rii 'u̱nj 'o̱ tuvi' soj síí 'ni̱j taga' 'o̱ 'o̱ cha'anj pascuá a . Ne̱ me rá soj quiri̱i̱ 'u̱nj man ma'a̱n síí nihánj síí nica̱j suun rey uun chij rihaan soj si̱j israelitá na' ― taj síí cu'na̱j Pilato , xná'anj so' man nij yuvii̱ a .
Che'é dan caguáj uún nij yuvii̱ , cataj nij so' : ― Se̱ quirii so̱' man síí nihánj a̱ ma' . Tana̱nj síí cu'na̱j Barrabás quiri̱i̱ so̱' ei ― taj nij yuvii̱ , caguáj nij yuvii̱ a . Ne̱ síí cu'na̱j Barrabás me se si̱j guun rá cunu̱' ga̱ gobiernó me so' a .
Dan me se nica̱j síí cu'na̱j Pilato man Jesucristó , ne̱ go' nij tanuu cuartá xráá so' , qui'yaj Pilato yo' a .
Ne̱ qui'yaj nij tanuu cachriin tanj , ne̱ cuta' nij so' raa̱ Jesucristó , ne̱ na'néé nij so' yatzíj tintá sa̱' ndo'o man Jesucristó a .
Ga̱a ne̱ cuchi' ndo'o nij so' rihaan Jesucristó , ne̱ cataj nij so' : ― Veé síí nica̱j suun rey uun chij rihaan nij yuvii̱ israelitá mé so̱' á ― taj nij so' , ca'mii tico nij so' , ne̱ coxro nij so' xruu̱ Jesucristó a .
Ga̱a ne̱ curiha̱nj uún síí cu'na̱j Pilato xe' , ne̱ cataj so' rihaan nij yuvii̱ a : ― Ni̱'yaj soj ei . Cu̱riha̱nj uún so' rihaan soj , qui̱'yáj , che'é rej xca̱j soj cuentá se vaa taj va̱j cacun' tumé so' narí' 'u̱nj a̱ man chugua̱nj ― taj Pilato rihaan nij yuvii̱ a .
Ga̱a ne̱ curiha̱nj Jesucristó xe' , ne̱ 'ni̱j raa̱ so' cachriin tanj , ne̱ nu̱u̱ so' yatzíj tintá sa̱' yo' a . Ne̱ cataj Pilato rihaan nij yuvii̱ a : ― Ni̱'yaj soj man snó'o nihánj vij ― taj Pilato rihaan nij yuvii̱ a .
Dan me se ga̱a quene'en nij xrej ata̱ suun noco̱o doj do̱' , nij se‑mo̱zó nij so' do̱' , man Jesucristó , ne̱ caguáj nij so' , cataj nij so' : ― Cavi̱' so' rihaan rcutze̱ , qui̱'yáá so̱' ei ― taj nij so' , caguáj nij so' a . Ga̱a ne̱ cataj Pilato rihaan nij so' a : ― Ni̱caj ma'a̱n soj man so' cachro̱n soj man so' rihaan rcutze̱ , sese me rá soj ei . Xa̱' 'u̱nj , tza̱j ne̱ taj va̱j a̱ doj cacun' tumé so' narí' 'u̱nj a̱ ma' ― taj Pilato rihaan nij so' a .
Ga̱a ne̱ cataj nij síí uun chij rihaan nij yuvii̱ israelitá no síí cu'na̱j Pilato : ― Vaa tucuáán noco̱' núj , ne̱ tucuáán noco̱' núj taj se vaa no̱ xcúún so' cavi̱' so' , che'é rej cataj so' se vaa ta'ni̱j Diose̱ me so' ado̱nj ― taj nij so' rihaan Pilato a .
Dan me se ga̱a cuno síí cu'na̱j Pilato nana̱ vaa da̱nj , ga̱a ne̱ doj a̱ cuchu'vi' so' ,
ga̱a ne̱ catúj uún so' tucuá suun , ne̱ xná'anj so' man Jesucristó , cataj so' : ― Me rej cavii so̱' ga̱ ― taj so' , xná'anj so' man Jesucristó a . Tza̱j ne̱ ne ca'mi̱i̱ Jesucristó a̱ 'ó nana̱ rihaan so' a .
Che'é dan cataj Pilato rihaan so' a : ― Me che'é ne a'mii so̱' ga̱ . Ne ne'én so̱' sese 'u̱nj ro' , me síí no̱ xcúún quiri̱i̱ mán so̱' taga' , ne̱ vej nó xcúún qui'ya̱j cachro̱n nij tanuu mán so̱' rihaan rcutze̱ á . Me che'é ne acaj so̱' cuentá ga̱ ― taj Pilato , xná'anj so' man Jesucristó a .
Ga̱a ne̱ cataj Jesucristó rihaan so' a : ― Sese nuveé Dio̱se̱ me síí cune' mán so̱' ca̱tá so̱' suun nihánj , ne̱ ne gu̱un nu̱cuáá so̱' qui̱'yáá so̱' a̱ doj rasu̱u̱n asuun tza̱j ma' . Che'é dan síí tacuachén manj rihaan so̱' me síí tumé doj cacun' rihaan so̱' ado̱nj ― taj Jesucristó rihaan Pilato yo' a .
Quisíj cuno Pilato nana̱ dan , ga̱a ne̱ nano' so' da̱j qui'ya̱j so' , ga̱a ne̱ ca've̱e ti̱nanii so' man Jesucristó a . Tza̱j ne̱ doj a̱ caguáj nij síí uun chij rihaan nij yuvii̱ israelitá , cataj nij so' : ― Sese ca'a̱nj u̱u̱n síí nihánj , qui̱'yáá so̱' , ne̱ nuveé tuvi̱' síí nica̱j suun cu'na̱j César mé so̱' ma' . 'O̱ se síí nihánj me se si̱j me rá gu̱un síí nica̱j suun rey me so' , ne̱ dan me se ca'ne̱e̱ so' suun man síí cu'na̱j César , rá so' , ne̱ si̱j ta̱j ri'yunj man síí cu'na̱j César me so' ado̱nj ― taj nij so' , caguáj nij so' a .
Dan me se ga̱a cuno Pilato nana̱ vaa da̱nj , ga̱a ne̱ ca'anj nica̱j so' man Jesucristó xe' , ne̱ ca'anj ca̱yáán so' rihaan xrúún so' chruun xlá rej ca'ne' so' cacun' che'é yuvii̱ a . Ne̱ rej ne̱ chruun xlá yo' ro' , me rej cu'na̱j Litóstratos xna'ánj griego , ne̱ Gabata cu'na̱j rej yo' xna'ánj hebreo a .
Dan me se güii 'yaj chuvi̱i nii che'é cha'anj pascuá me yo' , ne̱ rej caxu̱j me yo' a . Ne̱ cataj Pilato rihaan nij síí uun chij rihaan nij yuvii̱ israelitá a : ― Ni̱'yaj soj ei . Nihánj me síí nica̱j suun rey uun chij rihaan soj chugua̱nj ― taj so' rihaan nij yuvii̱ a .
Ga̱a ne̱ caguáj nij yuvii̱ , cataj nij so' : ― Ni̱caj so̱' man so' , ne̱ ca'a̱nj tanuu cachro̱n nij tanuu man so' rihaan rcutze̱ , qui̱'yáá so̱' cuaj ei ― taj nij so' rihaan Pilato a . Ne̱ xná'anj Pilato man nij so' , cataj so' : ― Ma'a̱n síí nica̱j suun rey uun chij rihaan soj cachro̱nj rihaan rcutze̱ , rá soj a̱ na' ― taj so' , xná'anj so' man nij so' a . ― Taj va̱j 'ó rey ma' . O̱rún' síí cu'na̱j César me síí uun chij rihaan núj ei ― taj nij xrej ata̱ suun noco̱o doj a .
Ga̱a ne̱ tacuachén Pilato man Jesucristó rihaan nij so' cachro̱n nij so' man so' rihaan rcutze̱ a .
Dan me se ca'anj nica̱j nij so' man Jesucristó , ne̱ ma'a̱n so' cata̱ rcutze̱ , ne̱ cavii so' ca'anj so' rej cu'na̱j tacaan cúú yave̱ , ne̱ rej yo' ro' , cu'na̱j Gólgota xna'ánj hebreo a .
Ne̱ ga̱a cuchi' nij so' rej yo' , ga̱a ne̱ cachrón nij tanuu man so' rihaan rcutze̱ , ne̱ yavíj ro̱j so' cachrón uún nij tanuu rihaan yavíj rcutze̱ uún , ne̱ yo'o̱ so' ro' , nicu̱n' rej nuva̱' Jesucristó , ne̱ yo'ó so' ro' , nicu̱n' rej nichru̱un Jesucristó , ne̱ tanu̱u̱ nicun' ma'a̱n Jesucristó a .
Ne̱ ca'ne' síí cu'na̱j Pilato suun , se vaa cano̱ letrá rihaan 'o̱ rcuchra̱' , ne̱ cano̱ rcuchra̱' yo' raa̱ rcutze̱ , ne̱ letrá yo' taj xna'anj me che'é cavi̱' Jesucristó a . Ne̱ nihánj me se taj letrá no̱ rihaan rcuchra̱' yo' , se vaa “ Síí nihánj me Jesucristó síí cavii chuman' Nazaret , ne̱ síí nica̱j suun rey me so' , uun chij so' rihaan nij yuvii̱ israelitá ” , taj letrá yo' a .
Dan me se nayaa que'e̱e̱ nij síí israelitá nana̱ yo' a . 'O̱ se nichru̱n' naj rej cachrón nii man Jesucristó rihaan rcutze̱ ga̱ ma'a̱n chuman' Jerusalén yo' a . Ne̱ cachrón nii nana̱ yo' xna'ánj hebreo do̱' , xna'ánj latín do̱' , xna'ánj griego do̱' a .
Che'é dan nij xrej ata̱ suun noco̱o doj che'é nij yuvii̱ israelitá ro' , cataj nij ro' rihaan síí cu'na̱j Pilato a : ― Se̱ guun cano̱ letrá se vaa síí nica̱j suun rey uun chij rihaan núj si̱j israelitá me so' ma' . Ma̱a̱n se cata̱j letrá se vaa ma'a̱n so' cataj se vaa síí nica̱j suun rey uun chij rihaan nij yuvii̱ israelitá me so' á ― taj nij so' rihaan síí cu'na̱j Pilato a .
― A̱j quisíj cachrón 'u̱nj nana̱ cachronj na̱nj á ― taj Pilato rihaan nij so' a .
Dan me se ga̱a quisíj cachrón nij tanuu man Jesucristó rihaan rcutze̱ , ne̱ nica̱j nij so' saga̱n' Jesucristó , ne̱ cuxra' ta'a̱j nij so' saga̱n' Jesucristó , ne̱ nica̱j 'o̱ 'o̱ tanuu ta'a̱j saga̱n' Jesucristó yo' a . Ne̱ vaa se‑co̱toó Jesucristó uún a . Ne̱ xa̱' se‑co̱toó so' , tza̱j ne̱ taj rej nuva̱ nii se‑co̱toó so' ma' . Ma̱a̱n se o̱rún' yatzíj me yo' ga̱a canánj nii man yo' a .
Che'é dan cataj nij tanuu rihaan tuvi' nij so' a : ― Se̱ cuxra' ta'a̱j ní' man cotoó nihánj ma' . Ma̱a̱n se tico̱ tixaj ní' se‑sue̱rté ní' che'é nihánj , ne̱ quene'e̱n ní' me síí naca̱j man cotoó yo' ei ― taj nij so' a . Da̱nj qui'yaj nij so' , ne̱ quisíj ya̱ nu̱' nana̱ nihánj nana̱ no̱ rihaan danj Diose̱ a : “ Cuxra' ta'a̱j nii saga̱n' 'u̱nj , ne̱ tico tixaj nii che'é se‑co̱toó 'u̱nj a ” , taj danj Diose̱ a . Dan me se nij tanuu me nij síí qui'yaj da̱nj ado̱nj .
Ne̱ nichru̱n' nicun' nii Jesucristó do̱' , chu'vij nii so' do̱' , chana̱ cu'na̱j Mariá nica̱ síí cu'na̱j Cleofas do̱' , chana̱ cu'na̱j Mariá Magdalena do̱' , rihaan rcutze̱ no̱ Jesucristó a .
Dan me se quene'en Jesucristó man nii so' do̱' , man síí tucu'yón se‑na̱na̱ so' síí 'e̱e̱ rá so' man do̱' , se vaa nicun' rcua'a̱a̱n ro̱j so' rihaan so' , ne̱ cataj so' rihaan nii so' : ― Síí nihánj gu̱un ta'níí so̱' , nahiin ― taj Jesucristó no nii so' a .
Ga̱a ne̱ cataj so' rihaan síí tucu'yón se‑na̱na̱ so' yo' a : ― Chana̱ nihánj gu̱un nií so̱' á ― taj so' rihaan síí tucu'yón se‑na̱na̱ so' yo' a . Ne̱ ma̱a̱n orá dan guun ni̱i síí tucu'yón se‑na̱na̱ Jesucristó yo' man nii Jesucristó , ne̱ ca'anj nica̱j so' man no' ve' tucuá ma'a̱n so' a .
Quisíj qui'yaj nij so' da̱nj , ga̱a ne̱ quene'en Jesucristó se vaa a̱j quisíj ya̱ nu̱' se vaa taj danj Diose̱ che'é so' a . Che'é dan cataj so' : ― Nacoó 'u̱nj na na̱nj á ― taj so' a .
Ya̱nj 'o̱ xruj nu̱u̱ na vinó yu̱u̱ rihaan yo'óó , ne̱ nica̱j nij so' 'o̱ yataa̱n esponja , ne̱ tucua'anj nij so' yataa̱n rque na vinó yu̱u̱ yo' , ne̱ cuta' nij so' raa̱ 'o̱ coj hisopo , ne̱ cachrón nij so' yataa̱n yo' tu'va Jesucristó a .
Ne̱ ga̱a quisíj co'o Jesucristó na vinó yu̱u̱ nu̱u̱ rque yataa̱n yo' , ne̱ cataj so' : ― Veé da̱nj navij suun , qui'yáj a ― taj so' , ne̱ ni'naa raa̱ so' , ne̱ ca'ne' rá so' , ne̱ cavi' so' a .
Dan me se güii 'yaj chuvi̱i nij síí israelitá cha̱ nij so' cha'anj pascuá me yo' , ne̱ güii gue̱e̱ ndo'o me cueta̱n' a'yuj , 'yaj nij yuvii̱ israelitá , ne̱ ne ca've̱j rá nij yuvii̱ yo' canoco̱' xnangá rihaan rcutze̱ güii gue̱e̱ yo' a . Che'é dan me cachíín ni'ya̱j nij síí uun chij rihaan nij yuvii̱ israelitá rihaan síí cu'na̱j Pilato se vaa ca'ne̱' so' suun tucuachra̱n' nii tacóó nij síí noco̱' rihaan rcutze̱ yo' che'é rej ra'ya̱nj doj cavi̱' nij so' , ga̱a ne̱ quiri̱i̱ yaníj nii man nij síí cavi' yo' a .
Qui'yaj Pilato nda̱a vaa cachíín ni'ya̱j nij so' rihaan so' , ne̱ ca'anj nij tanuu , ne̱ asino tucuachran' nij tanuu tacóó yo'o̱ síí noco̱' rej x'nu̱j Jesucristó , ga̱a ne̱ tucuachran' uún nij tanuu tacóó síí noco̱' níchrej x'núú Jesucristó uún a .
Tza̱j ne̱ ga̱a cuchi' nij so' rej noco̱' ma'a̱n Jesucristó , ga̱a ne̱ xcaj nij so' cuentá se vaa a̱j cavi' so' , ne̱ che'é dan ne tucuachra̱n' nij so' tacóó so' ma' .
Tza̱j ne̱ yo'o̱ tuvi' nij tanuu nica̱j xrúún so' chruun ta̱j aga' siha̱a̱ raa̱ , ne̱ cho'oj so' x'núú Jesucristó , ne̱ nu̱' qui'yaj so' da̱nj , ne̱ nu̱' cavii ndo'o ton do̱' , na do̱' , rej catúj aga' siha̱a̱ yo' a .
Ne̱ síí taj xna'anj nana̱ nihánj me se si̱j quene'en nu̱' se vaa guun me so' , ne̱ ya̱ vaa se‑na̱na̱ so' , ne̱ ne'en so' se vaa ya̱ a'mii so' , ne̱ taj xna'anj so' nu̱' nana̱ nihánj che'é rej cuchuma̱n rá soj si̱j naya̱a̱ nana̱ nihánj ni̱'yaj soj Jesucristó a .
'O̱ se guun nu̱' nihánj che'é rej quisi̱j ya̱ nu̱' nana̱ nihánj nana̱ no̱ rihaan danj Diose̱ , se vaa taj yo' : “ Se̱ cachran' a̱ 'ó cúú man so' ma' ” , taj nana̱ no̱ rihaan danj Diose̱ a .
Ne̱ yo'ó nana̱ ro' , taj : “ Ni̱'yaj nij so' man síí cho'oj ma'a̱n nij so' aga' man a ” , taj yo'ó nana̱ no̱ uún rihaan danj Diose̱ a .
Quisíj qui'yaj nij tanuu da̱nj , ga̱a ne̱ cachíín ni'ya̱j síí cu'na̱j José síí cavii chuman' Arimatea rihaan síí cu'na̱j Pilato se vaa ca've̱j rá síí cu'na̱j Pilato quiri̱i̱ yaníj so' man Jesucristó a . Ne̱ xa̱' síí cu'na̱j José yo' , tza̱j ne̱ si̱j tucu'yón se‑na̱na̱ Jesucristó me so' , tza̱j ne̱ ma̱a̱n se noco' yuve̱ so' man Jesucristó , che'é se cuchu'vi' so' ni'ya̱j so' man nij síí uun chij rihaan nij yuvii̱ israelitá a . Dan me se ca'vej rá síí cu'na̱j Pilato , ne̱ che'é dan quirii yaníj síí cu'na̱j José man Jesucristó a .
Ne̱ vaa síí cu'na̱j Nicodemo uún , ne̱ si̱j cuchi' rihaan Jesucristó rej nii̱ asi̱j rque̱ doj me so' , ne̱ ca'anj so' ga̱ síí cu'na̱j José yo' , ne̱ cata̱ so' ico̱ chi̱' kiló ta̱j doj squíí cu'na̱j mirra nachej ga̱ se cu'na̱j áloe a .
Dan me se tananij ro̱j so' man Jesucristó , ne̱ nucutáj ro̱j so' mantá sa̱' man nu̱' nee̱ man Jesucristó , ne̱ caraa ro̱j so' mirra do̱' , áloe do̱' , rque mantá yo' a . Dan me se tucuáán noco̱' nij yuvii̱ israelitá ga̱a achin' nij so' man nij síí cavi' qui'yaj ro̱j so' a .
Dan me se nichru̱n' rej cachrón nii man Jesucristó rihaan rcutze̱ ro' , naj 'o̱ naa̱ chruun , ne̱ rque naa̱ yo' ro' , táá yu'uj rque yuvej rej achin' nii xnangá a . Tza̱j ne̱ yu'uj naca̱ me yo' , ne̱ a̱ 'ó xnangá ne cachi̱n' nii rque yu'uj yo' ma' .
Dan me se güii 'yaj chuvi̱i nij síí israelitá cha̱ nij so' cha'anj pascuá me yo' , ne̱ nichru̱n' naj rej ta̱j yu'uj yo' ga̱ rej nicu̱n' rcutze̱ yo' , ne̱ che'é dan cachin' ro̱j so' man Jesucristó rque yu'uj yo' a .
Dan me se taxre̱j cotungó vaa rmi̱' do̱j , ne̱ ca'anj chana̱ cu'na̱j Mariá Magdalena rej ta̱j yu'uj rque yuvej yo' , ne̱ quene'en no' se vaa ta̱j yaníj yuvej aráán rihaan yu'uj yo' a .
Che'é dan cunánj no' , ne̱ cuchi' no' rihaan síí cu'na̱j Simón Pedró do̱' , rihaan yo'ó síí tucu'yón se‑na̱na̱ Jesucristó síí 'e̱e̱ rá Jesucristó man do̱' a . Ne̱ cataj no' rihaan ro̱j so' : ― Quirii nii man síí 'ni̱j ra'a man ní' rque yu'uj na̱nj á . Ne̱ ne me rej ca'anj nica̱j nii man so' a̱ ma' ― taj no' rihaan ro̱j so' a .
Che'é dan cavii síí cu'na̱j Pedró ga̱ yo'ó síí tucu'yón se‑na̱na̱ Jesucristó yo' , ne̱ ca'anj ro̱j so' rej ta̱j yu'uj yo' ,
ne̱ cunánj ro̱j so' , ne̱ ra'ya̱nj doj cunánj yo'ó so' rihaan síí cu'na̱j Pedró , ne̱ so' me síí cuchi' asino ya̱a̱n do̱j tu'va yu'uj yo' a .
Ga̱a ne̱ ni'ya̱j so' rque yu'uj yo' , ne̱ quene'en so' rej na̱j nij yatzíj , tza̱j ne̱ ne catu̱u̱ so' ma' .
Dan me se cuchi' síí cu'na̱j Pedró síí noco̱' xcó so' , ga̱a ne̱ catúj ma'a̱n Pedró rque yu'uj yo' , ne̱ quene'en so' rej na̱j nij yatzíj ,
ne̱ quene'en so' vitó aráán raa̱ Jesucristó , tza̱j ne̱ nuvi' yo' naj rcua'a̱a̱n ga̱ yo'ó nij yatzíj a̱ ma' . Tana̱nj rej yaníj quinaj o̱rún' yo' , ne̱ nacu'lu' yo' a .
Dan me se catúj uún yo'ó síí tucu'yón se‑na̱na̱ Jesucristó síí cuchi' asino ya̱a̱n , ne̱ quene'en so' nij yatzíj yo' , ga̱a ne̱ cuchumán rá so' se‑na̱na̱ chana̱ cu'na̱j Mariá Magdalena yo' a .
'O̱ se ataa nari̱' ro̱j so' nana̱ no̱ rihaan danj Diose̱ se vaa cavi̱' Jesucristó ga̱a ne̱ cunu̱u i'na̱' uún so' a .
Dan me se cavii uún ro̱j síí tucu'yón se‑na̱na̱ Jesucristó yo' , quinan' ro̱j so' a .
Ne̱ canicun' chana̱ cu'na̱j Mariá nichru̱n' tu'va yu'uj yo' , ne̱ ta'vee ndo'o no' a .
Ne̱ quene'en no' vi̱j se‑mo̱zó Diose̱ nu̱u̱ yatzíj catzi̱i̱ , ne̱ ne̱ ro̱j so' rej cachin' nii man Jesucristó a . Yo'o̱ so' ne̱ rej ra̱a̱ Jesucristó , ne̱ yo'ó so' ne̱ rej taco̱j Jesucristó a .
Ga̱a ne̱ xná'anj ro̱j so' man chana̱ cu'na̱j Mariá , cataj ro̱j so' : ― Me che'é ta'veé so̱' , ga̱ man nocoj ― taj ro̱j so' no no' a . ― Ta'veé 'u̱nj che'é se quirii nii man cúú man síí 'ni̱j ra'a manj , ne̱ ne me rej ca'anj nica̱j nii man so' a̱ ma' ― taj no' rihaan ro̱j so' a .
Síj ca'mii no' da̱nj , ga̱a ne̱ canica̱j no' rej xco̱ no' , ne̱ quene'en no' man Jesucristó , nicu̱n' so' rihaan no' a . Tza̱j ne̱ ne cunu̱u ya̱a̱n no' man Jesucristó a .
Ga̱a ne̱ xná'anj Jesucristó man no' , cataj so' : ― Me che'é ta'veé so̱' , ga̱ man nocoj . Me síí nanó' so̱' ga̱ ― taj Jesucristó no no' a . Dan me se guun rá no' se vaa si̱j tumé naa̱ na̱j yo' me síí ca'mii ga̱ no' , rá no' , ne̱ che'é dan cataj no' : ― Sese quirii yaníj so̱' man so' , ne̱ cata̱j xna'anj so̱' rihanj me rej ca'anj nica̱j so̱' man so' , ne̱ ni̱caj 'u̱nj man so' ca'a̱nj 'u̱nj á ― taj no' rihaan síí nicu̱n' rihaan no' a .
Ga̱a ne̱ cataj Jesucristó : ― Mariá ― taj so' a . Canica̱j no' , cataj no' : ― Raboni ― taj no' rihaan so' xna'ánj hebreo , ne̱ dan me se “ maestró ” me se taj nana̱ ca'mii no' rihaan so' a .
Ga̱a ne̱ cataj Jesucristó rihaan no' a : ― Ca'ne̱' rá so̱' , se̱ catzíí so̱' doj manj ma' . 'O̱ se ataa cavi̱i̱ uún 'u̱nj qui̱nán' 'u̱nj rihaan Réj Diose̱ , ne̱ me rá 'u̱nj ca'a̱nj so̱' rihaan nij tinúú 'u̱nj ne̱ cata̱j xna'anj so̱' rihaan nij so' se vaa cavi̱i̱ 'u̱nj qui̱nán' 'u̱nj rihaan Réj , ne̱ so' me se Rej soj me uún so' , ne̱ Diose̱ síí noco̱' 'u̱nj me so' , ne̱ Diose̱ síí noco̱' soj me uún so' ado̱nj ― taj Jesucristó rihaan chana̱ cu'na̱j Mariá a .
Dan me se ca'anj chana̱ cu'na̱j Mariá Magdalena , ne̱ nata' no' rihaan nij síí tucu'yón se‑na̱na̱ Jesucristó se vaa quene'en no' man síí 'ni̱j ra'a man ní' , ne̱ nata' no' nij nana̱ cataj Jesucristó rihaan no' a .
Dan me se rej ti'nuu ma'a̱n güii cotungó yo' me se caráán nij síí tucu'yón se‑na̱na̱ Jesucristó ta'yaa rihaan ve' ma̱n nij so' , che'é se cuchu'vi' nij so' ni'ya̱j nij so' nij síí uun chij rihaan nij yuvii̱ israelitá a . Ga̱a ne̱ ca'na' Jesucristó , ne̱ canicun' so' tanu̱u̱ rej ma̱n nij so' , ne̱ cataj so' : ― Ga̱a̱ dínj nimán soj ei ― taj Jesucristó rihaan nij so' a .
Quisíj ca'mii so' da̱nj , ga̱a ne̱ tihaa̱n so' ra'a so' tihaa̱n so' x'núú so' tihaa̱n so' rihaan nij so' a . Ga̱a quene'en nij so' nu̱' yo' , ga̱a ne̱ guun niha̱' uxrá rá nij síí tucu'yón se‑na̱na̱ so' ni'ya̱j nij so' man síí 'ni̱j ra'a man ní' a .
Dan me se yuún ca'mii Jesucristó rihaan nij so' , cataj so' : ― Ga̱a̱ dínj nimán soj ei . Ase vaa ca'néé Réj manj ro' , da̱nj ga̱a̱ ca'ne̱j 'u̱nj man soj nu̱' rihaan chumii̱ nihánj ado̱nj ― taj Jesucristó rihaan nij so' a .
Quisíj ca'mii Jesucristó da̱nj , ga̱a ne̱ ca'yánj Jesucristó rihaan nij so' , ne̱ cataj so' : ― Ni̱caj soj Nimán Diose̱ nihánj á .
Ne̱ sese cata̱j soj se vaa navij cacun' tumé me ma'a̱n yuvii̱ , ne̱ quinavi̱j nu̱' cacun' tumé so' a . Ne̱ sese cata̱j soj se vaa se̱ quinavij cacun' tumé me ma'a̱n yuvii̱ , ne̱ veé da̱nj ga̱a̱ quita̱j nu̱' cacun' tumé so' xráá so' nu̱' cavii nu̱' ca'anj uún a ― taj Jesucristó rihaan nij síí tucu'yón se‑na̱na̱ so' a .
Dan me se yo'o̱ tuvi' chuvi̱j nij síí tucu'yón se‑na̱na̱ Jesucristó me síí cu'na̱j Tomás , ne̱ yo'ó se‑chuvi̱i so' me Dídimo a . Ne̱ nuvi' so' ne ga̱ yo'ó nij so' ga̱a cuchi' Jesucristó rihaan yo'ó nij so' ma' .
Che'é dan cataj xna'anj yo'ó nij síí tucu'yón se‑na̱na̱ Jesucristó rihaan Tomás se vaa quene'en nij so' man síí 'ni̱j ra'a man ní' a . Tza̱j ne̱ cataj Tomás rihaan nij so' a : ― Sese se̱ quene'en ma̱'anj rej catúj caquíí ra'a so' , ne̱ sese se̱ cutaj ra'aj rej catúj caquíí ra'a so' do̱' , sese se̱ cutaj ra'aj rej quiran' chi'ii̱ x'núú so' do̱' , ne̱ daj chiha̱a̱ míj se̱ cuchumán raj se vaa cunuu i'na̱' uún so' ma' ― taj síí cu'na̱j Tomás rihaan nij so' a .
Dan me se cachén tu̱nj güii , ne̱ mán uún nij síí tucu'yón se‑na̱na̱ Jesucristó , ne̱ ne̱ síí cu'na̱j Tomás ga̱ nij so' , ne̱ dan me se raan nij ta'yaa , tza̱j ne̱ taj ni'yón , ne̱ naruvi' Jesucristó tanu̱u̱ yan ma̱n nij so' a . Ne̱ cataj so' : ― Ga̱a̱ dínj nimán soj ei ― taj so' rihaan nij so' a .
Ga̱a ne̱ cataj so' rihaan síí cu'na̱j Tomás a : ― Tu̱cua'anj so̱' ra'á so̱' nihánj , ga̱a ne̱ xca̱j so̱' cuentá da̱j vaa ra'aj , ne̱ cuta̱' so̱' ra'á so̱' x'núú 'u̱nj nihánj rej catúj chruun lanzá , ga̱a ne̱ gu̱un ya̱ ya̱ rá so̱' se vaa cunuu i'na̱' uún 'u̱nj á . Cuchuma̱n rá so̱' , ni̱'yaj so̱' manj á ― taj so' rihaan síí cu'na̱j Tomás a .
Ga̱a ne̱ cataj síí cu'na̱j Tomás rihaan so' a : ― So̱' me síí 'ni̱j ra'a manj , ne̱ so̱' me Diose̱ síí noco̱j ado̱nj ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Uun da̱j quene'en yá so̱' manj , ga̱a ne̱ amán rá so̱' ni'ya̱j so̱' manj na̱nj á . Tza̱j ne̱ vaa che'é gu̱un niha̱' rá nij síí ne quene'e̱n manj ne̱ amán rá ni'ya̱j manj ei . 'O̱ se cavi̱i̱ sa̱' ya̱ nij so' ado̱nj ― taj Jesucristó rihaan síí cu'na̱j Tomás a .
Dan me se vaa uxrá yo'ó nij suun sa̱' noco̱o qui'yaj suun Jesucristó quene'en nij síí tucu'yón se‑na̱na̱ so' , tza̱j ne̱ taj va̱j nana̱ che'é yo'ó nij suun sa̱' noco̱o yo' nó rihaan yanj nihánj ,
tza̱j ne̱ no̱ nana̱ nihánj rihaan yanj nihánj che'é rej yo'o̱ cuchuma̱n rá soj si̱j naya̱a̱ nana̱ nihánj se vaa Jesucristó ro' , me síí ca'néé Diose̱ ti̱nanii man yuvii̱ rihaan sayuun , ne̱ ta'ni̱j Diose̱ me ya̱ uún so' ei . Ne̱ che'é se amán rá soj ni'ya̱j soj man so' ro' , che'é dan ga̱a̱ i'na̱' nimán soj rihaan Diose̱ nu̱' cavii nu̱' ca'anj che'é ma'a̱n Jesucristó chugua̱nj .
Cachén do̱j , ga̱a ne̱ cuchi' uún Jesucristó rihaan nij síí tucu'yón se‑na̱na̱ so' rej nu̱u̱ na lacuaná cu'na̱j Tiberias a . Ne̱ nihánj me se vaa qui'yaj so' a .
A̱j cunuu chre̱' síí cu'na̱j Simón Pedró do̱' , síí cu'na̱j Tomás Dídimo do̱' , Natanael síí cavii chuman' Caná chuman' na̱j estadó Galilea do̱' , ro̱j ta'níí síí cu'na̱j Zebedeo do̱' , yavíj síí tucu'yón se‑na̱na̱ Jesucristó do̱' a .
Ga̱a ne̱ cataj Simón Pedró rihaan yo'ó nij so' a : ― Ca'a̱nj 'u̱nj ti̱guíj 'u̱nj nanj rque na quiri̱j xcuaj , raj chugua̱nj ― taj so' rihaan nij so' a . ― Ca'a̱nj ní' chiha̱' ― taj yo'ó nij so' rihaan Simón Pedró a . Ga̱a ne̱ cavii nij so' catúj nij so' rque rihoo chéé rihaan na , ne̱ niga̱n' qui'yaj suun nij so' , tza̱j ne̱ a̱ 'ó xcuaj ne quiri̱' nij so' a̱ ma' .
Dan me se taxre̱j yo'ó güii me se nicu̱n' Jesucristó tu'va na lacuaná yo' a . Tza̱j ne̱ ne quene'e̱n nij síí tucu'yón se‑na̱na̱ so' se vaa ma'a̱n so' me yo' a̱ ma' .
Dan me se cataj Jesucristó rihaan nij so' a : ― Vaa do̱j se chá rihaan soj na' ― taj Jesucristó , xná'anj so' man nij so' a . Taj ma' ― taj nij so' a .
Ga̱a ne̱ cataj Jesucristó rihaan nij so' a : ― Ti̱guíj soj nanj rque na rej x'nu̱j rihoo rej nuva̱' rihoo , ne̱ quiri̱' soj xcuaj ei ― taj Jesucristó rihaan nij so' a . Che'é dan tiguíj nij so' nanj nda̱a vaa cataj Jesucristó , ne̱ caraa nu̱' nanj , qui'yaj xcuaj , ne̱ ne gu̱un nucua̱j nij so' cuxu̱u̱n nij so' nanj a̱ ma' .
Che'é dan ca'mii 'o̱ síí tucu'yón se‑na̱na̱ Jesucristó síí 'e̱e̱ rá Jesucristó man rihaan Pedró , cataj so' : ― Síí 'ni̱j ra'a man ní' me yo' ei ― taj so' a . Dan me se cuno Simón Pedró nana̱ se vaa síí 'ni̱j ra'a man ní' me yo' , ga̱a ne̱ che'é se a̱j quirii so' se‑co̱toó so' , che'é dan nanuû ra'ya̱nj so' se‑co̱toó so' , ga̱a ne̱ tagüéj so' man so' rihaan na yo' a .
Tza̱j ne̱ yo'ó nij so' ro' , quináj rque rihoo yo' , ne̱ tiguíj nij so' chruun man rihoo yo' , ne̱ nica̱j nij so' rihoo ca'anj nij so' nda̱a tu'va na lacuaná yo' , ne̱ o̱rún' cientó metró tiguíj ra'a nij so' man rihoo rque na , ne̱ cuxuun nij so' nanj caraa xcuaj yo' rej tu'va na a .
Ne̱ nu̱' cuchi' nij so' rihaan yo'óó , ne̱ quene'en nij so' 'o̱ ya'an nachráj Jesucristó , ne̱ táá nee̱ xcuaj do̱' , rachrúún do̱' , ruvaj yo' a .
Ga̱a ne̱ cataj Jesucristó rihaan nij so' a : ― Ni̱caj soj do̱j xcuaj quirii soj ca'na̱' soj ei ― taj Jesucristó rihaan nij so' a .
Che'é dan cavii Simón Pedró , ne̱ cuxuun so' nanj yo' rihaan yo'óó a . Ne̱ caraa 'o̱ cientó táá yavíj chiha̱a̱ cha'nu̱j xcuaj rque nanj yo' a . Ne̱ nda̱' se 'e̱e̱ ndo'o nij xcuaj , tza̱j ne̱ ne si̱n' nanj ma' .
Ga̱a ne̱ cataj Jesucristó rihaan nij so' a : ― Cuva̱' soj , cha̱ ruvá soj ei ― taj so' rihaan nij so' a . Ne̱ a̱ 'ó nij síí tucu'yón se‑na̱na̱ Jesucristó ne quisi̱j rá xna̱'anj man so' me síí me so' a . 'O̱ se a̱j quene'en nij so' se vaa síí 'ni̱j ra'a man ní' me yo' a .
Ga̱a ne̱ ca'na' Jesucristó , ne̱ nica̱j so' rachrúún do̱' , nee̱ xcuaj do̱' , rqué so' man nij so' a .
Dan me se quisíj va'nu̱j nari' tuvi' Jesucristó ga̱ nij síí tucu'yón se‑na̱na̱ so' ga̱a cunuu i'na̱' uún so' a .
Dan me se ga̱a quisíj chá ruvá nij so' , ne̱ xná'anj Jesucristó man Simón Pedró , cataj so' : ― Cu̱nó so̱' ca'mi̱j , Simón ta'níí Jonás . Doj a̱ 'e̱e̱ rá so̱' manj rihaan nij síí nihánj na' ― taj Jesucristó , xná'anj so' man Pedró a . ― Ne'en ma̱'án so̱' se vaa 'e̱e̱ raj mán so̱' , Señor ― taj Pedró rihaan Jesucristó a . ― Ve'é rque̱ so̱' cha̱ daán 'u̱nj matzinj á ― taj Jesucristó ni'ya̱j Jesucristó nu̱' nij síí noco̱' man so' a .
Ga̱a ne̱ xná'anj uún Jesucristó man Pedró , cataj so' : ― Cu̱nó so̱' ca'mi̱j , Simón ta'níí Jonás . 'E̱e̱ rá so̱' manj na' ― taj uún Jesucristó rihaan Pedró a . ― Ne'en ma̱'án so̱' se vaa 'e̱e̱ raj mán so̱' , Señor ― taj uún Pedró rihaan Jesucristó a . ― Ve'é tu̱mé so̱' man daán 'u̱nj matzinj á ― taj uún Jesucristó , ni'ya̱j so' nu̱' nij síí noco̱' man so' a .
Ga̱a ne̱ cataj uún Jesucristó rihaan Pedró : ― Cu̱nó so̱' ca'mi̱j , Simón ta'níí Jonás . 'E̱e̱ rá so̱' manj na' ― taj uún Jesucristó , ne̱ veé da̱nj quisíj va'nu̱j xná'anj so' da̱nj man Pedró a . Dan me se quinanó rá Pedró che'é se quisíj va'nu̱j xná'anj Jesucristó da̱nj man so' a . Ga̱a ne̱ cataj uún so' rihaan Jesucristó a : ― Ne'én so̱' cunuda̱nj , Señor . Ma̱'án so̱' ne'en se vaa 'e̱e̱ raj mán so̱' ei ― taj Pedró rihaan Jesucristó a . ― Ve'é rque̱ so̱' cha̱ daán 'u̱nj matzinj á .
Cuano̱ nihánj me se cata̱j yá yá 'u̱nj rihaan so̱' se vaa ga̱a mé so̱' síí tachru̱u̱ , ne̱ numíj ma̱'án so̱' yatzíj catuún so̱' , ne̱ chéé so̱' me rej me ma'a̱n guun rá so̱' , tza̱j ne̱ asa̱' guun chij so̱' , ne̱ ti̱cún' so̱' ra'á so̱' , ne̱ yo'ó so' nu̱míj catuún so̱' , ne̱ ni̱caj so' mán so̱' ca'a̱nj so' me rej me ma'a̱n rá so' ca'a̱nj so' , ne̱ nda̱' se na'vej rá so̱' ca'a̱nj so̱' , tza̱j ne̱ va̱j so̱' ei ― taj Jesucristó rihaan Pedró a .
Ne̱ nana̱ cataj Jesucristó rihaan Pedró , tza̱j ne̱ nana̱ yo' taj xna'anj se vaa ticavi̱' nii man so' , ne̱ ca'mi̱i̱ sa̱' yuvii̱ che'é Diose̱ , qui'ya̱j so' a . Ga̱a ne̱ cataj uún Jesucristó rihaan Pedró a : ― Yo'o̱ ca̱nocó' so̱' manj ei ― taj Jesucristó rihaan so' a .
Ga̱a ne̱ canica̱j Pedró , ne̱ quene'en so' man yo'ó síí tucu'yón se‑na̱na̱ Jesucristó síí 'e̱e̱ rá Jesucristó man a . So' ro' , me síí cayáán rej x'nu̱j Jesucristó ga̱a chá xti'no̱ nij so' ga̱a rque̱ , ne̱ so' me síí xná'anj man Jesucristó me síí ta̱cuachén man Jesucristó rihaan nij síí ta̱j ri'yunj man Jesucristó ga̱a chá xti'no̱ nij so' ga̱a rque̱ a .
Dan me se ga̱a quene'en Pedró man síí 'e̱e̱ rá Jesucristó man yo' , ne̱ xná'anj so' man Jesucristó , cataj so' : ― Da̱j quira̱n' síí nihánj ga̱ , Señor' ― taj so' rihaan Jesucristó a .
Ga̱a ne̱ cataj Jesucristó rihaan so' a : ― Ne̱ sese me rá 'u̱nj yo'o̱ ga̱a̱ i'na̱' so' rihaan chumii̱ nda̱a se ca'na̱' uún 'u̱nj rihaan chumii̱ nihánj , ne̱ nuveé se‑su̱u̱n ma̱'án so̱' me yo' ma' . Yo'o̱ canoco̱' ma̱'án so̱' manj ei ― taj Jesucristó rihaan Pedró a .
Che'é dan cha'nuu̱ nana̱ nihánj sca'núj nij tinu̱j nij so' , ne̱ guun rá nij so' se vaa daj chiha̱a̱ míj se̱ cavi' síí tucu'yón se‑na̱na̱ Jesucristó yo' a . Tza̱j ne̱ ne cata̱j Jesucristó se vaa ya̱ ya̱ se̱ cavi' so' ma' . Ma̱a̱n se cataj u̱u̱n so' nana̱ : “ Sese me rá 'u̱nj yo'o̱ ga̱a̱ i'na̱' so' rihaan chumii̱ nda̱a se ca'na̱' uún 'u̱nj rihaan chumii̱ nihánj ” , me nana̱ ca'mii Jesucristó a .
Dan me se síí tucu'yón se‑na̱na̱ Jesucristó nihánj me se so' me síí cataj xna'anj che'é nu̱' rasu̱u̱n no̱ rihaan yanj nihánj , ne̱ so' me síí cachrón nana̱ rihaan yanj che'é rasu̱u̱n nihánj , ne̱ ne'en núj se vaa ya̱ uxrá nu̱' vaa nana̱ cataj xna'anj so' ei .
Ne̱ vaa que'e̱e̱ doj rasu̱u̱n qui'yaj uún Jesucristó , tza̱j ne̱ sese cachrón nii nu̱' nana̱ che'é 'o̱ 'o̱ nij rasu̱u̱n rihaan yanj nihánj , ne̱ se̱ quisíj chumii̱ nihánj cuma̱n cunuda̱nj nij yanj libró yo' rihaan chumii̱ nihánj , rá 'u̱nj a̱ ma' .
Dan me se yanj ca'néé 'u̱nj rihaan so̱' asi̱j rque̱ me se rihaan yo' cachrón 'u̱nj nana̱ che'é nu̱' se vaa qui'yaj Jesucristó do̱' , che'é nu̱' nana̱ tucu'yón Jesucristó do̱' , asi̱j tacoo , nda̱a se quinan' so' xta̱' , qui'yaj Diose̱ a . Dan me se asino ca'ne' so' suun rihaan nij apóstol cune' so' man nata̱' sena̱na̱ so' rihaan yuvii̱ , nda̱a vaa cataj Nimán Diose̱ rihaan so' , ga̱a ne̱ quinan' so' xta̱' , ne̱ dan me se nu̱' nana̱ che'é yo' me cachronj rihaan yanj ca'néj rihaan so̱' , Teófilo .

Dan me se ga̱a quisíj cavi' Jesucristó rihaan rcutze̱ , ga̱a ne̱ guun que'e̱e̱ tihaa̱n so' man so' rihaan nij apóstol yo' , che'é rej gu̱un ya̱ rá nij so' se vaa ya̱ cunuu i'na̱' uún so' a . Dan me se vi̱j chiha̱a̱ ya̱ güii quene'en nij apóstol man so' , ne̱ ca'mii ndo'o so' ga̱ nij apóstol che'é rej gu̱un chij Diose̱ rihaan chumii̱ nihánj a .
Ne̱ ga̱a va̱j so' ga̱ nij apóstol , ne̱ cataj xna'anj so' rihaan nij so' se vaa : ― Yo'o̱ cuma̱n soj chuman' Jerusalén nihánj , ne̱ se̱ cavii soj ca'a̱nj soj ma' . Ma̱a̱n se na̱'vi̱j soj ca'na̱' se vaa cata' tu'va Réj Diose̱ se vaa rque̱ so' man soj , nda̱a vaa cataj xna'anj ma̱'anj rihaan soj a .
'O̱ se Juan ro' , me síí cuta' ne man yuvii̱ na u̱u̱n , ne̱ xa̱' soj , tza̱j ne̱ ma'a̱n Nimán Diose̱ catu̱u̱ nimán soj rque do̱j güii ado̱nj ― taj Jesucristó rihaan nij apóstol cune' so' man nata̱' sena̱na̱ so' rihaan yuvii̱ a .
Ne̱ dan me se cunuu chre̱' nij apóstol rihaan Jesucristó , ne̱ xná'anj nij so' man Jesucristó a : ― Ne̱ ya̱j me se gu̱un chij úún ní' si̱j israelitá rihaan chiháán ní' , qui̱'yáá so̱' na' . Cata̱j so̱' rihaan núj , Señor ― taj nij so' rihaan Jesucristó a .
Tza̱j ne̱ cataj Jesucristó rihaan nij so' a : ― Diose̱ ro' , me síí no̱ xcúún cachro̱n güii qui'ya̱j so' se vaa qui'ya̱j so' ei . Nuveé sesu̱u̱n soj me suun yo' ma' .
Tza̱j ne̱ asa̱' catúj Nimán Diose̱ nimán soj , ne̱ quiri̱' ndo'o soj rej nucua̱j , ga̱a ne̱ gu̱un soj síí nata̱' sena̱na̱j rihaan yuvii̱ ado̱nj . Dan me se nu̱' chuman' Jerusalén do̱' , nu̱' estadó Judea do̱' , nda̱a chuman' Samaria do̱' , ca've̱e se nda̱a chuman' ga̱n' doj na̱j rihaan chumii̱ nihánj , tza̱j ne̱ ca'a̱nj soj nata̱' soj sena̱na̱j ado̱nj ― taj Jesucristó rihaan nij so' a .
Dan me se quisíj ca'mii Jesucristó da̱nj rihaan nij so' , ga̱a ne̱ ni'ya̱j nij so' man so' , ne̱ dan me se cavii so' xta̱' , qui'yaj Diose̱ , ne̱ catúj so' rque ngaa , ne̱ ne ca've̱e quene'e̱n nij so' man so' a̱ ma' .
Dan me se ni'ya̱j uxrá nij apóstol rej xta̱' rej va̱j Jesucristó , tza̱j ne̱ ne ne'en nij so' da̱j guun , ne̱ a̱j nicun' vi̱j síí nu̱u̱ yatzíj catzi̱i̱ x'núú nij so' na̱nj ei .
Ga̱a ne̱ cataj ro̱j snó'o yo' a : ― Me che'é yo'o̱ nicun' soj si̱j cavii estadó Galilea ni'ya̱j soj xta̱' ga̱ . Jesucristó me se ne'en soj se vaa cavii so' quinan' so' xta̱' , qui'yaj Diose̱ , ne̱ ase vaa cavii so' xta̱' ro' , da̱nj qui'ya̱j uún so' nani̱j so' ca'na̱' so' rihaan chumii̱ nihánj ado̱nj ― taj ro̱j síí nu̱u̱ yatzíj catzi̱i̱ rihaan nij apóstol yo' a .
Dan me se tanáj nij apóstol quij cu'na̱j Quij ma̱n Chruun Olivó , ne̱ ca'anj nij so' , ne̱ namán uún nij so' chuman' Jerusalén a . Dan me se 'o̱ kilómetro ca'anj nij so' ,
ne̱ ga̱a catúj nij so' chuman' , ne̱ cavii nij so' xta̱' ve' tucuá nij so' ve' nata' a . Ne̱ nij so' ro' , me Pedró do̱' , Juan do̱' , Jacobo do̱' , Andrés do̱' , Felipé do̱' , Tomás do̱' , Bartolomé do̱' , Mateo do̱' , Jacobo ta'níí Alfeo do̱' , Simón síí guun tuvi' ga̱ nij síí me rá cunu̱' ga̱ gobiernó ma̱n Romá do̱' , Judas tinúú Jacobo do̱' a .
Dan me se yo'o̱ vaa rá taran' nij so' , ne̱ yo'o̱ achíín ni'ya̱j nij so' rihaan Diose̱ a . Da̱nj qui'yaj nij so' ga̱ nij chana̱ do̱' , ga̱ Mariá nii Jesucristó do̱' , ga̱ nij tinúú Jesucristó do̱' a .
Ne̱ güii dan me se canicun' Pedró tanu̱u̱ nij tinu̱j nij so' , ne̱ ca'mii so' rihaan nij so' a . Dan me se cientó táá 'ó ico̱ yuvii̱ me nij yuvii̱ cunuu chre̱' rej ma̱n nij so' a .
Dan me se cataj Pedró rihaan nij so' a : ― A̱j quisíj ya̱ nu̱' nana̱ no̱ rihaan danj Diose̱ nana̱ rqué Nimán Diose̱ ca'mii síí cu'na̱j David nana̱ a'mii che'é síí cu'na̱j Judas , tinu̱j , nocoj . Ne̱ dan me se ya̱ ya̱ guun so' síí racuíj man nij síí qui̱ta'aa man Jesucristó se vaa ca'vee nari' nij so' man Jesucristó , qui'yaj Judas a .
Ne̱ yo'o̱ tuvi' núj apóstol guun so' , ne̱ cata̱ so' sesu̱u̱n núj a .
” Dan me se nica̱j so' sa'anj cacu̱n' qui'yaj canaán ma'a̱n so' , ne̱ quiri' so' 'o̱ yo'óó , qui'yaj yo' a . Ga̱a ne̱ dan me se naxru' so' rihaan yo'óó , ne̱ canuu̱ rque so' , ne̱ cavii xri' so' cayuu yo' rihaan yo'óó a .
Ne̱ nihánj me nana̱ cachén nu̱' rque chuman' Jerusalén , ne̱ che'é dan tucu'náj nij síí ma̱n Jerusalén Acéldama man yo'óó yo' a ― taj Pedró rihaan nij so' , ne̱ nana̱ Acéldama ro' , me sexna'a̱nj nij so' , ne̱ nana̱ yo' taj Yo'óó To̱n a . Dan me se cataj uún Pedró ―
'O̱ se rihaan yanj chra' nó nana̱ taj se vaa : “ Cunu̱u taca̱an rej cane so' , ne̱ se̱ cayáán a̱ doj yuvii̱ rej yo' ma' ” , taj yanj chra' yo' , ne̱ taj uún yo' : “ Sesu̱u̱n so' ro' , naca̱j yo'ó so' á ” , taj uún yanj yo' a .
” Che'é dan vaa che'é ca̱ta̱ yo'ó tinúú ní' suun ga̱ núj se vaa nata̱' so' rihaan yuvii̱ se vaa ya̱ cunuu i'na̱' uún Jesucristó , nda̱a vaa 'yaj núj a . Tza̱j ne̱ ina̱nj síí chéé ga̱ núj si̱j apóstol ga̱a va̱j Jesucristó ga̱ núj me síí no̱ xcúún ca̱ta̱ suun yo' a . Dan me se síí quene'en asi̱j cuta' ne Juan man Jesucristó nda̱a se cavii Jesucristó xta̱' qui'yaj Diose̱ do̱' , me síí no̱ xcúún gu̱un tuvi̱' núj si̱j apóstol ado̱nj ― taj Pedró rihaan cunuda̱nj nij síí cunuu chre̱' a .

Ga̱a ne̱ dan me se narii nij so' man vi̱j snó'o , ne̱ yo'o̱ so' ro' , me síí cu'na̱j José , ne̱ Barsabás cu'na̱j uún so' , ne̱ Justo tucu'náj nii man so' a . Ne̱ yo'ó so' ro' , me síí cu'na̱j Matías a .
Ga̱a ne̱ cachíín ni'ya̱j taran' nij so' rihaan Diose̱ , cataj nij so' : ― Ne'én so̱' da̱j vaa nimán cunuda̱nj yuvii̱ , Señor . Che'é dan ti̱haán so̱' me ro̱j tuvi' síí nihánj narii so̱'
se vaa ca̱ta̱ so' suun nihánj ne̱ gu̱un so' apóstol nata̱' sena̱na̱ Jesucristó rihaan yuvii̱ a . 'O̱ se ca'anj yaníj síí cu'na̱j Judas , tanáj xco̱ so' suun nihánj , ne̱ ca'anj so' nda̱a rej no̱ xcúún so' ca'a̱nj so' a ― taj nij yuvii̱ , cachíín ni'ya̱j nij yuvii̱ rihaan Diose̱ a .
Ga̱a ne̱ tico tixaj nij so' me ro̱j so' qui'ya̱j canaán , ne̱ síí cu'na̱j Matías me síí qui'yaj canaán , ne̱ che'é dan guun tuvi̱' so' ga̱ yo'ó xa̱a̱n nij apóstol cune' Jesucristó man nata̱' sena̱na̱ so' rihaan cunuda̱nj nij yuvii̱ ma̱n rihaan chumii̱ a .
Dan me se cachén cha'anj pascuá , ne̱ cachén yavíj chiha̱a̱ chi̱' güii , ne̱ quisíj cha'anj Pentecostés a . Ne̱ güii dan me se cunuu chre̱' cunuda̱nj nij síí noco̱' man Jesucristó rá 'o̱ ve' ,
ne̱ taj ni'yón cuno taran' nij síí ne̱ rá ve' se vaa nayuu rá ve' , ne̱ da̱j se uun rá' unó' nana̱ yuva̱a̱ avii rej xta̱' ro' , da̱nj guun rá nij so' ga̱a nayuu rá ve' a .
Ga̱a ne̱ quene'en nij so' rasu̱u̱n , ne̱ ase vaa yaa ya'an cuxra' ta'a̱j vaa rasu̱u̱n quene'en nij so' , ne̱ quitáá rasu̱u̱n yo' raa̱ 'o̱ 'o̱ nij so' a .
Ga̱a ne̱ dan me se caraa Nimán Diose̱ nimán taran' nij so' , ga̱a ne̱ guun che'e̱ nij so' nucua̱j ca'mii nij so' xna'ánj ino̱ vaa , ne̱ nda̱a vaa xna'ánj ca'vee ca'mi̱i̱ 'o̱ 'o̱ nij so' qui'yaj Nimán Diose̱ , da̱nj ina̱nj ca'mii nij so' a .
Dan me se güii dan cumán ndo'o yuvii̱ israelitá chuman' Jerusalén , ne̱ síí me ya̱ rá canoco̱' man Diose̱ me nij yuvii̱ israelitá yo' , ne̱ síí cavii nu̱' chuman' na̱j rihaan chumii̱ me uún nij so' a .
Dan me se cuno nij yuvii̱ israelitá yo' se vaa cuno nij síí noco̱' man Jesucristó ne̱ rá ve' yo' , ne̱ che'é dan cunuu chre̱' nij yuvii̱ israelitá rihaan ve' yo' , ne̱ ca'anj ndo'o rá nij so' se vaa guun a . 'O̱ se 'o̱ 'o̱ nij yuvii̱ israelitá yo' ro' , cuno se vaa ca'mii nij síí noco̱' man Jesucristó xna'ánj a'mii 'o̱ 'o̱ nij yuvii̱ israelitá yo' a .
Dan me se caráya'a̱nj uxrá nij yuvii̱ , ne̱ cataj nij yuvii̱ yo' : ― Ni̱'yaj soj ei . Xa̱' nij síí nicu̱n' a'mii nihánj , tza̱j ne̱ si̱j cavii estadó Galilea me cunuda̱nj nij so' á .
Ne̱ asa̱' a'vee uno 'o̱ 'o̱ ní' se vaa a'mii nij so' xna'ánj a'mii ma'a̱n nii ní' rihaan ní' ga̱ .
Dan me se ma'a̱n ní' me síí cavii Partia do̱' , Media do̱' , Elam do̱' , Mesopotamia do̱' , Judea do̱' , Capadocia do̱' , Ponto do̱' , Asia do̱' ,
Frigia do̱' , Panfilia do̱' , Egiptó do̱' , rej Libia na̱j nichru̱n' Cirene do̱' , ne̱ ta'a̱j ní' me síí ne̱ chuman' Romá uún a . 'O̱ se ta'a̱j ní' me yuvii̱ israelitá , ne̱ yo'ó ta'a̱j ní' me nij síí yaníj guun tuvi̱' ga̱ nij síí israelitá a .
Ne̱ vaa síí cavii Creta do̱' , Arabia do̱' , uún a . Ne̱ nihánj me se nda̱a uno 'o̱ 'o̱ ní' sexna'a̱nj ní' , 'yaj nij so' a'mii nij so' , ne̱ nata' ndo'o nij so' se vaa sa̱' uxrá vaa Diose̱ á ― taj cunuda̱nj nij yuvii̱ yo' a .
Dan me se caráya'a̱nj uxrá cunuda̱nj nij yuvii̱ israelitá yo' , ne̱ ne ca've̱e xca̱j nij so' cuentá da̱j me che'é guun da̱nj a . Ne̱ ta'a̱j nij so' xná'anj man tuvi' , cataj nij so' : ― Me che'é guun nu̱' da̱nj ga̱ ― taj ta'a̱j nij so' a .
Ne̱ yo'ó ta'a̱j nij so' ca'nga' naco̱o̱ , ne̱ cataj nij so' : ― Cachén ndo'o co'o nij síí nihánj na vinó naca̱ na̱nj chugua̱nj ― taj nij síí ca'nga' naco̱o̱ yo' a .
Ga̱a ne̱ dan me se canicun' síí cu'na̱j Pedró ga̱ yo'ó xa̱a̱n nij apóstol cune' Jesucristó man nata̱' sena̱na̱ so' rihaan yuvii̱ , ne̱ nucua̱j ndo'o ca'mii Pedró ne̱ nata' so' nana̱ nihánj a : ― Soj si̱j israelitá do̱' , cunuda̱nj soj si̱j ne̱ chuman' Jerusalén nihánj do̱' , nano̱ xre̱j soj nana̱ ca'mi̱j rihaan soj , ne̱ xca̱j soj cuentá che'é rasu̱u̱n nihánj ei .
Ne gu̱un xno̱ núj nda̱a vaa guun rá ta'a̱j soj ma' . 'O̱ se xca̱j soj cuentá , ne̱ tiha̱j aga' u̱u̱n rej na'ya̱a̱n me nihánj ei .
Tza̱j ne̱ nu̱' nihánj ro' , me se vaa cataj síí cu'na̱j Joel síí nata' sena̱na̱ Diose̱ ga̱a naá qui'yaj Diose̱ a . Dan me se cataj síí cu'na̱j Joel :
“ Nihánj me a'mii ma'a̱n Diose̱ rihaan soj , ne̱ taj Diose̱ se vaa asa̱' nichru̱n' ca'a̱nj ni'ya̱ chumii̱ nihánj , ne̱ ca'ne̱j ndo'o 'u̱nj Nimán 'u̱nj nimán yuvii̱ ma̱n rihaan nu̱' chumii̱ , ne̱ ta'níí soj ro' , nata̱' nana̱ rque̱ 'u̱nj man ma'a̱n nij so' a . Ne̱ nij síí tachru̱u̱ ro' , naqui'yaa ndo'o rasu̱u̱n rihaan nij so' , qui̱'yáj , ne̱ nij chii nga̱ ro' , ca'mi̱i̱ ndo'o nej rihaan nij so' , qui̱'yáj ado̱nj .
Dan me se güii yo' ca̱raj Nimanj nimán nij síí nu̱u̱ rihanj do̱' , nimán nij chana̱ nu̱u̱ rihanj do̱' , ne̱ nata̱' nij so' sena̱na̱j ado̱nj .
Dan me se ga̱a̱ ndo'o rasu̱u̱n noco̱o quene'e̱n soj rej xta̱' , qui̱'yáj , ne̱ ga̱a̱ ndo'o rasu̱u̱n noco̱o quene'e̱n soj rihaan yo'óó , qui̱'yáj , ne̱ quene'e̱n soj ton do̱' , ya'an do̱' , catze' do̱' a .
Ne̱ gu̱un rmi̱' rihaan güii , ne̱ rihaan yavii ro' , gu̱un ton , asa̱' nichru̱n' quisi̱j güii sa̱' güii ca'ne̱' 'u̱nj si̱j 'ni̱j ra'a man soj cacun' che'é yuvii̱ a .
Ne̱ me ma'a̱n síí cachi̱nj ni'ya̱j rihaan 'u̱nj , ne̱ quinani̱i̱ so' rihaan sayuun ado̱nj ” . Nihánj me sena̱na̱ Diose̱ nana̱ ca'mii síí cu'na̱j Joel ga̱a naá ei .
” Ne̱ cuano̱ nihánj me se cuno̱ soj si̱j israelitá nana̱ nihánj ei . Dan me se a̱j ne'en nij soj da̱j qui'yaj Jesucristó síí cavii chuman' Nazaret , se vaa guun nucua̱j so' qui'yaj ndo'o so' suun sa̱' noco̱o quene'en soj , qui'yaj Diose̱ ado̱nj . Ne̱ dan me se xcaj soj cuentá da̱j si̱j me so' , qui'yaj Diose̱ á .
Dan me se tucuachén nii man so' rihaan nij síí ta̱j ri'yunj man so' , ga̱a ne̱ dan me se cachrón nij síí ne noco' man Diose̱ man so' rihaan rcutze̱ , ne̱ cavi' so' , qui'yaj ma'a̱n soj a . Ne̱ nu̱' nihánj me se vaa 'o̱ guun rá Diose̱ quira̱n' so' , ne̱ a̱j quene'en Diose̱ se vaa quira̱n' so' da̱nj ei .
Tza̱j ne̱ qui'yaj Diose̱ se vaa ne ca've̱e yu̱u̱n che'e̱ cavi̱' so' , ma' . Tza̱j ne̱ cunuu i'na̱' uún so' , qui'yaj Diose̱ , che'é se ne ca've̱e yu̱u̱n che'e̱ cavi̱' so' daj chiha̱a̱ míj a̱ man ado̱nj .
” 'O̱ se nihánj me nana̱ ca'mii síí cu'na̱j David che'é Jesucristó a : “ Quene'én 'u̱nj da̱j qui̱ranj rej rihanj , ne̱ xcaj 'u̱nj cuentá se vaa yo'o̱ canicu̱n' síí 'ni̱j ra'a manj rihanj na̱nj á . 'O̱ se nicu̱n' so' rej x'nu̱j , ne̱ se̱ ca'vee na̱xruj , qui'ya̱j so' ma' .
Che'é dan guun niha̱' ndo'o nimanj , ne̱ ca'mij nana̱ niha̱' cavii nimanj a . 'O̱ se yo'o̱ guun ya̱ raj se vaa ya̱ cavi̱i̱ sa̱' 'u̱nj na̱nj ado̱nj .
'O̱ se se̱ tanáj so̱' nimanj rej ma̱n nij síí cavi' ma' . Ne̱ se̱ quiri'yuj nee̱ man síí vaa sa̱' rihaan so̱' , qui̱'yáá so̱' ma' .
Dan me se ti̱haán so̱' rihanj tucuáán ca̱nocoj ne̱ ca've̱e ga̱a̱ i'na̱' 'u̱nj a . Ne̱ gu̱un niha̱' ndo'o raj , qui̱'yáá so̱' , asa̱' canicún' 'u̱nj rihaan so̱' ado̱nj ” . Nihánj me sena̱na̱ síí cu'na̱j David yo' a .
” Nuveé na̱na̱ naca̱ me nana̱ nihánj nana̱ cata̱j 'u̱nj rihaan nij soj cuano̱ , man tinu̱j . Dan me se xi̱i ní' síí cu'na̱j David me se cavi' so' , ga̱a ne̱ cachin' nii man so' , ne̱ ya̱j me se ne'en ní' me rej cachin' nii man so' na̱nj á .
Tza̱j ne̱ síí nata' sena̱na̱ Diose̱ me so' ga̱a cayáán so' , ne̱ quene'en so' se vaa cata' tu'va Diose̱ rihaan so' se vaa gu̱un chij yo'o̱ ta'níí ta'nij si'no̱ so' , nda̱a vaa guun chij ma'a̱n so' a .
Ne̱ che'é dan cataj so' se vaa se̱ quináj Jesucristó rej ma̱n nij síí cavi' , ne̱ se̱ quixtun' nu̱' nee̱ man so' ma' . Da̱nj ca'mii so' ni'ya̱j so' güii cunu̱u i'na̱' uún Jesucristó a .
” Ga̱a ne̱ dan me se ya̱ ya̱ cunuu i'na̱' uún Jesucristó , qui'yaj Diose̱ , ne̱ taran' núj me síí quene'en se vaa cunuu i'na̱' uún so' ado̱nj .
Ga̱a ne̱ cavii Jesucristó nda̱a x'núú Diose̱ rej nuva̱' Diose̱ , ya̱ ga̱a nacaj Jesucristó Nimán Diose̱ ga̱a narqué Diose̱ Nimán so' man Jesucristó , da̱nj vaa cata' tu'va so' a . Ne̱ qui'yaj Jesucristó ga̱ núj si̱j apóstol nda̱a vaa ne'en soj se vaa ran' núj , ne̱ dan me se qui'yaj Jesucristó ca'mii núj si̱j apóstol nu̱' xna'ánj a'mii soj nda̱a vaa cuno soj ca'mii núj ei .
” Dan me se ne cavi̱i̱ ma'a̱n síí cu'na̱j David rej xta̱' ma' . Tza̱j ne̱ cataj so' : “ Ca'mii Diose̱ síí 'ni̱j ra'a man ní' rihaan síí 'ni̱j ra'a manj , cataj so' se vaa ca̱yáán síí 'ni̱j ra'a manj x'núú Diose̱ rej nuva̱' Diose̱
nda̱a se quisi̱j qui'ya̱j canaán Diose̱ rihaan taran' nij síí ta̱j ri'yunj man síí 'ni̱j ra'a manj ne̱ quiri̱i̱ ta'nga' síí 'ni̱j ra'a manj rihaan nij so' ado̱nj ” , taj síí cu'na̱j David yo' a .
Che'é dan vaa che'é ndo'o xca̱j ya̱ taran' soj si̱j israelitá cuentá se vaa xa̱' Jesucristó síí cachrón ma'a̱n soj rihaan rcutze̱ , tza̱j ne̱ síí 'ni̱j ra'a man ní' me so' , ne̱ síí ca'néé Diose̱ ti̱nanii man ní' rihaan sayuun me uún so' , qui'yaj Diose̱ ado̱nj ― taj Pedró rihaan nij yuvii̱ cunuu chre̱' yo' a .
Dan me se ga̱a cuno nij yuvii̱ nana̱ yo' , ne̱ quinanó ndo'o rá nij so' , ne̱ xná'anj nij so' man Pedró ga̱ yo'ó nij apóstol cune' Jesucristó man nata̱' sena̱na̱ so' rihaan yuvii̱ , cataj nij so' a : ― Ne̱ da̱j qui'ya̱j núj , ga̱ tinu̱' ― taj nij so' , xná'anj nij so' man nij tuvi̱' Pedró a .
Ga̱a ne̱ cataj Pedró rihaan nij so' a : ― Ca̱nica̱j nimán soj canoco̱' soj chrej sa̱' , ne̱ cata̱' ne cunuda̱nj soj che'é yan quene'e̱n yuvii̱ se vaa noco̱' soj man Jesucristó , ga̱a ne̱ tinavi̱j Diose̱ cacun' tumé soj , ne̱ rque̱ Diose̱ Nimán Diose̱ catu̱u̱ yo' nimán soj ei .
Dan me se cata' tu'va Diose̱ se vaa qui'ya̱j so' da̱nj che'é nij soj do̱' , che'é ta'níí soj do̱' , che'é nij síí ne̱ ga̱n' do̱' a . Dan me se me ma'a̱n síí nacu̱nj Diose̱ síí 'ni̱j ra'a man ní' canoco̱' man so' me se qui'ya̱j Diose̱ da̱nj che'é so' ado̱nj ― taj Pedró rihaan nij yuvii̱ israelitá yo' a .
Ga̱a ne̱ nata' so' que'e̱e̱ doj nana̱ rihaan nij so' , ga̱a ne̱ nago' so' chrej nucua̱j man nij so' , cataj so' : ― Cu̱riha̱nj soj sca'núj tuvi' ní' síí noco̱' tucuáán chi'i̱i̱ , ga̱a ne̱ quinani̱i̱ soj rihaan sayuun ei ― taj Pedró rihaan nij yuvii̱ israelitá a .
Che'é dan me nij síí cuchumán rá sena̱na̱ so' ro' , cata' ne nij so' , ne̱ güii yo' me se canoco' naca̱ va'nu̱j míj yuvii̱ man Jesucristó ta̱' asuun a .
Dan me se yo'o̱ canoco' raan nij síí noco̱' man Jesucristó nana̱ tucu'yón nij apóstol rihaan nij so' , ne̱ yo'o̱ guun tuvi̱' cunuda̱nj nij so' a . Ne̱ yo'o̱ cuxra' ta'a̱j nij so' rachrúún chá nij so' , ne̱ yo'o̱ chre̱' cachíín ni'ya̱j nij so' rihaan Diose̱ a .
Ne̱ cunuda̱nj nij yuvii̱ ro' , cuchu'vi' ndo'o nij so' ni'ya̱j nij so' nij suun sa̱' noco̱o qui'yaj nij apóstol yo' a .
Tza̱j ne̱ nij síí cuchumán rá ni'ya̱j man Jesucristó me se 'o̱ rej ma̱n chre̱' cunuda̱nj nij so' , ne̱ naqui'yaj rcua'a̱a̱n nij so' nu̱' si'yaj nij so' , ne̱ si'yaj taran' nij so' me cunuda̱nj nij rasu̱u̱n yo' a .
Ne̱ tu'véj nij so' to'óó nij so' do̱' , si'yaj nij so' do̱' , ne̱ rqué nij so' sesa'a̱nj nij so' rihaan tuvi' nij so' síí achiin rasu̱u̱n man a .
Dan me se daj a̱ güii 'anj nij so' nuvií noco̱o cachi̱nj ni'ya̱j nij so' rihaan Diose̱ , nda̱a vaa guun rá taran' nij so' a . Ne̱ 'o̱ nuu chre̱' nij so' 'o̱ ve' , ne̱ uxra' ta'a̱j nij so' rachrúún chá nij so' a . Ne̱ dan me se nda̱a niha̱' nda̱a cochro̱j rá taran' nij so' chá nij so' chraa a .
Ne̱ cataj nij so' se vaa sa̱' uxrá qui'yaj Diose̱ che'é nij so' , ne̱ ca'mii sa̱' cunuda̱nj nij yuvii̱ ne̱ chuman' Jerusalén ni'ya̱j nij yuvii̱ man nij so' ga̱a ve'é mán chre̱' nij so' a . Ne̱ daj a̱ güii cunuu chre̱' doj síí va̱j nani̱i̱ rihaan sayuun ga̱ nij so' , qui'yaj Diose̱ a .
Dan me se aga' va'nu̱j rej anoco' güii me se cuchi' síí cu'na̱j Pedró do̱' , síí cu'na̱j Juan do̱' , nuvií noco̱o , che'é se orá achíín ni'ya̱j nii rihaan Diose̱ me yo' a .
Ne̱ ma̱a̱n orá dan nica̱j nii man 'o̱ síí rengo̱ cuchi' nii rihaan nuvií noco̱o yo' , ne̱ síí rengo̱ me so' asi̱j ca'ngaa so' a . Ne̱ dan me se daj a̱ güii uchruj nii man so' rihaan yo'óó rej x'nu̱j ta'yaa cu'na̱j Ta'yaa Ve'é Ndo'o Vaa a . Ne̱ yo' me rej achíín so' caridad man nij yuvii̱ atúj nuvií yo' a .
Dan me se quene'en so' man Pedró do̱' , man Juan do̱' , se vaa catu̱u̱ ro̱j so' rá nuvií noco̱o , ga̱a ne̱ cachíín so' caridad man ro̱j so' a .
Ga̱a ne̱ ni'ya̱j uxrá Pedró do̱' , Juan do̱' , man so' , ne̱ cataj Pedró rihaan so' a : ― Ni̱'yaj so̱' man rój á ― taj so' rihaan síí rengo̱ yo' a .
Ga̱a ne̱ ni'ya̱j síí rengo̱ man ro̱j so' , che'é se guun rá so' se vaa rque̱ ro̱j so' sa'anj man so' a .
Ga̱a ne̱ cataj Pedró rihaan so' a : ― Taj va̱j a̱ doj sa'anj rihaan 'u̱nj ma' . Tza̱j ne̱ rque̱ 'u̱nj se vaa rihaan 'u̱nj mán so̱' ei . Dan me se che'é ma'a̱n Jesucristó síí cavii chuman' Nazaret taj xna'anj 'u̱nj rihaan so̱' se vaa na̱xuma̱a̱n so̱' ne̱ cache̱e̱ so̱' á ― taj Pedró rihaan so' a .
Ga̱a ne̱ quita'aa Pedró ra'a so' rej nuva̱' so' , ne̱ cachrón caya̱ Pedró man so' , ne̱ nu̱' nari' nucuaj tacóó so' do̱' , xtucua̱' so' do̱' a .
Ga̱a ne̱ dan me se güéj so' , ne̱ canicun' caya̱ so' , ne̱ cachéé so' , ne̱ dan me se catúj so' rá nuvií noco̱o ga̱ ro̱j so' , ne̱ cachéé ndo'o so' , ne̱ güéj so' , ne̱ cataj so' se vaa sa̱' uxrá qui'yaj Diose̱ che'é so' a .
Ga̱a ne̱ quene'en cunuda̱nj nij yuvii̱ se vaa cachéé so' ne̱ cataj so' se vaa sa̱' uxrá qui'yaj Diose̱ a .
Ne̱ quene'en nij yuvii̱ se vaa ma'a̱n so' me síí yáán rihaan ta'yaa nuvií noco̱o cu'na̱j Ta'yaa Ve'é Ndo'o Vaa ne̱ achíín so' caridad , ne̱ ca'anj ndo'o rá nij yuvii̱ che'é se vaa nahuun sa̱' síí rengo̱ yo' a .
Dan me se quita'aa síí nahuun sa̱' yo' man síí cu'na̱j Pedró do̱' , man síí cu'na̱j Juan do̱' , ne̱ che'é se ca'anj ndo'o rá nij yuvii̱ , che'é dan cunánj nij yuvii̱ cunuu chre̱' nij yuvii̱ rihaan ro̱j so' rque chingá cu'na̱j Corredor Salomón a .
Ne̱ ga̱a quene'en Pedró man nij yuvii̱ , ne̱ cataj so' rihaan nij yuvii̱ a : ― Cuno̱ soj si̱j israelitá ca'mi̱j á . Me che'é ca'anj ndo'o rá soj se vaa chéé síí nihánj ga̱ . Me che'é ni'ya̱j ndo'o soj man rój ga̱ . Nuveé ma'a̱n rój me síí guun nucua̱j qui'yaj cachéé so' ma' . Nuveé che'e̱ se si̱j noco̱' sa̱' ndo'o man Diose̱ me rój , ne̱ cachéé so' qui'yaj rój ma' .
Dan me se Diose̱ síí noco̱' xi̱i ní' síí cu'na̱j Abraham do̱' , síí cu'na̱j Isaac do̱' , síí cu'na̱j Jacob do̱' , me síí qui'yaj cavii sa̱' ndo'o ta'níí ma'a̱n so' Jesucristó na̱nj ado̱nj . Tza̱j ne̱ nij soj me nij síí tucuachén man Jesucristó rihaan nij síí ta̱j ri'yunj man Jesucristó , ne̱ nda̱' se guun ya̱ rá síí cu'na̱j Pilato se vaa ca'a̱nj u̱u̱n Jesucristó , tza̱j ne̱ cataj soj rihaan síí cu'na̱j Pilato se vaa guun rá soj cavi̱' Jesucristó ado̱nj .
” Dan me se cataj soj se vaa ne gu̱un rá soj ni̱'yaj soj man síí sa̱' nimán yo' ma' . Ma̱a̱n se cachíín ni'ya̱j soj rihaan síí cu'na̱j Pilato se vaa quiri̱i̱ so' taga' man 'o̱ síí ticavi' man yuvii̱ a .
Ne̱ ticavi' soj man Jesucristó síí gu̱un nucua̱j qui'ya̱j ga̱a̱ i'na̱' nimán ní' a . Ne̱ Diose̱ ro' , qui'yaj cunuu i'na̱' uún Jesucristó , ne̱ ma'a̱n núj me síí quene'en se vaa cunuu i'na̱' uún so' na̱nj ado̱nj .
Ne̱ che'é se cuchumán rá síí nihánj ni'ya̱j so' man Jesucristó ro' , che'é dan nari' nucuaj so' , qui'yaj Jesucristó ado̱nj . Ne̱ dan me se nahuun sa̱' nu̱' so' , ne̱ a̱j ne'en taran' soj da̱j quiran' so' , ne̱ a̱j cuno soj da̱j taj ma'a̱n so' na̱nj á .
” Ne̱ nihánj me se ne'én 'u̱nj se vaa che'é se ne quene'e̱n soj da̱j si̱j me Jesucristó , ne̱ che'é dan cavi' so' qui'yaj soj ga̱ nij síí uun chij rihaan soj na̱nj ei .
Tza̱j ne̱ Diose̱ ro' , me síí cataj xna'anj asi̱j naá ndo'o ga̱a rqué so' nana̱ nata' nij síí nata' sena̱na̱ so' , ne̱ dan me se cataj xna'anj Diose̱ se vaa síí ca'ne̱j so' ti̱nanii man yuvii̱ rihaan sayuun me se quira̱n' ndo'o so' sayuun a . Ne̱ nihánj me se quisíj ya̱ nu̱' nda̱a vaa cataj Diose̱ se vaa qui'ya̱j ma'a̱n Diose̱ na̱nj ei .
” Che'é dan ca̱nica̱j nimán soj canoco̱' soj chrej sa̱' , ga̱a ne̱ ca've̱e tinavi̱j Diose̱ cacun' tumé soj á .
Ga̱a ne̱ ca've̱e quisi̱j güii cunu̱u cui̱j rá taran' ní' si̱j israelitá , qui'ya̱j síí 'ni̱j ra'a man ní' , ne̱ dan me se Jesucristó síí cune' Diose̱ man ti̱nanii man ní' rihaan sayuun me se ca'ne̱j Diose̱ man so' ca'na̱' uún so' rihaan ní' a .
Cuano̱ nihánj me se me rá Diose̱ ca̱yáán so' rej xta̱' nda̱a se quisi̱j güii naqui'ya̱j sa̱' Diose̱ nu̱' nij rasu̱u̱n nda̱a rá se vaa nij rasu̱u̱n asi̱j naá ndo'o nda̱a vaa cataj xna'anj nij síí sa̱' síí nata' sena̱na̱ Diose̱ ga̱a naá a .
Dan me se síí cu'na̱j Moisés cataj rihaan xi̱i ní' : “ Diose̱ si̱j 'ni̱j ra'a man ní' me se cavi̱i̱ yo'o̱ tinúú nij soj , qui'ya̱j Diose̱ , ne̱ gu̱un so' síí nata̱' sena̱na̱ Diose̱ nda̱a vaa 'yaj ma̱'anj a . Ne̱ cuno̱ soj nu̱' nana̱ nata̱' so' rihaan soj á .
Ne̱ dan me se a̱ me ma'a̱n síí na'vej rá cuno̱ sena̱na̱ síí nata̱' sena̱na̱ Diose̱ yo' , ne̱ nu̱' quiri̱i̱ yaníj nii man so' sca'núj ní' si̱j israelitá , ne̱ quiri̱' nu̱' so' na̱nj ado̱nj ” , taj síí cu'na̱j Moisés ga̱a naá a .
Ne̱ dan me se síí cu'na̱j Samuel do̱' , cunuda̱nj yo'ó nij síí nata' sena̱na̱ Diose̱ do̱' , cataj xna'anj taran' uún nij so' uún che'é güii ya̱j ei .
” Ne̱ rihaan ma'a̱n nij soj ca'mii nij síí nata' sena̱na̱ Diose̱ , ne̱ ma'a̱n nij soj me nij síí cavi̱i̱ sa̱' qui'ya̱j Diose̱ , nda̱a vaa cata' tu'va Diose̱ rihaan xi̱i ní' ga̱a naá ei . Dan me se rihaan xi̱i ní' síí cu'na̱j Abraham cataj Diose̱ : “ Dan me se cavi̱i̱ sa̱' nij yuvii̱ ma̱n cunuda̱nj nij chuman' na̱j rihaan chumii̱ , qui'ya̱j ta'níí ta'nij si'no̱ so̱' a ” , taj Diose̱ rihaan Abraham a .
Ga̱a ne̱ a̱j ca'néé Diose̱ man ta'níí Diose̱ rihaan chumii̱ , ne̱ cuchi' ta'níí Diose̱ asino ya̱a̱n rihaan ma'a̱n soj , qui'yaj Diose̱ , che'é rej ca̱nica̱j nimán 'o̱ 'o̱ nij soj , ne̱ ta̱náj xco̱ nij soj tucuáán chi'i̱i̱ , ne̱ ca've̱e qui'ya̱j ndo'o Diose̱ se lu̱j che'é taran' nij soj ei ― taj Pedró rihaan nij yuvii̱ cunuu chre̱' rá nuvií noco̱o yo' a .
Dan me se ga̱a ca'mii síí cu'na̱j Pedró ga̱ Juan rihaan nij yuvii̱ , ne̱ cuchi' nij xrej do̱' , tanuu uun chij rihaan nij tanuu 'yaj suun rá nuvií noco̱o do̱' , nij síí saduceo do̱' , rihaan ro̱j so' a .
'O̱ se ne gu̱un niha̱' rá nij so' ga̱a cuno nij so' nana̱ tucu'yón Pedró ga̱ Juan man nij yuvii̱ nana̱ se vaa Jesucristó me 'o̱ síí cunuu i'na̱' uún ga̱a cavi' so' a .
Ne̱ dan me se quita'aa nij so' man ro̱j so' , ne̱ caxríj nij so' taga' man ro̱j so' 'o̱ yan' a . 'O̱ se a̱j ti'nuu me orá yo' a .
Ne̱ que'e̱e̱ nij síí cuno sena̱na̱ ro̱j so' ro' , cuchumán rá nana̱ yo' , ne̱ veé da̱nj quisíj 'u̱n' míj snó'o canoco' man Jesucristó ta̱' asuun a .
Ne̱ yo'ó güii me se cunuu chre̱' nij síí nica̱j suun do̱' , nij síí uun chij do̱' , nij síí naqui'yaj cu̱u setucua̱nj Moisés rihaan nij yuvii̱ do̱' , chuman' Jerusalén ga̱
síí cu'na̱j Anás síí guun xrej ata̱ suun noco̱o doj do̱' , síí cu'na̱j Caifás do̱' , síí cu'na̱j Juan do̱' , síí cu'na̱j Alejandró do̱' , taran' nij tuvi̱' nij xrej ata̱ suun noco̱o doj do̱' a .
Dan me se canicun' caya̱ síí cu'na̱j Pedró ga̱ Juan tanu̱u̱ ve' ma̱n nij xrej , qui'yaj nij xrej , ne̱ xná'anj nij xrej man ro̱j so' , cataj nij xrej a : ― Me rej quiri' ro̱j so̱j rej nucua̱j do̱' , me síí ca'ne' suun rihaan ro̱j so̱j do̱' , ne̱ qui'yaj ro̱j so̱j da̱nj ga̱ ― taj nij so' , xná'anj nij so' man ro̱j so' a .
Ga̱a ne̱ caraa ndo'o Nimán Diose̱ nimán Pedró , ne̱ cataj Pedró rihaan nij so' a : ― Cuno̱ nij soj si̱j nica̱j suun rii ta'nga' rihaan nij yuvii̱ do̱' , cuno̱ soj si̱j uun chij cuno̱ nana̱ cata̱j xna'anj 'u̱nj rihaan nij soj á .
Nihánj me se naqui'ya̱j cu̱u nij soj man rój che'é se cunuu 'e̱e̱ rá rój ni'ya̱j rój 'o̱ síí rengo̱ , ne̱ me rá nij soj quene'e̱n soj asa̱' ca'vee nahuun sa̱' síí rengo̱ nihánj a .
Che'é dan xca̱j nij soj do̱' , taran' nij yuvii̱ israelitá do̱' , cuentá se vaa Jesucristó síí cavii chuman' Nazaret me síí qui'yaj ca'vee naxca̱j rój man síí rengo̱ nihánj , ne̱ 'o̱ vaa nucua̱j so' a . Ne̱ nij soj ro' , me nij síí qui'yaj cachrón nii man Jesucristó rihaan rcutze̱ , tza̱j ne̱ cunuu i'na̱' uún so' , qui'yaj Diose̱ a .
Ne̱ xa̱' Jesús , tza̱j ne̱ so' me yuvej quiri'íj nij soj si̱j cune̱' ve' , ne̱ ya̱j me se guun so' yuvej sa̱' doj rihaan taran' nij yuvej ma̱n tacóó ve' ya̱j na̱nj ado̱nj .
Ne̱ taj va̱j a̱ doj yo'ó síí gu̱un nucua̱j qui'ya̱j cavi̱i̱ sa̱' ní' a̱ ma' . O̱rún' so' me síí vaa rihaan chumii̱ nihánj síí ca'néé Diose̱ , ne̱ o̱rún' so' me síí ca've̱e ti̱nanii man ní' rihaan sayuun na̱nj ado̱nj ― taj Pedró rihaan nij síí uun chij yo' a .
Dan me se quene'en nij so' se vaa ne cuchu'vi̱' Pedró ga̱ Juan ne̱ sca̱' uxrá ca'mii ro̱j so' , ne̱ xcaj nij so' cuentá se vaa nuveé si̱j tucu'yón yanj me ro̱j so' , tza̱j ne̱ sa̱' uxrá nari' ro̱j so' a . Che'é dan caráya'a̱nj nij so' a . Ne̱ quene'en nij so' se vaa ro̱j so' me síí cachéé ga̱ Jesucristó a .
Ne̱ quene'en nij so' man síí nahuun sa̱' yo' nicu̱n' ga̱ ro̱j so' a . Ga̱a ne̱ ne quiri̱' nij so' nana̱ ca'mi̱i̱ nij so' ma' .
Ga̱a ne̱ ca'ne' nij síí uun chij suun rihaan Pedró ga̱ Juan ga̱ síí nahuun sa̱' yo' se vaa cu̱riha̱nj va'nu̱j nij so' xe' , ga̱a ne̱ ca've̱e nuchru̱j ra̱a̱ nij tuvi̱' nij síí uun chij da̱j qui'ya̱j nij so' ga̱ síí cu'na̱j Pedró ga̱ Juan yo' , rá nij so' a .
Dan me se cataj nij so' : ― Da̱j qui'ya̱j ní' ga̱ ro̱j síí nihánj ga̱ . 'O̱ se xcaj taran' nij síí ne̱ chuman' Jerusalén nihánj cuentá se vaa ranga̱' qui'yaj suun ro̱j so' suun sa̱' noco̱o , ne̱ se̱ ca'vee cata̱j ní' se vaa ne qui'ya̱j ro̱j so' da̱nj ma' .
Tza̱j ne̱ tuchu'vi̱' ní' man ro̱j so' ne̱ ca'ne̱' ní' suun rihaan ro̱j so' se vaa se̱ ca'mii ro̱j so' che'é Jesucristó rihaan a̱ 'ó yuvii̱ a . Ga̱a ne̱ se̱ cha'nuu̱ doj nana̱ nihánj sca'núj nij yuvii̱ a ― taj taran' nij so' a .
Ga̱a ne̱ canacúún nij so' catu̱u̱ uún Pedró ga̱ Juan rej nu̱u̱ nij so' , ga̱a ne̱ nago' nij so' chrej nucua̱j man ro̱j so' se vaa se̱ ca'mii ro̱j so' che'é Jesucristó ne̱ se̱ tucu'yón ro̱j so' sena̱na̱ Jesucristó a .
Ga̱a ne̱ canica̱j síí cu'na̱j Pedró ga̱ Juan cataj ro̱j so' rihaan nij so' a : ― Nuchru̱j ra̱a̱ nij soj sese gu̱un rá Diose̱ cuno̱ núj rihaan soj ne̱ ta̱náj xco̱ núj sena̱na̱ Diose̱ ei .
Se̱ ca'vee ca'ne̱' rá núj ga̱ suun a'mii che'é rasu̱u̱n quene'en núj do̱' , che'é nana̱ cuno núj do̱' a̱ ma' ― taj ro̱j so' rihaan nij so' a .
Ga̱a ne̱ doj a̱ ca'mii yuva̱a̱ nij síí uun chij yo' rihaan ro̱j so' , tza̱j ne̱ ne quiri̱' nij síí uun chij yo' da̱j qui'ya̱j nij so' sayuun man ro̱j so' a̱ ma' . Che'é dan na'néé nij so' chrej man ro̱j so' a . 'O̱ se nij yuvii̱ me se cunuda̱nj nij so' cataj se vaa sa̱' uxrá qui'yaj Diose̱ che'é síí nahuun sa̱' yo' a .
Ne̱ síí nahuun sa̱' qui'yaj suun sa̱' noco̱o yo' me se va̱j so' vi̱j chiha̱a̱ yo' táá doj a .
Dan me se na'néé nii man Pedró ga̱ Juan , ne̱ cuchi' ro̱j so' rihaan tinúú ro̱j so' , ga̱a ne̱ nata' ro̱j so' nu̱' nana̱ cataj nij xrej ata̱ suun noco̱o doj do̱' , nij síí uun chij do̱' , se vaa cataj nij so' rihaan ro̱j so' a .
Ga̱a ne̱ dan me se ga̱a cuno nij so' sena̱na̱ ro̱j so' , ga̱a ne̱ nu̱' guun rá taran' nij so' cachi̱nj ni'ya̱j nij so' rihaan Diose̱ , ne̱ che'é dan nucua̱j ca'mii nij so' , cataj nij so' a : ― Ma̱'án so̱' me síí qui'yaj nu̱' rej xta̱' nu̱' chumii̱ nu̱' na ya'a̱nj nu̱' rasu̱u̱n nu̱' a .
Ne̱ so̱' ro' , ca'néé Nimán so̱' rihaan xi̱i núj síí cu'na̱j David síí qui'yaj suun che'é so̱' , ne̱ Nimán so̱' ro' , rqué nana̱ rihaan so' ca'mi̱i̱ so' , ne̱ dan me se cataj so' : “ Me che'é ca'maan ndo'o rá nij síí yaníj , ne̱ me che'é guun nij rma'a̱n rá nij yuvii̱ ga̱ .
Dan me se cavii nij síí nica̱j suun rey uun chij rihaan chumii̱ nihánj , ga̱a ne̱ cunuu chre̱' nij so' , che'é rej qui'ya̱j nij so' sayuun man síí 'ni̱j ra'a man ní' do̱' , man síí ca'néé so' ti̱nanii man yuvii̱ rihaan sayuun do̱' a ” , taj síí cu'na̱j David yo' ga̱a naá a .
Dan me se ya̱ ya̱ cunuu chre̱' síí cu'na̱j Herodes do̱' , síí cu'na̱j Poncio Pilato do̱' , nij síí yaníj do̱' , nij yuvii̱ israelitá do̱' , rque chuman' nihánj , che'é rej qui'ya̱j nij so' sayuun man ta'níí so̱' síí cu'na̱j Jesucristó síí cuné' so̱' man ti̱nanii man núj rihaan sayuun a .
Tza̱j ne̱ qui'yaj nij so' ina̱nj se vaa guun rá ma̱'án so̱' asi̱j naá se vaa qui'ya̱j nij so' , ne̱ ma̱'án so̱' me síí qui'yaj guun nu̱' nihánj a .
” Ne̱ nihánj me se xca̱j so̱' si̱j 'ni̱j ra'a man núj cuentá se vaa ca'mii yuva̱a̱ ndo'o nij so' rihaan núj a . Ne̱ ra̱cuíj so̱' man núj si̱j 'yaj suun che'é so̱' se vaa gu̱un nucua̱j núj nata̱' sca̱' núj sena̱na̱ so̱' rihaan yuvii̱ a .
Dan me se ra̱cuíj so̱' man núj qui'ya̱j núj suun sa̱' noco̱o , ne̱ nahu̱un sa̱' yuvii̱ , qui̱'yáá so̱' , che'é rej xca̱j yuvii̱ cuentá se vaa si̱j nucua̱j ndo'o mé so̱' che'é ta'níí so̱' Jesucristó síí gue̱e̱ á ― taj taran' nij so' , cachíín ni'ya̱j nij so' rihaan Diose̱ a .
Dan me se quisíj cachíín ni'ya̱j nij so' rihaan Diose̱ , ga̱a ne̱ quinaa̱n nu̱' rej ma̱n nij so' , ne̱ caraa ndo'o Nimán Diose̱ nimán cunuda̱nj nij so' , ga̱a ne̱ sca̱' ndo'o ca'mii nij so' sena̱na̱ Diose̱ a .
Dan me se yo'o̱ cuya̱a̱n vaa rá cunuda̱nj nij síí cuchumán rá ni'ya̱j man Jesucristó , ne̱ a̱ 'ó nij síí noco̱' man Jesucristó ne taj se vaa sesi'ya̱j o̱rún' me rasu̱u̱n ma' . Tana̱nj nu̱' rasu̱u̱n ma̱n rihaan 'o̱ 'o̱ nij so' ro' , me si'yaj taran' nij so' , taj nij so' , ne̱ 'o̱ chre̱' mán nij so' , ne̱ 'o̱ chre̱' a'mii nij so' , ne̱ o̱rún' rasu̱u̱n si'yaj cunuda̱nj nij so' a .
Ne̱ nij apóstol cune' Jesucristó man nata̱' sena̱na̱ so' rihaan yuvii̱ me se nucua̱j ndo'o nata' nij so' se vaa cunuu i'na̱' uún Jesucristó si̱j 'ni̱j ra'a man ní' a . Ne̱ qui'yaj ndo'o Diose̱ se lu̱j che'é cunuda̱nj nij so' a .
Ne̱ taj va̱j a̱ 'ó síí achiin rasu̱u̱n man 'ni̱j sca'núj nij so' ma' . 'O̱ se cunuda̱nj tinúú nij so' síí vaa to'óó do̱' , síí vaa ve' tucuá do̱' , cutu'véj nij so' si'yaj nij so' , ne̱ nica̱j nij so' sa'anj quiri' nij so' ,
ne̱ caxríj nij so' sa'anj yo' ston nij apóstol cune' Jesucristó man nata̱' sena̱na̱ so' rihaan yuvii̱ a . Ne̱ sese cachiin rasu̱u̱n rihaan 'o̱ tinúú nij so' , ne̱ nij apóstol me nij síí rqué nu̱' se vaa cachiin rihaan so' a .
Ne̱ yo'o̱ so' ro' , me síí cu'na̱j José , ne̱ tucu'náj nij apóstol Bernabé man so' a . Ne̱ nana̱ Bernabé taj se vaa síí 'yaj nari' nucuaj ní' me so' a . Ne̱ 'o̱ ta'níí ta'nij si'no̱ síí cu'na̱j Leví síí cane ga̱a naá me so' , ne̱ cavii so' rej cu'na̱j Chipre a .
Dan me se vaa 'o̱ to'óó so' , ne̱ cutu'véj so' man yo' , ne̱ nica̱j so' sa'anj quiri' so' che'é yo'óó yo' , ne̱ caxríj so' ston nij apóstol yo' a .
Dan me se vaa yo'o̱ síí cu'na̱j Ananías , ne̱ vaa nica̱ so' chana̱ cu'na̱j Safira , ne̱ cutu'véj ro̱j ni̱ca̱ ro̱j so' 'o̱ yo'óó ,
ne̱ quiri' ro̱j so' sa'anj , ga̱a ne̱ quita'aa síí cu'na̱j Ananías ta'a̱j sa'anj yo' , ne̱ ca'vej rá nica̱ so' qui̱ta'aa so' sa'anj yo' a . Ga̱a ne̱ da̱j 'ó ta'a̱j sa'anj ca'anj nica̱j so' , caxríj so' ston nij apóstol cune' Jesucristó man a . Ne̱ ca'mii ne̱ so' rihaan nij apóstol se vaa nu̱' sa'anj quiri' so' che'é yo'óó cutu'véj so' me yo' , cataj so' a .
Ga̱a ne̱ ca'mii Pedró rihaan síí cu'na̱j Ananías , cataj so' , ne̱ : ― Me che'é catúj síí chre̱e nimán so̱' , ne̱ ca'mii ne̱ so̱' nda̱a rihaan Nimán Diose̱ , ne̱ quita'aa so̱' ta'a̱j sa'anj quirí' so̱' ga̱a cutu'véj so̱' yo'óó yo' ga̱ .
Dan me se da̱j guun rá so̱' , ne̱ ca'mii ne̱ so̱' ga̱ . Nuveé to'o̱j ma̱'án so̱' cutu'véj so̱' ne̱ ga̱a cutu'véj so̱' man yo' ne̱ ne nó xcúún so̱' qui̱'yáá so̱' nda̱a vaa me rá ma̱'án so̱' qui̱'yáá so̱' ga̱ sesa'a̱nj so̱' na' . Me che'é cavii raá so̱' qui̱'yáá so̱' se vaa qui'yáá so̱' nihánj ga̱ . Nuveé rihaan yuvii̱ u̱u̱n ca'mii ne̱ so̱' ma' . Nda̱a rihaan ma'a̱n ya̱ Diose̱ ca'mii ne̱ so̱' na̱nj ado̱nj ― taj Pedró rihaan Ananías yo' a .
Ga̱a cuno Ananías nana̱ ca'mii Pedró rihaan so' , ne̱ naxru' so' , ne̱ cavi' so' a . Ga̱a ne̱ cuchu'vi' ndo'o cunuda̱nj nij síí cuno nda̱a vaa quiran' so' a .
Ga̱a ne̱ canicun' nij síí tachru̱u̱ , ne̱ caráán nij so' yatzíj xráá síí cavi' , ga̱a ne̱ ca'anj nica̱j nij so' man so' xe' , ga̱a ne̱ cachin' nij so' man so' a .
Dan me se cachén va'nu̱j orá ta̱' asuun , ga̱a ne̱ catúj nica̱ síí cavi' yo' rá ve' , ne̱ ne quene'e̱n no' da̱j quiran' nica̱ no' ma' .
Ga̱a ne̱ cataj Pedró rihaan no' a : ― Cata̱j xna'anj so̱' rihanj sese nu̱' sa'anj quita'aa ro̱j so̱j che'é yo'óó cutu'véj ro̱j so̱j me nihánj á ― taj Pedró rihaan no' a . ― Veé cunuda̱nj ya̱ sa'anj quita'aa rój che'é yo'óó me yo' ei ― taj no' a .
Ga̱a ne̱ cataj Pedró rihaan no' a : ― Me che'é cuya̱a̱n guun rá ro̱j so̱j tiha̱' yu'unj ro̱j so̱j man Nimán síí 'ni̱j ra'a man ní' ga̱ . Ni̱'yaj so̱' ei . Nij síí cachin' man nica̱ so̱' ro' , nicun' ta'yaa , ne̱ nihánj me se ca̱ta̱ nij so' mán so̱' , ca'a̱nj ni̱caj nij so' mán so̱' xe' cuano̱ ei ― taj Pedró rihaan no' a .
Ga̱a ne̱ taj ni'yón naxru' no' rihaan yo'óó rej nicu̱n' Pedró , ne̱ nu̱' cavi' no' a . Ga̱a ne̱ dan me se catúj uún nij síí tachru̱u̱ rá ve' , ne̱ quene'en nij so' se vaa a̱j cavi' no' , ga̱a ne̱ ca'anj nica̱j nij so' man no' xe' , ga̱a ne̱ cachin' nij so' man no' uún x'núú nica̱ no' a .
Ga̱a ne̱ cuchu'vi' ndo'o cunuda̱nj nij síí cuchumán rá ni'ya̱j man Jesucristó do̱' , cunuda̱nj nij síí cuno nana̱ da̱j quiran' ro̱j ni̱ca̱ ro̱j so' a .
Ga̱a ne̱ qui'yaj ndo'o nij apóstol cune' Jesucristó man suun sa̱' noco̱o ni'ya̱j nij yuvii̱ ne̱ chuman' Jerusalén a . Ne̱ yo'o̱ vaa rá nij síí noco̱' man Jesucristó , ne̱ cunuu chre̱' nij so' rá nuvií noco̱o rá chingá cu'na̱j Corredor Salomón a .
Tza̱j ne̱ yo'ó nij yuvii̱ ro' , ne quisi̱j rá nij so' cunu̱u chre̱' nij so' ga̱ nij síí noco̱' man Jesucristó ma' . Tza̱j ne̱ cunuda̱nj nij yuvii̱ cataj se vaa sa̱' qui'yaj nij síí noco̱' man Jesucristó a .
Tza̱j ne̱ cuchumán rá que'e̱e̱ nij snó'o do̱' , nij chana̱ do̱' , ni'ya̱j nij so' man síí 'ni̱j ra'a man ní' , ne̱ che'é dan guun ri̱i̱ doj nij yuvii̱ noco̱' man so' a .
Ne̱ dan me se rihaan chruun do̱' , rihaan yuvéé do̱' , táá nij síí ran' , rii nij yuvii̱ man nij síí ran' yo' xe' a . Cuchruj nii man nij síí ran' rá callé rej cache̱n Pedró , che'é se sese seca̱chu̱n' Pedró cano̱ xráá nij síí ran' ne̱ nahu̱un so' , rá nij yuvii̱ a .
Ga̱a ne̱ ca'na' ndo'o yuvii̱ cavii nij chuman' na̱j nichru̱n' chuman' Jerusalén , ne̱ nuu chre̱' nij so' a . Dan me se ata̱ nij so' síí ran' do̱' , síí nu̱u̱ nana̱ chre̱e nimán do̱' , ne̱ nahuun sa̱' cunuda̱nj nij so' a .
Dan me se guun xco̱j ruva̱a̱ rá nij tuvi̱' xrej ata̱ suun noco̱o doj ni'ya̱j nij so' man nij apóstol cune' Jesucristó man nata̱' sena̱na̱ so' rihaan yuvii̱ a . Dan me se nij tuvi̱' xrej me se síí saduceo me nij so' a .
Dan me se ca'néé nij so' tanuu qui̱ta'aa man nij apóstol , ga̱a ne̱ caxríj nij so' taga' man nij so' a .
Tza̱j ne̱ rej nii̱ me se ca'na' yo'o̱ semo̱zó síí 'ni̱j ra'a man ní' , ne̱ ca'núj so' ta'yaa taga' yo' , ne̱ ca'anj nica̱j so' man nij apóstol xe' a . Ga̱a ne̱ cataj semo̱zó Diose̱ yo' rihaan nij apóstol :
― Cavi̱i̱ soj , ne̱ ca'a̱nj soj canicu̱n' soj rá nuvií noco̱o , ne̱ nata̱' soj rihaan nij yuvii̱ nu̱' nana̱ nihánj nana̱ taj xna'anj da̱j qui'ya̱j nij yuvii̱ ne̱ ca've̱e ga̱a̱ i'na̱' nimán nij yuvii̱ rihaan Diose̱ á ― taj semo̱zó Diose̱ yo' rihaan nij so' a .
Síj cuno nij so' nana̱ vaa da̱nj , ga̱a ne̱ rej síj güii catúj nij so' rá nuvií noco̱o , ne̱ tucu'yón nij so' sena̱na̱ Jesucristó rihaan nij yuvii̱ a . Ma̱a̱n orá dan canacúún nij tuvi̱' xrej ata̱ suun noco̱o doj , ne̱ cunu̱u chre̱' cunuda̱nj nij síí uun chij rihaan nij yuvii̱ israelitá , qui'ya̱j nij so' juntá a . Ga̱a ne̱ ca'néé nij so' síí ca'a̱nj taga' , ne̱ ca'na̱' ni̱caj nij so' man nij apóstol rihaan nij so' , rá nij so' a .
Dan me se cuchi' nij mozó ca'néé nij síí uun chij yo' taga' , ga̱a ne̱ ne nari̱' mozó man nij apóstol rque taga' a̱ ma' . Che'é dan me canica̱j nij mozó yo' rej mán nij síí uun chij yo' , ne̱ nata' nij mozó yo' se vaa guun taga' a .
Dan me se cataj nij mozó yo' a : ― Dan me se ga̱a cuchi' núj taga' , ne̱ vaa raan taga' , ne̱ nicu̱n' nij tanuu rihaan ta'yaa , tumé nij tanuu ta'yaa a . Tza̱j ne̱ ga̱a ca'núj núj ta'yaa , ne̱ ne nari' núj a̱ 'ó yuvii̱ rá taga' a̱ ma' ― taj nij mozó rihaan nij síí uun chij yo' a .
Dan me se ga̱a cuno tanuu uun chij rihaan nij tanuu tumé nuvií noco̱o do̱' , ga̱a cuno nij xrej ata̱ suun noco̱o doj do̱' , nana̱ vaa da̱nj , ga̱a ne̱ dan me se cuchu'vi' nij so' , ne̱ ne quene'e̱n nij so' da̱j gu̱un rej rihaan nij so' qui'ya̱j nij síí noco̱' man Jesucristó a .
Ga̱a ne̱ dan me se cuchi' yo'o̱ so' rihaan nij síí uun chij , ga̱a ne̱ nata' so' rihaan nij so' , cataj so' : ― Xa̱' nij síí caxríj nij soj taga' man , tza̱j ne̱ cuano̱ nihánj me se nicu̱n' nij so' rá nuvií noco̱o , tucu'yón uxrá nij so' rihaan nij yuvii̱ na̱nj á ― taj síí ca'na' rihaan nij so' a .
Ga̱a ne̱ cavii tanuu uun chij rihaan nij tanuu tumé nuvií noco̱o cavii nij mozó cavii , ca'anj nij so' nuvií noco̱o , ne̱ ca'anj naca̱j nij so' man nij apóstol cune' Jesucristó man rihaan nij síí uun chij yo' a . Tza̱j ne̱ ne qui'ya̱j nij so' fuerzá man nij síí cune' Jesucristó man ma' . 'O̱ se cuchu'vi' tanuu do̱' , nij mozó do̱' , ni'ya̱j nij so' man nij yuvii̱ se vaa go̱' nij yuvii̱ yahij xráá ma'a̱n nij so' a .
Dan me se ca'na' nica̱j nij so' man nij apóstol rej cunuu chre̱' cunuda̱nj nij síí uun chij rihaan nij yuvii̱ israelitá a . Ga̱a ne̱ xná'anj xrej ata̱ suun noco̱o doj man nij so' ,
cataj so' a : ― Né se̱ a̱j cataj xna'anj núj rihaan nij soj se vaa ca'ne̱' rá soj ga̱ suun tucu'yón rihaan nij yuvii̱ che'é síí nata' soj che'é a . Tza̱j ne̱ cuano̱ nihánj me se a̱j cuchi' sena̱na̱ soj rihaan cunuda̱nj nij síí ma̱n chuman' Jerusalén nihánj , qui'yaj soj , ne̱ me rá soj cara̱a soj cacun' xráá núj se vaa cavi' snó'o noco̱' soj qui'yaj núj á ― taj so' rihaan nij apóstol a .
Ga̱a ne̱ cataj Pedró do̱' , yo'ó nij apóstol cune' Jesucristó man do̱' a : ― Tza̱j ne̱ 'o̱ se no̱ xcúún ní' cuno̱ ní' asino ya̱a̱n nana̱ a'mii Diose̱ rihaan nana̱ a'mii yuvii̱ a .
'O̱ se nij soj me síí toco' man Jesucristó rihaan rcutze̱ , ne̱ cavi' so' , qui'yaj soj , ne̱ Diose̱ noco̱' xi̱i ní' asi̱j naá ro' , me síí qui'yaj cunuu i'na̱' uún so' ado̱nj .
Ga̱a ne̱ ma'a̱n Diose̱ qui'yaj cavii Jesucristó xta̱' , ne̱ nicu̱n' Jesucristó rej x'nu̱j Diose̱ rej nuva̱' Diose̱ , ne̱ guun Jesucristó síí uun chij ndo'o , ne̱ síí tinanii man ní' rihaan sayuun guun so' , che'é rej ca've̱e ca̱nica̱j nimán ní' si̱j israelitá ga̱a ne̱ quinavi̱j cacun' tumé ní' ado̱nj .
Ne̱ núj me síí nata' nana̱ nihánj rihaan yuvii̱ ei . Ne̱ ne'en Nimán Diose̱ uún se vaa ya̱ ya̱ vaa nana̱ nihánj , ne̱ rqué Diose̱ Nimán Diose̱ rihaan núj si̱j uno rihaan Diose̱ a ― taj nij so' rihaan nij síí uun chij rihaan nij yuvii̱ israelitá a .
Dan me se ga̱a cuno nij síí uun chij nana̱ nihánj , ga̱a ne̱ ca'maan uxrá rá nij so' , ga̱a ne̱ guun rá nij so' ticavi̱' nij so' man nij apóstol yo' a .
Tza̱j ne̱ canicun' caya̱ yo'o̱ tuvi' nij so' 'o̱ síí fariseo síí cu'na̱j Gamaliel , ne̱ síí naqui'yaj cu̱u setucua̱nj Moisés me so' , ne̱ caráj cochro̱j cunuda̱nj nij yuvii̱ ni'ya̱j nij yuvii̱ man so' a . Ga̱a ne̱ ca'ne' so' suun se vaa cu̱riha̱nj nij apóstol do̱j 'o̱ orá nii xe' a .
Ga̱a ne̱ cataj Gamaliel rihaan yo'ó nij síí uun chij yo' a : ― Cuno̱ soj si̱j israelitá nana̱ ca'mi̱j rihaan nij soj cuano̱ á . Dan me se tadó soj da̱j qui'ya̱j soj ga̱ nij snó'o ca'na' rihaan ní' nihánj á .
'O̱ se asi̱j rque̱ doj me se nachuma̱a̱n 'o̱ síí cu'na̱j Teudas , ne̱ so' ro' , me síí cataj se vaa si̱j sa̱' uxrá me ma'a̱n so' , ne̱ canoco' 'o̱ ca'a̱nj cientó yuvii̱ xcó so' ta̱' asuun a . Ga̱a ne̱ ticavi' nii man so' , ne̱ cha'nuu̱ cunuda̱nj nij síí cuno sena̱na̱ so' , ne̱ navij nu̱' sena̱na̱ so' na̱nj ado̱nj .
Ga̱a ne̱ dan me se cachén doj , ga̱a ne̱ cavii yo'ó síí cu'na̱j Judas síí cavii estadó Galilea , ne̱ nachuma̱a̱n so' ga̱a güii cachrón gobiernó sechuvi̱i cunuda̱nj nij yuvii̱ rihaan yanj a . Ga̱a ne̱ tiha' yu'unj so' man yuvii̱ , ne̱ canoco' nij yuvii̱ xcó so' a . Ga̱a ne̱ cavi' so' uún , ga̱a ne̱ cunuda̱nj nij yuvii̱ cuno sena̱na̱ so' cha'nuu̱ uún a .
” Ne̱ cuano̱ nihánj me se cata̱j xna'anj 'u̱nj rihaan nij soj se vaa se̱ qui'yaj nij soj a̱ doj sayuun man nij síí ca'na' rihaan ní' cuan' ma' . 'O̱ se sese tucuáán cuchruj yuvii̱ u̱u̱n me setucua̱nj nij so' , ne̱ sese 'yaj nij so' nda̱a vaa avii raa̱ ma'a̱n nij so' , ne̱ quiri̱' nu̱' se vaa 'yaj nij so' na̱nj ado̱nj .
Tza̱j ne̱ sese Diose̱ me síí rqué sena̱na̱ nij so' , ne̱ sese 'yaj suun nij so' sesu̱u̱n Diose̱ , ne̱ daj chiha̱a̱ míj se̱ ca'anj ni'ya̱ sena̱na̱ nij so' qui'ya̱j soj ma' . Sese da̱nj gu̱un qui'ya̱j nij soj , ne̱ síí unu' ga̱ ma'a̱n Diose̱ me nij soj ado̱nj ― taj síí cu'na̱j Gamaliel cuno yo'ó nij síí uun chij rihaan nij yuvii̱ israelitá a . Dan me se cuchumán rá nij so' sena̱na̱ síí cu'na̱j Gamaliel yo' ,
ga̱a ne̱ canacúún nij so' man nij apóstol , ne̱ catúj nij so' rej mán nij so' , ga̱a ne̱ go' nii rutzii̱ xráá nij apóstol , qui'yaj nij síí uun chij , ne̱ ca'ne' nij so' suun rihaan nij apóstol se vaa se̱ ca'mii nij so' a̱ 'ó nana̱ che'é Jesucristó rihaan nij yuvii̱ , ga̱a ne̱ na'néé nij síí uun chij yo' chrej man nij apóstol a .
Dan me se curiha̱nj nij apóstol rej mán nij síí uun chij rihaan nij yuvii̱ israelitá , ne̱ guun niha̱' rá nij apóstol che'é se si̱j vaa sa̱' me nij so' ni'ya̱j Diose̱ ne̱ che'é dan ca'vee quiran' nij so' sayuun che'é Jesucristó qui'yaj Diose̱ a .
Ne̱ daj a̱ güii me se cunuu chre̱' nij apóstol rá nuvií noco̱o do̱' , rá ve' tucuá nij so' do̱' , ne̱ yo'o̱ tucu'yón nij so' man nij yuvii̱ , ne̱ nata' nij so' sena̱na̱ Jesucristó nana̱ sa̱' rihaan nij yuvii̱ a .
Ne̱ güii dan me se guun ri̱i̱ doj nij síí tucu'yón sena̱na̱ Jesucristó , ne̱ dan me se ta'a̱j nij so' me síí a'mii xna'ánj griego , ne̱ yo'ó ta'a̱j nij so' me síí a'mii xna'ánj hebreo a . Ne̱ dan me se nij ca'mii nij síí a'mii xna'ánj griego ni'ya̱j nij so' man nij síí a'mii xna'ánj hebreo , che'é se chá go' nij síí a'mii xna'ánj hebreo yo' rihaan nij chana̱ nique̱ cavi' nica̱ daj a̱ güii a . Ne̱ rihaan nij chana̱ nique̱ cavi' nica̱ níí a'mii xna'ánj griego me se ne cuya̱a̱n go̱' nij so' se chá cha̱ nij no' a̱ ma' . Ne̱ che'é dan a'maan rá nij síí a'mii xna'ánj griego a .
Che'é dan chuvi̱j nij apóstol cune' Jesucristó man ro' , canacúún nij so' man nij síí tucu'yón sena̱na̱ Jesucristó cunu̱u chre̱' nij so' , ne̱ cataj chuvi̱j nij so' a : ― Nij uxrá vaa sese tanáj xco̱ núj suun nata' sena̱na̱ Diose̱ rihaan yuvii̱ che'é rej qui'ya̱j chuvi̱i núj co'oo rihaan nij chana̱ cavi' nica̱ ado̱nj .
Che'é dan nari̱i̱ nij soj chi̱j tinúú ní' síí ve'é a'mii nii ni'ya̱j nii man , tinu̱j . Dan me se nano̱' soj síí nu̱u̱ ndo'o Nimán Diose̱ nimán , ne̱ síí cu̱u raa̱ nano̱' soj , ne̱ cune̱' ní' man nij so' se vaa qui'ya̱j suun nij so' suun nihánj á .
Ne̱ xa̱' núj , tza̱j ne̱ ina̱nj suun yo'o̱ cachi̱nj ni'ya̱j rihaan Diose̱ qui'ya̱j suun núj , ne̱ nata̱' núj sena̱na̱ Diose̱ na̱nj á ― taj chuvi̱j nij apóstol cune' Jesucristó man nata̱' sena̱na̱ so' a .
Dan me se guun niha̱' rá cunuda̱nj nij yuvii̱ ga̱a cuno nij yuvii̱ nana̱ yo' , ne̱ narii nij yuvii̱ man chi̱j tinúú nij so' , ne̱ yo'o̱ so' me síí cu'na̱j Esteban , ne̱ so' ro' , me síí nucua̱j uxrá rá ni'ya̱j man Diose̱ , ne̱ nu̱u̱ ndo'o Nimán Diose̱ nimán so' a . Ne̱ narii uún nij so' man síí cu'na̱j Felipé do̱' , Prócoro do̱' , Nicanor do̱' , Timón do̱' , Parmenas do̱' , Nicolás do̱' a . Ne̱ nuveé si̱j israelitá me Nicolás , ma̱a̱n ne̱ síí guun rá canoco̱' setucua̱nj nij síí israelitá guun so' , ne̱ síí cavii chuman' Antioquía me so' uún a .
Ne̱ dan me se nica̱j nij yuvii̱ man chi̱j nij so' ca'anj nij so' rihaan chuvi̱j nij apóstol cune' Jesucristó man , ne̱ nij apóstol me se cachíín ni'ya̱j nij so' rihaan Diose̱ , ga̱a ne̱ cuta' nij so' ra'a nij so' raa̱ chi̱j nij so' che'é yan go̱' nij so' se chá rihaan nij chana̱ nique̱ cavi' nica̱ a .
Dan me se cha'nuu̱ uxrá sena̱na̱ Diose̱ , ne̱ guun ri̱i̱ ndo'o doj nij síí tucu'yón sena̱na̱ Jesucristó chuman' Jerusalén yo' , ne̱ nda̱a que'e̱e̱ uxrá nij xrej israelitá cuchumán rá sena̱na̱ Jesucristó ne̱ cuno rihaan Jesucristó a .
Dan me se síí cu'na̱j Esteban me se racuíj ndo'o Diose̱ man so' , ne̱ guun nucua̱j ndo'o so' , ne̱ dan me se qui'yaj ndo'o so' suun sa̱' noco̱o ni'ya̱j nij síí ma̱n rej chuman' Jerusalén a .
Tza̱j ne̱ canicun' que'e̱e̱ yuvii̱ , ne̱ ta'a̱j nij so' me síí 'anj ve' tucu'yón rej nuu chre̱' nij síí qui'yaj canaán cu̱riha̱nj rihaan seru've̱e̱ nij so' , ne̱ yo'ó ta'a̱j nij so' me síí cavii chuman' Cirene , ne̱ yo'ó ta'a̱j nij so' me síí cavii chuman' Alejandría , ne̱ yo'ó ta'a̱j nij so' me síí cavii rej cu'na̱j Cilicia do̱' , rej cu'na̱j Asia do̱' a . Dan me se canó tuvi' taran' nij so' ga̱ síí cu'na̱j Esteban ,
tza̱j ne̱ ne ca've̱e qui'ya̱j canaán sena̱na̱ nij so' rihaan sena̱na̱ Esteban a̱ ma' . 'O̱ se racuíj ndo'o Nimán Diose̱ man síí cu'na̱j Esteban , ne̱ cavii ndo'o nana̱ cu̱u raa̱ so' , qui'yaj Nimán Diose̱ a .
Ga̱a ne̱ caxríj nij so' chrej rque yo'ó ta'a̱j snó'o uún , ne̱ snó'o yo' cataj : ― Cuno núj se vaa ca'mii síí cu'na̱j Esteban yo' nana̱ nij che'é síí cu'na̱j Moisés ga̱ ma'a̱n Diose̱ á ― taj nij snó'o yo' , ca'mii ne̱ nij so' a .
Ga̱a ne̱ ca'maan rá nij yuvii̱ do̱' , nij síí uun chij rihaan nij yuvii̱ israelitá do̱' , nij síí naqui'yaj cu̱u setucua̱nj Moisés rihaan yuvii̱ do̱' , ga̱a cuno nij so' sena̱na̱ nij síí ne̱ yo' a . Ga̱a ne̱ cavii nij so' , quita'aa cunuda̱nj nij so' man Esteban , ne̱ ca'anj nica̱j nij so' man so' rá ve' nuu chre̱' nij so' , qui'ya̱j nij so' juntá a .
Ga̱a ne̱ canicun' do̱j síí ca'mii ne̱ síí caraa cacun' xráá Esteban , ne̱ cataj nij so' a : ― Síí nihánj ro' , ne a'ne' rá so' ga̱ suun a'mii quij che'é rej gue̱e̱ nihánj do̱' , che'é tucuáán noco̱' ní' do̱' , a̱ ma' .
'O̱ se cuno núj se vaa cataj so' se vaa Jesucristó síí cavii chuman' Nazaret me síí tiri̱' nu̱' nuvií noco̱o nihánj , ne̱ natuna̱ so' tucuáán cuchruj síí cu'na̱j Moisés che'é ní' ado̱nj ― taj nij so' , ca'mii ne̱ nij so' ni'ya̱j nij so' man Esteban yo' a .
Ga̱a ne̱ ni'ya̱j uxrá cunuda̱nj nij síí ya̱nj rá ve' yo' man Esteban yo' , ne̱ ase vaa rihaan semo̱zó Diose̱ ro' , da̱nj vaa rihaan so' , ni'ya̱j nij so' a .
Ga̱a ne̱ xná'anj xrej ata̱ suun noco̱o doj man síí cu'na̱j Esteban , cataj xrej : ― Ya̱ uxrá da̱nj ca'mii so̱' dan tu'va nij so' da̱nj che'é so̱' na' ― taj so' , xná'anj so' man Esteban a .
Ga̱a ne̱ cataj síí cu'na̱j Esteban yo' : ― Cuno̱ soj ca'mi̱j rihaan soj , tinu̱j , ta'nuj . Dan me se ga̱a ataa ca̱yáán xi̱i ní' síí cu'na̱j Abraham chuman' Harán , ne̱ ni'ndaj ya̱ ve'é vaa Diose̱ curuvi' rihaan so' rej va̱j so' rej cu'na̱j Mesopotamia ,
ne̱ cataj Diose̱ rihaan so' : “ Cu̱riha̱nj so̱' chiháán so̱' rej ne̱ nij tuví' so̱' , ne̱ cavi̱i̱ so̱' ca'a̱nj so̱' 'o̱ rej ti̱haán 'u̱nj mán so̱' á ” , taj Diose̱ rihaan Abraham a .
Ga̱a ne̱ dan me se curiha̱nj so' rej ne̱ nij síí caldeo , ne̱ ca'anj so' cayáán so' chuman' Harán a . Ga̱a ne̱ quisíj cavi' rej so' , ne̱ cavii uún so' , ca'anj so' cayáán so' yo'óó nihánj rej ne̱ ma'a̱n nij soj cuano̱ a .
Tza̱j ne̱ a̱ doj yo'óó ne rque̱ Diose̱ rihaan síí cu'na̱j Abraham ma' . Ne̱ a̱ 'ó ta'níí Abraham ne ca'nga̱a̱ ga̱a cata' tu'va Diose̱ rihaan so' se vaa gu̱un si'ya̱j nij ta'níí ta'nij si'no̱ Abraham man yo'óó nihánj na̱nj á .
” Ga̱a ne̱ cataj uún Diose̱ rihaan so' se vaa ca'a̱nj ca̱yáán nij ta'níí ta'nij si'no̱ so' to'óó yo'ó yuvii̱ , ne̱ gu̱un nij so' mozó cu̱nuû rihaan yo'ó nij yuvii̱ yo' , ne̱ tucuxru̱' yo'ó nij yuvii̱ man nij so' cunu̱' ca'a̱nj cientó yo' a .
Ne̱ xa̱' nij yuvii̱ gu̱un nij so' mozó rihaan , tza̱j ne̱ ma'a̱n Diose̱ qui'ya̱j sayuun man nij yuvii̱ yo' , ga̱a ne̱ cu̱riha̱nj nij ta'níí ta'nij si'no̱ Abraham rej yo' , ne̱ nama̱n nij so' ca̱yáán nij so' rej nihánj , ne̱ canoco̱' nij so' man Diose̱ , ne̱ qui'ya̱j suun nij so' che'é Diose̱ , taj Diose̱ rihaan Abraham ga̱a naá a .
” Dan me se cata' tu'va Diose̱ se vaa qui'ya̱j Diose̱ da̱nj che'é nij tuvi' Abraham , ga̱a ne̱ ca'ne' Diose̱ suun se vaa cuta̱' taran' nij tuvi̱' Abraham ta'nga' man nij so' , che'é se yuvii̱ 'ni̱j ra'a Diose̱ man me nij so' a . Ne̱ dan me se ca'ngaa ta'níí Abraham síí cu'na̱j Isaac , ne̱ cuta' Abraham ta'nga' man so' ga̱a va̱j so' tu̱nj güii a . Ne̱ da̱nj qui'yaj Isaac uún che'é ta'níí so' síí cu'na̱j Jacob , ne̱ da̱nj qui'yaj uún Jacob che'é nij ta'níí so' chuvi̱j nij xi̱i ní' nij síí cayáán ga̱a naá a .
” Ga̱a ne̱ dan me se guun xco̱j ruva̱a̱ rá nij xi̱i ní' ni'ya̱j nij so' man tinúú nij so' José , ga̱a ne̱ cutu'véj nij so' man so' rihaan síí ca'anj nica̱j man so' nda̱a rej yo'óó cu'na̱j Egiptó a . Ne̱ Diose̱ va̱j ga̱ so' ,
ne̱ tinanii Diose̱ man so' rihaan nu̱' sayuun quiran' so' a . Ga̱a ne̱ guun rá síí nica̱j suun rey síí cu'na̱j Faraón ni'ya̱j so' man José , ne̱ síí sa̱' ndo'o avii raa̱ guun José rihaan Faraón , qui'yaj Diose̱ a . Ga̱a ne̱ cune' Faraón man José se vaa gu̱un chij José rihaan rej Egiptó , ne̱ nda̱a rihaan nu̱' ve' tucuá Faraón guun chij José a .
” Ga̱a ne̱ cachén ndo'o x'naa nu̱' rej Egiptó do̱' , rej yo'óó cu'na̱j Canaán do̱' , ne̱ quiran' ndo'o nij yuvii̱ sayuun , ne̱ xi̱i ní' ro' , ne gu̱un nucua̱j nij so' quiri̱' nij so' se cha̱ nij so' ma' .
Ga̱a ne̱ cuno Jacob nana̱ se vaa vaa 'núú trigó ane' rej Egiptó , ne̱ che'é dan tiha̱j yu̱u̱n ca'néé so' man nij ta'níí so' ca'a̱nj nij so' nano̱' nij so' 'núú trigó a .
Dan me se quisíj vi̱j ca'anj nij so' rej Egiptó , ga̱a ne̱ cataj xna'anj José rihaan nij so' se vaa tinúú nij so' me so' , ga̱a ne̱ dan me se xcaj Faraón cuentá me rej cavii José a .
” Ga̱a ne̱ ca'néé José nana̱ rihaan rej so' Jacob se vaa ca'a̱nj nij tuvi̱' Jacob ca̱yáán nij so' rej Egiptó , ne̱ dan me se va'nu̱j chiha̱a̱ xnu̱' yuvii̱ me nij tuvi̱' Jacob yo' a .
Ga̱a ne̱ dan me se ca'anj Jacob rej Egiptó a . Cachén doj , ga̱a ne̱ cavi' so' , ne̱ cavi' nij ta'níí so' xi̱i ní' ,
ga̱a ne̱ ca'anj nica̱j nii man cúú man nij so' nda̱a chuman' cu'na̱j Siquem , ne̱ dan me se cachin' nii man cúú man nij so' rque yu'uj yuvej a̱j quiránj Abraham rihaan nij ta'níí síí cu'na̱j Hamor rej chuman' Siquem yo' a .
” Dan me se ga̱a quinichrun' güii quisi̱j ya̱ nu̱' nana̱ a̱j cata' tu'va Diose̱ rihaan Abraham ga̱a naá , ne̱ dan me se xna'anj nij yuvii̱ israelitá yo' rej Egiptó , ne̱ guun ri̱i̱ ndo'o doj nij so' a .
Da̱nj qui'yaj nij so' nda̱a se catúj yo'ó síí nica̱j suun rey yo'óó Egiptó , ne̱ ne ne'en so' a̱ doj che'é síí cu'na̱j José a̱ ma' .
Ne̱ so' me síí tiha' yu'unj man tuvi' ní' nij yuvii̱ israelitá , ne̱ tucuxru' so' man xi̱i ní' nij yuvii̱ israelitá yo' a . Dan me se ca'ne' so' suun se vaa quiri'i̱j nii man ta'níí nij yuvii̱ israelitá ne'ej leé no̱ xe' , che'é rej cavi̱' ta'níí nij so' a .
Ne̱ ma̱a̱n tió dan me se ca'ngaa síí cu'na̱j Moisés , ne̱ caran' rá Diose̱ ni'ya̱j so' man Moisés , ne̱ rque va'nu̱j yavii tucuachij rej so' ga̱ nii so' man so' tucuá rej so' a .
Ga̱a ne̱ caxríj yuve̱ ro̱j so' man ne'ej cu'na̱j Moisés xe' yo'ó rej yaníj , ga̱a ne̱ dan me se naca̱j ma'a̱n ta'nij cha̱na̱ Faraón man ne'ej cu'na̱j Moisés yo' , ne̱ tucuachij no' man so' ase 'yá' ga̱ ta'níí ma̱'án' qui'yaj no' a .
Ga̱a ne̱ tucu'yón nii nu̱' sena̱na̱ nij síí ma̱n Egiptó nana̱ cu̱u man síí cu'na̱j Moisés , ne̱ sca̱' a'mii so' ne̱ sca̱' 'yaj suun so' a .
” Dan me se quisíj síí cu'na̱j Moisés vi̱j chiha̱a̱ yo' , ga̱a ne̱ guun rá so' ca'a̱nj ni̱'yaj so' da̱j ran' nij tuvi' so' nij yuvii̱ israelitá a .
Ne̱ dan me se quene'en so' se vaa tucuxru' yo'o̱ síí ma̱n yo'óó Egiptó man 'o̱ síí israelitá a . Che'é dan guun rá síí cu'na̱j Moisés yo' nayo̱n cuentá che'é tuvi' so' síí israelitá , ne̱ che'é dan go' so' man síí ma̱n yo'óó Egiptó yo' a .
Ga̱a ne̱ guun rá síí cu'na̱j Moisés se vaa xca̱j nij tuvi' so' síí israelitá cuentá se vaa Diose̱ ra̱cuíj man so' ti̱nanii so' man nij so' rihaan nij síí ma̱n Egiptó , tza̱j ne̱ ne xca̱j nij so' cuentá ma' .
” Dan me se yo'ó güii me se cuchi' so' rej ma̱n nij yuvii̱ israelitá , ne̱ dan me se vi̱j tuvi' nij so' cunu' , ne̱ guun rá so' na'mi̱i̱ sa̱' uún ro̱j so' , ne̱ che'é dan cataj so' : “ Tinu̱j . Me che'é unu' ro̱j tinu̱j ro̱j so̱j ga̱ ” , taj so' rihaan ro̱j so' a .
Ne̱ síí tucuxru' man tuvi' ro' , tiguíj ra'a so' man Moisés , ne̱ cataj so' : “ Taj va̱j síí cune' mán so̱' gu̱un chij so̱' rihaan núj ne̱ ca'ne̱' so̱' cacun' che'é núj ma' .
Ne̱ nihánj me se guun rá so̱' ti̱caví' so̱' manj , nda̱a vaa ticaví' so̱' man síí ma̱n yo'óó Egiptó quii na' ” , taj síí tucuxru' man tuvi' rihaan síí cu'na̱j Moisés yo' a .
Ga̱a ne̱ che'é se xcaj síí cu'na̱j Moisés cuentá se vaa cha'nuu̱ ndo'o nana̱ se vaa ticavi' so' man 'o̱ síí ma̱n yo'óó Egiptó , ga̱a ne̱ che'é dan cunánj so' , ne̱ ca'anj so' cayáán so' rej cu'na̱j Madián a . Ne̱ xcaj so' chana̱ , ne̱ ca'ngaa vi̱j ta'níí so' snó'o cunii a .
” Dan me se cachén vi̱j chiha̱a̱ yo' , ga̱a ne̱ rej tacaan nichru̱n' quij cu'na̱j Sinaí me se quene'en so' 'o̱ coj aco' ya'an raa̱ , ne̱ curuvi' yo'o̱ semo̱zó Diose̱ rque ya'an yo' quene'en so' a .
Ne̱ ca'anj rá Moisés ga̱a quene'en so' rasu̱u̱n ya'a̱nj yo' , ne̱ guun rá so' quinichru̱n' so' rihaan coj yo' ni̱'yaj so' man yo' , tza̱j ne̱ cuno so' ca'mii síí 'ni̱j ra'a man ní' ,
ne̱ dan me se cataj síí 'ni̱j ra'a man ní' : “ 'U̱nj ro' , me Diose̱ noco̱' nij xií so̱' ga̱a naá a . Dan me se Diose̱ noco̱' síí cu'na̱j Abraham do̱' , síí cu'na̱j Isaac do̱' , síí cu'na̱j Jacob do̱' , mé 'u̱nj á ” , taj Diose̱ síí 'ni̱j ra'a man ní' cuno Moisés a . Ga̱a ne̱ cuchu'vi' Moisés ne̱ quiri'íj man so' , ne̱ ne quisi̱j rá so' ni̱'yaj so' coj aco' ya'an raa̱ yo' a .
Ga̱a ne̱ cataj síí 'ni̱j ra'a man ní' rihaan so' a : “ Quiri̱i̱ so̱' canj 'ni̱j tacóó so̱' á . 'O̱ se yo'óó nicu̱n' so̱' cuano̱ ro' , me yo'óó gue̱e̱ ndo'o ado̱nj .
Dan me se ni'ya̱j 'u̱nj , ne̱ quene'én 'u̱nj sayuun ran' nij yuvii̱ noco̱' manj rej Egiptó , ne̱ cunoj da̱j rnúj nij so' che'é sayuun ran' nij so' , ne̱ nihánj me se nanij 'u̱nj che'é se me raj ti̱nanii 'u̱nj man nij so' rihaan sayuun ran' nij so' a . Che'é dan cuva̱' so̱' , ne̱ ca'ne̱j 'u̱nj mán so̱' rej Egiptó á ” , taj síí 'ni̱j ra'a man ní' rihaan Moisés a .
” Dan me se xa̱' Moisés , tza̱j ne̱ so' me síí quiri'íj yaníj nij yuvii̱ israelitá man ga̱a cataj nij so' se vaa taj va̱j síí cune' man so' gu̱un chij so' rihaan nij so' ne̱ ca'ne̱' so' cacun' che'é nij so' ma' . Tza̱j ne̱ so' me síí ca'néé ma'a̱n Diose̱ se vaa gu̱un chij so' rihaan nij yuvii̱ israelitá ne̱ quiri̱i̱ so' man nij yuvii̱ israelitá rej guun nij so' mozó rihaan yo'ó yuvii̱ a . Da̱nj qui'yaj Diose̱ ga̱ Moisés ga̱a quene'en Moisés semo̱zó Diose̱ yo' rque coj aco' ya'an raa̱ yo' a .
Dan me se curiha̱nj nij yuvii̱ israelitá rej cu'na̱j Egiptó , qui'yaj Moisés , ne̱ qui'yaj ndo'o so' suun sa̱' noco̱o Egiptó do̱' , rej na̱j na ya'a̱nj cu'na̱j Na Ya'a̱nj Mare̱e do̱' , rej tacaan va̱j nij so' vi̱j chiha̱a̱ yo' do̱' a .
Ne̱ ma'a̱n Moisés yo' me síí cataj rihaan nij síí israelitá : “ Vaa güii , ne̱ yo'o̱ tuvi' soj ro' , gu̱un síí nata̱' sena̱na̱ Diose̱ , qui'ya̱j Diose̱ , ne̱ ase vaa 'yáá 'u̱nj ro' , da̱nj qui'ya̱j so' uún a ” , taj Moisés rihaan nij yuvii̱ israelitá a .
” Ne̱ Moisés me síí va̱j ga̱ cunuda̱nj nij yuvii̱ israelitá rej tacaan , ne̱ cachéé so' ga̱ semo̱zó Diose̱ síí ca'mii rihaan so' rej tacaan nichru̱n' quij cu'na̱j Sinaí , ne̱ cachéé so' ga̱ nij xi̱i ní' uún , ne̱ so' me síí nata' Diose̱ sena̱na̱ Diose̱ nana̱ nucua̱j rihaan , che'é rej ta̱cuachén so' nana̱ yo' nda̱a rihaan ní' a .
Tza̱j ne̱ ne ca've̱j rá nij xi̱i ní' cuno̱ nij so' rihaan Moisés ma' . 'O̱ se tanáj xco̱ nij so' sena̱na̱ so' , ne̱ guun ina̱nj rá nij so' qui'ya̱j nij so' nda̱a vaa 'yaj nij so' rej Egiptó a .
Dan me se cataj nij xi̱i ní' rihaan síí cu'na̱j Aarón , ne̱ : “ Qui̱'yáá so̱' ya'anj canoco̱' ní' , ga̱a ne̱ quita̱j ya̱a̱n ya'anj yo' rihaan ní' cache̱e̱ ní' á . 'O̱ se xa̱' Moisés síí qui'yaj curiha̱nj ní' rej cu'na̱j Egiptó , tza̱j ne̱ ne ne'en uxrá núj da̱j quiran' so' a̱ ma' ” , taj nij yuvii̱ rihaan Aarón a .
Ne̱ güii dan me se qui'yaj nij yuvii̱ israelitá 'o̱ scúj le'e̱j , ne̱ guun yo' ya'anj noco̱' nij so' , ne̱ rqué ndo'o nij so' rasu̱u̱n rihaan ya'anj yo' , ga̱a ne̱ guun niha̱' rá nij so' ni'ya̱j nij so' ya'anj qui'yaj ma'a̱n nij so' a .
” Che'é dan guun yaníj Diose̱ rihaan nij yuvii̱ israelitá , ne̱ ca'néé ra'a Diose̱ man nij so' na'vi̱j nij so' rihaan nij rasu̱u̱n va̱a rej xta̱' , ne̱ dan me se na'víj nij so' rihaan güii do̱' , rihaan yavii do̱' , rihaan nij yati' do̱' a . Dan me se da̱nj ina̱nj taj nana̱ no̱ rihaan yanj qui'yaj nij síí nata' sena̱na̱ Diose̱ ga̱a naá , ne̱ nana̱ yo' taj : “ Taj va̱j rasu̱u̱n rqué nij soj si̱j israelitá rihanj ga̱a va̱j soj rej tacaan vi̱j chiha̱a̱ yo' ma' . Taj va̱j xcuu cacaa rihanj , qui'yaj soj ma' .
Tana̱nj cata̱ soj ve' mantá nu̱u̱ ya'anj cu'na̱j Moloc , ne̱ cata̱ soj yati' chraan , ne̱ guun yo' ya'anj cu'na̱j Renfán rihaan soj na̱nj ado̱nj . Dan me se ya'anj qui'yaj ma'a̱n soj na'vi̱j soj rihaan me ro̱j ya'anj yo' , ne̱ che'é dan nona̱j rej cane̱ soj , ne̱ rej xco̱ chuman' Babilonia ca̱yáán soj , qui̱'yáj ado̱nj ” , taj Diose̱ rihaan nij xi̱i ní' a .
” Dan me se nica̱j xi̱i ní' nuvií mantá , ne̱ ve' nata' ma'a̱n Diose̱ nana̱ rihaan nij xi̱i ní' ga̱a va̱j nij so' rej tacaan me ve' yo' a . Ne̱ nuvií mantá yo' ro' , qui'yaj Moisés man yo' nda̱a vaa cataj xna'anj Diose̱ rihaan so' a . Dan me se ase vaa nuvií mantá tihaa̱n Diose̱ rihaan Moisés , da̱nj vaa qui'yaj so' a .
Ne̱ ca'anj nica̱j nij xi̱i ní' ga̱ síí cu'na̱j Josué man nuvií mantá yo' nda̱a to'óó yuvii̱ yaníj , ne̱ dan me se quirii yaníj Diose̱ man nij yuvii̱ yaníj rihaan to'óó nij so' , ne̱ catúj nij xi̱i ní' , qui'yaj Diose̱ a . Ne̱ nuvií mantá yo' me rej quina'víj nij xi̱i ní' rihaan Diose̱ nda̱a se cayáán síí cu'na̱j David síí nica̱j suun rey a .
” Ne̱ David ro' , guun niha̱' rá Diose̱ ni'ya̱j Diose̱ man so' , ne̱ cachíín ni'ya̱j so' rihaan Diose̱ se vaa ca've̱j rá Diose̱ cune̱' so' nuvií noco̱o rej na'vi̱j nii rihaan ta'anj síí cu'na̱j Jacob a .
Ne̱ síí cu'na̱j Salomón me síí cune' nuvií yo' a .
Tza̱j ne̱ nuveé si̱j ne̱ rá ve' une' yuvii̱ me Diose̱ síí 'ni̱j ra'a nu̱' chumii̱ ma' . 'O̱ se cataj xna'anj síí nata' sena̱na̱ Diose̱ se vaa ma'a̱n Diose̱ cataj :
“ Rej xta̱' ro' , me chruun xlá sa̱' táá 'u̱nj , ne̱ yo'óó ro' , me rej ta̱j tacój ado̱nj . Che'é dan taj che'é cune̱' nij soj ve' ca̱né 'u̱nj ma' , taj síí 'ni̱j ra'a man ní' , ne̱ taj uún so' : Taj rej qui'ya̱j soj nara̱a̱n rá 'u̱nj ma' .
'O̱ se ma̱'anj ra'aj qui'yáj nu̱' nij rasu̱u̱n nihánj ado̱nj ” , taj ma'a̱n Diose̱ a .
” Dan me se nichra̱j ndo'o rá soj , ne̱ nuveé si̱j niha̱' rá xca̱j cuentá che'é tucuáán sa̱' me soj ma' . Tana̱nj niga̱nj anó tuvi' soj ga̱ Nimán Diose̱ ado̱nj . Ase vaa qui'yaj xi̱i soj ro' , da̱nj 'yaj gue̱e̱ ma'a̱n soj uún na̱nj á .
Dan me se canoco' xi̱i soj man cunuda̱nj nij síí nata' sena̱na̱ Diose̱ , ne̱ guun rá nij so' qui'ya̱j nij so' sayuun man nij so' , ne̱ nda̱a ticavi' nij so' man nij síí nata' che'é síí sa̱' ca'ne̱j Diose̱ rihaan chumii̱ nihánj ti̱nanii man yuvii̱ rihaan sayuun ei . Ne̱ síí sa̱' yo' me se guun nij soj síí tacuachén man so' rihaan nij síí ta̱j ri'yunj man ní' , ne̱ nda̱a ticavi' nij soj man so' vaa ei .
Dan me se soj me síí guun rá se vaa setucua̱nj Diose̱ ro' , me nana̱ cataj xna'anj nij semo̱zó Diose̱ rihaan soj , tza̱j ne̱ ne uno soj nana̱ yo' ma' ― taj síí cu'na̱j Esteban rihaan nij síí uun chij rihaan nij yuvii̱ israelitá a .
Dan me se ga̱a cuno nij síí uun chij rihaan nij yuvii̱ israelitá nana̱ vaa da̱nj , ga̱a ne̱ cuyanj rá nij so' , ne̱ nda̱a chá ru̱j ma'a̱n nij so' tu'va nij so' ni'ya̱j nij so' man Esteban a .
Tza̱j ne̱ Esteban ro' , caraa ndo'o Nimán Diose̱ nimán so' , ne̱ dan me se ni'ya̱j so' rej xta̱' , ne̱ quene'en so' rej ve'é ndo'o vaa rej nicu̱n' Diose̱ , ne̱ quene'en so' se vaa nicun' Jesucristó rej x'núú Diose̱ rej nuva̱' Diose̱ a .
Ga̱a ne̱ cataj síí cu'na̱j Esteban a : ― Nihánj me se nax'núj rej xta̱' ni'ya̱j 'u̱nj , ne̱ ne'én 'u̱nj man síí ca'néé Diose̱ ni̱caj yu'unj man yuvii̱ se vaa nicu̱n' so' rej x'núú Diose̱ rej nuva̱' Diose̱ á ― taj so' no nij síí uun chij a .
Ga̱a ne̱ nucua̱j ndo'o caguáj nij so' , ne̱ caráán ra'a nij so' xréé nij so' , che'é rej ne ca've̱j daj chiha̱a̱ míj rá nij so' cuno̱ nij so' a̱ doj sena̱na̱ Esteban a̱ ma' . Ga̱a ne̱ cunánj cunuda̱nj nij so' nda̱a rej nicu̱n' Esteban , ne̱ quita'aa cunuda̱nj nij so' man so' ,
ne̱ quirii nij so' man Esteban rque chuman' Jerusalén yo' , ne̱ guun che'e̱ nij so' go' nij so' yahij man Esteban a . Dan me se nij síí caraa cacun' xráá Esteban me se cuchruj nij so' saga̱n' nij so' rihaan yo'óó rej nicu̱n' 'o̱ síí tachru̱u̱ cu'na̱j Saulo a .
Ga̱a ne̱ go' ndo'o nij so' yahij man Esteban , ne̱ cachíín ni'ya̱j so' rihaan Jesucristó , ne̱ cataj so' : ― Nihánj me se naca̱j so̱' nimanj , Jesucristó Síí Chij ― taj so' , cachíín ni'ya̱j so' rihaan Jesucristó a .
Ga̱a ne̱ canicun' ru̱j so' , ne̱ nucua̱j ndo'o caguáj so' , cataj so' : ― Se̱ caraá so̱' cacun' nihánj xráá nij so' , man Síí Chij ― taj so' , ga̱a ne̱ cavi' so' a .
Ne̱ síí cu'na̱j Saulo yo' ro' , cuna̱j quiran' Esteban rá so' a .
Ne̱ güii dan me se guun che'e̱ nii qui'yaj ndo'o nii sayuun man nij síí cuchumán rá ni'ya̱j man Jesucristó síí ne̱ chuman' Jerusalén a . Dan me se cunánj nij so' chuman' Jerusalén , ne̱ ca'anj nij so' nda̱a nu̱' estadó Judea do̱' , estadó cu'na̱j Samaria do̱' a . Tza̱j ne̱ o̱rún' ma'a̱n nij apóstol cune' Jesucristó man nata̱' sena̱na̱ so' ro' , me nij síí yo'o̱ quináj chuman' Jerusalén a . Ne̱ dan me se ta'a̱j nij síí sa̱' nimán cachin' man Esteban , ne̱ ta'vee uxrá nij so' che'é se vaa cavi' so' a .
Tza̱j ne̱ síí cu'na̱j Saulo me se síí ta̱j ri'yunj man nij síí cuchumán rá ni'ya̱j man Jesucristó me so' , ne̱ ticavi' so' man nij síí noco̱' man Jesucristó a . Dan me se cuchi' so' ve' ne̱ 'o̱ 'o̱ nij síí noco̱' man Jesucristó , ne̱ quita'aa so' man nij so' , ne̱ dan me se nu̱' snó'o nu̱' chana̱ nu̱' quita'aa so' , ne̱ caxríj so' taga' man nij so' a .
Dan me se nij síí cunánj me se chéé ndo'o nij so' nata' nij so' sena̱na̱ Diose̱ nana̱ sa̱' rihaan yuvii̱ a .
Ne̱ síí cu'na̱j Felipé ca'anj chuman' Samaria , ne̱ ca'mii natáj so' sena̱na̱ Jesucristó rihaan nij yuvii̱ ma̱n chuman' yo' a .
Ga̱a ne̱ cuno nij síí ma̱n chuman' Samaria sena̱na̱ Felipé , ne̱ quene'en nij so' nij suun sa̱' noco̱o qui'yaj so' , ne̱ che'é dan guun niha̱' ndo'o rá cunuda̱nj nij so' cuno̱ nij so' sena̱na̱ Felipé a .
Dan me se que'e̱e̱ nij nana̱ chre̱e curiha̱nj nimán yuvii̱ , qui'yaj so' , ne̱ nucua̱j caguáj nij nana̱ chre̱e yo' ga̱a curiha̱nj nij yo' a . Ne̱ quinahuun que'e̱e̱ nij síí ran' do̱' , que'e̱e̱ nij síí rengo̱ do̱' ,
ne̱ che'é dan guun niha̱' uxrá rá nij síí ne̱ chuman' Samaria yo' a .
Ne̱ dan me se ga̱a ataa cuchi̱' Felipé chuman' Samaria , ne̱ vaa 'o̱ snó'o cu'na̱j Simón chuman' yo' , ne̱ Simón me se qui'yaj chru̱u̱n ndo'o so' , ne̱ ca'anj rá nij síí ne̱ Samaria , qui'yaj so' a . Ne̱ cataj so' rihaan nij yuvii̱ se vaa síí sa̱' uxrá me ma'a̱n so' ,
ne̱ cunuda̱nj nij yuvii̱ caráya'a̱nj uxrá se vaa qui'yaj so' , ne̱ dan me se nu̱' nij síí noco̱' do̱' , nu̱' nij síí uun chij do̱' , cataj se vaa me so' síí ata̱ ndo'o rej nucua̱j , qui'yaj ma'a̱n Diose̱ , taj nij so' , ni'ya̱j nij so' man Simón a .
Dan me se sa̱' ndo'o nanó xre̱j nij yuvii̱ da̱j taj so' , che'é se sa̱' ndo'o qui'yaj chru̱u̱n so' , ne̱ ca'anj rá nij so' , qui'yaj Simón a .
Dan me se ga̱a nata' Felipé sena̱na̱ Diose̱ nana̱ sa̱' che'é suun uun chij Diose̱ rihaan chumii̱ nihánj do̱' , nana̱ che'é Jesucristó do̱' , ne̱ cuchumán rá nij yuvii̱ nana̱ yo' , ne̱ cata' ne snó'o do̱' , chana̱ do̱' , che'é Jesucristó a .
Ne̱ nda̱a ma'a̱n Simón cuchumán rá nana̱ yo' , ne̱ cata' ne so' , ne̱ canoco' so' xcó Felipé , ne̱ ca'anj rá ma'a̱n so' uún ga̱a quene'en so' nij suun sa̱' noco̱o qui'yaj suun Felipé a .
Dan me se cuchi' nana̱ rihaan nij apóstol síí cune' Jesucristó man nata̱' sena̱na̱ so' síí ne̱ chuman' Jerusalén se vaa cuchumán rá nij síí ma̱n chuman' Samaria sena̱na̱ Diose̱ , ne̱ che'é dan ca'néé nij so' man Pedró do̱' , man Juan do̱' , se vaa cuchi̱' ro̱j so' rihaan nij síí ne̱ chuman' Samaria ,
ne̱ dan me se cuchi' ro̱j so' , ga̱a ne̱ cachíín ni'ya̱j ro̱j so' rihaan Diose̱ che'é nij síí cuchumán rá ni'ya̱j man Jesucristó ya̱nj chuman' Samaria se vaa catu̱u̱ Nimán Diose̱ nimán nij so' qui'ya̱j Diose̱ a .
'O̱ se ataa catu̱u̱ Nimán Diose̱ nimán nij so' a . Ma̱a̱n se tiha̱j cata' ne u̱u̱n nij so' che'é Jesucristó si̱j 'ni̱j ra'a man ní' a .
Dan me se cuta' ra'a Pedró ga̱ Juan raa̱ nij síí cuchumán rá ni'ya̱j man Jesucristó ya̱nj chuman' Samaria , ga̱a ne̱ catúj Nimán Diose̱ nimán nij so' a .
Dan me se quene'en síí chru̱u̱n cu'na̱j Simón se vaa ga̱a cuta' ra'a Pedró ga̱ Juan raa̱ yuvii̱ , ne̱ catúj Nimán Diose̱ nimán nij yuvii̱ yo' , ne̱ che'é dan rquee̱ so' sa'anj rihaan ro̱j so' ,
ne̱ cataj so' : ― Rque̱ 'u̱nj sa'anj man ro̱j so̱j , ne̱ rque̱ ro̱j so̱j rej nucua̱j nica̱j ro̱j so̱j mán 'u̱nj , ne̱ me ma'a̱n 'o̱ síí cuta̱' 'u̱nj ra'aj raa̱ , ne̱ ca've̱e catu̱u̱ Nimán Diose̱ nimán nij so' , qui'ya̱j ro̱j so̱j á ― taj so' rihaan ro̱j so' a .
Ga̱a ne̱ cataj Pedró rihaan so' a : ― Tadó so̱' se̱ cacaa so̱' rihaan ya'an ga̱ sesa'a̱nj so̱' á . Me che'é guun rá so̱' se vaa ane' se rqué u̱u̱n Diose̱ ga̱ .
Daj chiha̱a̱ míj se̱ ca'vee qui̱'yáá so̱' da̱nj ma' . Ne vaa nica̱ a̱ doj nimán so̱' rihaan Diose̱ a̱ man ado̱nj .
Vaa che'é ca̱nica̱j nimán so̱' ta̱náj so̱' tucuáán chi'i̱i̱ noco̱' so̱' nihánj , ga̱a ne̱ cachi̱nj ni̱'yáá so̱' rihaan Diose̱ síí 'ni̱j ra'a man ní' sese ca've̱e cara̱a̱ x'naa so' nda̱a vaa guun rá so̱' á .
'O̱ se cuano̱ nihánj me se xcaj 'u̱nj cuentá se vaa vaa chi'i̱i̱ nu̱' nimán so̱' ei ― taj Pedró rihaan Simón yo' a .
Ga̱a ne̱ cataj Simón : ― Cachi̱nj ni'ya̱j ro̱j so̱j rihaan Diose̱ síí 'ni̱j ra'a man ní' che'é 'u̱nj se̱ gaa na̱nj qui̱rán' 'u̱nj a̱ doj se vaa cataj ro̱j so̱j rugua̱nj ― taj so' rihaan ro̱j so' a .
Dan me se nata' ndo'o ro̱j so' sena̱na̱ Diose̱ síí 'ni̱j ra'a man ní' , ga̱a ne̱ quinan' ro̱j so' chuman' Jerusalén , ne̱ nata' ro̱j so' sena̱na̱ Diose̱ nana̱ sa̱' rque que'e̱e̱ chuman' na̱j estadó cu'na̱j Samaria a .
Ga̱a ne̱ ca'mii yo'o̱ semo̱zó Diose̱ rihaan síí cu'na̱j Felipé , cataj so' : ― Cavi̱i̱ so̱' , ca'a̱nj so̱' rej sur nda̱a chrej avii chuman' Jerusalén 'anj nda̱a chuman' Gaza á ― taj semo̱zó Diose̱ rihaan Felipé a . Dan me se chrej va̱j rej tacaan ina̱nj me chrej yo' a .
Dan me se cavii Felipé , ca'anj so' , ne̱ ga̱a va̱j so' chrej yo' , ne̱ quene'en so' 'o̱ síí eunuco cavii yo'óó cu'na̱j Etiopía , ne̱ síí nu̱u̱ rihaan chana̱ reiná cu'na̱j Candace uun chij rihaan nu̱' yo'óó Etiopía me síí eunuco yo' a . Ne̱ síí tumé nu̱' sesa'a̱nj chana̱ reiná yo' me so' a . Dan me se a̱j ca'anj so' chuman' Jerusalén na'vi̱j so' rihaan Diose̱ ,
ne̱ nihánj me se nan' so' chiháán so' , ne̱ táá so' cuchri' nucua̱j cuayó , ne̱ nayaa so' nana̱ cachrón síí cu'na̱j Isaías síí nata' sena̱na̱ Diose̱ ga̱a naá rihaan yanj a .
Ga̱a ne̱ dan me se cataj Nimán Diose̱ rihaan Felipé a : ― Cuchi̱' so̱' rihaan cuchri' nucua̱j cuayó 'na' nihánj , ne̱ cache̱e̱ so̱' rej x'núú cuchri' yo' á ― taj Nimán Diose̱ rihaan Felipé a .
Dan me se cunánj Felipé rej x'núú cuchri' , ga̱a ne̱ cuno so' se vaa nayaa síí ta̱j cuchri' sena̱na̱ síí cu'na̱j Isaías síí nata' sena̱na̱ Diose̱ ga̱a naá a . Ne̱ xná'anj Felipé man so' , cataj Felipé : ― Ne̱ ya̱ uxrá unó so̱' nana̱ nayaa so̱' na' ― taj Felipé , xná'anj so' man síí eunuco yo' a .
― 'O̱ se asa̱' ca've̱e cu̱noj nana̱ nihánj rá so̱' , ne̱ nuvi' síí tu̱cu'yón nana̱ nihánj manj ga̱ ― taj síí eunuco yo' rihaan Felipé , ga̱a ne̱ canacúún síí eunuco man Felipé se vaa cavi̱i̱ Felipé cuchri' ne̱ quita̱j so' rej x'núú síí eunuco yo' a .
Dan me se nana̱ nayaa síí eunuco yo' ro' , me nana̱ nihánj a : “ Ase vaa dínj tu'va matzinj ga̱a uchi' xo' rihaan síí ticavi̱' man xo' do̱' , ase vaa dínj tu'va matzinj le'e̱j ga̱a uchi' xo' rihaan síí caca̱ cachij xráá xo' do̱' , da̱nj qui'yaj so' , ne̱ a̱ doj nana̱ ne ca'mi̱i̱ so' ma' .
Dan me se caxríj na'a̱j ndo'o nii man so' , ne̱ ma̱a̱n che'é se naqui'yaj nica̱' so' nimán so' , ne̱ taj ca'ne' sa̱' cacun' che'é so' ma' . Tza̱j ne̱ a̱ doj yuvii̱ se̱ guun nucua̱j cata̱j xna'anj che'é cunuda̱nj nij síí noco̱' xna'anj tuvi̱' ga̱ so' , che'é se ne xna'anj so' a̱ ma' . 'O̱ se ne va̱j so' rihaan chumii̱ nihánj cuano̱ ma' ” , taj sena̱na̱ síí cu'na̱j Isaías nana̱ nayaa síí eunuco yo' a .
Dan me se xná'anj síí eunuco yo' man Felipé , cataj so' : ― Me síí me síí quira̱n' nu̱' nda̱a vaa taj xna'anj síí nata' sena̱na̱ Diose̱ nihánj ga̱ . Ma'a̱n síí nata' sena̱na̱ Diose̱ quira̱n' da̱nj na' . Yo'ó so' xa̱' ― taj síí eunuco , xná'anj so' man Felipé a .
Ga̱a ne̱ guun che'e̱ Felipé cataj xna'anj so' da̱j taj ma'a̱n nana̱ yo' nana̱ nayaa síí eunuco yo' , ga̱a ne̱ nata' so' nu̱' sena̱na̱ Jesucristó nana̱ sa̱' rihaan síí eunuco yo' a .
Dan me se ga̱a va̱j ro̱j so' chrej , ne̱ cuchi' ro̱j so' rej nu̱u̱ do̱j na , ga̱a ne̱ cataj síí eunuco : ― Ni̱'yaj so̱' ei . Nihánj me nu̱u̱ na á . Ne̱ ca've̱e cata̱' ne 'u̱nj na' ― taj so' , xná'anj so' man Felipé a .
Ga̱a ne̱ cataj Felipé rihaan so' a : ― Sese ya̱ ya̱ amán rá so̱' ni'ya̱j so̱' man Jesucristó , ne̱ ca've̱e a ― taj Felipé rihaan so' a . Ga̱a ne̱ cataj síí eunuco rihaan Felipé a : ― Amán rá 'u̱nj se vaa ta'níí Diose̱ me Jesucristó ei ― taj so' rihaan Felipé a .
Ga̱a ne̱ ca'ne' síí eunuco suun se vaa canicu̱n' cuchri' , ga̱a ne̱ nanij ro̱j so' rihaan yo'óó , ga̱a ne̱ ca'anj ro̱j so' rej nu̱u̱ na , ga̱a ne̱ cuta' ne Felipé man síí eunuco yo' a .
Dan me se ga̱a curiha̱nj ro̱j so' rá na , ga̱a ne̱ naxca̱j Nimán Diose̱ man Felipé , ne̱ ne quene'e̱n uún síí eunuco yo' man Felipé a̱ ma' . 'O̱ se cavii síí eunuco yo' , quinan' so' , ne̱ guun niha̱' rá so' a .
Ne̱ Felipé me se a̱j nuû so' chuman' Azoto a . Ga̱a ne̱ nu̱' nij chuman' na̱j rej va̱j so' ro' , nata' so' sena̱na̱ Diose̱ nana̱ sa̱' rihaan nij síí ne̱ nu̱' nij chuman' yo' , ne̱ da̱nj qui'yaj so' nda̱a se cuchi' so' chuman' Cesarea a .
Dan me se síí cu'na̱j Saulo me se 'o̱ guun rá so' qui'ya̱j so' sayuun man nij síí noco̱' sena̱na̱ Diose̱ si̱j 'ni̱j ra'a man ní' ne̱ nda̱a guun rá so' cavi̱' nij so' , ne̱ che'é dan canoco' uxrá so' man nij síí noco̱' man Jesucristó a . Ne̱ ca'anj so' rej ne̱ xrej ata̱ suun noco̱o doj ,
ne̱ naxca̱j so' yanj actá rihaan xrej , ne̱ yanj actá yo' ro' , ca'a̱nj chuman' Damasco rihaan nij síí 'ni̱j ra'a ve' tucu'yón nij yuvii̱ israelitá setucua̱nj Moisés a . Ne̱ taj xna'anj yanj yo' rihaan nij so' se vaa sese nari̱' Saulo man nij síí noco̱' man Jesucristó , ne̱ se snó'o se chana̱ se no̱ xcúún so' nu̱míj so' man nij so' ne̱ ca'a̱nj ni̱caj so' man nij so' nda̱a chuman' Jerusalén caxri̱i̱ so' man nij so' taga' a .
Dan me se nica̱j Saulo yanj , ne̱ va̱j so' chrej , ne̱ quinichrun' so' chuman' Damasco yo' , ne̱ taj ni'yón cuchuguu̱n nu̱' xta̱' nu̱' anica̱j rej nicu̱n' so' a .
Ga̱a ne̱ quinij so' rihaan yo'óó , ne̱ dan me se cuno Saulo se vaa cataj yo'o̱ so' rihaan so' : ― Cu̱nó so̱' ca'mi̱j , Saulo . Me che'é 'yáá so̱' sayuun manj ga̱ ― taj nana̱ cuno Saulo a .
Ga̱a ne̱ xná'anj Saulo man síí ca'mii rihaan so' , cataj so' : ― Síí Chij , me síí mé so̱' ga̱ ― taj so' , xná'anj so' a . Ga̱a ne̱ síí ca'mii rihaan so' cataj : ― 'U̱nj ro' , me Jesús , ne̱ 'yaj ndo'o so̱' sayuun manj ado̱nj .
Tza̱j ne̱ na̱xaga̱a̱ so̱' ca'a̱nj so̱' nda̱a chuman' Damasco , ga̱a ne̱ cata̱j nii rihaan so̱' da̱j qui̱'yáá so̱' á ― taj Jesucristó rihaan Saulo a .
Ne̱ nij snó'o va̱j chrej ga̱ Saulo me se canicun' nij so' , ne̱ a̱ doj nana̱ ne ca'mi̱i̱ nij so' a̱ ma' . Ne̱ cuno nij so' nana̱ yo' , tza̱j ne̱ taj a̱ 'ó rasu̱u̱n ne quene'e̱n nij so' a̱ ma' .
Ne̱ Saulo me se naxuma̱a̱n so' , ne̱ nuxra' so' rihaan so' , tza̱j ne̱ taj se qui'yá' quene'e̱n so' ma' . Yu̱u̱n che'e̱ caráán rihaan so' na̱nj ado̱nj . Ga̱a ne̱ quita'aa yo'ó nij so' ra'a so' , ne̱ racuíj nij so' man Saulo chéé Saulo , ne̱ ca'anj nij so' chuman' Damasco a .
Ne̱ quisíj va'nu̱j güii ne ca've̱e quene'e̱n so' ma' . Ne̱ ne cha̱ so' ne̱ ne co'o̱ so' na a̱ ma' .
Dan me se chuman' Damasco ro' , yáán 'o̱ síí tucu'yón sena̱na̱ Jesucristó , ne̱ Ananías cu'na̱j so' a . Ne̱ naqui'yaa Diose̱ si̱j 'ni̱j ra'a man ní' rihaan so' , ne̱ cataj so' a : ― Cu̱nó so̱' ca'mi̱j , Ananías ― taj Diose̱ si̱j 'ni̱j ra'a man ní' no so' a . ― Nihánj né 'u̱nj unó 'u̱nj a'mii so̱' á ― taj Ananías rihaan Diose̱ si̱j 'ni̱j ra'a man ní' a .
Ga̱a ne̱ cataj Diose̱ si̱j 'ni̱j ra'a man ní' rihaan Ananías a : ― Canicu̱n' ca̱yá so̱' ca'a̱nj so̱' callé cu'na̱j Callé Nica̱ , ne̱ cuchi̱' so̱' ve' tucuá síí cu'na̱j Judas , ne̱ nano̱' so̱' 'o̱ síí cu'na̱j Saulo síí cavii chuman' Tarso á . 'O̱ se cuano̱ nihánj me se achíín ni'ya̱j so' rihanj ,
ne̱ dan me se ga̱a cachíín ni'ya̱j so' ne̱ naqui'yaa 'o̱ síí cu'na̱j Ananías rihaan so' , qui'yáj ado̱nj . Ne̱ catúj Ananías yo' rihaan so' , ne̱ cuta' ra'a so' raa̱ Saulo , che'é rej ca've̱e curuvi̱' uún rihaan so' qui̱'yáj a ― taj Diose̱ si̱j 'ni̱j ra'a man ní' rihaan Ananías a .
Ga̱a ne̱ cataj Ananías rihaan Diose̱ si̱j 'ni̱j ra'a man ní' a : ― Tza̱j ne̱ a̱j cataj xna'anj ndo'o nii rihanj che'é síí nihánj , Síí Chij . 'O̱ se a̱j qui'yaj chi'i̱i̱ ndo'o so' man nij síí sa̱' noco̱' mán so̱' nij síí ya̱nj chuman' Jerusalén ,
ne̱ nihánj me se veé da̱nj nica̱j so' yanj actá che'é rej nu̱míj so' man cunuda̱nj núj si̱j achíín ni'ya̱j rihaan so̱' , qui'yaj nij xrej ata̱ suun noco̱o doj ado̱nj ― taj Ananías a .
Ga̱a ne̱ cataj Diose̱ si̱j 'ni̱j ra'a man ní' rihaan so' a : ― Ca'a̱nj so̱' cuaj ei . 'O̱ se a̱j narii 'u̱nj man so' qui'ya̱j suun so' rihanj , ne̱ xca̱j nij síí yaníj do̱' , nij síí nica̱j suun rey do̱' , ma'a̱n nij síí israelitá do̱' , cuentá che'é 'u̱nj , qui'ya̱j so' ado̱nj .
'O̱ se 'u̱nj me síí cata̱j xna'anj rihaan so' che'é nu̱' sayuun no̱ xcúún so' quira̱n' so' , che'é yan nata̱' so' rihaan yuvii̱ che'ej ado̱nj ― taj Diose̱ si̱j 'ni̱j ra'a man ní' rihaan Ananías a .
Dan me se ca'anj Ananías , ne̱ catúj so' rá ve' yo' , ne̱ cuta' ra'a so' raa̱ Saulo , ne̱ cataj so' : ― Diose̱ si̱j 'ni̱j ra'a man ní' ca'néé manj ca'na̱j rihaan so̱' nihánj , tinu̱j . Ne̱ so' ro' , me Jesucristó síí quene'én so̱' ga̱a va̱j so̱' chrej ga̱a ca'ná' so̱' nihánj ei . Ne̱ me rá so' curuvi̱' uún rihaan so̱' ne̱ catu̱u̱ ndo'o Nimán Diose̱ nimán so̱' ei ― taj Ananías rihaan so' a .
Nu̱' ca'mii so' da̱nj , ne̱ nu̱' cayuu 'o̱ rasu̱u̱n rihaan Saulo , ne̱ ase vaa 'o̱ nuj catu̱n' ro' , da̱nj vaa se cayuu rihaan so' , ne̱ curuvi' rihaan Saulo , ne̱ canicun' caya̱ so' , ne̱ cata' ne so' a .
Ne̱ chá so' chraa , ne̱ nari' nucuaj rá so' a .
Dan me se cayáán Saulo do̱j güii ga̱ nij síí tucu'yón sena̱na̱ Jesucristó ya̱nj chuman' Damasco , ne̱ nu̱' ca'anj so' nij ve' tucu'yón nij yuvii̱ israelitá setucua̱nj Moisés , ne̱ ca'mii natáj so' rihaan nij so' se vaa Jesucristó ro' , ta'níí ya̱ Diose̱ me so' a .
Ne̱ cunuda̱nj nij síí cuno sena̱na̱ Saulo ro' , caráya'a̱nj ndo'o nij so' sena̱na̱ so' , ne̱ cataj nij so' : ― Tza̱j ne̱ nuveé si̱j nihánj me síí ta̱j ri'yunj man nij síí ya̱nj chuman' Jerusalén achíín ni'ya̱j rihaan Jesucristó , ne̱ ca'na' so' nda̱a nihánj che'é rej me rá so' nu̱míj so' man nij so' ne̱ ca'a̱nj ni̱caj so' man nij so' rihaan nij xrej ata̱ suun noco̱o doj , rá so' na' ― taj nij síí cuno sena̱na̱ Saulo rihaan tuvi' nij so' a .
Tza̱j ne̱ doj a̱ nucua̱j nata' so' sena̱na̱ Jesucristó rihaan nij yuvii̱ israelitá ya̱nj chuman' Damasco , ne̱ ve'é tihaa̱n so' rihaan nij so' se vaa Jesucristó me síí ca'néé Diose̱ ti̱nanii man yuvii̱ rihaan sayuun , ne̱ nda̱a cunuu dínj tu'va nij so' , qui'yaj so' a .
Dan me se cachén que'e̱e̱ güii , ga̱a ne̱ cavii raa̱ nij yuvii̱ israelitá da̱j qui'ya̱j nij so' ne̱ ca've̱e ticavi̱' nij so' man Saulo a .
Tza̱j ne̱ xcaj Saulo cuentá da̱j guun rá nij so' qui'ya̱j nij so' man so' , ne̱ dan me se nuvi̱i niga̱n' tumé ndo'o nij yuvii̱ israelitá ta'yaa chingá yahi̱j ta̱j rej atúj yuvii̱ chuman' yo' , che'é rej me rá nij so' nari̱' nij so' man Saulo ne̱ ticavi̱' nij so' man Saulo , rá nij so' a .
Che'é dan nij síí tucu'yón sena̱na̱ Saulo ro' , ca'néé nij so' man Saulo rá 'o̱ scaa xi̱j , ne̱ rej nii̱ tacuachén nij so' man Saulo rque ta'yaa le'e̱j ta̱j chingá yahij aráán tu'va chuman' , ne̱ tananij nij so' man Saulo rihaan yo'óó xe' , ne̱ dan me se quinanii so' a .
Dan me se cuchi' Saulo chuman' Jerusalén , ne̱ guun rá so' cunu̱u chre̱' so' ga̱ nij síí tucu'yón sena̱na̱ Jesucristó , tza̱j ne̱ cuchu'vi' cunuda̱nj nij so' ni'ya̱j nij so' man Saulo a . 'O̱ se ne cuchuma̱n rá nij so' ni̱'yaj nij so' sena̱na̱ Saulo se vaa si̱j tucu'yón sena̱na̱ Jesucristó me so' a .
Che'é dan nica̱j síí cu'na̱j Bernabé man so' , ca'anj so' rihaan ma'a̱n nij apóstol cune' Jesucristó man nata̱' sena̱na̱ so' , ne̱ nata' Bernabé rihaan nij so' da̱j guun ga̱a quene'en Saulo man Jesucristó si̱j 'ni̱j ra'a man ní' ga̱a va̱j so' chrej ne̱ ca'mii so' ga̱ Jesucristó si̱j 'ni̱j ra'a man ní' , ne̱ nata' uún Bernabé da̱j qui'yaj Saulo chuman' Damasco ga̱a ca'mii natáj so' , ne̱ ne cuchu'vi̱' so' a̱ doj ca'mi̱i̱ natáj so' rihaan nij yuvii̱ che'é Jesucristó , taj Bernabé a .
Dan me se guun che'e̱ nij so' ve'é ca'mii nij so' ga̱ Saulo , ne̱ 'o̱ va̱j so' ga̱ nij so' a . Ne̱ ca'mii natáj so' sena̱na̱ Jesucristó síí 'ni̱j ra'a man ní' rihaan nij síí ma̱n chuman' Jerusalén , ne̱ a̱ doj ne cuchu'vi̱' so' , ne̱ nucua̱j ca'mii natáj so' rihaan nij yuvii̱ a .
Dan me se ca'mii so' ga̱ nij síí israelitá a'mii xna'ánj griego , ne̱ canó tuvi' nij so' ga̱ so' a . Tza̱j ne̱ nij so' ro' , guun rá ticavi̱' man so' a .
Dan me se xcaj nij tinu̱j nij síí noco̱' man Jesucristó cuentá se vaa guun rá yo'ó nij síí israelitá ticavi̱' nij so' man Saulo , ne̱ che'é dan ca'anj nica̱j nij so' man Saulo nda̱a chuman' Cesarea , ga̱a ne̱ ca'néé nij so' man so' nda̱a chuman' Tarso a .
Veé dan me se dínj yáán cunuda̱nj nij síí cuchumán rá ni'ya̱j man Jesucristó ya̱nj nu̱' estadó Judea do̱' , Galilea do̱' , Samaria do̱' a . Dan me se caráj cochro̱j ndo'o nij so' rihaan Diose̱ si̱j 'ni̱j ra'a man ní' , ne̱ che'é dan ve'é doj nari' nij so' canoco̱' nij so' setucua̱nj so' a . Ne̱ Nimán Diose̱ tucu'yón man nij so' da̱j qui'ya̱j nij so' , ne̱ che'é dan guun ri̱i̱ ndo'o nij so' doj a .
Dan me se chéé síí cu'na̱j Pedró nu̱' rej ne̱ nij síí sa̱' noco̱' man Diose̱ , ne̱ dan me se cuchi' so' nda̱a rihaan tinúú nij so' ne̱ chuman' Lida ,
ne̱ chuman' Lida ro' , nari' so' 'o̱ síí cu'na̱j Eneas , ne̱ so' me se a̱j quisíj tu̱nj ya̱ yo' yo'o̱ naj so' rihaan yuvéé , ne̱ 'o̱ síí taj se 'yá' cache̱e̱ me so' ,
ne̱ dan me se cataj Pedró rihaan so' : ― Cuano̱ nihánj me se nahuun sa̱' so̱' , 'yaj Jesucristó , Eneas . Na̱xagaa so̱' cuaj , ne̱ nacue̱ so̱' tuvéé so̱' cuaj ei ― taj Pedró rihaan so' , ne̱ nu̱' ca'mii Pedró da̱nj , ne̱ nu̱' naxuma̱a̱n caya̱ so' canicun' so' a .
Ga̱a ne̱ quene'en cunuda̱nj nij síí ya̱nj chuman' Lida do̱' , nij síí ya̱nj taa cu'na̱j Sarón do̱' , nda̱a vaa nahuun sa̱' síí cu'na̱j Eneas yo' , ga̱a ne̱ che'é dan canica̱j nimán nij so' canoco' nij so' man Diose̱ si̱j 'ni̱j ra'a man ní' a .
Dan me se chuman' Jope yáán 'o̱ chana̱ tucu'yón sena̱na̱ Jesucristó , ne̱ Tabita cu'na̱j no' xna'ánj hebreo , ne̱ Dorcas me sechuvi̱i no' xna'ánj griego a . Ne̱ chana̱ qui'yaj ina̱nj se sa̱' me no' , ne̱ rqué ndo'o no' rasu̱u̱n man nij síí nique̱ ,
ne̱ güii dan me se canó chi'ii̱ man no' , ne̱ quiran' ndo'o no' , ne̱ cavi' no' a . Ne̱ tucuane nii man no' , ne̱ cuchruj nii man no' rque ve' nata' ,
ne̱ dan me se nichru̱n' na̱j chuman' Lida ga̱ chuman' Jope , ne̱ cuchi' nana̱ rihaan nij síí tucu'yón sena̱na̱ Jesucristó ya̱nj chuman' Jope se vaa va̱j Pedró chuman' Lida yo' , ne̱ che'é dan ca'néé nij so' man vi̱j snó'o cuchi̱' ro̱j so' rihaan Pedró a . Dan me se cuchi' ro̱j so' rihaan Pedró , ne̱ cataj ro̱j so' : ― Se̱ guun ra̱a̱n so̱' cuchi̱' so̱' rihaan núj si̱j ya̱nj chuman' Jope ma' ― taj ro̱j so' rihaan Pedró a .
Ga̱a ne̱ naxuma̱a̱n Pedró , ne̱ ca'anj so' cuaj ga̱ ro̱j so' a . Ne̱ ga̱a cuchi' nij so' chuman' Jope , ne̱ ca'anj nica̱j nij so' man Pedró rá ve' nata' na̱j chana̱ cavi' cu'na̱j Dorcas , ne̱ ca'na' cunuda̱nj nij chana̱ cavi' nica̱ rihaan Pedró , ne̱ ta'vee nij no' , ne̱ tihaa̱n nij chana̱ rihaan Pedró cunuda̱nj nij yatzíj qui'yaj Dorcas ga̱a vaa i'na̱' no' a .
Dan me se quirii Pedró man cunuda̱nj nij no' xe' , ga̱a ne̱ canicun' ru̱j so' , ne̱ cachíín ni'ya̱j ndo'o so' rihaan Diose̱ a . Ga̱a ne̱ canica̱j so' , cataj so' rihaan cúú man chana̱ a : ― Na̱xagaa so̱' , Tabita ― taj so' rihaan no' a . Ga̱a ne̱ naxra' rihaan no' , ne̱ ga̱a quene'en no' man Pedró , ne̱ ca'anj cane̱ caya̱ no' ,
ne̱ quita'aa Pedró ra'a no' , ne̱ naxuma̱a̱n no' , qui'yaj so' a . Ga̱a ne̱ canacúún so' ca'na̱' nij chana̱ cavi' nica̱ do̱' , yo'ó nij síí sa̱' noco̱' man Diose̱ do̱' , ne̱ tihaa̱n so' man níí cu'na̱j Dorcas rihaan nij so' se vaa cunuu i'na̱' uún no' a .
Dan me se cuchi' nana̱ che'é Dorcas rihaan cunuda̱nj nij síí ne̱ chuman' Jope , ne̱ che'é dan que'e̱e̱ nij síí ma̱n Jope cuchumán rá ni'ya̱j man Diose̱ si̱j 'ni̱j ra'a man ní' a .
Dan me se guun ra̱a̱n Pedró que'e̱e̱ güii chuman' Jope , ne̱ dan me se tucuá 'o̱ síí cu'na̱j Simón caran' so' que'e̱e̱ güii , ne̱ síí naqui'yaj laru̱u nuj xcuu me Simón yo' a .
Dan me se yáán 'o̱ síí cu'na̱j Cornelió chuman' Cesarea , ne̱ síí 'ni̱j ra'a 'o̱ ta'a̱j x'ne' tanuu cu'na̱j italiano me so' a . Dan me se nuveé si̱j israelitá me so' , ma̱a̱n se si̱j yaníj me so' ,
ne̱ si̱j ve'é ndo'o noco̱' man Diose̱ me so' , ne̱ aráj cochro̱j ndo'o so' rihaan Diose̱ , ne̱ ase vaa 'yaj so' ro' , da̱nj 'yaj nij tucua̱ so' uún a . Ne̱ rqué ndo'o so' caridad rihaan nij yuvii̱ , ne̱ niga̱nj cachíín ni'ya̱j so' rihaan Diose̱ a .
Dan me se aga' va'nu̱j rej ca'anj güii ta̱' asuun me se naqui'yaa ranga̱' yo'o̱ semo̱zó Diose̱ rihaan so' , ne̱ catúj semo̱zó Diose̱ yo' rej nicu̱n' so' , ne̱ cataj semo̱zó Diose̱ : ― Cornelio ― taj semo̱zó Diose̱ no so' a .
Ga̱a ne̱ ni'ya̱j uxrá Cornelió man semo̱zó Diose̱ yo' , ne̱ cuchu'vi' ndo'o so' , ne̱ cataj so' : ― Me che'é nacúún so̱' manj , ga̱ ― taj so' , xná'anj so' man semo̱zó Diose̱ yo' a . Ga̱a ne̱ cataj semo̱zó Diose̱ rihaan so' a : ― A̱j xcaj Diose̱ cuentá che'é nana̱ achíín ni̱'yáá so̱' rihaan Diose̱ , ne̱ a̱j xcaj Diose̱ cuentá che'é caridad 'yáá so̱' a . Che'é dan nu̱u̱ rá Diose̱ mán so̱' a .
Ne̱ nihánj me se ca'ne̱j so̱' snó'o ca'a̱nj chuman' Jope , ne̱ nacu̱nj nij so' ca'na̱' 'o̱ síí cu'na̱j Simón Pedró nihánj á .
Ne̱ so' me se aran' so' ve' tucuá yo'ó síí cu'na̱j Simón síí naqui'yaj laru̱u nuj xcuu síí ne̱ tu'va na ya'a̱nj a ― taj semo̱zó Diose̱ rihaan Cornelió a .
Dan me se ca'anj uún semo̱zó Diose̱ yo' , ga̱a ne̱ canacúún Cornelió ca'na̱' vi̱j semo̱zó ma'a̱n so' do̱' , yo'o̱ tanuu noco̱' man Diose̱ ga̱ so' do̱' ,
ne̱ ca'na' va'nu̱j nij so' , ne̱ cataj xna'anj so' rihaan nij so' se vaa cataj semo̱zó Diose̱ rihaan so' , ga̱a ne̱ ca'néé so' man nij so' ca'a̱nj nij so' chuman' Jope nano̱' nij so' man síí cu'na̱j Simón Pedró a .
Ne̱ yo'ó güii me se va̱j va'nu̱j nij so' chrej , ne̱ ma̱a̱n orá quinichrun' nij so' chuman' Jope me se cavii Pedró xráá ve' caran' so' , cachi̱nj ni'ya̱j so' rihaan Diose̱ , ne̱ caxu̱j me yo' ,
ne̱ dan me se quina'aan rque so' , ne̱ guun rá so' cha̱ so' chraa a . Ne̱ tiha̱j 'yaj chuvi̱i nij síí ma̱n rá ve' cha̱ so' , ne̱ ma̱a̱n orá dan naqui'yaa 'o̱ rasu̱u̱n rihaan Pedró a .
Dan me se quene'en so' se vaa naxra' rej xta̱' , ne̱ nanij yo'o̱ rasu̱u̱n rihaan yo'óó , ne̱ ase vaa 'o̱ yatzíj mantá caxra̱' ndo'o vaa yo' , ne̱ vaa ca'a̱nj scúj yatzíj mantá yo' a .
Ne̱ nu̱u̱ cunuda̱nj nij xcuu vaa ca'a̱nj tacóó do̱' , nij xcuu nucua̱j ri̱i̱ man do̱' , nij xtâj do̱' , yo'ó nij xcuu vaa tachrii̱ xráá do̱' , nu̱u̱ rque yatzíj mantá yo' a .
Ga̱a ne̱ cuno Pedró nana̱ ca'mii yo'o̱ so' rihaan so' a : ― Na̱xuma̱a̱n so̱' , Pedró . Ti̱caví' so̱' man nij xcuu yo' , ne̱ cha̱ so̱' nee̱ á ― taj nana̱ yo' cuno Pedró a .
Ga̱a ne̱ cataj Pedró : ― Se̱ guun ma' . Daj chiha̱a̱ míj se̱ guun qui̱'yáj da̱nj , man Síí Chij . 'O̱ se nuveé xcu̱u chá me yo' rihaan núj si̱j israelitá ma' . Ma̱a̱n se xcuu vaa chi'i̱i̱ me nij xo' rihaan núj na̱nj á . 'O̱ se nu̱' ca'na' a̱ doj ne cha̱ 'u̱nj nee̱ xcuu vaa da̱nj a̱ ma' ― taj Pedró a .
Ga̱a ne̱ ca'mii uún síí ca'mii rihaan Pedró , cataj so' : ― Ne̱ sese Diose̱ me síí cataj se vaa cunuu sa̱' 'o̱ rasu̱u̱n , ne̱ se̱ guun cata̱j so̱' se vaa chi'i̱i̱ vaa rasu̱u̱n yo' rihaan so̱' ma' ― taj uún so' rihaan Pedró a .
Ga̱a ne̱ dan me se quisíj va'nu̱j cuno Pedró nana̱ vaa da̱nj nana̱ ca'mii Diose̱ rihaan so' , ga̱a ne̱ nu̱' cavii uún nu̱' yatzíj mantá ma̱n xcuu yo' rej xta̱' a .
Dan me se quinanó ndo'o rá Pedró che'é rasu̱u̱n naqui'yaa rihaan so' , ne̱ ma̱a̱n orá dan nari' nij snó'o ca'néé síí cu'na̱j Cornelió ve' tucuá Simón , ne̱ dan me se canicun' nij so' ta'yaa rihaan ve' yo' ,
ne̱ canacúún nij so' , xná'anj nij so' sese aran' 'o̱ síí cu'na̱j Simón Pedró ve' yo' a .
Dan me se Pedró ro' , nuchruj ra̱a̱ che'é nij rasu̱u̱n naqui'yaa rihaan so' , ne̱ dan me se cataj Nimán Diose̱ rihaan so' : ― Nihánj me se ca'na' va'nu̱j snó'o nano' mán so̱' ,
ne̱ cuaj na̱xuma̱a̱n so̱' , nani̱j so̱' , ne̱ ca'a̱nj so̱' ga̱ nij so' á . Ne̱ se̱ guun vi̱j rá so̱' , ne̱ se̱ cataj so̱' se vaa ne nó xcúún so̱' ca'a̱nj so̱' ga̱ nij so' ma' . 'O̱ se 'u̱nj nihánj me síí ca'néé man nij so' ca'na̱' nij so' ado̱nj ― taj Nimán Diose̱ rihaan Pedró a .
Ga̱a ne̱ nanij Pedró nda̱a rej nicu̱n' va'nu̱j nij snó'o , ne̱ cataj so' rihaan nij so' : ― 'U̱nj nihánj me síí nano' nij soj ei . Ne̱ me che'é ca'na' soj nihánj ga̱ ― taj Pedró , xná'anj so' man nij so' a .
Ga̱a ne̱ cataj nij so' : ― Ca'mii 'o̱ semo̱zó Diose̱ mozó gue̱e̱ rihaan 'o̱ síí cu'na̱j Cornelió , ne̱ so' ro' , me síí 'ni̱j ra'a 'o̱ ta'a̱j x'ne' tanuu , ne̱ cunuda̱nj nij yuvii̱ israelitá taj se vaa síí vaa nica̱ nimán me so' ne̱ síí aráj cochro̱j ndo'o rihaan Diose̱ me uún so' , ne̱ dan me se cataj xna'anj semo̱zó Diose̱ rihaan so' se vaa nacu̱nj so' mán so̱' cuchi̱' so̱' ve' tucuá so' ne̱ cuno̱ so' nana̱ nata̱' so̱' rihaan so' a ― taj nij so' rihaan Pedró a .
Che'é dan cataj Pedró se vaa catu̱u̱ nij so' rá ve' , ne̱ ve'é ca'mii so' ga̱ nij so' a . Ne̱ ranga̱' yo'ó güii me se naxaga̱a̱ nij so' , ne̱ ca'anj Pedró ga̱ ya'núj nij so' , ne̱ ca'anj do̱j nij tinu̱j nij síí cuchumán rá ni'ya̱j man Jesucristó ya̱nj chuman' Jope do̱' , ga̱ Pedró a .
Ne̱ yo'ó güii uún me se catúj nij so' chuman' Cesarea , ne̱ síí cu'na̱j Cornelió me se na'vi̱j ndo'o so' ca'na̱' nij so' , ne̱ a̱j canacúún so' man nij tuvi' so' do̱' , man nij síí ca'mii sa̱' ga̱ so' do̱' , se vaa cunu̱u chre̱' nij so' rá ve' tucuá so' a .
Dan me se ga̱a guun rá Pedró catu̱u̱ Pedró rá ve' , ne̱ nari' tuvi' Cornelió ga̱ so' , ne̱ canicun' ru̱j Cornelio rihaan Pedró , ne̱ caráj gue̱e̱ Cornelió rihaan so' a .
Tza̱j ne̱ cataj Pedró rihaan Cornelió : ― Na̱xuma̱a̱n so̱' ei . Taj che'é cara̱a̱ gue̱e̱ so̱' rihanj ma' . 'O̱ cuya̱a̱n yuvii̱ u̱u̱n me ní' na̱nj á ― taj Pedró rihaan Cornelió a .
Dan me se nanó Pedró cuentó ga̱ Cornelió , ne̱ catúj Pedró rá ve' , ga̱a ne̱ quene'en so' se vaa a̱j nuu chre̱' que'e̱e̱ yuvii̱ rá ve' yo' a .
Ga̱a ne̱ cataj Pedró rihaan nij yuvii̱ : ― A̱j ne'en nij soj setucua̱nj núj si̱j israelitá se vaa ne nó xcúún núj catu̱u̱ núj rej ma̱n soj si̱j yaníj , ne̱ ne nó xcúún núj cunu̱u chre̱' núj ga̱ soj ma' . Tza̱j ne̱ Diose̱ tihaa̱n rihaan ma̱'anj se vaa se̱ ca'vee cata̱j 'u̱nj se vaa nij vaa ta'a̱j yuvii̱ rihaan so' ma' .
Che'é dan ga̱a canacúún Cornelió nihánj manj , ne̱ ne cata̱j 'u̱nj se vaa se̱ ca'anj 'u̱nj ma' . Tana̱nj ca'ná' 'u̱nj cuaj na̱nj ei . Ne̱ nihánj me se cata̱j xna'anj nij soj rihanj da̱j me che'é canacúún nij soj manj ca'na̱j ei ― taj Pedró rihaan nij tuvi̱' Cornelió a .
Ga̱a ne̱ cataj Cornelió rihaan so' : ― Cachén ca'a̱nj güii ne̱ ma̱a̱n orá nihánj me ta̱' asuun , ne̱ aga' va'nu̱j me yo' , ne̱ cachíín ni̱'yáá 'u̱nj rihaan Diose̱ rá ve' tucuaj , ne̱ taj ni'yón naqui'yaa 'o̱ snó'o nicu̱n' rihanj , ne̱ yatzíj catzi̱i̱ chuguu̱n ma'a̱n nuû so' ,
ne̱ cataj so' rihanj a : “ Cu̱nó so̱' ca'mi̱j , Cornelio . A̱j cuno Diose̱ nana̱ achíín ni̱'yáá so̱' rihaan so' , ne̱ Diose̱ me síí nu̱u̱ rá se vaa rqué ndo'o so̱' caridad rihaan nij síí nique̱ ,
ne̱ dan me se ca'ne̱j so̱' nana̱ nda̱a chuman' Jope , ne̱ canacu̱nj so̱' ca'na̱' 'o̱ síí cu'na̱j Simón Pedró nihánj á . Ne̱ so' ro' , aran' ve' tucuá 'o̱ síí cu'na̱j Simón síí naqui'yaj laru̱u nuj xcuu síí ne̱ tu'va na ya'a̱nj a ” , taj snó'o yo' rihanj ado̱nj .
Che'é dan me ra'ya̱nj ca'néé 'u̱nj nana̱ rihaan so̱' , ne̱ so̱' ro' , qui'yaj ndo'o se lu̱j che'é núj se vaa ca'ná' so̱' rihaan núj nihánj ne̱ che'é dan me mán taran' núj rihaan Diose̱ nihánj cuano̱ , che'é rej me rá núj cuno̱ núj nu̱' nana̱ cataj xna'anj Diose̱ síí 'ni̱j ra'a man ní' rihaan so̱' ei ― taj Cornelió rihaan Pedró a .
Ga̱a ne̱ guun che'e̱ Pedró ca'mii so' rihaan nij so' a : ― Nda̱a ya̱j me se xcaj 'u̱nj cuentá se vaa ya̱ 'o̱ cuya̱a̱n vaa cunuda̱nj yuvii̱ rihaan Diose̱ á .
Ne̱ síí ya̱nj me ma'a̱n chuman' síí aráj cochro̱j rihaan Diose̱ ne̱ noco̱' tucuáán sa̱' ro' , ca've̱e naca̱j Diose̱ man so' ado̱nj .
A̱j ne'en nij soj nana̱ sa̱' ca'néé Diose̱ rihaan núj si̱j israelitá se vaa ve'é naca̱j Diose̱ man núj che'é se vaa qui'yaj Jesucristó che'é núj , ne̱ Jesucristó ro' , me síí 'ni̱j ra'a man cunuda̱nj yuvii̱ ado̱nj .
Dan me se nana̱ yo' ro' , me nana̱ cuchi' nu̱' chuman' chiháán núj si̱j israelitá , ne̱ dan me se ga̱a quisíj ca'mii natáj síí cu'na̱j Juan se vaa no̱ xcúún yuvii̱ cata̱' ne yuvii̱ , ne̱ guun che'e̱ Jesucristó nata' so' sena̱na̱ so' rihaan núj si̱j ma̱n estadó Galilea ,
ne̱ nana̱ yo' ro' , me sena̱na̱ Jesucristó síí cavii chuman' Nazaret ei . Ne̱ nana̱ yo' taj se vaa cune' Diose̱ man so' qui'ya̱j suun so' rihaan Diose̱ , ne̱ rqué ndo'o Diose̱ Nimán Diose̱ man so' , ne̱ rqué ndo'o Diose̱ rej nucua̱j man so' , ne̱ dan me se cachéé Jesucristó , ne̱ qui'yaj suun ndo'o so' suun sa̱' , ne̱ cunuda̱nj nij síí ran' sayuun 'yaj síí chre̱e che'é se quirii ta'nga' síí chre̱e rihaan nij so' ro' , quinahuun sa̱' nij so' , qui'yaj Jesucristó a . 'O̱ se Diose̱ ro' , racuíj ndo'o man Jesucristó 'yaj so' da̱nj ado̱nj .
” Ne̱ ma'a̱n núj me síí quene'en nu̱' se vaa qui'yaj so' ga̱a va̱j so' nu̱' rej ne̱ núj si̱j israelitá do̱' , nda̱a ma'a̱n chuman' Jerusalén do̱' ei . Ne̱ dan me se cachrón nii man so' rihaan rcutze̱ , ne̱ cavi' so' , qui'yaj nii ei .
Ga̱a ne̱ quisíj va'nu̱j güii cavi' so' , ga̱a ne̱ cunuu i'na̱' uún so' , qui'yaj Diose̱ , ne̱ curuvi' so' rihaan núj , qui'yaj uún Diose̱ ado̱nj .
Dan me se ne curuvi̱' so' rihaan cunuda̱nj nij yuvii̱ ma' . Tana̱nj curuvi' so' rihaan núj si̱j a̱j narii Diose̱ nata̱' rihaan yuvii̱ da̱j vaa so' , ne̱ núj me síí chá chraa ne̱ co'o na ga̱ so' ga̱a cunuu i'na̱' uún so' ga̱a cavi' so' ado̱nj .
Ga̱a ne̱ ca'ne' so' suun rihaan núj ca'mi̱i̱ natáj núj rihaan nij yuvii̱ ne̱ nata̱' núj nana̱ se vaa ma'a̱n so' me síí cune' Diose̱ ca'ne̱' cacun' che'é nij yuvii̱ vaa i'na̱' do̱' , che'é nij yuvii̱ cavi' do̱' ado̱nj .
Ne̱ cunuda̱nj nij síí nata' sena̱na̱ Diose̱ ga̱a naá ro' , cataj xna'anj nij so' che'é so' , ne̱ cataj nij so' se vaa cara̱a̱ x'naa Diose̱ ni̱'yaj Diose̱ cunuda̱nj nij síí amán rá ni'ya̱j man Jesucristó a ― taj Pedró rihaan nij tuvi̱' Cornelió a .
Dan me se ataa a̱ doj quisi̱j ca'mii Pedró nu̱' sena̱na̱ so' , ga̱a ne̱ catúj ndo'o Nimán Diose̱ nimán cunuda̱nj nij síí cuno nana̱ yo' a .
Ga̱a ne̱ nij síí israelitá cuchumán rá ni'ya̱j man Jesucristó ca'na' ga̱ Pedró ro' , caráya'a̱nj nij so' se vaa qui'yaj Diose̱ se lu̱j che'é nij yuvii̱ yaníj ne̱ nda̱a nimán nij yuvii̱ yaníj catúj Nimán Diose̱ , qui'yaj Diose̱ a .
'O̱ se cuno nij so' se vaa ca'mii nij tuvi̱' Cornelió xna'ánj naca̱ , cataj nij so' se vaa sa̱' uxrá vaa Diose̱ á . Ga̱a ne̱ cataj Pedró rihaan tuvi' ma'a̱n so' :
― Nihánj me se ve'é nacaj Nimán Diose̱ man síí nihánj nda̱a vaa nacaj so' man ma'a̱n ní' ado̱nj . Se̱ ca'vee ca̱ráán ní' chrej rihaan nij so' cata̱' ne nij so' ma' ― taj Pedró rihaan nij tuvi' so' a .
Ga̱a ne̱ ca'ne' Pedró suun rihaan nij so' se vaa cata̱' ne nij so' , che'é se si̱j noco̱' man Jesucristó me nij so' a . Da̱nj qui'yaj nij so' , ga̱a ne̱ cachíín ni'ya̱j nij so' rihaan Pedró se vaa gu̱un ra̱a̱n so' que'e̱e̱ doj güii ga̱ nij so' a .
Dan me se cuno nij síí cune' Jesucristó man nata̱' sena̱na̱ so' cuno yo'ó nij tinu̱j nij síí cuchumán rá ni'ya̱j man Jesucristó ya̱nj estadó Judea cuno nana̱ se vaa nda̱a nij síí yaníj canoco' sena̱na̱ Diose̱ a .
Ne̱ ga̱a cavii Pedró ca'anj so' chuman' Jerusalén , ne̱ nij síí israelitá cuchumán rá ni'ya̱j man Jesucristó ro' , cuta' cacun' xráá so' ,
cataj nij so' : ― Me che'é catúj so̱' rá ve' tucuá síí yaníj ga̱ . Me che'é chá so̱' chraa ga̱ nij so' ga̱ ― taj nij so' rihaan Pedró a .
Ga̱a ne̱ guun che'e̱ Pedró cataj xna'anj nica̱ so' rihaan nij so' da̱j me che'é qui'yaj so' da̱nj a . Dan me se cataj so' :
― Chuman' Jope va̱j 'u̱nj , ne̱ cachíín ni̱'yáá 'u̱nj rihaan Diose̱ , ne̱ dan me se naqui'yaa 'o̱ rasu̱u̱n rihanj , qui'yaj Diose̱ a . Ne̱ dan me se nanij 'o̱ rasu̱u̱n , ne̱ ase vaa 'o̱ yatzíj mantá caxra̱' vaa rasu̱u̱n yo' , ne̱ vaa ca'a̱nj scúj yatzíj yo' a . Ne̱ cavii yatzíj yo' rej xta̱' , ne̱ quinanij yo' rej nicu̱n' 'u̱nj a .
Dan me se ni'ya̱j uxraj yatzíj yo' , ne̱ quene'enj se vaa ma̱n cunuda̱nj nij xcuu vaa ca'a̱nj tacóó do̱' , nda̱a xcuu quij do̱' , xcuu nucua̱j ri̱i̱ man do̱' , xtâj do̱' , nu̱' xcuu vaa tachrii̱ xráá do̱' , ma̱n rque yatzíj yo' a .
Ga̱a ne̱ cunó 'u̱nj se vaa ca'mii yo'o̱ so' rihanj , cataj so' : “ Na̱xuma̱a̱n so̱' , Pedró . Ti̱caví' so̱' man nij xcuu yo' , cha̱ so̱' á ” , taj so' cunoj a .
Ga̱a ne̱ cataj 'u̱nj : “ Daj chiha̱a̱ míj se̱ guun qui̱'yáj da̱nj , man Síí Chij . 'O̱ se nuveé xcu̱u chá me nij xo' rihaan núj si̱j israelitá ma' . Ma̱a̱n xcuu vaa chi'i̱i̱ me nij xo' rihaan núj na̱nj á . Nu̱' ca'na' me se ne catu̱u̱ nee̱ xcuu vaa da̱nj tu'vaj ma' ” , cataj 'u̱nj rihaan síí ca'mii rihanj a .
Ga̱a ne̱ ca'mii uún so' rihanj , cataj so' : “ Ne̱ sese Diose̱ me síí cataj se vaa cunuu sa̱' 'o̱ rasu̱u̱n , ne̱ se̱ guun cata̱j so̱' se vaa chi'i̱i̱ vaa rasu̱u̱n yo' rihaan so̱' ma' ” , cataj so' rihanj a .
Dan me se quisíj va'nu̱j ca'mii so' nana̱ vaa da̱nj rihanj , ga̱a ne̱ cavii uún nu̱' rasu̱u̱n yo' rej xta̱' , ca'anj yo' a .
” Ne̱ nu̱' cavii rasu̱u̱n yo' rej xta̱' , ne̱ nu̱' cuchi' va'nu̱j snó'o rihaan ve' carán' 'u̱nj , ne̱ nij síí ca'néé 'o̱ síí ne̱ chuman' Cesarea me va'nu̱j nij so' , nano' nij so' manj a .
Ga̱a ne̱ cataj xna'anj Nimán Diose̱ rihanj se vaa ca'a̱nj 'u̱nj ga̱ nij so' , ne̱ se̱ guun rá 'u̱nj se vaa yuvii̱ nij doj rihaan ní' si̱j israelitá me nij so' , taj Nimán Diose̱ rihanj a . Che'é dan ca'anj 'u̱nj ga̱ va'nu̱j nij so' , ne̱ vata̱n' tinúú ní' síí nihánj ro' , me síí ca'anj ga̱ 'u̱nj a . Ga̱a ne̱ catúj núj rá ve' tucuá síí canacúún manj ,
ga̱a ne̱ nata' síí ne̱ ve' yo' rihaan 'u̱nj se vaa a̱j quene'en so' 'o̱ semo̱zó Diose̱ rá ve' tucuá so' , ne̱ dan me se curuvi' semo̱zó Diose̱ yo' rihaan so' , ne̱ cataj semo̱zó Diose̱ yo' rihaan so' : “ Ca'ne̱j so̱' nana̱ chuman' Jope rihaan 'o̱ síí cu'na̱j Simón Pedró , ne̱ nacu̱nj so̱' man so' ca'na̱' so' nihánj rihaan so̱' á .
Ne̱ so' me síí nata̱' nana̱ rihaan so̱' , ne̱ sese cuno̱ nu̱' nij tucua̱ soj nana̱ yo' , ne̱ ca've̱e quinani̱i̱ taran' soj rihaan sayuun ado̱nj ” , taj semo̱zó Diose̱ rihaan síí ne̱ ve' yo' , taj so' rihanj na̱nj á .
” Dan me se guun che'e̱j nataj sena̱na̱ Jesucristó rihaan nij so' , ga̱a ne̱ catúj Nimán Diose̱ nimán nij so' nda̱a vaa catúj Nimán Diose̱ nimán ma'a̱n ní' ga̱a asino ya̱a̱n na̱nj ei .
Ga̱a ne̱ ninuj rá 'u̱nj sena̱na̱ Diose̱ si̱j 'ni̱j ra'a man ní' ga̱a cataj so' : “ Juan ro' , na u̱u̱n cata' ne so' man yuvii̱ , tza̱j ne̱ xa̱' soj , tza̱j ne̱ Diose̱ cuta̱' ne nimán soj ga̱ ma'a̱n Nimán Diose̱ na̱nj ado̱nj ” , taj síí 'ni̱j ra'a man ní' a .
Dan me se cuya̱a̱n vaa se lu̱j qui'yaj Diose̱ che'é ma'a̱n ní' si̱j amán rá ni'ya̱j man Jesucristó si̱j 'ni̱j ra'a man ní' na̱nj ado̱nj . Ne̱ sese Diose̱ me síí guun rá qui'ya̱j da̱nj , ne̱ asa̱' ca've̱e ca̱ráán 'u̱nj chrej rihaan Diose̱ se vaa se̱ qui'yaj so' se vaa me rá so' qui'ya̱j so' , rá soj ga̱ ― taj Pedró rihaan nij síí israelitá cuchumán rá ni'ya̱j man Jesucristó a .
Dan me se qui'yaj canaán sena̱na̱ Pedró rihaan sena̱na̱ yo'ó nij so' , ga̱a ne̱ cataj nij so' se vaa sa̱' uxrá qui'yaj Diose̱ a . Ne̱ cataj uún nij so' : ― Che'é dan me nda̱a nij síí yaníj canica̱j nimán canoco' chrej sa̱' , qui'yaj Diose̱ , ne̱ che'é dan ca̱yáán nij síí yaníj rihaan Diose̱ nu̱' cavii nu̱' ca'anj ado̱nj ― taj cunuda̱nj nij síí israelitá a .
Dan me se che'é sena̱na̱ síí cu'na̱j Esteban me se qui'yaj ndo'o nii sayuun man nij síí israelitá cuchumán rá ni'ya̱j man Jesucristó a . Che'é dan tanáj nij so' chuman' Jerusalén , ne̱ cunánj nij so' ca'anj nij so' nda̱a estadó cu'na̱j Fenicia do̱' , nda̱a yo'óó ta̱j rihaan na ya'a̱nj cu'na̱j Chipre do̱' , nda̱a chuman' Antioquía do̱' a . Tza̱j ne̱ ina̱nj rihaan nij yuvii̱ israelitá nata' nij so' sena̱na̱ Jesucristó , ne̱ ne ca'mi̱i̱ nij so' ga̱ nij síí yaníj ma' .
Tza̱j ne̱ do̱j tuvi' nij so' me síí cavii Chipre do̱' , estadó Cirene do̱' , ne̱ nij so' ro' , ca'anj chuman' Antioquía , ne̱ nda̱a rihaan nij síí yaníj síí a'mii xna'ánj griego nata' nij so' nana̱ sa̱' sena̱na̱ Jesucristó si̱j 'ni̱j ra'a man ní' a .
Ne̱ racuíj ndo'o Diose̱ si̱j 'ni̱j ra'a man ní' man nij síí nata' sena̱na̱ so' , ne̱ que'e̱e̱ nij síí yaníj yo' cuchumán rá cuno nana̱ sa̱' yo' , ne̱ canoco' nij so' man Jesucristó si̱j 'ni̱j ra'a man ní' a .
Dan me se cuchi' nana̱ rihaan nij síí cuchumán rá ni'ya̱j man Jesucristó ya̱nj chuman' Jerusalén se vaa cuchumán rá nij síí yaníj ya̱nj chuman' Antioquía ni'ya̱j nij so' man Jesucristó a . Che'é dan ca'néé nij so' man síí cu'na̱j Bernabé cuchi̱' so' chuman' Antioquía a .
Dan me se cuchi' so' , ga̱a ne̱ quene'en so' se vaa qui'yaj ndo'o Diose̱ se lu̱j ga̱ nij síí yaníj yo' , ne̱ guun niha̱' uxrá rá so' , ne̱ narqué so' chrej sa̱' rihaan nij síí yaníj yo' se vaa ca'ne̱j nimán nij so' yo'o̱ canoco̱' raan nij so' man Diose̱ si̱j 'ni̱j ra'a man ní' a .
'O̱ se síí vaa sa̱' nimán me síí cu'na̱j Bernabé yo' , ne̱ nu̱u̱ ndo'o Nimán Diose̱ nimán so' , ne̱ síí nucua̱j ndo'o rá man Diose̱ me uún so' a . Ga̱a ne̱ dan me se guun ri̱i̱ doj yuvii̱ canoco' man síí 'ni̱j ra'a man ní' ,
ne̱ ca'anj Bernabé chuman' Tarso , nano' so' man síí cu'na̱j Saulo ,
ne̱ nari' Bernabé man Saulo , ga̱a ne̱ nica̱j Bernabé man Saulo ca'na' so' chuman' Antioquía a . Ne̱ dan me se 'o̱ yo' ro' , yáán ro̱j so' ga̱ nij síí cuchumán rá ni'ya̱j man Jesucristó ya̱nj chuman' Antioquía , ne̱ tucu'yón ro̱j so' sena̱na̱ Diose̱ man que'e̱e̱ ndo'o nij yuvii̱ ma̱n yo' a . Ne̱ nij síí ma̱n chuman' Antioquía me nij síí guun che'e̱ tucu'náj “ cristiano ” man nij síí tucu'yón sena̱na̱ Jesucristó a . 'O̱ se nana̱ “ cristiano ” me rá cata̱j nij síí chéé stucua̱nj Cristo a .
Ne̱ güii yo' me se cavii do̱j síí nata' sena̱na̱ Diose̱ chuman' Jerusalén , ne̱ ca'anj nij so' chuman' Antioquía a .
Ne̱ canicun' yo'o̱ tuvi' nij síí nata' sena̱na̱ Diose̱ yo' , ne̱ síí cu'na̱j Agabo me so' a . Ne̱ nata' so' nana̱ rqué Nimán Diose̱ rihaan so' se vaa vaa güii , ne̱ cache̱n x'naa nu̱' chuman' na̱j rihaan chumii̱ a . Ne̱ ga̱a cayáán síí cu'na̱j Claudio síí nica̱j suun emperador , ne̱ cachén ya̱ x'naa nda̱a vaa cataj síí cu'na̱j Agabo a .
Dan me se nij síí tucu'yón sena̱na̱ Jesucristó ro' , ga̱a cuno nij so' sena̱na̱ síí cu'na̱j Agabo , ne̱ nuchruj ra̱a̱ 'o̱ 'o̱ nij so' se vaa me daj sa'anj rque̱ so' man tinúú nij so' síí ya̱nj estadó Judea ne̱ ra̱cuíj man nij so' a . Ne̱ síí ru've̱e̱ doj rqué noco̱o doj sa'anj , ne̱ síí nique̱ doj ro' , rqué do̱j sa'anj a .
Ga̱a ne̱ go' nij so' sa'anj yo' man Bernabé ga̱ Saulo , caxri̱i̱ ro̱j so' ston nij síí uun chij rihaan nij síí cuchumán rá ni'ya̱j man Jesucristó ya̱nj chuman' Jerusalén a .
Dan me se güii dan me se guun rá síí nica̱j suun rey cu'na̱j Herodes qui'ya̱j chi'i̱i̱ so' man nij síí cuchumán rá ni'ya̱j man Jesucristó a . Che'é dan ca'ne' so' suun rihaan tanuu qui̱ta'aa nij tanuu man ta'a̱j nij so' a .
Ne̱ raa̱ neê espadá ticavi' tanuu man síí cu'na̱j Jacobo tinúú síí cu'na̱j Juan , qui'yaj Herodes a .
Dan me se xcaj Herodes cuentá se vaa guun niha̱' rá nij yuvii̱ israelitá se vaa cavi' Jacobo , ne̱ che'é dan quita'aa nij tanuu man Pedró , qui'yaj uún so' a . Ga̱a canuû cha'anj nanuj rá nij síí israelitá güii nu̱' curiha̱nj xi̱i nij so' yo'óó Egipto ga̱a naá me qui'yaj Herodes da̱nj a .
Dan me se caxríj nij tanuu taga' man Pedró , ne̱ ca'ne' Herodes suun rihaan xnu̱' ya̱a̱n tanuu se vaa cu̱tumé nij tanuu man Pedró , ne̱ ca'a̱nj ya̱ x'ne' me nij tanuu yo' a . 'O̱ se guun rá Herodes se vaa nda̱a cachén cha'anj pascuá , ga̱a ne̱ quiri̱i̱ so' man Pedró ne̱ ti̱haa̱n so' man Pedró rihaan nij yuvii̱ israelitá , rá so' a .
Dan me se Pedró ro' , 'ni̱j so' taga' rej cutumé nij tanuu man so' , tza̱j ne̱ nucua̱j ndo'o cachíín ni'ya̱j nij síí cuchumán rá ni'ya̱j man Jesucristó rihaan Diose̱ che'é so' a .
Dan me se rej nii̱ me yo' , ne̱ a'yuj me güii quiri̱i̱ Herodes man Pedró taga' rihaan nij yuvii̱ a . Dan me se otoj Pedró na̱j so' rá taga' , ne̱ na̱j so' sca'núj vi̱j tanuu , ne̱ vi̱j aga' ne̱' numi̱i so' na̱j so' a . Ne̱ nicu̱n' yavíj tanuu tumé ta'yaa taga' a .
Ne̱ dan me se curuvi' yo'o̱ semo̱zó Diose̱ rá ve' na̱j Pedró , ne̱ chuguu̱n ndo'o rá ve' yo' a . Ga̱a ne̱ go' semo̱zó Diose̱ x'núú Pedró , ne̱ cataj so' : ― 'O̱ na̱xagaa so̱' cuaj , Pedró ― taj so' rihaan Pedró a . Dan me se naxaga̱a̱ Pedró , ne̱ aga' ne̱' numi̱i ra'a so' ro' , naxra' yo' , ne̱ quinij yo' rihaan yo'óó a .
Ga̱a ne̱ cataj semo̱zó Diose̱ rihaan Pedró a : ― Naqui'ya̱j raan so̱' catuún so̱' , ne̱ caxri̱i̱ so̱' canj tacóó so̱' á ― taj semo̱zó Diose̱ rihaan so' , ne̱ qui'yaj Pedró nda̱a vaa cataj semo̱zó Diose̱ rihaan so' a . Ga̱a ne̱ cataj uún semo̱zó Diose̱ a : ― Ni̱quee so̱' roto̱ so̱' , ne̱ ca̱nocó' so̱' manj á ― taj uún semo̱zó Diose̱ rihaan so' a .
Dan me se canoco' Pedró man semo̱zó Diose̱ , ne̱ curiha̱nj so' taga' , tza̱j ne̱ ne quene'e̱n so' sese ya̱ curiha̱nj so' taga' qui'yaj semo̱zó Diose̱ yo' ma' . 'O̱ se ma̱a̱n se qui'yaj ma'a̱n rihaan so' qui'yaj Diose̱ nu̱' se vaa qui'yaj semo̱zó Diose̱ yo' , rá so' a .
Dan me se cachén ro̱j so' vi̱j rej nicu̱n' tanuu tumé ta'yaa , ga̱a ne̱ cuchi' ro̱j so' ta'yaa aga̱' taga' yo' , ne̱ rej xco̱ ta'yaa yo' ro' , naj ma'a̱n chuman' a . Ga̱a ne̱ quix'núj ma'a̱n ta'yaa yo' , ne̱ curiha̱nj ro̱j so' , ne̱ cachén ro̱j so' 'o̱ scúj callé , ga̱a ne̱ ca'anj ni'ya̱ semo̱zó Diose̱ yo' rihaan Pedró a .
Dan me se caxríj rá Pedró se vaa ya̱ curiha̱nj so' taga' , ga̱a ne̱ cataj so' : ― Nda̱a ya̱j guun ya̱ ya̱ raj se vaa Diose̱ si̱j 'ni̱j ra'a mán 'u̱nj ro' , ya̱ ca'néé so' man semo̱zó so' , ne̱ tinanii so' mán 'u̱nj rihaan síí cu'na̱j Herodes , ne̱ nihánj me se se̱ quirán' 'u̱nj nda̱a vaa me rá nij yuvii̱ israelitá qui̱rán' 'u̱nj ya̱j a̱ ma' ― taj Pedró a .
Dan me se quisíj guun ya̱ ya̱ rá so' , ga̱a ne̱ ca'anj so' ve' tucuá chana̱ cu'na̱j Mariá nii síí cu'na̱j Juan Marcos a . Ne̱ ve' yo' me rej a̱j nuu chre̱' que'e̱e̱ nij síí cuchumán rá ni'ya̱j man Jesucristó , ne̱ achíín ni'ya̱j nij so' rihaan Diose̱ a .
Dan me se cuchi' Pedró tica'mii so' ta'yaa chingá nu̱u̱ rihaan ve' , ga̱a ne̱ ca'na' 'o̱ mozó cha̱na̱ cu'na̱j Rode ta'yaa xca̱j no' cuentá me síí ca'na' a .
Ga̱a ne̱ cunuu ya̱a̱n Rode sena̱na̱ Pedró a . Tza̱j ne̱ che'é se guun niha̱' ndo'o rá no' , ga̱a ne̱ che'é dan ne ca'nu̱u̱ no' ta'yaa ma' . Ma̱a̱n se cunánj no' catúj no' rá ve' , ne̱ nata' no' rihaan yo'ó nij yuvii̱ se vaa nicu̱n' Pedró ta'yaa a .
Tza̱j ne̱ nij síí ma̱n rá ve' taj rihaan no' : ― Snúú so̱' á ― taj ta'a̱j nij so' rihaan no' a . Tza̱j ne̱ taj se qui'yá' ca'ne̱' rá no' a . 'O̱ se yo'o̱ cataj no' se vaa ya̱ nicu̱n' Pedró ta'yaa a . Ga̱a ne̱ cataj yo'ó nij so' rihaan no' : ― Na̱nj semo̱zó Diose̱ tumé man Pedró me síí nicu̱n' rihaan ta'yaa na̱nj á ― taj yo'ó nij so' rihaan no' a .
Ne̱ Pedró ro' , yo'o̱ nicun' so' xe' tica'mii so' ta'yaa a . Ga̱a ne̱ ca'na' nij so' , ne̱ ca'núj nij so' , ne̱ quene'en nij so' man Pedró , ga̱a ne̱ ca'anj ndo'o rá nij so' ni'ya̱j nij so' man Pedró a .
Ga̱a ne̱ naxca̱j Pedró ra'a Pedró , che'é se guun rá so' ga̱a̱ dínj tu'va nij so' a . Ga̱a ne̱ cataj xna'anj so' rihaan nij so' nu̱' se vaa qui'yaj Diose̱ si̱j 'ni̱j ra'a man ní' ga̱a tinanii so' man Pedro taga' a . Ga̱a ne̱ cataj so' : ― Cata̱j xna'anj nij soj rihaan tinú' Jacobo ga̱ yo'ó nij tinúú ní' da̱j quiranj á ― taj so' a . Ga̱a ne̱ cavii so' ca'anj so' yo'ó rej yaníj a .
Dan me se ga̱a quisíj güii , ne̱ quinanó ndo'o rá nij tanuu nicu̱n' taga' , che'é se ne quene'e̱n uxrá nij so' me rej va̱j Pedró a̱ ma' .
Ga̱a ne̱ ca'ne' Herodes suun rihaan tanuu ca'na̱' Pedró rihaan so' qui'ya̱j tanuu , tza̱j ne̱ ne ca've̱e nari̱' nij tanuu man Pedró ma' . Che'é dan xná'anj Herodes man nij tanuu tumé man Pedró me rej ca'anj Pedró , tza̱j ne̱ ne quene'e̱n nij so' a̱ ma' . Che'é dan ca'ne' Herodes suun se vaa ticavi̱' nii man nij tanuu tumé man Pedró , ga̱a ne̱ curiha̱nj Herodes estadó Judea , ca'anj so' chuman' Cesarea , ca̱yáán so' a .
Dan me se ca'maan rá síí cu'na̱j Herodes ni'ya̱j so' man nij síí ma̱n chuman' Tiro do̱' , chuman' Sidón do̱' , ne̱ che'é dan ca'na' cunuda̱nj nij so' rej ne̱ Herodes , ne̱ ca'mii nij so' ga̱ síí cu'na̱j Blasto síí tumé nu̱' ve' tucuá Herodes , ne̱ dan me se ca'vej rá síí cu'na̱j Blasto ra̱cuíj so' man nij so' cunu̱u rcua'a̱a̱n nij so' ga̱ Herodes , che'é se caxríj yuve̱ nij so' do̱j sa'anj ston Blasto a . 'O̱ se nucua̱j rá nij so' man Herodes se vaa cuchi̱' se chá avii rej uun chij so' nda̱a chiháán nij so' cha̱ nij so' a .
Ne̱ güii cachrón Blasto ca'mi̱i̱ nij so' ga̱ Herodes me se nanuû Herodes yatzíj nu̱u̱ síí nica̱j suun rey , ne̱ táá so' chruun xlá sa̱' , ne̱ ca'mii natáj ndo'o so' rihaan nij síí ma̱n Tiro do̱' , ma̱n Sidón do̱' a .
Ga̱a ne̱ caguáj cunuda̱nj nij so' , cataj nij so' : ― Nuveé sena̱na̱ yuvii̱ me nana̱ avii raa̱ síí nihánj a̱ ma' . 'O̱ se sena̱na̱ ya'anj avii tu'va so' na̱nj á ― taj nij yuvii̱ , ni'ya̱j nij yuvii̱ man Herodes a .
Ga̱a ne̱ cuaj caxríj 'o̱ semo̱zó Diose̱ chi'ii̱ man Herodes , che'é se ne cata̱j so' se vaa o̱rún' Diose̱ me síí 'yaj avii raa̱ so' a . Ma̱a̱n se ca'vej rá so' cata̱j nij yuvii̱ se vaa ya'anj me ma'a̱n so' a . Ga̱a ne̱ dan me se cunu̱' nee̱ man so' chá xlúú , ne̱ cavi' so' , qui'yaj xlúú a .
Tza̱j ne̱ sena̱na̱ Diose̱ me se ra'ya̱nj achij yo' ne̱ naxna'anj yo' cuaj cuaj a . Ne̱ uun ri̱i̱ ndo'o doj nij yuvii̱ canoco' nana̱ yo' a .
Ne̱ Bernabé ga̱ Saulo me se quisíj ro̱j so' , ne̱ caxríj ro̱j so' sa'anj ston nij síí uun chij rihaan nij síí cuchumán rá ni'ya̱j man Jesucristó ya̱nj chuman' Jerusalén , ne̱ canica̱j ro̱j so' , ca'anj ro̱j so' chuman' Antioquía , ne̱ ca'anj síí cu'na̱j Juan Marcos ga̱ ro̱j so' , qui'yaj ro̱j so' a .
Dan me se chuman' Antioquía ro' , ta'a̱j nij síí cuchumán rá ni'ya̱j man Jesucristó me síí nata' sena̱na̱ Diose̱ , ne̱ yo'ó ta'a̱j nij so' me síí tucu'yón sena̱na̱ Diose̱ rihaan yuvii̱ a . Ne̱ síí cu'na̱j Bernabé do̱' , síí cu'na̱j Simón Negro do̱' , síí cu'na̱j Lucio síí cavii estadó Cirene do̱' , síí cu'na̱j Manaén síí cachij tucuá síí cu'na̱j Herodes do̱' , síí cu'na̱j Saulo do̱' , me nij síí cata̱ ro̱j suun sa̱' yo' a .
Dan me se na'víj nij so' rihaan Diose̱ si̱j 'ni̱j ra'a man ní' , ne̱ toco' nij so' x'naa man ma'a̱n nij so' che'é se aráj gue̱e̱ nij so' rihaan Diose̱ , ne̱ dan me se cataj Nimán Diose̱ rihaan nij so' a : ― Cune̱' nij soj man síí cu'na̱j Bernabé ga̱ síí cu'na̱j Saulo se vaa qui'ya̱j suun ro̱j so' rihanj nda̱a vaa cataj xna'anj 'u̱nj rihaan ro̱j so' á ― taj Nimán Diose̱ rihaan nij so' a .
Ga̱a ne̱ toco' nij so' x'naa man ma'a̱n nij so' , ne̱ cachíín ni'ya̱j ndo'o nij so' rihaan Diose̱ , ga̱a ne̱ cuta' nij so' ra'a nij so' raa̱ ro̱j so' , ga̱a ne̱ dan me se ca'néé nij so' man ro̱j so' ca'a̱nj nata̱' ro̱j so' sena̱na̱ Jesucristó rihaan yuvii̱ a .
Dan me se ga̱a ca'néé Nimán Diose̱ man ro̱j so' ca'a̱nj ro̱j so' , ne̱ ca'anj ro̱j so' chuman' Seleucia , ga̱a ne̱ cavii ro̱j so' rihoo chéé rihaan na ca'anj ro̱j so' nda̱a estadó cu'na̱j Chipre a .
Ga̱a ne̱ ga̱a cuchi' ro̱j so' chuman' Salamina , ne̱ nata' ro̱j so' sena̱na̱ Diose̱ rá nij ve' nuu chre̱' nij yuvii̱ israelitá tu̱cu'yón nij so' setucua̱nj Moisés , ne̱ síí cu'na̱j Juan Marcos me síí va̱j ra̱cuíj man ro̱j so' a .
Dan me se yo'óó ta̱j rihaan na ya'a̱nj me estadó Chipre yo' , ne̱ va'nu̱j nij so' chéé nu̱' yo'óó yo' nda̱a se cuchi' nij so' chuman' Pafos a . Ne̱ chuman' Pafos nari' nij so' man 'o̱ síí chru̱u̱n síí tu'va rma'a̱n se vaa si̱j nata' sena̱na̱ Diose̱ me so' , ne̱ síí israelitá me so' , ne̱ Barjesús cu'na̱j so' a .
Ne̱ so' me síí u'yón ina̱nj chéé ga̱ síí nica̱j suun gobernador cu'na̱j Sergio Paulo , ne̱ síí cavii ndo'o raa̱ me síí cu'na̱j Sergio Paulo yo' a . Ne̱ síí cu'na̱j Sergio Paulo canacúún man ro̱j síí cu'na̱j Bernabé ga̱ Saulo se vaa ca'na̱' ro̱j so' rihaan so' , ne̱ guun ndo'o rá so' cuno̱ so' sena̱na̱ Diose̱ , ne̱ da̱nj qui'yaj ro̱j so' a .
Dan me se síí chru̱u̱n cu'na̱j Barjesús , tza̱j ne̱ yo'ó sechuvi̱i so' me Elimas , ne̱ nana̱ “ Elimas ” taj se vaa síí chru̱u̱n me so' a . Dan me se caráán Elimas chrej rihaan sena̱na̱ Bernabé ga̱ Saulo a . 'O̱ se guun rá so' ca'a̱nj yaníj síí cu'na̱j Sergio Paulo ne̱ se̱ cuchumán rá so' nana̱ ya̱ yo' a .
Ne̱ xa̱' síí cu'na̱j Saulo , tza̱j ne̱ yo'ó sechuvi̱i so' me Pabló , ne̱ dan me se caraa ndo'o Nimán Diose̱ nimán so' , ne̱ ni'ya̱j uxrá so' man síí cu'na̱j Elimas yo' ,
ne̱ cataj so' : ― So̱' ro' , me síí nu̱u̱ nana̱ tiha' yu'unj nimán , ne̱ si̱j snúú rma'a̱n mé so̱' na̱nj ei . Ta'níí ya̱ síí chre̱e mé so̱' á . Si̱j nachri' ni'ya̱j cunuda̱nj se sa̱' mé so̱' a . Vaa güii ta̱náj ti'íín so̱' suun tanachej nana̱ ya̱ a'mii Diose̱ si̱j 'ni̱j ra'a man ní' na' .
Ne̱ nihánj me se qui'ya̱j síí 'ni̱j ra'a man ní' sayuun mán so̱' , ne̱ ca̱ráán rihaan so̱' do̱j güii , qui'ya̱j so' , ne̱ nda̱a naán güii se̱ curuvi' rihaan so̱' ma' ― taj Pabló rihaan Elimas yo' a . Ne̱ taj ni'yón caráán rihaan Elimas , ne̱ adi̱' se ran' síí chéé rque ngaa rej rmi̱' ro' , da̱nj quiran' so' , chéé so' , va̱j so' , nano' so' man síí co̱ro̱' ra'a so' ra̱cuíj man so' cache̱e̱ so' a .
Ne̱ ga̱a quene'en síí nica̱j suun gobernador yo' da̱j quiran' síí chru̱u̱n cu'na̱j Elimas yo' , ga̱a ne̱ caráya'a̱nj ndo'o so' setucua̱nj síí 'ni̱j ra'a man ní' , ne̱ cuchumán rá so' ni'ya̱j so' man Jesucristó a .
Dan me se cavii nij tuvi̱' Pabló chuman' Pafos , ne̱ cavii nij so' rque rihoo chéé rihaan na , ne̱ ca'anj nij so' nda̱a chuman' Perge chuman' na̱j estadó Panfilia a . Tza̱j ne̱ síí cu'na̱j Juan Marcos me se tanáj so' man yavíj ro̱j so' , ne̱ canica̱j so' nan' so' chuman' Jerusalén a .
Ga̱a ne̱ yavíj ro̱j so' me se curiha̱nj ro̱j so' chuman' Perge , ne̱ ca'anj ro̱j so' chuman' Antioquía na̱j estadó Pisidia a . Ne̱ güii naránj rá nij yuvii̱ israelitá me güii yo' , ne̱ catúj ro̱j so' rá ve' tucu'yón nij yuvii̱ israelitá setucua̱nj Moisés , ne̱ ca'anj ca̱yáán ro̱j so' ,
ne̱ quisíj nayaa nii setucua̱nj Moisés do̱' , sena̱na̱ nij síí nata' sena̱na̱ Diose̱ ga̱a naá do̱' , ne̱ ca'néé nij síí 'ni̱j ra'a ve' yo' nana̱ rihaan ro̱j so' , ne̱ nana̱ ca'néé nij so' me nana̱ nihánj a : “ Sese vaa chrej nucua̱j me rá ro̱j so̱j nago̱' ro̱j so̱j rihaan nij yuvii̱ nuu chre̱' nihánj , ne̱ ca'mi̱i̱ ro̱j so̱j , tinu̱j ” , taj síí 'ni̱j ra'a ve' yo' rihaan síí cu'na̱j Pabló ga̱ síí cu'na̱j Bernabé a .
Ga̱a ne̱ canicun' caya̱ Pabló , ne̱ naxca̱j so' ra'a so' , ne̱ cataj so' a : ― Cuno̱ soj si̱j israelitá do̱' , soj si̱j aráj cochro̱j rihaan Diose̱ do̱' , ca'mi̱j rihaan soj á .
Dan me se Diose̱ síí noco̱' ní' si̱j israelitá ro' , me síí narii man xi̱i ní' , ne̱ tinaxca̱j Diose̱ man nij xi̱i ní' ga̱a cayáán nij so' rej cu'na̱j Egiptó , ne̱ Diose̱ me síí guun nucua̱j quirii uún man nij so' rej Egiptó a .
Ga̱a ne̱ nda̱' se tucuáá ndo'o nij so' rihaan Diose̱ , tza̱j ne̱ yo'o̱ racuíj Diose̱ man nij so' ga̱a va̱j nij so' rej tacaan naco̱o̱ vi̱j chiha̱a̱ ya̱ yo' a .
Ga̱a ne̱ tinavij Diose̱ man chi̱j x'ne' yuvii̱ ya̱nj rej cu'na̱j Canaán , ga̱a ne̱ cuxra' ta'a̱j Diose̱ nu̱' rej yo' gu̱un yo' to'óó nij xi̱i ní' , qui'yaj Diose̱ a .
Ne̱ rej yo' guun to'óó nij so' 'o̱ ca'a̱nj cientó táá vi̱j chiha̱a̱ chi̱' yo' a . Ne̱ ga̱a quisíj catúj nij so' rej cu'na̱j Canaán , ga̱a ne̱ cune' Diose̱ man nij síí ra̱a̱ rii ta'nga' rihaan nij so' , ne̱ da̱nj ina̱nj cayáán nij so' nda̱a se cayáán síí cu'na̱j Samuel síí nata' sena̱na̱ Diose̱ rihaan yuvii̱ a .
” Ne̱ güii cayáán Samuel me se guun che'e̱ nij xi̱i ní' cachíín nij so' 'o̱ síí nica̱j suun rey gu̱un chij rihaan nij so' , ga̱a ne̱ cune' Diose̱ man síí cu'na̱j Saúl ta'níí síí cu'na̱j Cis se vaa gu̱un chij so' rihaan nij so' nda̱a vaa guun rá ma'a̱n nij so' a . So' ro' , me ta'níí ta'nij si'no̱ síí cu'na̱j Benjamín , ne̱ vi̱j chiha̱a̱ ya̱ yo' cayáán so' síí nica̱j suun rey a .
Ga̱a ne̱ quirii yaníj Diose̱ man Saúl , ga̱a ne̱ cune' Diose̱ man síí cu'na̱j David se vaa gu̱un David síí nica̱j suun rey uun chij rihaan nij yuvii̱ israelitá a . Ne̱ ca'mii Diose̱ che'é so' , cataj Diose̱ : “ Nihánj me se narí' 'u̱nj man David ta'níí Isaí , ne̱ so' me síí qui'ya̱j nu̱' nda̱a vaa me raj qui'ya̱j so' na̱nj á ” , taj Diose̱ ni'ya̱j Diose̱ man David a .
” Ne̱ sca'núj nij ta'níí ta'nij si'no̱ David ro' , rqué Diose̱ 'o̱ síí tinanii man ní' si̱j israelitá rihaan sayuun , nda̱a vaa cata' tu'va Diose̱ asi̱j naá , ne̱ Jesucristó me so' a .
Dan me se asino ca'mii natáj síí cu'na̱j Juan rihaan cunuda̱nj nij yuvii̱ israelitá se vaa ca̱nica̱j nimán nij so' canoco̱' nij so' tucuáán sa̱' , ne̱ cata̱' ne nij so' , ga̱a ne̱ ca'na' Jesucristó a .
Dan me se ga̱a ataa do̱j tzín' quisi̱j ca'mii natáj Juan nu̱' se vaa guun rá Diose̱ cata̱j so' , ga̱a ne̱ cataj so' : “ Me síí mé 'u̱nj , rá nij soj ga̱ . 'O̱ se nuveé si̱j nano' soj man mej ma' . Tza̱j ne̱ vaa síí noco̱' xcó 'u̱nj , ne̱ si̱j sa̱' uxrá doj me so' rihanj , ne̱ ne nó xcúnj nache̱j canj 'ni̱j tacóó so' ma' ” , taj síí cu'na̱j Juan rihaan nij yuvii̱ ni'ya̱j so' man Jesucristó a .
” Cuno̱ soj ta'ni̱j ta'nij si'no̱ Abraham do̱' , soj si̱j aráj cochro̱j rihaan Diose̱ do̱' , ca'mi̱j rihaan soj cuano̱ , tinu̱j . A̱j ca'na' nana̱ nihánj rihaan ní' , qui'yaj Diose̱ , ne̱ nana̱ nihánj taj xna'anj da̱j qui'ya̱j ní' ga̱a ne̱ ca've̱e quinani̱i̱ ní' rihaan sayuun ei .
'O̱ se tuvi' ní' síí ya̱nj chuman' Jerusalén do̱' , nij síí uun chij rihaan nij so' do̱' , ne xca̱j nij so' cuentá che'é Jesucristó ma' . Ne̱ cuta' nij so' cacun' xráá Jesucristó se vaa no̱ xcúún so' ticavi̱' nii man so' , ne̱ dan me se quisíj ya̱ nu̱' sena̱na̱ nij síí nata' sena̱na̱ Diose̱ ga̱a naá nana̱ nayaa ní' daj a̱ güii naránj rá ní' , qui'yaj nij so' na̱nj á .
Dan me se taj va̱j a̱ doj cacun' tumé so' , tza̱j ne̱ rquee̱ nij so' rihaan Pilato se vaa cavi̱' so' qui'ya̱j Pilato a .
Dan me se ga̱a quisíj qui'yaj nij so' nu̱' nda̱a vaa nó rihaan danj Diose̱ che'é Jesucristó , ga̱a ne̱ tananij nii man so' rihaan rcutze̱ , ne̱ cachin' nii man so' rque yu'uj yuvej a .
Tza̱j ne̱ Diose̱ me síí qui'yaj cunuu i'na̱' uún so' ado̱nj .
Ga̱a ne̱ que'e̱e̱ güii curuvi' so' rihaan nij síí cavii ga̱ so' estadó Galilea ca'anj chuman' Jerusalén ga̱ so' a . Ne̱ ya̱j me se guun ma'a̱n nij so' síí nata' che'é so' rihaan nij yuvii̱ ado̱nj .
” Ne̱ nihánj me se nata' núj nana̱ sa̱' rihaan nij soj se vaa a̱j qui'yaj Diose̱ nu̱' nda̱a vaa cata' tu'va so' rihaan xi̱i ní' ga̱a naá a .
Dan me se cunuu i'na̱' uún Jesucristó , qui'yaj Diose̱ che'é ní' , ne̱ dan me se quisíj ya̱ nu̱' nana̱ cata' tu'va so' ga̱a naá , ne̱ cavii sa̱' ní' ta'ni̱j nij síí cane ga̱a naá , qui'yaj so' ado̱nj . Ne̱ ase vaa nana̱ nihánj nana̱ natá' 'u̱nj rihaan nij soj ro' , da̱nj vaa nana̱ no̱ rihaan chra' Salmo número vi̱j , ne̱ taj yo' : “ Ta'níj mé so̱' á . Cuano̱ nihánj me se quene'e̱n yuvii̱ se vaa ta'níj mé so̱' , qui̱'yáj na̱nj á ” , taj sena̱na̱ Diose̱ no̱ rihaan chra' Salmo yo' a .
Dan me se naxaga̱a̱ so' ne̱ cunuu i'na̱' uún so' , ne̱ se̱ ri'yuj nee̱ man so' daj chiha̱a̱ míj ma' . Ne̱ dan me se ma'a̱n Diose̱ ca'mii nana̱ nihánj ado̱nj : “ Ase vaa rqué 'u̱nj nu̱' se lu̱j rihaan David , ta'nga' da̱nj ga̱a̱ rque̱ 'u̱nj nu̱' se lu̱j rihaan so̱' , ne̱ daj chiha̱a̱ míj se̱ navij se lu̱j yo' rihaan so̱' ma' ” , taj uún Diose̱ rihaan Jesucristó a .
Che'é se qui'ya̱j Diose̱ da̱nj che'é Jesucristó rá David ro' , che'é dan cachrón David rihaan yo'ó salmo nana̱ nihánj a : “ Daj chiha̱a̱ míj se̱ ri'yuj nee̱ man síí vaa sa̱' rihaan so̱' , qui̱'yáá so̱' ma' ” , taj David rihaan Diose̱ ni'ya̱j David man Jesucristó a .
Dan me se xa̱' ma'a̱n David , tza̱j ne̱ ga̱a quisíj qui'yaj so' nu̱' nda̱a vaa guun rá Diose̱ qui'ya̱j so' che'é nij tuvi' so' , ga̱a ne̱ cavi' so' , ga̱a ne̱ cachin' nii man so' rej na̱j nij xi̱i so' , ga̱a ne̱ ri'yuj nee̱ man so' a .
Ne̱ xa̱' Jesucristó síí cunuu i'na̱' uún qui'yaj Diose̱ , tza̱j ne̱ ne ri'yu̱j nee̱ man so' ma' .
” Xca̱j nij soj cuentá se vaa cuano̱ nihánj me se nata' núj nana̱ rihaan soj se vaa che'é se vaa qui'yaj Jesucristó ro' , che'é dan ca've̱e cara̱a̱ x'naa Diose̱ ni̱'yaj Diose̱ cacun' tumé ní' , tinu̱j . Dan me se daj chiha̱a̱ míj se̱ navij nu̱' cacun' tumé soj , qui'ya̱j setucua̱nj Moisés ma' .
Tza̱j ne̱ cunuda̱nj nij soj si̱j amán rá ni'ya̱j man Jesucristó me se x'néj u̱u̱n cacun' yo' xráá soj , ne̱ nuu sa̱' soj rihaan Diose̱ ado̱nj .
Che'é dan tadó nij soj se̱ quiran' soj nda̱a vaa taj sena̱na̱ Diose̱ nana̱ no̱ rihaan danj nij síí nata' sena̱na̱ Diose̱ nana̱ nihánj á :
“ Ne̱ soj si̱j a'nga' naco̱o̱ ni'ya̱j manj , tza̱j ne̱ ni̱'yaj soj ei . Ca'a̱nj rá soj , ne̱ quiri̱' nu̱' soj na̱nj ei . 'O̱ se ga̱a vaa i'na̱' soj nihánj , ne̱ qui̱'yáj suun noco̱o , ne̱ ca've̱e se cata̱j xna'anj yo'o̱ so' rihaan soj che'é se vaa qui̱'yáj , tza̱j ne̱ se̱ ca'vee cuchuma̱n rá soj sena̱na̱ so' asuun ma' ” , taj Diose̱ rihaan soj a ― taj Pabló rihaan nij yuvii̱ cunuu chre̱' rá ve' yo' a .
Dan me se ga̱a me rá ro̱j so' ca'a̱nj ro̱j so' , ne̱ cachíín ni'ya̱j nij yuvii̱ rihaan ro̱j so' se vaa cache̱n yo'o̱ tu̱nj güii , ne̱ ca'na̱' uún ro̱j so' ne̱ ca'mi̱i̱ uún ro̱j so' nana̱ vaa da̱nj rihaan nij so' a .
Ga̱a ne̱ ga̱a quisíj tucu'yón nij so' ne̱ curiha̱nj nij yuvii̱ xe' , ne̱ que'e̱e̱ nij síí israelitá do̱' , nij síí yaníj noco̱' xraan setucua̱nj nij síí israelitá do̱' , canoco' man ro̱j síí cu'na̱j Pabló ga̱ Bernabé a . Ga̱a ne̱ ca'mii ndo'o ro̱j so' ga̱ nij so' , ga̱a ne̱ guun ya̱ rá nij so' se vaa yo'o̱ ni̱caj nij so' tucuáán sa̱' ga̱ se lu̱j 'yaj Diose̱ che'é nij so' a .
Dan me se cachén tu̱nj güii ne̱ nasíj yo'ó güii naránj rá nij yuvii̱ israelitá , ga̱a ne̱ cunuu chre̱' cunuda̱nj nij yuvii̱ ya̱nj chuman' ta̱' asuun , che'é rej cuno̱ nij so' sena̱na̱ Diose̱ si̱j 'ni̱j ra'a man ní' a .
Tza̱j ne̱ quene'en nij yuvii̱ israelitá se vaa cuchi' ndo'o yuvii̱ rihaan Pabló , ga̱a ne̱ che'é dan guun xco̱j ruva̱a̱ rá nij yuvii̱ israelitá , ne̱ nij ca'mii nij so' che'é Pabló , cataj nij so' se vaa ina̱nj nana̱ ne̱ ca'mii Pabló a .
Tza̱j ne̱ ne cuchu'vi̱' ya̱ ro̱j síí cu'na̱j Pabló ga̱ Bernabé ni̱'yaj ro̱j so' man nij yuvii̱ israelitá a̱ ma' . Ne̱ cataj ro̱j so' : ― No̱ xcúún núj nata̱' núj sena̱na̱ Diose̱ rihaan nij soj si̱j israelitá asino ya̱a̱n ado̱nj . Tza̱j ne̱ che'é se quiri'íj yaníj soj nana̱ yo' , ne̱ che'é se nuveé si̱j no̱ xcúún ca̱yáán ga̱ Diose̱ nu̱' cavii nu̱' ca'anj me soj rá soj , ne̱ che'é dan nihánj me se ca̱nica̱j núj , ne̱ nata̱' núj nana̱ yo' rihaan nij síí yaníj ei .
'O̱ se Diose̱ si̱j 'ni̱j ra'a man ní' me síí ca'ne' suun rihaan núj qui'ya̱j núj da̱nj ado̱nj . Dan me se cataj síí 'ni̱j ra'a man ní' : “ A̱j cuné' 'u̱nj mán so̱' se vaa guún so̱' ya'an chuguu̱n rihaan nij síí yaníj ne̱ ca've̱e xca̱j nij so' cuentá , qui̱'yáá so̱' , ga̱a ne̱ quinani̱i̱ yuvii̱ ya̱nj chuman' na̱j nu̱' rihaan chumii̱ rihaan sayuun , qui̱'yáá so̱' á ” . Nihánj me sena̱na̱ Diose̱ nana̱ cataj Diose̱ rihaan núj na̱nj á ― taj ro̱j so' rihaan nij yuvii̱ israelitá yo' a .
Dan me se ga̱a cuno nij síí yaníj sena̱na̱ Pabló , ne̱ guun niha̱' uxrá rá nij so' , ne̱ ve'é ca'mii nij so' che'é sena̱na̱ Diose̱ si̱j 'ni̱j ra'a man ní' a . Ne̱ cunuda̱nj nij síí cune' Diose̱ ca̱yáán rihaan Diose̱ nu̱' cavii nu̱' ca'anj ro' , cuchumán rá nij so' cuno nij so' nana̱ yo' a .
Ga̱a ne̱ cuchi' sena̱na̱ Diose̱ si̱j 'ni̱j ra'a man ní' daj a̱ nij chuman' na̱j rihaan yo'óó rej yo' a .
Tza̱j ne̱ caxríj nij síí israelitá chrej rque nij chana̱ yaníj noco̱' xraan man Diose̱ chana̱ xna'a̱nj do̱' , rque nij síí nica̱j suun uun chij rihaan chuman' yo' do̱' , ne̱ táá ri'yunj nij so' man Pabló ga̱ Bernabé a . Ga̱a ne̱ tucunánj nij so' man ro̱j so' rej yo' a .
Ga̱a ne̱ nacunan' ro̱j so' tacóó ro̱j so' tucuayuu ro̱j so' yo'óó tachru̱u̱ cavii chuman' yo' rihaan yo'óó , che'é rej xca̱j nij síí ma̱n chuman' yo' cuentá se vaa ma'a̱n nij so' tumé cacun' se vaa ne cuno̱ nij so' sena̱na̱ Diose̱ a . Ga̱a ne̱ ca'anj ro̱j so' chuman' Iconio a .
Ne̱ nij síí cuchumán rá ni'ya̱j man Jesucristó ya̱nj chuman' Antioquía yo' me se 'o̱ guun niha̱' uxrá rá nij so' , ne̱ 'o̱ cunuu Nimán Diose̱ nimán nij so' a .
Dan me se ga̱a cuchi' síí cu'na̱j Pabló ga̱ síí cu'na̱j Bernabé chuman' Iconio , ne̱ catúj ro̱j so' rá ve' tucu'yón nij yuvii̱ israelitá setucua̱nj Moisés , ne̱ che'é se ve'é ndo'o nata' ro̱j so' sena̱na̱ Diose̱ , che'é dan cuchumán rá que'e̱e̱ ndo'o yuvii̱ israelitá do̱' , yuvii̱ yaníj a'mii xna'ánj griego do̱' , ni'ya̱j nij so' man Jesucristó a .
Tza̱j ne̱ nij yuvii̱ israelitá na'vej rá cuno̱ sena̱na̱ Jesucristó me se caxríj nij so' chrej rque nij yuvii̱ yaníj ya̱nj chuman' yo' che'é rej nachri̱' nij so' ni̱'yaj nij so' man nij tinu̱j nij síí cuchumán rá ni'ya̱j man Jesucristó , ne̱ da̱nj guun a .
Dan me se que'e̱e̱ güii sca̱' na̱nj ca'mii natáj ro̱j síí cu'na̱j Pabló ga̱ Bernabé sena̱na̱ Diose̱ si̱j 'ni̱j ra'a man ní' , ne̱ síí 'ni̱j ra'a man ní' ro' , racuíj man ro̱j so' se vaa guun nucua̱j ro̱j so' qui'yaj suun ro̱j so' suun sa̱' noco̱o ni'ya̱j nij yuvii̱ , che'é rej cuchuma̱n rá nij yuvii̱ se vaa ya̱ ya̱ vaa sena̱na̱ ro̱j so' nana̱ che'é se lu̱j qui'yaj síí 'ni̱j ra'a man ní' che'é ní' a .
Ga̱a ne̱ xra' ta'a̱j nij yuvii̱ ma̱n chuman' yo' , ne̱ ta'a̱j nij so' ro' , canoco' sena̱na̱ nij síí israelitá síí na'vej rá cuno̱ sena̱na̱ Diose̱ , ne̱ yo'ó ta'a̱j nij so' ro' , canoco' sena̱na̱ ro̱j síí cune' Jesucristó man nata̱' sena̱na̱ so' a .
Ga̱a ne̱ guun rá nij yuvii̱ yaníj do̱' , nij yuvii̱ israelitá do̱' , nij síí uun chij rihaan nij so' do̱' , qui'ya̱j chi'i̱i̱ nij so' man ro̱j síí cu'na̱j Pabló ga̱ Bernabé ne̱ nda̱a guun rá nij so' go̱' nij so' yahij man ro̱j so' nda̱a se cavi̱' ro̱j so' a .
Tza̱j ne̱ xcaj ro̱j so' cuentá , ga̱a ne̱ che'é dan cunánj ro̱j so' , ca'anj ro̱j so' chuman' Listra chuman' na̱j estadó Licaonia do̱' , chuman' Derbe yo'ó chuman' na̱j estadó Licaonia do̱' , yo'ó nij chuman' ra'a̱ na̱j nichru̱n' ga̱ ro̱j chuman' yo' do̱' ,
ne̱ va̱j ro̱j so' nata' ro̱j so' sena̱na̱ Diose̱ nana̱ sa̱' rihaan nij yuvii̱ ya̱nj nij chuman' yo' a .
Dan me se chuman' Listra ro' , ne 'o̱ síí rengo̱ ne̱ síí rengo̱ me so' asi̱j ca'ngaa so' , ne̱ veé 'o̱ da̱nj vaa so' , ne̱ daj chiha̱a̱ míj taj se qui'yá' cache̱e̱ so' ma' .
Ne̱ yáán so' cuno so' sena̱na̱ Pabló a . Dan me se ni'ya̱j uxrá Pabló man so' , ne̱ xcaj Pabló cuentá se vaa síí rengo̱ yo' nucua̱j ndo'o rá se vaa ca've̱e nahu̱un sa̱' so' , qui'ya̱j Diose̱ a .
Che'é dan nucua̱j ca'mii Pabló , cataj Pabló rihaan so' a : ― Na̱xuma̱a̱n so̱' , canicu̱n' ca̱yá so̱' ei . ― taj Pabló rihaan so' a . Ga̱a ne̱ güéj síí rengo̱ yo' , ne̱ cachéé so' a .
Dan me se quene'en nij yuvii̱ se vaa qui'yaj Pabló , ne̱ che'é dan caguáj nij yuvii̱ sexna'a̱nj ma'a̱n nij so' , cataj nij so' : ― Nahuun nij ya'anj yuvii̱ , ne̱ nanij nij so' rihaan yo'óó chugua̱nj ― taj nij yuvii̱ ni'ya̱j nij yuvii̱ man Pabló ga̱ Bernabé a .
Ga̱a ne̱ cataj nij yuvii̱ se vaa ya'anj cu'na̱j Júpiter me Bernabé , ne̱ Pabló me se ya'anj cu'na̱j Mercurio me so' , che'é se so' me síí ca'mii doj a .
Ne̱ dan me se rihaan tu'va chuman' yo' ne 'o̱ nuvií rej na'víj nij yuvii̱ rihaan ya'anj Júpiter , ne̱ xrej ne̱ nuvií yo' ro' , ca'ne' suun se vaa ca'na̱' scúj toró ca'na̱' cachriin yâj ca'na̱' ta'yaa rej atúj yuvii̱ chuman' yo' , ne̱ guun rá so' ga̱ nij yuvii̱ ticavi̱' nij so' scúj yo' rihaan Pabló ga̱ Bernabé che'é se ya'anj me ro̱j so' rá nij yuvii̱ a .
Dan me se xcaj Bernabé ga̱ Pabló cuentá da̱j guun rá nij yuvii̱ , ne̱ che'é dan cutzin' ro̱j so' saga̱n' ro̱j so' , che'é se chi'i̱i̱ ndo'o qui'ya̱j nij yuvii̱ rá ro̱j so' a . Ga̱a ne̱ cunánj ro̱j so' sca'núj nij yuvii̱ , ne̱ caguáj ro̱j so' ,
cataj ro̱j so' : ― Se̱ guun qui'ya̱j nij soj da̱nj ma' . 'O̱ se cuya̱a̱n yuvii̱ me ní' , ne̱ nihánj me se xa̱' núj , tza̱j ne̱ 'na' núj nata̱' núj sena̱na̱ Diose̱ nana̱ sa̱' rihaan nij soj , che'é rej ta̱náj soj tucuáán ni'yo̱n rma'a̱n noco̱' soj cuano̱ nihánj ne̱ ca̱nica̱j soj canoco̱' soj Diose̱ síí vaa i'na̱' ya̱ ei . Ne̱ so' ro' , me síí qui'yaj nu̱' rej xta̱' do̱' , nu̱' rihaan yo'óó do̱' , nu̱' na ya'a̱nj do̱' , ne̱ nu̱' rasu̱u̱n qui'yaj so' ado̱nj .
Ne̱ asi̱j rque̱ me se ca'néé ra'a Diose̱ canoco̱' cunuda̱nj nij x'ne' yuvii̱ tucuáán cuchruj xi̱i nij so' a .
Tza̱j ne̱ se̱ guun cata̱j soj se vaa a̱ doj ne ca've̱e xca̱j soj cuentá che'é Diose̱ ma' . 'O̱ se ve'é ndo'o qui'yaj Diose̱ che'é soj ado̱nj . Dan me se aman' maa̱n avii rej xta̱' , qui'yaj Diose̱ che'é soj , ne̱ síj dió avii naa̱ , qui'yaj uún Diose̱ , ne̱ dan me se araa rque soj , ne̱ uun niha̱' rá soj , qui'yaj Diose̱ ado̱nj ― taj ro̱j so' rihaan nij yuvii̱ yo' a .
Dan me se da̱j doj se ticavi' nij yuvii̱ scúj rihaan ro̱j so' , tza̱j ne̱ ca'ne' rá nij yuvii̱ ga̱ suun yo' , qui'yaj sena̱na̱ ro̱j so' a .
Tza̱j ne̱ cavii síí israelitá chuman' Antioquía do̱' , chuman' Iconio do̱' , ca'na' nij so' chuman' Listra , ne̱ caxríj nij so' chrej rque nij yuvii̱ ma̱n chuman' Listra , ne̱ che'é dan go' ndo'o nij yuvii̱ yahij man Pabló , ne̱ cuxuun nij yuvii̱ man so' nda̱a tu'va chuman' , ne̱ ri'íj nij yuvii̱ man so' a . Ne̱ guun rá nij yuvii̱ se vaa cavi' so' a .
Tza̱j ne̱ cunuu chre̱' nij síí cuchumán rá sena̱na̱ Jesucristó ne̱ chuman' yo' , ne̱ tucuachriin nij so' nu̱' anica̱j rej na̱j Pabló rihaan yo'óó , ne̱ naxaga̱a̱ so' , ne̱ catúj uún so' chuman' ga̱ nij so' a . Ga̱a ne̱ yo'ó güii me se curiha̱nj ro̱j so' ga̱ Bernabé ca'anj ro̱j so' chuman' Derbe a .
Dan me se nata' ndo'o síí cu'na̱j Pabló ga̱ Bernabé sena̱na̱ Diose̱ nana̱ sa̱' rihaan nij yuvii̱ ma̱n chuman' Derbe yo' , ne̱ cavii ndo'o síí tucu'yón sena̱na̱ Jesucristó chuman' Derbe yo' , qui'yaj ro̱j so' a . Ga̱a ne̱ canica̱j ro̱j so' , ca'anj ro̱j so' chuman' Listra do̱' , chuman' Iconio do̱' , chuman' Antioquía na̱j estadó Pisidia do̱' a .
Ne̱ nari' nucuaj nimán cunuda̱nj nij síí tucu'yón sena̱na̱ Jesucristó , qui'yaj ro̱j so' a . Ne̱ narqué ro̱j so' chrej man nij síí tucu'yón sena̱na̱ Jesucristó se vaa daj chiha̱a̱ míj se̱ ca'ne' rá nij so' ga̱ suun noco̱' setucua̱nj Jesucristó a . Ne̱ cataj ro̱j so' se vaa asino quira̱n' ndo'o ní' sayuun , ga̱a ne̱ ca've̱e ca̱yáán ní' ga̱ Diose̱ asa̱' guun chij Diose̱ rihaan chumii̱ nihánj , taj ro̱j so' a .
Ne̱ cune' ro̱j so' man síí guun chij rihaan nij síí cuchumán rá ni'ya̱j man Jesucristó 'o̱ 'o̱ nij chuman' a . Ga̱a ne̱ toco' ro̱j so' x'naa man ma'a̱n ro̱j so' , ne̱ cachíín ni'ya̱j ro̱j so' rihaan Diose̱ si̱j 'ni̱j ra'a man ní' che'é nij síí cuchumán rá ni'ya̱j man so' se vaa ra̱cuíj so' man nij so' a .
Dan me se cachén ro̱j so' nu̱' estadó Pisidia , ga̱a ne̱ cuchi' ro̱j so' estadó Panfilia a .
Ga̱a ne̱ ca'mii natáj ro̱j so' sena̱na̱ Diose̱ rihaan nij síí ma̱n chuman' Perge , ga̱a ne̱ ca'anj ro̱j so' chuman' Atalia a .
Ga̱a ne̱ chuman' Atalia ro' , cavii ro̱j so' rihoo chéé rihaan na , quinan' ro̱j so' nda̱a chuman' Antioquía na̱j estadó Siria a . Ne̱ chuman' Antioquía ro' , me rej cavii ro̱j so' asino ya̱a̱n ga̱a cachíín ni'ya̱j nij síí cuchumán rá ni'ya̱j man Jesucristó rihaan Diose̱ se vaa ra̱cuíj Diose̱ man ro̱j so' qui'ya̱j suun ro̱j so' ca'mi̱i̱ natáj ro̱j so' sena̱na̱ Diose̱ rihaan yuvii̱ a . Ne̱ nihánj me se quisíj suun yo' , qui'yaj ro̱j so' na̱nj ado̱nj .
Dan me se ga̱a nucui' ro̱j so' , ne̱ canacúún ro̱j so' man nij síí cuchumán rá ni'ya̱j man Jesucristó se vaa cunu̱u chre̱' nij so' , ga̱a ne̱ cataj xna'anj ro̱j so' nu̱' se vaa qui'yaj Diose̱ ga̱ ro̱j so' , ne̱ cataj ro̱j so' se vaa ya̱ x'núj rihaan nij yuvii̱ yaníj cuchuma̱n rá nij so' ni̱'yaj nij so' man Jesucristó , qui'yaj Diose̱ , ne̱ ca've̱e cavi̱i̱ sa̱' nij yuvii̱ yaníj yo' a .
Ga̱a ne̱ guun ra̱a̱n ndo'o ro̱j so' ga̱ nij síí tucu'yón sena̱na̱ Jesucristó ya̱nj chuman' Antioquía yo' a .
Dan me se ta'a̱j nij síí cuchumán rá ni'ya̱j man Jesucristó cavii chuman' Jerusalén , ne̱ ca'anj nij so' tucu'yón nij so' rihaan yo'ó tinúú nij so' se vaa sese se̱ cata' ta'nga' man yo'o̱ so' nda̱a vaa taj setucua̱nj Moisés , ne̱ daj chiha̱a̱ míj se̱ ca'vee nani̱i̱ so' rihaan sayuun qui'ya̱j Diose̱ ma' .
Ga̱a ne̱ ca'mii canó tuvi' ndo'o síí cu'na̱j Pabló do̱' , síí cu'na̱j Bernabé do̱' , ga̱ nij síí tucu'yón nana̱ yo' , ga̱a ne̱ che'é dan cune' nij síí cuchumán rá ni'ya̱j man Jesucristó ya̱nj chuman' Antioquía man ro̱j so' ga̱ yo'ó do̱j tinúú nij so' se vaa ca'a̱nj nij so' chuman' Jerusalén nano̱ nij so' cuentó ga̱ nij apóstol cune' Jesucristó man nata̱' sena̱na̱ so' do̱' , ga̱ yo'ó nij síí uun chij rihaan nij so' do̱' , che'é nana̱ a'mii nij yuvii̱ yo' a .
Dan me se cavii nij so' , ca'anj nij so' , ne̱ cachén nij so' estadó Fenicia do̱' , estadó Samaria do̱' , ne̱ cataj xna'anj nij so' rihaan nij tinúú nij so' che'é nij yuvii̱ yaníj se vaa cuchumán rá ta'a̱j nij so' ni'ya̱j nij so' man Jesucristó , ga̱a ne̱ guun niha̱' uxrá rá cunuda̱nj nij síí cuno nana̱ yo' a .
Dan me se cuchi' nij so' chuman' Jerusalén , ga̱a ne̱ ve'é ca'mii nij síí cuchumán rá ni'ya̱j man Jesucristó do̱' , nij apóstol cune' Jesucristó man nata̱' sena̱na̱ so' do̱' , yo'ó nij síí uun chij do̱' , ga̱ nij so' a . Ga̱a ne̱ cataj xna'anj nij so' rihaan nij síí ya̱nj chuman' Jerusalén yo' che'é nu̱' se vaa qui'yaj Diose̱ ga̱ nij tinu̱j nij so' a .
Tza̱j ne̱ canicun' do̱j síí fariseo síí cuchumán rá ni'ya̱j man Jesucristó , ne̱ cataj nij so' se vaa no̱ xcúún nij tuvi̱' Pabló cuta̱' nij so' ta'nga' man nij síí yaníj yo' , ne̱ cata̱j xna'anj nij so' rihaan nij síí yaníj yo' se vaa no̱ xcúún nij so' qui'ya̱j nij so' nu̱' setucua̱nj Moisés a .
Dan me se cunuu chre̱' nij apóstol cune' Jesucristó man nata̱' sena̱na̱ so' rihaan yuvii̱ ga̱ yo'ó nij síí uun chij rihaan nij yuvii̱ cuchumán rá ni'ya̱j man Jesucristó , qui'yaj nij so' juntá , ca'mi̱i̱ nij so' che'é sena̱na̱ nij síí fariseo yo' a .
Dan me se ca'mii ca'mii nij so' , ga̱a ne̱ canicun' síí cu'na̱j Pedró , ne̱ cataj so' : ― Cuno̱ soj ca'mi̱j , tinu̱j . A̱j ne'en soj se vaa asi̱j naá ndo'o guun rá Diose̱ cuno̱ nij síí yaníj sena̱na̱ Diose̱ nana̱ sa̱' , ne̱ cuchuma̱n rá nij síí yaníj ni̱'yaj nij so' man nana̱ sa̱' yo' a . Ga̱a ne̱ narii Diose̱ man yo'o̱ tuvi' ní' , ne̱ 'u̱nj me síí narii Diose̱ nata̱' sena̱na̱ Diose̱ rihaan nij yuvii̱ yaníj yo' chugua̱nj .
Ne̱ Diose̱ ro' , me síí ne'en da̱j vaa nimán yuvii̱ , ne̱ Diose̱ me síí rqué Nimán Diose̱ man nij síí yaníj yo' nda̱a vaa qui'yaj so' che'é ma'a̱n ní' , che'é rej ca've̱e gu̱un ya̱ rá ní' se vaa ya̱ tinúú ní' me nij síí yaníj na̱nj ado̱nj .
Dan me se cunuu sa̱' nimán nij síí yaníj rihaan Diose̱ che'é se cuchumán rá nij so' ni'ya̱j nij so' man Jesucristó , ne̱ cuano̱ nihánj me se 'o̱ cuya̱a̱n vaa nij so' ga̱ ní' rihaan Diose̱ na̱nj ado̱nj .
” Ne̱ tadó soj sese gu̱un rá soj quene'e̱n soj sese ca've̱e ca'ma̱an rá Diose̱ qui'ya̱j soj ne̱ qui'ya̱j Diose̱ sayuun man soj á . 'O̱ se xa̱' setucua̱nj Moisés , tza̱j ne̱ ase vaa icón 'e̱e̱ ta̱j raa̱ yuntá scúj ro' , da̱nj vaa setucua̱nj Moisés rihaan xi̱i ní' do̱' , rihaan ma'a̱n ní' do̱' , ne̱ ne ca've̱e qui'ya̱j ní' nu̱' tucuáán yo' ma' . Ne̱ nihánj me se me rá soj cuchru̱j soj tucuáán yo' rihaan yo'ó nij tinúú ní' síí tucu'yón sena̱na̱ Jesucristó ,
tza̱j ne̱ amán rá ní' se vaa che'é ina̱nj se lu̱j qui'yaj Jesucristó si̱j 'ni̱j ra'a man ní' ro' , che'é dan nanii ní' rihaan sayuun ei . Nuveé setucua̱nj Moisés me se vaa qui'yaj nanii ní' rihaan sayuun ma' . Ne̱ ase vaa ní' ro' , da̱nj vaa nij tinúú ní' síí yaníj uún ado̱nj ― taj Pedró rihaan cunuda̱nj nij so' a .
Dan me se ca'ne' rá nij so' , ne̱ a̱ doj ne ca'mi̱i̱ nij so' a̱ ma' . Ma̱a̱n se sa̱' uxrá nanó xre̱j nij so' ga̱a cataj xna'anj Bernabé ga̱ Pabló che'é nij suun sa̱' noco̱o guun nucua̱j ro̱j so' qui'yaj ro̱j so' sca'núj nij síí yaníj qui'yaj Diose̱ a .
Dan me se ga̱a quisíj ca'mii ro̱j so' , ga̱a ne̱ ca'mii síí cu'na̱j Santiagó , cataj so' : ― Cuno̱ nij soj ca'mi̱j , tinu̱j .
Nihánj me se cataj xna'anj tinú' Simón rihaan ní' se vaa asino ya̱a̱n narii Diose̱ man ta'a̱j nij yuvii̱ yaníj gu̱un nij so' 'o̱ sechuma̱n' Diose̱ a .
Ne̱ 'o̱ cuya̱a̱n vaa sena̱na̱ nij síí nata' sena̱na̱ Diose̱ ga̱a naá ga̱ sena̱na̱ tinú' Simón nihánj a . Dan me se vaa nana̱ no̱ rihaan danj Diose̱ taj :
“ Asa̱' quisíj , ga̱a ne̱ ca̱nica̱j 'u̱nj , ne̱ naqui'ya̱j sa̱' 'u̱nj rej ne̱ síí cu'na̱j David a . Dan me se canee nu̱' ve' ne̱ so' , ne̱ quiri' ndo'o ve' , tza̱j ne̱ nacune̱' caya̱ uún 'u̱nj man nu̱' ve' yo' , ga̱a ne̱ cunu̱u sa̱' cunuda̱nj yo' a .
Da̱nj qui̱'yáj che'é rej ca've̱e nano̱' yo'ó nij yuvii̱ yaníj mán 'u̱nj si̱j 'ni̱j ra'a man nij so' a . Da̱nj qui'ya̱j cunuda̱nj nij yuvii̱ yaníj noco̱' manj , taj 'u̱nj si̱j 'ni̱j ra'a man soj ,
ne̱ asi̱j naá cataj 'u̱nj se vaa qui̱'yáj da̱nj ado̱nj ” , taj sena̱na̱ Diose̱ nana̱ cachrón síí nata' sena̱na̱ Diose̱ ga̱a naá rihaan yanj a .
” Che'é dan 'u̱nj me síí guun rá se vaa se̱ qui'yaj ní' sayuun man nij síí yaníj canica̱j nimán canoco' man Diose̱ ma' . Se̱ cataj ní' se vaa canoco̱' nij so' nu̱' setucua̱nj Moisés ma' .
Ma̱a̱n se qui'ya̱j ní' yanj ca'ne̱j ní' rihaan nij so' , ne̱ cata̱j xna'anj ní' rihaan nij so' se vaa se̱ guun cha̱ nij so' rasu̱u̱n rqué yuvii̱ rihaan ya'anj cacój yuvii̱ ma' . Ne̱ snó'o do̱' , chana̱ do̱' , se̱ cotoj nij so' ga̱ yo'ó yuvii̱ sese ne nica̱ nij so' me yo' ma' . Ne̱ se̱ chá nij so' nee̱ xcuu tuguáj nii gaán chihá ma' . Ne̱ se̱ chá nij so' ton ma' .
'O̱ se daj a̱ güii cueta̱n' naránj rá ní' me se ma̱n ndo'o tuvi' ní' si̱j israelitá nayaa sena̱na̱ Moisés , ne̱ a'mii natáj nii che'é setucua̱nj so' rá ve' tucu'yón ní' tucuáán yo' daj a̱ chuman' a . Ne̱ da̱nj 'yaj ina̱nj ní' si̱j israelitá asi̱j naá ndo'o a ― taj síí cu'na̱j Santiagó rihaan yo'ó nij so' a .
Ga̱a ne̱ guun rá nij apóstol cune' Jesucristó man nata̱' sena̱na̱ so' do̱' , yo'ó nij síí uun chij do̱' , cunuda̱nj nij yuvii̱ cuchumán rá ni'ya̱j man Jesucristó ya̱nj chuman' Jerusalén do̱' , nari̱i̱ nij so' do̱j tuvi' ma'a̱n nij so' ca'a̱nj nij so' nda̱a chuman' Antioquía ga̱ ro̱j síí cu'na̱j Pabló do̱' , Bernabé do̱' a . Ga̱a ne̱ narii nij so' man síí cu'na̱j Judas Barsabás do̱' , man síí cu'na̱j Silas do̱' , se vaa ca'a̱nj ro̱j so' a . 'O̱ se síí sa̱' me ro̱j so' , rá nij tinúú ro̱j so' a .
Ga̱a ne̱ qui'yaj cunuda̱nj nij so' yanj cartá ca'a̱nj ni̱caj nij síí ca'a̱nj chuman' Antioquía , ne̱ nihánj me se vaa taj yanj cartá yo' a : “ Nihánj me yanj cartá 'yaj núj si̱j apóstol cune' Jesucristó man nata̱' sena̱na̱ so' do̱' , si̱j uun chij rihaan nij síí amán rá ni'ya̱j man Jesucristó do̱' a . Tinúú soj me núj , ne̱ ca'ne̱j núj yanj nihánj rihaan nij soj si̱j yaníj amán rá ni'ya̱j man Jesucristó ya̱nj chuman' Antioquía do̱' , estadó Siria do̱' , estadó Cilicia do̱' a .
Dan me se ca'na' nana̱ rihaan núj se vaa do̱j tuvi' núj me síí ca'mii nana̱ qui'yaj sayuun rihaan soj , ne̱ quiri' rá soj , qui'yaj nij síí ca'mii nana̱ yo' rihaan nij soj a . Tza̱j ne̱ nuveé núj ca'néé man nij so' ma' .
Tza̱j ne̱ che'é se qui'yaj nij so' da̱nj ro' , che'é dan cuya̱a̱n guun rá núj nari̱i̱ núj do̱j tinúú núj cuchi̱' rihaan soj ga̱ ro̱j tinúú ní' síí 'e̱e̱ ndo'o rá núj síí cu'na̱j Bernabé ga̱ Pabló ado̱nj .
Ne̱ xa̱' ro̱j so' , tza̱j ne̱ si̱j ca'néé nimán cu̱nuû rihaan Jesucristó si̱j 'ni̱j ra'a man ní' me ro̱j so' , ne̱ nda̱a ne chu'vi' ro̱j so' cavi̱' ro̱j so' ma' .
Dan me se ca'néé núj man síí cu'na̱j Judas do̱' , man síí cu'na̱j Silas do̱' , se vaa ca'a̱nj ro̱j so' ga̱ síí cu'na̱j Bernabé ga̱ Pabló , ne̱ ma'a̱n ro̱j so' nata̱' rihaan soj nda̱a vaa taj nana̱ no̱ rihaan yanj nihánj ei .
” Dan me se ne gu̱un rá Nimán Diose̱ do̱' , ma'a̱n núj do̱' , cuchru̱j ndo'o núj tucuáán canoco̱' soj ma' . Tza̱j ne̱ vaa che'é cuno̱ soj ca'a̱nj gue̱e̱ nana̱ nihánj , rá núj na̱nj ado̱nj .
Dan me se se̱ guun cha̱ soj rasu̱u̱n rqué yuvii̱ rihaan ya'anj cacój yuvii̱ ma' . Se̱ guun cha̱ soj ton ma' . Se̱ guun cha̱ soj nee̱ xcuu tuguáj nii gaán chihá ma' . Ne̱ snó'o do̱' , chana̱ do̱' , se̱ cotoj soj ga̱ yo'ó yuvii̱ sese ne nica̱ soj me yo' ma' . Ne̱ sese qui'ya̱j soj nu̱' nda̱a vaa taj nana̱ nihánj , ne̱ ve'é 'yaj soj , rá núj na̱nj ado̱nj . Ne̱ me rá núj se vaa ve'é ca̱yáán soj ado̱nj ” , taj yanj cartá qui'yaj nij síí ma̱n chuman' Jerusalén yo' a .
Dan me se ca'néé nij so' man ca'a̱nj nij síí ca'a̱nj chuman' Antioquía , ga̱a ne̱ ga̱a cuchi' nij so' , ne̱ canacúún nij so' cunu̱u chre̱' cunuda̱nj nij síí cuchumán rá ni'ya̱j man Jesucristó , ga̱a ne̱ caxríj nij so' yanj cartá yo' ston nij síí ya̱nj chuman' Antioquía a .
Ga̱a ne̱ nayaa nij síí ma̱n Antioquía yanj cartá , ga̱a ne̱ guun niha̱' uxrá rá nij so' che'é nana̱ sa̱' cataj xna'anj nij síí ma̱n Jerusalén rihaan nij so' a .
Ne̱ síí cu'na̱j Judas do̱' , síí cu'na̱j Silas do̱' , síí nata' sena̱na̱ Diose̱ me ro̱j so' , ne̱ a'mii a'mii ro̱j so' nago' ro̱j so' chrej man nij síí ma̱n Antioquía yo' , ne̱ nari' nucuaj nimán nij so' , qui'yaj ro̱j so' a .
Dan me se quisíj caran' ro̱j so' chuman' Antioquía , ga̱a ne̱ ve'é cataj nij tinu̱j nij síí ma̱n Antioquía rihaan ro̱j so' se vaa dínj ga̱a̱ nimán ro̱j so' ca'a̱nj ro̱j so' a . Ga̱a ne̱ dan me se quinan' ro̱j so' rihaan nij síí ca'néé man ro̱j so' ca'na' ro̱j so' a .
Tza̱j ne̱ guun rá síí cu'na̱j Silas quina̱j so' chuman' Antioquía a .
Ne̱ guun ra̱a̱n síí cu'na̱j Pabló do̱' , síí cu'na̱j Bernabé do̱' , chuman' Antioquía , ne̱ tucu'yón ro̱j so' sena̱na̱ Diose̱ si̱j 'ni̱j ra'a man ní' nana̱ sa̱' rihaan yuvii̱ a . Ne̱ que'e̱e̱ ndo'o yo'ó nij yuvii̱ nata' nana̱ sa̱' yo' ga̱ ro̱j so' a .
Dan me se cachén do̱j güii , ga̱a ne̱ cataj Pabló rihaan Bernabé a : ― Ca̱nica̱j ní' ca'a̱nj uún ní' cunuda̱nj nij chuman' ya̱nj nij tinúú ní' nij síí nata' ní' sena̱na̱ Diose̱ nana̱ sa̱' rihaan , ga̱a ne̱ quene'e̱n ní' da̱j vaa mán nij so' ei ― taj Pabló rihaan Bernabé a .
Tza̱j ne̱ Bernabé ro' , guun rá so' se vaa ca'a̱nj uún síí cu'na̱j Juan Marcos ga̱ ro̱j so' a .
Tza̱j ne̱ ne ca've̱j rá Pabló ca'a̱nj uún Juan Marcos ga̱ ro̱j so' , che'é se ga̱a rque̱ me se tanáj Juan Marcos man ro̱j so' estadó Panfilia , ne̱ ne ca'a̱nj so' qui'ya̱j suun nij so' che'é Diose̱ ma' .
Che'é dan guun vi̱j nana̱ ca'mii ro̱j so' che'é Juan Marcos , ne̱ che'é dan ca'anj yaníj ro̱j so' , ne̱ Bernabé ro' , nica̱j síí cu'na̱j Marcos , ne̱ cavii ro̱j so' rihoo chéé rihaan na , ne̱ ca'anj ro̱j so' estadó Chipre a .
Ne̱ Pabló ro' , narii so' man síí cu'na̱j Silas se vaa ca'a̱nj so' ga̱ Pabló a . Ne̱ cachíín ni'ya̱j nij tinúú ro̱j so' nij síí ma̱n chuman' Antioquía rihaan Diose̱ se vaa qui'ya̱j Diose̱ se lu̱j ne̱ ra̱cuíj so' man ro̱j so' chrej ca'a̱nj ro̱j so' , ne̱ dan me se ca'anj ro̱j so' a .
Ga̱a ne̱ cachén ro̱j so' nu̱' estadó Siria do̱' , nu̱' estadó Cilicia do̱' , ne̱ nari' nucuaj nimán nij x'ne' nij síí cuchumán rá ni'ya̱j man Jesucristó ma̱n cunuda̱nj nij chuman' na̱j ro̱j estadó yo' , qui'yaj ro̱j so' a .
Dan me se cuchi' síí cu'na̱j Pabló ga̱ Silas chuman' Derbe do̱' , chuman' Listra do̱' a . Ne̱ chuman' Listra ro' , yáán 'o̱ síí tucu'yón sena̱na̱ Jesucristó , ne̱ Timoteo cu'na̱j so' a . Ne̱ nii Timoteo me chana̱ israelitá cuchumán rá ni'ya̱j man Jesucristó , ne̱ rej Timoteo me síí yaníj a'mii xna'ánj griego a .
Ne̱ síí sa̱' me Timoteo , taj nij tinúú so' síí ne̱ chuman' Listra do̱' , chuman' Iconio do̱' a .
Dan me se guun rá Pabló se vaa ca'a̱nj Timoteo ga̱ so' a . Ne̱ cuta' Pabló ta'nga' man so' , che'é se ne'en cunuda̱nj nij síí israelitá ya̱nj rej yo' se vaa si̱j yaníj me rej so' ne̱ che'é dan nuvi' ta'nga' cata' man so' ma' .
Dan me se ga̱a cachén nij so' nu̱' nij chuman' , ne̱ cataj xna'anj nij so' rihaan nij yuvii̱ cuchumán rá ni'ya̱j man Jesucristó se vaa cuno̱ nij yuvii̱ sena̱na̱ nij apóstol cune' Jesucristó man do̱' , yo'ó nij síí uun chij ya̱nj chuman' Jerusalén do̱' , nana̱ naqui'yaj cu̱u nij so' che'é nij síí yaníj a .
Ne̱ xa̱' nij x'ne' nij síí cuchumán rá ni'ya̱j man Jesucristó , tza̱j ne̱ doj a̱ canoco' nij so' setucua̱nj Jesucristó , ne̱ doj a̱ cunuu ri̱i̱ nij x'ne' daj a̱ güii a .
Dan me se caráán Nimán Diose̱ chrej rihaan nij so' nata̱' nij so' sena̱na̱ Diose̱ estadó cu'na̱j Asia , ne̱ che'é dan cachén nij so' rej cu'na̱j Frigia do̱' , rej cu'na̱j Galacia do̱' a .
Ga̱a ne̱ va̱j nij so' chrej nda̱a rej cu'na̱j Misia , ga̱a ne̱ guun rá nij so' ca'a̱nj nij so' estadó cu'na̱j Bitinia a . Tza̱j ne̱ ne ca've̱e qui'ya̱j nij so' da̱nj , qui'yaj Nimán Diose̱ ma' .
Che'é dan cachén nij so' rej cu'na̱j Misia , ne̱ nanij nij so' nda̱a chuman' Troas a .
Ne̱ dan me se rej nii̱ naqui'yaa 'o̱ rasu̱u̱n rihaan Pabló , qui'yaj Diose̱ a . Ne̱ dan me se nicu̱n' 'o̱ síí ne̱ estadó Macedonia ni'ya̱j Pabló , ne̱ canacúún snó'o yo' man Pabló , cataj so' : ― Ca'na̱' so̱' nda̱a estadó Macedonia nihánj , ne̱ ra̱cuíj so̱' man núj á ― taj so' rquee̱ so' man Pabló a .
Ga̱a ne̱ nu̱' nanó rá ca'a̱nj ran' núj da̱j ga̱a̱ qui'ya̱j núj ne̱ ca've̱e ca'a̱nj núj nda̱a estadó Macedonia a . 'O̱ se cachríj rá ya̱ núj se vaa Diose̱ me síí ca'ne' suun rihaan núj nata̱' núj sena̱na̱ Diose̱ nana̱ sa̱' rihaan nij síí ne̱ estadó Macedonia yo' a .
Dan me se chuman' Troas ro' , cavii núj rihoo chéé rihaan na , ne̱ 'o̱ chrej ca'anj núj cuchi' núj nda̱a rej cu'na̱j Samotracia a . Ne̱ yo'ó güii ca'anj núj rque rihoo nda̱a chuman' cu'na̱j Neápolis a .
Ga̱a ne̱ cavii núj chuman' yo' , ca'anj núj chuman' cu'na̱j Filipos a . Ne̱ chuman' Filipos ro' , me chuman' noco̱o na̱j estadó Macedonia , ne̱ chuman' cuchruj nij síí cavii Romá me yo' a . Dan me se guun ra̱a̱n núj do̱j güii chuman' Filipos yo' ,
ne̱ güii naránj rá nij yuvii̱ israelitá curiha̱nj núj ta'yaa xi̱j rej atúj yuvii̱ chuman' yo' , ne̱ ca'anj núj tu'va 'o̱ chráá a . 'O̱ se guun rá núj se vaa rej yo' me rej cunuu chre̱' nij yuvii̱ israelitá cachi̱nj ni'ya̱j nij so' rihaan Diose̱ a . Dan me se cayáán núj rihaan yo'óó , ne̱ ca'mii núj ga̱ nij chana̱ cunuu chre̱' rej yo' ,
ne̱ yáán 'o̱ chana̱ cu'na̱j Lidia , ne̱ no' ro' , me chana̱ ránj natu'véj yatzíj mantá tintá sa̱' ina̱nj , ne̱ chana̱ cavii chuman' Tiatira me no' , ne̱ chana̱ yaníj aráj gue̱e̱ rihaan Diose̱ me no' a . Dan me se cuno no' sena̱na̱ Pabló , ne̱ racuíj ndo'o Diose̱ si̱j 'ni̱j ra'a man ní' man no' se vaa ca'vee cuchumán rá no' sena̱na̱ Pabló yo' a .
Ga̱a ne̱ cata' ne nij tucua̱ no' a . Ga̱a ne̱ canacúún no' man núj , cataj no' : ― Sese 'u̱nj me chana̱ amán ya̱ rá ni'ya̱j man Diose̱ si̱j 'ni̱j ra'a man ní' , rá nij soj , ne̱ cara̱n' soj ve' tucuaj do̱j güii á ― taj chana̱ cu'na̱j Lidia rihaan núj a . Ne̱ rquee̱ ndo'o no' man núj , ne̱ caran' núj ve' tucuá no' a .
Dan me se yo'ó güii ca'anj uún núj rej cachi̱nj ni'ya̱j núj rihaan Diose̱ , ne̱ nari' tuvi' 'o̱ chana̱ ya̱a̱n ga̱ núj , ne̱ nu̱u̱ 'o̱ nana̱ chre̱e nimán no' , ne̱ qui'yaj canaán ndo'o nij síí uun chij rihaan no' sa'anj , qui'yaj no' ga̱a quirii no' suerté che'é yuvii̱ a .
Dan me se canoco' ndo'o no' man núj ga̱ Pabló , ne̱ caguáj no' , cataj no' : ― Nij síí nihánj ro' , me síí nu̱u̱ rihaan Diose̱ síí nicu̱n' xta̱' , ne̱ nata' nij so' rihaan soj me tucuáán canoco̱' soj ne̱ ca've̱e nani̱i̱ soj rihaan sayuun ei ― taj no' , ni'ya̱j no' man núj a .
Dan me se guun que'e̱e̱ güii qui'yaj no' da̱nj , ga̱a ne̱ guun rmi̱i̱ Pabló , qui'yaj no' , ne̱ che'é dan canica̱j so' ca'mii so' rihaan nana̱ chre̱e nu̱u̱ nimán no' , cataj so' : ― Nihánj me se che'é suun nucua̱j rqué Jesucristó manj a'né' 'u̱nj suun rihaan so̱' se vaa cu̱riha̱nj so̱' nimán chana̱ nihánj á ― taj Pabló rihaan nana̱ chre̱e yo' a . Ga̱a ne̱ nu̱' curiha̱nj nana̱ chre̱e nimán no' a .
Dan me se nij síí uun chij rihaan chana̱ ya̱a̱n yo' me se xcaj nij so' cuentá se vaa che'é se curiha̱nj nana̱ chre̱e nimán chana̱ yo' ro' , che'é dan se̱ ca'vee qui'ya̱j canaán nij so' doj sa'anj qui'ya̱j chana̱ ya̱a̱n yo' , rá nij so' a . Che'é dan quita'aa nij so' man Pabló ga̱ Silas , ne̱ nucua̱j ri̱i̱ nii man ro̱j so' ca'anj nij so' yu'vee nda̱a rihaan nij síí nica̱j suun uun chij rihaan chuman' yo' a .
Ga̱a ne̱ ca'anj nica̱j nij so' man ro̱j síí cu'na̱j Pabló ga̱ Silas rihaan ro̱j cuese̱ uun chij rihaan chuman' yo' , ga̱a ne̱ cataj nij so' a : ― Ro̱j síí nihánj me se na̱nj yuvii̱ israelitá me ro̱j so' , ne̱ uun rmi̱i̱ rá nu̱' nij síí ma̱n chiháán ní' 'yaj ro̱j so' na̱nj á .
'O̱ se nata' ro̱j so' tucuáán naca̱ rihaan núj , ne̱ nuveé tucua̱nj no̱ xcúún ní' ni̱caj ní' me tucuáán yo' che'é se síí noco̱' gobiernó ne̱ Romá me ní' á ― taj nij so' rihaan ro̱j cuese̱ uun chij rihaan chuman' yo' a .
Ga̱a ne̱ 'o̱ cuniha̱a̱n guun rá nij yuvii̱ ma̱n chuman' yo' , ne̱ caxríj yuva̱a̱ ndo'o nij so' man Pabló ga̱ Silas a . Ga̱a ne̱ nucua̱j cuxuun ro̱j cuese̱ saga̱n' Pabló ga̱ Silas nda̱a se quitzin' yatzéj , ne̱ ca'ne' ro̱j cuese̱ suun rihaan nij tanuu se vaa go̱' ndo'o nij tanuu rutzii̱ xráá ro̱j so' a .
Ne̱ ga̱a quisíj cayuun ro̱j so' , ne̱ tagüéj nij tanuu man ro̱j so' rá taga' , ne̱ ca'ne' ro̱j cuese̱ yo' suun rihaan síí tumé taga' se vaa cu̱tumé uxrá so' man ro̱j so' a .
Dan me se ga̱a cuno síí tumé taga' nana̱ yo' , ne̱ canu' so' man ro̱j so' rá 'o̱ ve' rej rque̱ taga' yo' , ne̱ caxríj so' tacóó ro̱j so' rque yu'uj ta̱j rque caj a .
Dan me se rej nii̱ ya̱n' achíín ni'ya̱j ndo'o ro̱j síí cu'na̱j Pabló ga̱ Silas ne̱ achráá ro̱j so' chra' rihaan Diose̱ , ne̱ uno nij síí ma̱n taga' se vaa 'yaj ro̱j so' ,
ne̱ dan me se cachén ndo'o yuún , ne̱ nda̱a nasqui' ndo'o tacóó ve' taga' yo' , ne̱ x'núj nu̱' nij ta'yaa ta̱j rihaan taga' yo' , ne̱ nache nu̱' aga' ne̱' nu̱u̱ chihá ra'a cunuda̱nj nij síí 'ni̱j taga' yo' a .
Ne̱ nanuû rá síí tumé taga' , ne̱ quene'en so' se vaa táá ya'núj u̱u̱n nij ta'yaa , ga̱a ne̱ guun rá so' se vaa a̱j cunánj nij síí ma̱n taga' , ne̱ che'é dan quirii so' taneê so' neê espadá , ne̱ da̱j doj se ticavi̱' so' man ma'a̱n so' a .
Tza̱j ne̱ nucua̱j ndo'o caguáj síí cu'na̱j Pabló rihaan so' , cataj Pabló : ― Se̱ guun qui'ya̱j chi'i̱i̱ so̱' man ma̱'án so̱' ma' . 'O̱ se ma̱n chre̱' cunuda̱nj núj nihánj na̱nj ei ― taj Pabló , caguáj so' a .
Ga̱a ne̱ canacúún síí tumé taga' se vaa ca'na̱' ni̱caj nii ya'an chugu̱u̱n rihaan so' , ne̱ yo̱o ndo'o catúj so' rá taga' , ne̱ ri'íj ndo'o man so' che'é se chu'vi' so' , ne̱ cayáán ru̱j so' nda̱a canó tu'va so' rihaan yo'óó rihaan ro̱j síí cu'na̱j Pabló ga̱ Silas a .
Dan me se ca'anj nica̱j so' man ro̱j so' xe' , ne̱ xná'anj so' man ro̱j so' , cataj so' : ― Da̱j qui̱'yáj , ga̱a ne̱ ca've̱e nani̱i̱ 'u̱nj rihaan sayuun qui̱rán' 'u̱nj nihánj ga̱ ― taj so' , xná'anj so' man ro̱j so' a .
Ga̱a ne̱ cataj ro̱j so' : ― Cuchuma̱n rá so̱' ni̱'yaj so̱' man Jesucristó si̱j 'ni̱j ra'a man ní' , ga̱a ne̱ nani̱i̱ so̱' rihaan sayuun nihánj do̱' , rihaan chrej chi'i̱i̱ uun chij nimán so̱' do̱' a . Ne̱ da̱nj ina̱nj qui'ya̱j nij tuvi̱' soj , ga̱a ne̱ cavi̱i̱ sa̱' cunuda̱nj soj rihaan Diose̱ á ― taj ro̱j so' rihaan síí tumé taga' yo' a .
Ga̱a ne̱ nata' ro̱j so' sena̱na̱ Diose̱ si̱j 'ni̱j ra'a man ní' rihaan nu̱' nij tucua̱ so' a .
Dan me se rej nii̱ me yo' , ne̱ ma̱a̱n orá dan nica̱j síí tumé taga' yo' man ro̱j so' , ne̱ na'nu' so' xráá ro̱j so' rej canó rutzii̱ , ne̱ nu̱' qui'yaj so' da̱nj , ne̱ nu̱' cata' ne nu̱' nij tucua̱ so' a .
Ga̱a ne̱ ca'anj nica̱j so' man ro̱j so' rej xra̱j rej ne̱ ma'a̱n so' , ne̱ go' so' se chá cha̱ ro̱j so' a . Ga̱a ne̱ dan me se guun niha̱' uxrá rá nij tucua̱ so' , che'é se cuchumán rá nij so' ni'ya̱j nij so' man Diose̱ a .
Ga̱a ne̱ rej ranga̱' me se ca'néé ro̱j cuese̱ man misión taga' , ne̱ cataj nij misión rihaan síí tumé taga' a : ― Na'ne̱j so̱' man ro̱j snó'o yo' á ― taj nij so' a .
Ga̱a ne̱ cuchi' síí tumé taga' yo' rihaan Pabló , ne̱ nata' so' sena̱na̱ nij misión rihaan Pabló , cataj so' : ― Ca'néé ro̱j cuese̱ nana̱ se vaa na'ne̱j 'u̱nj man ro̱j so̱j na̱nj á . Che'é dan cuano̱ nihánj me se ca've̱e ca'a̱nj ro̱j so̱j , ne̱ ga̱a̱ xe̱j nimán ro̱j so̱j á ― taj so' rihaan Pabló a .
Ga̱a ne̱ cataj Pabló rihaan nij misión a : ― Dan me se ro̱j cuese̱ yo' ro' , nda̱' se si̱j romanó me rój , tza̱j ne̱ ne naqui'ya̱j cu̱u ro̱j so' che'é rój , ne̱ ma̱a̱n se go' rma'a̱n nii rutzii̱ xráá rój , qui'yaj ro̱j so' , ne̱ quene'en cunuda̱nj nij yuvii̱ man rój se vaa cayuun rój , ga̱a ne̱ caxríj ro̱j so' taga' man rój a . Ne̱ nihánj me se uun rá ro̱j so' quiri̱i̱ yuve̱ ro̱j so' man rój xe' , tza̱j ne̱ se̱ guun da̱nj ma' . Tana̱nj ca'na̱' ma'a̱n ro̱j so' nihánj , ga̱a ne̱ ve'é quita̱j ya̱a̱n ro̱j so' rihaan rój cu̱riha̱nj rój taga' nihánj á ― taj Pabló rihaan nij misión ca'na' taga' a .
Dan me se nata' nij misión sena̱na̱ Pabló rihaan ro̱j cuese̱ yo' , ga̱a ne̱ cuchu'vi' ndo'o ro̱j so' ga̱a cuno ro̱j so' nana̱ se vaa si̱j romanó me Pabló ga̱ Silas a .
Ga̱a ne̱ cuchi' ro̱j cuese̱ taga' , ga̱a ne̱ ca'mii sa̱' ro̱j so' ga̱ ro̱j síí cu'na̱j Pabló ga̱ Silas a . Ga̱a ne̱ quitáá ya̱a̱n ro̱j cuese̱ rihaan ro̱j so' curiha̱nj ro̱j so' taga' , ne̱ ve'é cachíín ni'ya̱j ro̱j cuese̱ rihaan Pabló ga̱ Silas se vaa qui'ya̱j ro̱j so' se ndo'o , cu̱riha̱nj ro̱j so' chuman' yo' a .
Dan me se ga̱a quisíj curiha̱nj ro̱j so' taga' , ga̱a ne̱ ca'anj ro̱j so' tucuá chana̱ cu'na̱j Lidia a . Ga̱a ne̱ ga̱a quene'en ro̱j so' man nij tinúú nij so' síí noco̱' man Jesucristó , ne̱ ca'mii ro̱j so' ga̱ nij so' , ne̱ cunuu xe̱j nimán nij so' qui'yaj sena̱na̱ ro̱j so' , ga̱a ne̱ curiha̱nj ro̱j so' chuman' yo' , ne̱ ca'anj ro̱j so' a .
Dan me se cachén ro̱j so' chuman' Anfípolis do̱' , chuman' Apolonia do̱' , ga̱a ne̱ catúj ro̱j so' chuman' Tesalónica a . Ne̱ chuman' Tesalónica ro' , ne 'o̱ ve' tucu'yón nij yuvii̱ israelitá setucua̱nj Moisés a .
Dan me se catúj Pabló rá ve' yo' rej nuu chre̱' nij yuvii̱ israelitá yo' , nda̱a vaa u'yón ina̱nj so' qui'ya̱j so' a . Ne̱ va'nu̱j ya̱ güii cueta̱n' naránj rá nij so' nanó Pabló cuentó ga̱ nij so' che'é nana̱ no̱ rihaan danj Diose̱ a .
Dan me se cataj xna'anj Pabló rihaan nij so' se vaa síí ca'néé Diose̱ ti̱nanii man yuvii̱ rihaan sayuun me se no̱ xcúún so' quira̱n' so' sayuun ne̱ cavi̱' so' ne̱ cunu̱u i'na̱' uún so' , ne̱ cataj Pabló se vaa ma'a̱n Jesucristó síí nata' Pabló che'e̱ rihaan nij so' ro' , ma'a̱n ya̱ so' me síí ca'néé Diose̱ ti̱nanii man yuvii̱ rihaan sayuun a .
Ga̱a ne̱ ta'a̱j nij síí israelitá cuno sena̱na̱ Pabló ro' , cuchumán rá nij so' ni'ya̱j nij so' man Jesucristó , ne̱ guun tuvi̱' nij so' ga̱ Pabló ne̱ ga̱ Silas a . Ne̱ cuchumán rá que'e̱e̱ ndo'o nij síí yaníj a'mii xna'ánj griego aráj gue̱e̱ ina̱nj rihaan Diose̱ do̱' , que'e̱e̱ nij chana̱ ra̱a̱ doj ne̱ chuman' yo' do̱' , cuchumán rá a .
Tza̱j ne̱ guun xco̱j ruva̱a̱ rá yo'ó nij yuvii̱ israelitá ni'ya̱j nij so' man ro̱j síí cu'na̱j Pabló ga̱ Silas , ne̱ che'é dan nano' nij so' do̱j síí chi'i̱i̱ ma̱n yu'vee , ne̱ cunuu chre̱' ndo'o yuvii̱ , qui'yaj nij síí chi'i̱i̱ yo' , ga̱a ne̱ naxuma̱a̱n ndo'o sayuun chuman' yo' , qui'yaj nij so' a . Ga̱a ne̱ cuchi' nij yuvii̱ yo' rihaan ve' tucuá síí cu'na̱j Jasón ve' caran' síí cu'na̱j Pabló ga̱ Silas , ne̱ guun rá nij yuvii̱ quiri̱i̱ nij so' man ro̱j so' nda̱a rihaan yuvii̱ cunuu chre̱' a .
Dan me se nuvi' ro̱j so' ne rá ve' yo' ga̱a cuchi' nij yuvii̱ nano' man ro̱j so' ma' . Che'é dan quirii nij yuvii̱ man ma'a̱n síí cu'na̱j Jasón do̱' , man yo'ó nij tinúú ní' síí noco̱' man Jesucristó do̱' , ne̱ nucua̱j ri̱i̱ nij yuvii̱ man nij so' nda̱a rihaan nij síí uun chij rihaan chuman' yo' a . Ga̱a ne̱ caguáj nij yuvii̱ , cataj nij yuvii̱ : ― Nij síí nihánj 'yaj natuná tucuáán na̱j rihaan yuvii̱ ma̱n nu̱' caxra̱' rihaan chumii̱ , tza̱j ne̱ nihánj me se nda̱a chiháán ní' 'na' nij so' tiri̱' nij so' ya̱j na̱nj chugua̱nj .
Ne̱ síí cu'na̱j Jasón nihánj me se taj ya'anj so' man ro̱j so' ado̱nj . Ne̱ cunuda̱nj nij so' ro' , ina̱nj se vaa na'vej rá síí cu'na̱j César qui'ya̱j yuvii̱ 'yaj nij so' na̱nj á . 'O̱ se tucu'yón nij so' rihaan yuvii̱ se vaa Jesucristó me yo'ó síí nica̱j suun rey uun chij rihaan ní' na̱nj ei ― taj nij yuvii̱ israelitá , caguáj nij so' , cuno nij síí uun chij rihaan chuman' Tesalónica yo' a .
Dan me se cuyanj ndo'o rá nij síí uun chij do̱' , yo'ó nij yuvii̱ ne̱ chuman' yo' do̱' , ga̱a cuno nij so' nana̱ yo' ,
ga̱a ne̱ cata' tu'va nij tuvi̱' síí cu'na̱j Jasón se vaa se̱ guun qui'ya̱j nij so' doj sayuun , ne̱ nda̱a cuchruj nij so' sa'anj , ne̱ na'néé nij síí uun chij yo' chrej man nij so' a .
Dan me se ma̱a̱n orá rej nii̱ güii yo' ca'néé nij tinúú ní' síí ma̱n chuman' Tesalónica man síí cu'na̱j Pabló ga̱ Silas ca'a̱nj ro̱j so' nda̱a chuman' Berea a . Ga̱a ne̱ cuchi' ro̱j so' , ne̱ catúj ro̱j so' rá ve' tucu'yón nij yuvii̱ israelitá setucua̱nj Moisés a .
Ne̱ nij síí israelitá ya̱nj chuman' Berea me se sa̱' doj vaa nimán nij so' rihaan nij síí israelitá ya̱nj chuman' Tesalónica yo' a . 'O̱ se aran' rá nij so' cuno̱ nij so' sena̱na̱ Diose̱ , ne̱ daj a̱ nij güii ya̱nj ndo'o nayaa nij so' danj Diose̱ , che'é se guun rá nij so' xca̱j nij so' cuentá sese ya̱ ya̱ cuya̱a̱n vaa sena̱na̱ Pabló ga̱ nana̱ no̱ rihaan danj Diose̱ a .
Che'é dan que'e̱e̱ ndo'o nij so' cuchumán rá ni'ya̱j man Jesucristó a . Ne̱ nij síí yaníj a'mii xna'ánj griego me se que'e̱e̱ tuvi' nij so' chana̱ ni'ya̱nj nimán do̱' , snó'o do̱' , cuchumán rá ni'ya̱j man Jesucristó a .
Dan me se xcaj nij síí israelitá ya̱nj chuman' Tesalónica cuentá se vaa nda̱a chuman' Berea nata' uún síí cu'na̱j Pabló sena̱na̱ Diose̱ rihaan nij yuvii̱ a . Che'é dan ca'anj nij so' chuman' Berea yo' , ne̱ ca'mii ne̱ nij so' che'é Pabló , ne̱ cuyanj rá nij síí ma̱n Berea ni'ya̱j nij so' man síí cu'na̱j Pabló ga̱ Silas , qui'yaj nij síí ma̱n Tesalónica yo' a .
Ga̱a ne̱ nu̱' ca'néé nij tinúú ní' man Pabló ca'a̱nj so' nda̱a tu'va na ya'a̱nj , tza̱j ne̱ quináj síí cu'na̱j Silas do̱' , síí cu'na̱j Timoteo do̱' , chuman' Berea yo' a .
Ne̱ ta'a̱j nij síí ma̱n Berea yo' me se ca'anj tacuachéé man Pabló , ne̱ ca'anj nica̱j nij so' man so' nda̱a chuman' Atenas a . Ga̱a ne̱ rqué Pabló nana̱ rihaan nij síí ma̱n Berea nata̱' nij so' rihaan síí cu'na̱j Silas ga̱ Timoteo se vaa cuaj ca'na̱' ro̱j so' rihaan Pabló a . Ga̱a ne̱ canica̱j nij síí ma̱n Berea yo' quinan' nij so' chiháán nij so' a .
Dan me se ga̱a na'vi̱j Pabló ca'na̱' ro̱j síí cu'na̱j Silas ga̱ Timoteo chuman' Atenas , ne̱ ve'ee̱ ndo'o nimán Pabló ga̱a quene'en so' se vaa ma̱n ndo'o ya'anj qui'yaj ra'a̱ nij síí ma̱n Atenas yo' rque chuman' yo' ,
ne̱ che'é dan nanó ndo'o so' cuentó ga̱ nij yuvii̱ israelitá do̱' , ga̱ nij síí yaníj aráj gue̱e̱ rihaan Diose̱ do̱' , rá ve' tucu'yón nij so' setucua̱nj Moisés a . Ne̱ daj a̱ güii ca'anj so' yu'vee , ne̱ nanó so' cuentó ga̱ me ma'a̱n síí chéé yu'vee yo' a .
Dan me se ma̱n ndo'o síí chru̱u̱n yanj ne̱ chuman' Atenas yo' , ne̱ ta'a̱j nij so' me síí tucu'yón sena̱na̱ síí cu'na̱j Epicuro , ne̱ yo'ó ta'a̱j nij so' cu'na̱j estoico a . Ne̱ do̱j tuvi' nij so' nanó cuentó ga̱ Pabló a . Dan me se ta'a̱j nij so' cataj : ― Me taj síí nihánj tu'va rma'a̱n so' da̱nj , rá soj ga̱ ― taj nij so' , xná'anj nij so' man tuvi' nij so' , ni'ya̱j nij so' man Pabló a . Ne̱ yo'ó ta'a̱j nij so' cataj : ― Síí nata' sena̱na̱ ya'anj curuvi' naca̱ me so' na̱nj á ― taj yo'ó ta'a̱j nij yuvii̱ , ese nata' Pabló sena̱na̱ Jesucristó nana̱ sa̱' rihaan nij so' , ne̱ nata' Pabló se vaa ca've̱e cunu̱u i'na̱' uún nij síí cavi' a .
Dan me se ca'anj nica̱j nij so' man Pabló raa̱ 'o̱ quij le'e̱j cu'na̱j Areópago , ne̱ cataj nij so' rihaan Pabló : ― Qui̱'yáá so̱' se ndo'o cata̱j xna'anj so̱' rihaan núj da̱j vaa nij nana̱ naca̱ nana̱ tucu'yón so̱' rihaan yuvii̱ á .
'O̱ se caráya'a̱nj ndo'o núj ta'a̱j nij nana̱ ca'mii so̱' cuno núj , ne̱ che'é dan me rá núj xca̱j núj cuentá da̱j vaa tucuáán tucu'yón so̱' a ― taj nij síí ma̱n Atenas rihaan síí cu'na̱j Pabló a .
'O̱ se nij síí ma̱n chuman' Atenas do̱' , nij síí 'na' aran' chuman' Atenas do̱' , ina̱nj uun rá nij so' nata̱' nij so' nana̱ naca̱ do̱' , nari̱' nij so' nana̱ naca̱ do̱' , na̱nj ado̱nj .
Dan me se canicun' Pabló tanu̱u̱ sca'núj nij so' raa̱ quij cu'na̱j Areópago , ga̱a ne̱ cataj so' rihaan nij so' : ― Cuno̱ soj si̱j ma̱n chuman' Atenas nihánj ca'mi̱j á . A̱j ne'enj se vaa si̱j aran' ndo'o rá na'vi̱j rihaan nij ya'anj me nij soj ado̱nj .
'O̱ se ga̱a cachenj chuman' ma̱n soj , ne̱ quene'én 'u̱nj nij rej na'víj soj rihaan nij ya'anj noco̱' soj , ne̱ quene'én 'u̱nj yo'o̱ chraan altar , ne̱ nana̱ no̱ rihaan chraan altar yo' cataj , “ Rej na'víj ní' rihaan ya'anj ne ne'en ní' man a ” , taj nana̱ no̱ rihaan chraan altar yo' a . Ne̱ xa̱' 'u̱nj , tza̱j ne̱ nihánj me se nata̱' 'u̱nj rihaan nij soj che'é ma'a̱n ya'anj yo' ya'anj na'víj soj rihaan , ya'anj ne ne'en soj man na̱nj ado̱nj .
” Dan me se Diose̱ ro' , me ya'anj qui'yaj nu̱' chumii̱ do̱' , nu̱' rasu̱u̱n ma̱n rihaan chumii̱ do̱' , ne̱ se̱ ca'vee gu̱un tucua̱ so' ve' une' yuvii̱ cane̱ so' che'é se so' me síí 'ni̱j ra'a nu̱' rej xta̱' nu̱' yo'óó nu̱' a .
'O̱ se so' me síí 'yaj vaa i'na̱' ní' , ne̱ so' me síí 'yaj naránj ní' nana̱ , ne̱ dan me se rqué so' nu̱' rasu̱u̱n achiin man ní' ado̱nj . Ne̱ che'é dan taj va̱j rasu̱u̱n achiin man so' , ne̱ se ca'vee ra̱cuíj yuvii̱ man so' ma' .
Ne̱ o̱rún' snó'o qui'yaj so' asi̱j rque̱ ro' , veé ton dan qui'yaj so' man daj a̱ x'ne' nij yuvii̱ , che'é rej ca̱yáán nij yuvii̱ rihaan nu̱' cachra̱' chumii̱ ado̱nj . Ne̱ a̱j ne'en Diose̱ me daj yo' ca̱yáán 'o̱ 'o̱ x'ne' nij yuvii̱ rihaan chumii̱ , ne̱ a̱j ne'en Diose̱ me rej gu̱un ran' to'óó 'o̱ 'o̱ x'ne' nij yuvii̱ ei .
'O̱ se guun rá Diose̱ se vaa xca̱j nij yuvii̱ cuentá che'é Diose̱ ne̱ nari̱' nij yuvii̱ man Diose̱ chugua̱nj . 'O̱ se nuveé si̱j ne̱ ga̱n' ndo'o rihaan 'o̱ 'o̱ ní' me Diose̱ ma' .
'O̱ se vaa i'na̱' ní' , 'yaj so' , ne̱ chéé ní' , 'yaj so' , ne̱ vaa ní' rihaan chumii̱ nihánj , 'yaj so' ado̱nj . 'O̱ se ta'a̱j tuvi' nij soj síí chru̱u̱n yanj cachrón nana̱ nihánj rihaan yanj se vaa : “ 'O̱ se nda̱a ta'níí so' me ní' ado̱nj ” , taj ta'a̱j tuvi' ma'a̱n soj na̱nj ei .
Ne̱ che'é se ta'ni̱j Diose̱ me ní' ro' , che'é dan ne nó xcúún ní' gu̱un rá ní' se vaa ase vaa Diose̱ ro' , da̱nj vaa nij aga' oró míí titaa ní' do̱' , nij aga' platá catzi̱i̱ titaa ní' do̱' , nij yahij acój ní' do̱' ma' . 'O̱ se ina̱nj rasu̱u̱n avii raa̱ ma'a̱n ní' yuvi̱i̱ me nij rasu̱u̱n vaa da̱nj ei .
” Dan me se asi̱j rque̱ me se ne qui'ya̱j Diose̱ sayuun man nij síí na'víj rihaan aga' do̱' , rihaan yahij do̱' ma' . 'O̱ se ne ca've̱e xca̱j nij yuvii̱ cuentá ma' . Tza̱j ne̱ ya̱j me se cataj xna'anj Diose̱ rihaan nij yuvii̱ ma̱n cunuda̱nj nij chuman' na̱j rihaan chumii̱ se vaa ca̱nica̱j nimán nij yuvii̱ canoco̱' nij yuvii̱ tucuáán sa̱' ado̱nj .
Ne̱ dan me se cachrón Diose̱ 'o̱ güii ca'ne̱' nica̱ so' cacun' che'é cunuda̱nj nij yuvii̱ ma̱n rihaan chumii̱ a . Ne̱ a̱j cune' so' man 'o̱ snó'o guun síí ca'ne̱' cacun' che'é yuvii̱ a . Ne̱ che'é se cunuu i'na̱' uún snó'o yo' , qui'yaj Diose̱ , ga̱a cavi' so' , ne̱ che'é dan no̱ xcúún cunuda̱nj yuvii̱ cuchuma̱n rá nij yuvii̱ se vaa veé ya̱ snó'o yo' me so' ado̱nj ― taj Pabló rihaan nij síí ma̱n Atenas yo' a .
Dan me se ga̱a cuno nij síí ma̱n Atenas nana̱ se vaa cunuu i'na̱' uún 'o̱ síí cavi' , ne̱ ta'a̱j nij so' ca'nga' naco̱o̱ , ne̱ yo'ó ta'a̱j nij so' cataj : ― Nda̱a yo'ó güii uún me se ca'na̱' núj cuno̱ núj sena̱na̱ so̱' na̱nj ei ― taj yo'ó ta'a̱j nij síí ma̱n chuman' Atenas yo' a .
Veé dan , ne̱ curiha̱nj Pabló sca'núj nij so' a .
Tza̱j ne̱ do̱j nij yuvii̱ guun tuvi̱' ga̱ Pabló , ne̱ cuchumán rá nij so' ni'ya̱j nij so' man Jesucristó a . Ne̱ yo'o̱ so' me 'o̱ síí uun chij cu'na̱j Dionisio , ne̱ yo'ó no' me chana̱ cu'na̱j Dámaris , ne̱ vaa doj yuvii̱ ga̱ nij so' uún a .
Cachén doj , ga̱a ne̱ cavii Pabló chuman' Atenas , ca'anj so' nda̱a chuman' Corinto a .
Tiha̱j yu̱u̱n nari' tuvi' so' ga̱ 'o̱ síí israelitá cu'na̱j Aquila , ne̱ xa̱' so' , tza̱j ne̱ si̱j cavii rej cu'na̱j Ponto me so' , ne̱ ga̱a cayáán so' chuman' Romá , ne̱ ca'ne' síí nica̱j suun emperador cu'na̱j Claudio suun se vaa cavi̱i̱ cunuda̱nj nij yuvii̱ israelitá chuman' Romá ca'a̱nj yaníj nij so' a . Che'é dan cavii so' ga̱ nica̱ so' chana̱ cu'na̱j Priscila yo'óó noco̱o cu'na̱j Italia , ne̱ che'é dan si̱j ca'na' naca̱ chuman' Corinto me ro̱j so' a . Dan me se cuchi' Pabló rihaan ro̱j so' ,
ne̱ che'é se cuya̱a̱n vaa suun 'yaj suun Pabló ga̱ suun 'yaj suun ro̱j so' ro' , che'é dan caran' Pabló ga̱ ro̱j so' , ne̱ qui'yaj suun so' ga̱ ro̱j so' a .
Ne̱ daj a̱ nij güii cueta̱n' naránj rá nij yuvii̱ israelitá me se ca'mii so' ga̱ nij yuvii̱ cunuu chre̱' rá ve' tucu'yón nij yuvii̱ israelitá setucua̱nj Moisés , ne̱ cuchumán rá do̱j síí israelitá do̱' , do̱j síí yaníj a'mii xna'ánj griego do̱' , ga̱a cuno nij so' sena̱na̱ so' a .
Dan me se ga̱a cavii síí cu'na̱j Silas ga̱ Timoteo estadó Macedonia ca'na' ro̱j so' chuman' Corinto , ne̱ yo'o̱ ca'néé nimán Pabló nata̱' so' sena̱na̱ Diose̱ rihaan nij yuvii̱ , ne̱ ina̱nj cataj xna'anj so' rihaan nij yuvii̱ israelitá se vaa Jesucristó me síí ca'néé Diose̱ ti̱nanii man yuvii̱ rihaan sayuun a .
Tza̱j ne̱ ca'mii canó tuvi' nij yuvii̱ israelitá ga̱ Pabló , ne̱ quij ca'mii nij so' che'é Pabló a . Che'é dan tucuayuu so' yo'óó tachru̱u̱ no̱ rihaan saga̱n' so' , ga̱a ne̱ cataj so' rihaan nij yuvii̱ a : ― Ma'a̱n ina̱nj soj me rá ca'a̱nj rihaan ya'an na̱nj á . Ne tumé 'u̱nj cacun' se vaa quira̱n' soj sayuun qui'ya̱j Diose̱ ma' . Ne̱ ya̱j me se rej rihaan nihánj me se ca'a̱nj 'u̱nj nata̱' 'u̱nj sena̱na̱ Diose̱ rihaan nij síí yaníj na̱nj á ― taj Pabló rihaan nij so' a .
Ga̱a ne̱ cavii so' rej mán nij so' , ne̱ ca'anj so' ve' tucuá 'o̱ síí cu'na̱j Titó Justo , ne̱ so' ro' , me 'o̱ síí yaníj ne̱ 'o̱ síí aráj gue̱e̱ rihaan Diose̱ me so' , ne̱ ve' tucuá so' ro' , ne rej x'nu̱j ve' tucu'yón nij yuvii̱ israelitá setucua̱nj Moisés a .
Dan me se 'o̱ síí cu'na̱j Crispo síí 'ni̱j ra'a ve' tucu'yón nij yuvii̱ israelitá setucua̱nj Moisés ro' , me 'o̱ so' , ne̱ cuchumán rá nu̱' nij tucua̱ so' ni'ya̱j nij so' man Diose̱ si̱j 'ni̱j ra'a man ní' a . Ga̱a ne̱ cuchi' nana̱ rihaan nij síí ma̱n Corinto se vaa síí cu'na̱j Crispo me síí cuchumán rá ni'ya̱j man Diose̱ si̱j 'ni̱j ra'a man ní' , ne̱ che'é dan cuchumán rá uún que'e̱e̱ nij so' ni'ya̱j nij so' man Jesucristó , ne̱ cata' ne cunuda̱nj nij so' a .
Ne̱ rej nii̱ me se naqui'yaa Diose̱ si̱j 'ni̱j ra'a man ní' rihaan Pabló , ne̱ cataj so' a : ― Se̱ cuchu'ví' so̱' ma' . Yo'o̱ ca'mi̱i̱ so̱' sena̱na̱j , ne̱ se̱ gaa dínj tu'vá so̱' ma' .
'O̱ se va̱j 'u̱nj ga̱ so̱' , ne̱ taj va̱j síí go̱' mán so̱' ne̱ qui'ya̱j chi'i̱i̱ mán so̱' ma' . 'O̱ se ma̱n uxrá yuvii̱ ma̱n chuman' nihánj canoco̱' manj ado̱nj ― taj Diose̱ si̱j 'ni̱j ra'a man ní' rihaan Pabló a .
Ga̱a ne̱ dan me se quináj Pabló 'o̱ yo' táá yanéé , tucu'yón so' sena̱na̱ Diose̱ rihaan nij síí ma̱n chuman' Corinto yo' a .
Dan me se yo' dan me se síí cu'na̱j Galión me síí nica̱j suun gobernador uun chij rihaan chuman' Corinto yo' a . Ne̱ naxuma̱a̱n yuvii̱ israelitá , ne̱ yo'o̱ me nimán nij so' ni'ya̱j nij so' man Pabló , ne̱ ca'anj ni̱caj nij so' man Pabló rihaan síí nica̱j suun cu'na̱j Galión yo' , che'é rej naqui'ya̱j cu̱u so' che'é Pabló a .
Ga̱a ne̱ cataj nij so' : ― Síí nihánj ro' , 'yaj tanáj xco̱ yuvii̱ setucua̱nj núj che'é suun na'víj nij yuvii̱ rihaan Diose̱ , ne̱ ino̱ doj na'víj nij yuvii̱ rihaan Diose̱ , 'yaj síí nihánj ei ― taj nij yuvii̱ israelitá yo' , ni'ya̱j nij so' man Pabló a .
Da̱j doj tzín' se cavii nana̱ tu'va Pabló , tza̱j ne̱ ma'a̱n síí cu'na̱j Galión me síí ca'mii rihaan nij yuvii̱ israelitá yo' , ne̱ cataj so' : ― Cuno̱ soj si̱j israelitá ca'mi̱j á . Sese vaa cacun' chi'i̱i̱ qui'yaj síí nihánj , ne̱ no̱ xcúnj cu̱noj se vaa taj soj sa̱j á .
Sese taj , ga̱a ne̱ che'é ina̱nj sena̱na̱ soj do̱' , che'é setucua̱nj soj do̱' , araa soj cacun' xráá so' , ga̱a ne̱ che'é dan ma'a̱n soj no̱ xcúún ca'ne̱' cacun' che'é so' na̱nj ado̱nj . 'O̱ se xa̱' 'u̱nj nihánj , tza̱j ne̱ na'vej uxrá raj naqui'ya̱j cuú 'u̱nj che'é rasu̱u̱n vaa da̱nj ma' ― taj síí cu'na̱j Galión rihaan nij yuvii̱ israelitá yo' a .
Ga̱a ne̱ quirii so' man cunuda̱nj nij so' tucuá suun a .
Ga̱a ne̱ quita'aa cunuda̱nj nij yuvii̱ man síí cu'na̱j Sóstenes síí 'ni̱j ra'a man ve' tucu'yón nij so' setucua̱nj Moisés , ne̱ go' nij so' chruun xráá so' rihaan tucuá suun a . Tza̱j ne̱ ne rihu̱u̱n rá síí cu'na̱j Galión yo' ga̱a qui'yaj nij so' da̱nj a̱ ma' .
Dan me se guun que'e̱e̱ doj güii guun ra̱a̱n Pabló ga̱ nij tinúú ní' síí ne̱ chuman' Corinto , ga̱a ne̱ cataj so' se vaa ca'a̱nj so' , ne̱ cavii so' rque rihoo chéé rihaan na , ne̱ ca'anj so' nda̱a estadó cu'na̱j Siria , ne̱ ca'anj chana̱ cu'na̱j Priscila do̱' , síí cu'na̱j Aquila do̱' , ga̱ so' a . Tza̱j ne̱ asino ya̱a̱n caca ca̱an nii raa̱ Pabló , qui'yaj Pabló , ga̱a va̱j nij so' chuman' Cencrea , che'é se a̱j cata' tu'va so' 'o̱ nana̱ rihaan Diose̱ a .
Dan me se cuchi' nij so' chuman' Efeso , ne̱ tanáj Pabló man ro̱j so' chuman' yo' a . Ga̱a ne̱ catúj ma'a̱n so' rá ve' tucu'yón nij yuvii̱ israelitá setucua̱nj Moisés , ne̱ ca'mii so' ga̱ nij yuvii̱ che'é sena̱na̱ Diose̱ a .
Ne̱ cachíín ni'ya̱j nij síí ma̱n chuman' Efeso se vaa gu̱un ra̱a̱n so' doj chiháán nij so' , tza̱j ne̱ ne ca've̱j so' a .
Tza̱j ne̱ cataj so' : ― Ca'a̱nj 'u̱nj na̱nj ei . Vaa che'é ndo'o ca̱nicún' 'u̱nj 'o̱ cha'anj ca̱nuû chuman' Jerusalén , tza̱j ne̱ sese Diose̱ ca've̱j , ne̱ nda̱a yuún xe̱ ca'na̱' uún 'u̱nj a ― taj so' , ne̱ cavii so' rque rihoo chéé rihaan na , ne̱ tanáj so' man chuman' Efeso yo' a .
Dan me se ca'anj so' nda̱a chuman' Cesarea , ne̱ cavii so' ca'anj ni̱'yaj so' man x'ne' nij síí amán rá ni'ya̱j man Jesucristó ya̱nj chuman' Jerusalén a . Ga̱a ne̱ nanij so' nda̱a chuman' Antioquía a .
Ne̱ guun ra̱a̱n so' do̱j chuman' Antioquía , ga̱a ne̱ ca'anj so' nda̱a vaa naj 'o̱ 'o̱ chuman' na̱j estadó Galacia do̱' , estadó Frigia do̱' , ne̱ nari' nucuaj rá cunuda̱nj nij síí tucu'yón sena̱na̱ Jesucristó ya̱nj nij chuman' yo' , qui'yaj so' a .
Dan me se vaa 'o̱ síí israelitá cu'na̱j Apolos , ne̱ si̱j cavii chuman' Alejandría me so' , ne̱ si̱j ve'é ndo'o a'mii me so' , ne̱ sa̱' uxrá nari' so' danj Diose̱ a . Dan me se ca'anj so' nda̱a chuman' Efeso a .
Ne̱ a̱j nari' so' setucua̱nj Diose̱ si̱j 'ni̱j ra'a man ní' , ne̱ guun ndo'o rá nimán so' , ne̱ che'é dan nica̱ nata' so' ne̱ tucu'yón so' sena̱na̱ Jesucristó rihaan nij yuvii̱ a . Tza̱j ne̱ ataa xca̱j so' cuentá se vaa no̱ xcúún yuvii̱ cata̱' ne yuvii̱ che'é Jesucristó , ne̱ ina̱nj quene'en so' da̱j qui'yaj síí cu'na̱j Juan ga̱a cuta' ne Juan man yuvii̱ a .
Dan me se guun che'e̱ so' ve'é ca'mii natáj so' rá ve' tucu'yón nij yuvii̱ israelitá ma̱n chuman' Efeso setucua̱nj Moisés a . Ne̱ cuno chana̱ cu'na̱j Priscila do̱' , síí cu'na̱j Aquila do̱' , ga̱a ne̱ nica̱j tuvi' ro̱j so' ga̱ so' , ne̱ nica̱ doj ne̱ sa̱' doj tucu'yón ro̱j so' setucua̱nj Diose̱ man Apolos a .
Dan me se guun rá síí cu'na̱j Apolos cache̱n so' nda̱a estadó Acaya , ga̱a ne̱ doj a̱ nari' nucuaj so' qui'yaj nij tinúú ní' síí ma̱n chuman' Efeso , ne̱ qui'yaj nij so' yanj cartá naya̱a̱ nij síí tucu'yón sena̱na̱ Jesucristó ma̱n estadó Acaya , ne̱ cataj nij so' se vaa ve'é ni̱caj tuvi' nij síí ma̱n Acaya ga̱ síí cu'na̱j Apolos yo' a . Ga̱a ne̱ ga̱a cuchi' síí cu'na̱j Apolos nda̱a estadó Acaya , ne̱ racuíj ndo'o so' man nij tinúú ní' síí cuchumán rá ni'ya̱j man Jesucristó che'é se lu̱j qui'yaj Diose̱ a .
'O̱ se cuna̱j uxrá tihaa̱n so' rihaan nij yuvii̱ israelitá ne amán rá ni'ya̱j man Jesucristó se vaa taj danj Diose̱ se vaa Jesucristó me síí ca'néé Diose̱ ti̱nanii man yuvii̱ rihaan sayuun , ne̱ ca'mii canó tuvi' so' ga̱ nij so' rej ma̱n ndo'o nij yuvii̱ , ne̱ qui'yaj canaán sena̱na̱ síí cu'na̱j Apolos rihaan sena̱na̱ nij síí israelitá yo' a .
Dan me se ga̱a cayáán síí cu'na̱j Apolos chuman' Corinto , ne̱ cachén Pabló rej xra̱j doj cuchi' so' chuman' Efeso , ne̱ nari' so' do̱j síí tucu'yón sena̱na̱ Jesucristó a .
Ga̱a ne̱ xná'anj Pabló man nij so' a : ― Ne̱ catúj Nimán Diose̱ nimán nij soj ga̱a cuchumán rá soj ni'ya̱j soj man Jesucristó na' ― taj Pabló , xná'anj so' man nij so' a . Ga̱a ne̱ cataj nij so' : ― Taj ma' . 'O̱ se a̱ ne cuno̱ núj nana̱ se vaa vaa 'o̱ Nimán Diose̱ a̱ ma' ― taj nij so' rihaan Pabló a .
Ga̱a ne̱ xná'anj Pabló man nij so' a : ― Ne̱ me síí che'e̱ cata' ne nij soj ga̱ ― taj so' , xná'anj so' man nij so' a . Ga̱a ne̱ cataj nij so' : ― 'O̱ se cata' ne núj nda̱a vaa cataj xna'anj síí cu'na̱j Juan na̱nj á ― taj nij so' rihaan Pabló a .
Ga̱a ne̱ cataj Pabló rihaan nij so' a : ― Xa̱' Juan , tza̱j ne̱ cuta' ne so' man yuvii̱ che'é yan canica̱j nimán nij yuvii̱ canoco' nij yuvii̱ tucuáán sa̱' a . Ne̱ cataj Juan rihaan nij yuvii̱ se vaa síí ca'na̱' rej xco̱ Juan ro' , me síí no̱ xcúún nij yuvii̱ cuchuma̱n rá nij so' ni̱'yaj nij so' man , ne̱ síí ca'na' rej xco̱ Juan ro' , me Jesucristó a ― taj Pabló rihaan nij síí ne̱ chuman' Efeso a .
Dan me se ga̱a cuno nij so' nana̱ vaa da̱nj , ga̱a ne̱ cata' ne nij so' che'é Jesucristó si̱j 'ni̱j ra'a man ní' a .
Ga̱a ne̱ cuta' Pabló ra'a so' raa̱ nij so' , ne̱ catúj Nimán Diose̱ nimán nij so' , ne̱ ca'mii nij so' xna'ánj naca̱ , ne̱ nata' nij so' nana̱ rqué Diose̱ rihaan ma'a̱n nij so' nata̱' nij so' a .
Ne̱ cunuda̱nj nij snó'o me se quisíj ya̱ 'o̱ chuvi̱j nij so' ta̱' asuun a .
Ga̱a ne̱ catúj Pabló rá ve' tucu'yón nij yuvii̱ israelitá ma̱n chuman' Efeso setucua̱nj Moisés , ne̱ va'nu̱j yavii 'o̱ riha̱a̱n ina̱nj ca'mii so' ga̱ nij so' che'é se me rá so' cuchuma̱n rá nij so' nana̱ che'é suun uun chij Diose̱ nimán yuvii̱ do̱' , rihaan chumii̱ nihánj vaa güii do̱' a .
Tza̱j ne̱ nichra̱j ndo'o rá ta'a̱j nij so' , ne̱ ne ca've̱j rá nij so' cuchuma̱n rá nij so' nana̱ sa̱' yo' ma' . Ga̱a ne̱ quij ca'mii nij so' che'é tucuáán noco̱' ní' cuno cunuda̱nj nij yuvii̱ ma̱n rá ve' yo' , ga̱a ne̱ che'é dan tanáj Pabló man nij síí nichra̱j rá yo' , ne̱ ca'anj yaníj nij síí tucu'yón sena̱na̱ Jesucristó rihaan nij so' , qui'yaj Pabló , ne̱ ca'anj so' ve' escuelá 'ni̱j ra'a 'o̱ síí cu'na̱j Tiranno , ne̱ daj a̱ güii ca'mii so' ga̱ yuvii̱ rá ve' escuelá yo' a .
Ne̱ quisíj vi̱j ya̱ yo' qui'yaj so' da̱nj , ne̱ che'é dan cunuda̱nj nij síí israelitá ga̱ nij síí yaníj a'mii xna'ánj griego ya̱nj estadó Asia xcaj cuentá che'é sena̱na̱ Jesucristó si̱j 'ni̱j ra'a man ní' a .
Dan me se guun nucua̱j Pabló qui'yaj so' suun sa̱' noco̱o , qui'yaj Diose̱ ,
ne̱ nda̱a nica̱j nii sevi̱tó Pabló do̱' , yatzíj numi̱i catuu̱n Pabló do̱' , ca'anj nii cuta' nii raa̱ nij síí ran' , ne̱ nahuun sa̱' nij síí ran' , ne̱ curiha̱nj nana̱ chre̱e nimán nij síí ran' yo' , qui'yaj Diose̱ a .
Ne̱ vaa do̱j síí israelitá chéé canó chuman' , ne̱ nij so' me síí uta' ra'a raa̱ síí ran' ne̱ uriha̱nj nana̱ chre̱e nimán nij síí ran' yo' , 'yaj nij so' a . Ne̱ cata' tu'va nij so' sechuvi̱i Jesucristó si̱j 'ni̱j ra'a man ní' se vaa guun rá nij so' ra̱cuíj so' man nij so' qui'ya̱j nij so' nda̱a vaa 'yaj Pabló a . Dan me se cataj nij so' rihaan nana̱ chre̱e a : “ Nihánj me se a'né' 'u̱nj suun rihaan nij soj na̱na̱ chre̱e se vaa cu̱riha̱nj soj nimán síí ran' nihánj che'é Jesucristó síí a'mii natáj síí cu'na̱j Pabló che'é á ” , taj nij so' a .
Ne̱ vaa chi̱j ta'níí 'o̱ síí israelitá cu'na̱j Esceva , ne̱ xrej ata̱ suun noco̱o doj me so' , ne̱ chi̱j nij ta'níí so' ro' , ca'mii da̱nj rihaan 'o̱ nana̱ chre̱e nu̱u̱ nimán 'o̱ so' a .
Ga̱a ne̱ nana̱ chre̱e yo' ro' , ca'mii rihaan nij so' , ne̱ cataj yo' : ― Ne̱ 'u̱nj me se ne'enj man Jesucristó , ne̱ ne'enj da̱j si̱j me Pabló a . Tza̱j ne̱ soj me se ne ne'en uxrá 'u̱nj man soj a̱ ma' ― taj nana̱ chre̱e yo' rihaan chi̱j nij so' a .
Ga̱a ne̱ síí nu̱u̱ nana̱ chre̱e yo' nimán ro' , güéj so' , ne̱ tuguáj tuvi' so' ga̱ nij so' , ne̱ nucua̱j so' doj rihaan nij so' , ne̱ qui'yaj canaán so' man cunu̱' chi̱j nij so' a . Dan me se cunánj nij so' , curiha̱nj nij so' rá ve' yo' , ne̱ cánj u̱u̱n vaa nij so' , ne̱ quiran' ndo'o nij so' sayuun , qui'yaj síí nu̱u̱ nana̱ chre̱e nimán yo' a .
Ga̱a ne̱ xcaj cunuda̱nj nij yuvii̱ israelitá ga̱ nij yuvii̱ yaníj a'mii xna'ánj griego ya̱nj chuman' Efeso yo' cuentá se vaa quiran' chi̱j nij so' , ne̱ che'é dan cuchu'vi' ndo'o cunuda̱nj nij so' , ne̱ cataj nij so' se vaa sa̱' uxrá vaa Jesucristó si̱j 'ni̱j ra'a man ní' a .
Ne̱ que'e̱e̱ nij síí cuchumán rá ni'ya̱j man Jesucristó me se naxra' tu'va nij so' , ne̱ nata' ya̱ nij so' che'é cacun' qui'yaj nij so' a .
Ne̱ que'e̱e̱ nij síí qui'yaj chre̱e ga̱a rque̱ doj ro' , naqui'yaj chre̱' nij so' danj nij so' yanj libró no̱ nana̱ chre̱e , ne̱ caxríj ya'an nij so' man nij yanj yo' , ni'ya̱j cunuda̱nj nij yuvii̱ a . Ga̱a ne̱ narii nij so' cuentá me daj sa'anj nó nij yanj yo' , ne̱ quisíj vi̱j chiha̱a̱ chi̱' míj sa'anj platá catzi̱i̱ nó nij yanj tucuacaa nij so' a .
Veé dan me se cha'nuu̱ uxrá sena̱na̱ Jesucristó si̱j 'ni̱j ra'a man ní' , ne̱ nari' nucuaj doj sena̱na̱ so' a .
Veé dan ga̱a ne̱ ca'néé nimán Pabló cache̱n so' estadó cu'na̱j Macedonia ga̱ Acaya ne̱ ca'a̱nj so' nda̱a chuman' Jerusalén , ne̱ cataj so' se vaa asa̱' quisíj ca'anj so' nda̱a chuman' Jerusalén , ne̱ no̱ xcúún so' ca'a̱nj ni̱'yaj so' nda̱a chuman' Romá , taj so' a .
Ga̱a ne̱ ca'néé so' vi̱j tuvi' nij síí 'yaj suun ga̱ so' catu̱u̱ ro̱j so' rej Macedonia a . Dan me se síí cu'na̱j Timoteo do̱' , síí cu'na̱j Erasto do̱' , me ro̱j síí ca'néé so' , ne̱ ma'a̱n so' guun ra̱a̱n do̱j güii estadó Asia a .
Ne̱ güii dan me se guun ndo'o sayuun che'é setucua̱nj ní' si̱j noco̱' man Jesucristó a .
Dan me se vaa 'o̱ síí cu'na̱j Demetrio ne̱ síí 'yaj suun aga' me so' , ne̱ nij tuvi̱' nij so' nica̱j aga' platá catzi̱i̱ ne̱ 'yaj nij so' nuvií le'e̱j nii , ne̱ ase vaa ma'a̱n nuvií na'víj yuvii̱ rihaan ya'anj cha̱na̱ cu'na̱j Diana vaa yo' a . Ne̱ 'yaj canaán ndo'o nij so' sa'anj a .
Dan me se canacúún síí cu'na̱j Demetrio man cunuda̱nj nij síí 'yaj suun ase vaa suun 'yaj suun ma'a̱n so' ne̱ chuman' Efeso yo' , ne̱ ca'mii natáj so' rihaan nij so' , cataj so' : ― Cuno̱ nij soj nana̱ ca'mi̱j rihaan soj , tinu̱j . Dan me se a̱j ne'en soj se vaa che'é suun 'yaj suun ní' ro' , che'é dan 'yaj canaán ndo'o ní' sa'anj á .
Ne̱ nihánj me se a̱j ne'en ní' da̱j 'yaj síí cu'na̱j Pabló yo' , ne̱ ca'na' nana̱ rihaan ní' se vaa va̱j so' nata' so' sena̱na̱ so' se vaa xa̱' ya'anj 'yaj yuvii̱ , tza̱j ne̱ nuveé ya'a̱nj ya̱ me ya'anj vaa da̱nj ma' . Ne̱ nuveé ina̱nj chuman' Efeso nihánj me rej tu'va so' da̱nj ma' . Tana̱nj va̱j so' nda̱a nu̱' estadó Asia nihánj ta̱' asuun , ne̱ cuchumán rá que'e̱e̱ ndo'o yuvii̱ ma̱n estadó Asia nihánj cuno nij so' sena̱na̱ Pabló , ne̱ tanáj nij so' setucua̱nj ní' qui'yaj Pabló ado̱nj .
Dan me se xraj ne̱ vaa güii nachri̱' yuvii̱ ni̱'yaj yuvii̱ sesu̱u̱n ní' , ga̱a ne̱ dan me se gu̱un rá uún nij yuvii̱ se vaa taj se gún' nuvií na'víj ní' rihaan ya'anj cha̱na̱ sa̱' ndo'o cu'na̱j Diana a̱ ma' . Ne̱ cata̱j nij yuvii̱ se vaa nuveé ya'a̱nj sa̱' me no' ma' . Ne̱ xa̱' no' , tza̱j ne̱ nu̱' ní' si̱j ma̱n estadó Asia nihánj do̱' , nda̱a yuvii̱ ma̱n rihaan nu̱' chumii̱ do̱' , na'víj rihaan no' ei ― taj síí cu'na̱j Demetrio cuno nij tuvi' so' a .
Dan me se ga̱a cuno nij so' sena̱na̱ Demetrio , ne̱ cuyanj uxrá rá nij so' , ne̱ caguáj nij so' , cataj nij so' : ― Gue̱e̱ uxrá Diana ta'anj ní' si̱j ma̱n Efeso ei ― taj nij so' , caguáj nij so' a .
Ga̱a ne̱ yo'o̱ nachej raa̱ cunuda̱nj nij yuvii̱ ma̱n chuman' Efeso yo' , ne̱ quita'aa nij yuvii̱ man síí cu'na̱j Gayo ga̱ síí cu'na̱j Aristarco che'é se si̱j chéé ga̱ Pabló me ro̱j so' , ne̱ si̱j cavii estadó Macedonia me ro̱j so' a . Dan me se nica̱j cunuda̱nj nij yuvii̱ man ro̱j so' , ca'anj nij yuvii̱ , ne̱ cunánj nij so' catúj nij so' rej estadió nuu chre̱' que'e̱e̱ ndo'o yuvii̱ a .
Ne̱ guun rá Pabló catu̱u̱ so' rej ma̱n nij yuvii̱ , tza̱j ne̱ ne ca've̱j rá yo'ó nij síí tucu'yón sena̱na̱ Jesucristó ca'a̱nj so' , ne̱ ne ca've̱e catu̱u̱ Pabló rej yo' qui'yaj tuvi' so' a̱ ma' .
Ne̱ ta'a̱j nij síí uun chij rihaan nu̱' estadó Asia ro' , me tuvi' Pabló , ne̱ ca'néé nij so' nana̱ rihaan Pabló se vaa daj chiha̱a̱ míj se̱ guun catu̱u̱ Pabló rej cunuu chre̱' nij yuvii̱ a .
Dan me se ino̱ doj vaa nana̱ caguáj 'o̱ 'o̱ ta'a̱j nij yuvii̱ , che'é se nachej sena̱na̱ nij so' a . Ne̱ me do̱j uxrá doj nij so' ne ne'en da̱j me che'é cunuu chre̱' nij so' ma' .
Dan me se tiguíj ra'a nii man síí cu'na̱j Alejandró , ne̱ canicun' so' rihaan nij yuvii̱ , qui'yaj nij yuvii̱ israelitá , ne̱ guun rá ta'a̱j nij yuvii̱ se vaa ca'mi̱i̱ Alejandró rihaan nij so' a . Ga̱a ne̱ tucunó ra'a so' rihaan nij yuvii̱ se vaa dínj ga̱a̱ tu'va nij yuvii̱ , ga̱a ne̱ ca've̱e ca'mi̱i̱ naca̱j so' rihaan chuman' a .
Tza̱j ne̱ xcaj nij yuvii̱ cuentá se vaa si̱j israelitá me síí canicun' rihaan nij so' , ne̱ che'é dan yo'o̱ caguáj cunuda̱nj nij yuvii̱ , cataj nij so' : ― Gue̱e̱ uxrá Diana ta'anj ní' si̱j ma̱n Efeso ei ― taj taran' nij yuvii̱ , ne̱ cunu̱' vi̱j ya̱ orá caguáj nij so' da̱nj a .
Nda̱a síj , ga̱a ne̱ ca'ne' rá nij yuvii̱ caguáj nij so' , qui'yaj síí uta' yanj tucuá suun , ne̱ cataj ma'a̱n so' rihaan nij yuvii̱ a : ― Cuno̱ soj si̱j ma̱n chuman' Efeso ca'mi̱j á . Ya̱ ya̱ cunuda̱nj yuvii̱ ma̱n rihaan chumii̱ ne'en se vaa chuman' Efeso nihánj me chuman' na'víj rihaan ya'anj gue̱e̱ cu'na̱j Diana ga̱ yahij quinij rej xta̱' cuya̱a̱n vaa ga̱ no' ado̱nj .
Che'é se ya̱ vaa nu̱' nana̱ nihánj ro' , che'é dan no̱ xcúún nij soj dínj cuma̱n soj , ne̱ xca̱j soj cuentá , ne̱ se̱ guun qui'ya̱j soj a̱ doj se nij ma' .
'O̱ se ca'na' ro̱j snó'o nihánj , qui'yaj soj , ne̱ nuveé si̱j qui'yaj se nij rque nuvií me ro̱j so' , ne̱ nuveé si̱j ca'mii nana̱ nij che'é ya'anj na'víj ní' rihaan me ro̱j so' ma' .
Dan me se xa̱' nij tuvi̱' síí cu'na̱j Demetrio , tza̱j ne̱ sese me rá nij tuvi̱' nij so' cuta̱' nij so' cacun' xráá 'o̱ yuvii̱ , ne̱ vaa ya'núj rihaan nij so' ca'a̱nj nij so' rihaan cuese̱ , ne̱ ca've̱e cuta̱' nij so' cacun' xráá tuvi' nij so' na̱nj á .
Ne̱ sese me rá soj naqui'ya̱j cu̱u soj doj che'é yo'ó rasu̱u̱n , ne̱ güii nu̱u̱ chre̱' ní' nda̱a vaa tucuáán noco̱' ní' ro' , güii dan me ca've̱e qui'ya̱j soj da̱nj ei .
'O̱ se nihánj me se ca've̱e cuta̱' nii cacun' xráá ní' se vaa qui'yaj rma'a̱n ní' sayuun cuan' , ne̱ se̱ guun nucua̱j ní' cata̱j xna'anj ní' me che'é me ca'na' ní' ne̱ caguáj ndo'o ní' nihánj ma' ― taj síí uta' yanj tucuá suun rihaan nij yuvii̱ ,
ga̱a ne̱ na'néé so' chrej man taran' nij so' a .
Dan me se ga̱a cha'nuu̱ nij yuvii̱ yo' , ga̱a ne̱ canacúún Pabló man nij síí tucu'yón sena̱na̱ Jesucristó se vaa cunu̱u chre̱' nij so' ga̱ so' , ne̱ nago' so' chrej nucua̱j man nij so' a . Ga̱a ne̱ quita'aa so' ra'a cunuda̱nj nij so' , ne̱ cataj so' se vaa ca'a̱nj so' , ne̱ veé dan cavii so' ne̱ ca'anj so' nda̱a estadó Macedonia a .
Dan me se cachén so' nu̱' estadó Macedonia yo' , ne̱ nago' ndo'o so' chrej nucua̱j man nij síí noco̱' man Jesucristó ne̱ chuman' yo' , ga̱a ne̱ ca'anj so' nda̱a estadó cu'na̱j Grecia a .
Dan me se quisíj va'nu̱j yavii guun ra̱a̱n so' estadó Grecia yo' , ga̱a ne̱ guun rá so' cavi̱i̱ so' rque rihoo chéé rihaan na ne̱ ca'a̱nj so' estadó cu'na̱j Siria , tza̱j ne̱ xcaj so' cuentá se vaa guun rá nij yuvii̱ israelitá qui'ya̱j nij so' sayuun man so' , ne̱ che'é dan ca'néé nimán so' asino ya̱a̱n cache̱e̱ taco̱j so' cache̱n so' sca'núj estadó Macedonia ga̱a ne̱ ca̱nica̱j so' nda̱a estadó Siria a .
Ne̱ yo'o̱ tuvi' nij síí cachéé ga̱ Pabló ro' , me síí cu'na̱j Sópater , ne̱ ta'níí síí cu'na̱j Piro me so' , ne̱ síí cavii chuman' Berea me so' a . Ne̱ yavíj tuvi' nij so' me síí cavii chuman' Tesalónica , ne̱ Aristarco do̱' , Segundo do̱' , cu'na̱j ro̱j so' a . Ne̱ yo'ó so' me síí cu'na̱j Gayo , ne̱ síí cavii chuman' Derbe me so' a . Ne̱ vaa síí cu'na̱j Timoteo , ne̱ yavíj tuvi' nij so' me síí cavii estadó Asia , ne̱ Tíquico do̱' , Trófimo do̱' , cu'na̱j ro̱j so' a .
Dan me se guun ya̱a̱n nij so' rihaan núj , ca'anj nij so' chuman' Troas , ga̱a ne̱ na'vi̱j nij so' man núj rej yo' a .
Ga̱a ne̱ ga̱a cachén cha'anj chá nij yuvii̱ israelitá chraa yo'óó trigó , ne̱ cavii núj 'o̱ rihoo chéé rihaan na , ne̱ cavii núj chuman' Filipos , ca'anj núj , ne̱ cachén 'u̱n' güii , ga̱a ne̱ cuchi' núj rihaan nij so' chuman' Troas yo' a . Ga̱a ne̱ guun ra̱a̱n núj yo'ó chi̱j güii chuman' yo' a .
Dan me se güii cotungó me se ga̱a cunuu chre̱' taran' núj cuxra̱' ta'a̱j núj rachrúún , ne̱ ca'mii natáj Pabló nana̱ rihaan yo'ó nij tinúú ní' a . 'O̱ se guun rá so' cavi̱i̱ so' ranga̱' yo'ó güii ca'a̱nj so' níchrej , ne̱ che'é dan yo'o̱ ca'mii so' nda̱a guun ta'a̱j yan' a .
Ne̱ ve' nata' rej nuu chre̱' nij so' me se ma̱n ndo'o aga' ya'an chuguu̱n rá ve' yo' a .
Dan me se táá 'o̱ síí tachru̱u̱ cu'na̱j Eutico 'o̱ ta'yaa le'e̱j , ne̱ che'é se xca̱a̱n ndo'o ca'mii Pabló , ga̱a ne̱ che'é dan ca'na' ndo'o nej rihaan Eutico , ne̱ yu̱u̱n che'e̱ cotoj so' , ne̱ quinij so' ca'anj so' rej ta̱j xe' a . Dan me se nda̱a rej nata' va'nu̱j raa̱ ve' táá so' ga̱a quinij so' a . Ga̱a ne̱ nanij yo'ó nij so' rihaan yo'óó , ne̱ naxca̱j nij so' man so' , tza̱j ne̱ a̱j cavi' u̱n' so' na̱nj á .
Ga̱a ne̱ nanij Pabló , ne̱ ca'anj quina̱j Pabló rihaan nee̱ man síí cu'na̱j Eutico yo' , ne̱ na'ya̱a̱n Pabló man so' , ne̱ cataj Pabló rihaan yo'ó nij so' a : ― Se̱ cuchu'vi' soj ma' . 'O̱ se vaa i'na̱' so' ei ― taj Pabló rihaan nij so' a .
Ga̱a ne̱ cavii uún Pabló ga̱ yo'ó nij so' rá ve' nata' yo' , ne̱ cuxra' ta'a̱j so' rachrúún chá nij so' , ne̱ dan me se ga̱a quisíj chá nij so' , ga̱a ne̱ ca'mii natáj so' doj rihaan nij so' nda̱a se quisíj güii a . Ga̱a ne̱ curiha̱nj Pabló , ca'anj so' a .
Dan me se cunuu i'na̱' uún xnii quinij , ne̱ ca'anj nica̱j nii man so' , ne̱ guun xe̱j ndo'o nimán taran' nij so' a .
Dan me se cavii núj rque rihoo chéé rihaan na , ne̱ táá ya̱a̱n núj rihaan Pabló , ca'anj núj chuman' cu'na̱j Asón a . 'O̱ se guun rá Pabló cache̱e̱ taco̱j so' ca'a̱nj so' chuman' Asón , ne̱ che'é dan guun ya̱ ca'mii Pabló ga̱ núj se vaa nari̱' tuvi' núj ga̱ so' chuman' Asón ne̱ ca'a̱nj taran' núj a .
Dan me se ga̱a nari' tuvi' núj ga̱ Pabló chuman' Asón , ne̱ cavii so' rque rihoo ga̱ núj , ne̱ ca'anj taran' núj nda̱a chuman' Mitilene a .
Ga̱a ne̱ cavii rihoo chuman' Mitilene , qui'yaj núj , ne̱ yo'ó güii me se cachén núj nichru̱n' rej na̱j chuman' cu'na̱j Quío a . Ne̱ yo'ó güii uún me se cuchi' núj nda̱a rej cu'na̱j Samos , ne̱ yo'ó güii uún me se ca'anj núj nda̱a chuman' cu'na̱j Mileto a .
'O̱ se guun ya̱ rá Pabló se vaa se̱ cachén so' chuman' Efeso , che'é se na'vej rá so' gu̱un ra̱a̱n so' estadó Asia ma' . Tana̱nj guun rá so' cuchi̱' ra'ya̱nj so' chuman' Jerusalén che'é cha'anj Pentecostés ca̱nuû a .
Dan me se ga̱a caran' Pabló chuman' Mileto , ne̱ ca'néé so' nana̱ rihaan nij síí chij nica̱j yu'unj man x'ne' nij yuvii̱ cuchumán rá ni'ya̱j man Jesucristó ya̱nj chuman' Efeso se vaa ca'na̱' nij so' rihaan so' a .
Dan me se ga̱a ca'na' nij so' rihaan Pabló , ne̱ cataj Pabló rihaan nij so' a : ― A̱j ne'en nij soj da̱j vaa 'u̱nj daj a̱ güii canej ga̱ soj asi̱j naca̱ ca'ná' 'u̱nj estadó Asia nihánj nda̱a cuano̱ a .
'O̱ vaa nica̱' nimán 'u̱nj nu̱u̱ 'u̱nj rihaan Diose̱ si̱j 'ni̱j ra'a man ní' , ne̱ ne'en soj da̱j vaa ta'veé 'u̱nj , ne̱ da̱j vaa quirán' 'u̱nj sayuun che'é se nuchruj ra̱a̱ nij síí israelitá qui'ya̱j nij so' sayuun manj a .
Dan me se ne a'ne' rá 'u̱nj ga̱ suun natá' 'u̱nj rihaan soj nu̱' nana̱ qui'ya̱j cavi̱i̱ sa̱' soj doj , ne̱ tucu'yón 'u̱nj nana̱ yo' rihaan soj rej cuno que'e̱e̱ yuvii̱ ca'mij do̱' , nda̱a rá ve' tucuá ma'a̱n soj do̱' , tucu'yonj man soj a .
Ne̱ 'o̱ xraan ina̱nj cataj xna'anj 'u̱nj rihaan nij yuvii̱ israelitá do̱' , rihaan nij yuvii̱ yaníj a'mii xna'ánj griego do̱' , se vaa no̱ xcúún nij so' ca̱nica̱j nimán nij so' canoco̱' nij so' man Diose̱ ne̱ cuchuma̱n rá nij so' ni̱'yaj nij so' man Jesucristó si̱j 'ni̱j ra'a man ní' a .
” Ne̱ nihánj me se guun ya̱ raj se vaa no̱ xcúnj ca'a̱nj 'u̱nj chuman' Jerusalén , qui'yaj Nimán Diose̱ , tza̱j ne̱ ne ne'enj da̱j qui̱ranj sese cuchi̱j yo' ma' .
Tza̱j ne̱ ne'én 'u̱nj se vaa me ma'a̱n chuman' va̱j 'u̱nj , ne̱ Nimán Diose̱ 'o̱ xraan ina̱nj taj xna'anj rihaan 'u̱nj se vaa vaa güii , ne̱ caxri̱i̱ nii taga' manj ne̱ qui'ya̱j nii sayuun manj na̱nj ado̱nj .
Tza̱j ne̱ a̱ doj ne chu'ví' 'u̱nj sese nda̱a ticavi̱' nii mán 'u̱nj rihaan chumii̱ nihánj a̱ ma' . Tza̱j ne̱ ve'é ina̱nj me raj ti̱síj suun ca'ne' Jesucristó si̱j 'ni̱j ra'a man ní' rihanj , ne̱ che'é dan 'o̱ xraan ina̱nj taj xna'anj 'u̱nj nana̱ sa̱' rihaan yuvii̱ che'é se lu̱j qui'yaj Diose̱ che'é taran' ní' a .
Ne̱ nihánj me se ne'én 'u̱nj se vaa nij soj si̱j cuno nana̱ ca'mii natáj 'u̱nj che'é suun uun chij Diose̱ nimán yuvii̱ do̱' , rihaan chumii̱ nihánj vaa güii do̱' , a̱ 'ó soj se̱ quene'en uún manj daj chiha̱a̱ míj a̱ ma' .
Che'é dan me cuano̱ ya̱j me se cata̱j yá 'u̱nj rihaan soj se vaa nuveé 'u̱nj me síí tu̱mé cacun' sese ca'a̱nj ni'ya̱ 'o̱ tuvi' soj rihaan Diose̱ ma' .
'O̱ se ne a'ne' rá 'u̱nj ga̱ suun taj xna'anj 'u̱nj rihaan cunuda̱nj soj nu̱' se vaa me rá Diose̱ cuno̱ soj ma' .
” Dan me se ase vaa tumé yuvii̱ man daán yuvii̱ matzinj ro' , da̱nj qui'ya̱j soj , tu̱mé soj man ma'a̱n soj do̱' , man x'ne' nij síí amán rá ni'ya̱j man Jesucristó do̱' á . Dan me se Nimán Diose̱ me síí cune' man soj ni̱caj yu'unj soj man x'ne' nij síí amán rá ni'ya̱j man Jesucristó a . Ne̱ dan me se quiránj Jesucristó man cunuda̱nj nij síí noco̱' x'ne' yo' che'é ton cavii man ma'a̱n so' ado̱nj .
Dan me se ne'enj se vaa asa̱' ca'anj 'u̱nj , ne̱ catu̱u̱ síí chi'i̱i̱ sca'núj soj , ne̱ ase vaa xca'yanj ca'nu̱' yuva̱a̱ ro' , da̱nj ga̱a̱ nij síí chi'i̱i̱ yo' , ne̱ se̱ caráj x'naa nij so' man nij tinúú ní' nij síí noco̱' man Jesucristó , ne̱ qui'ya̱j ndo'o nij síí chi'i̱i̱ yo' sayuun man nij so' a .
Ne̱ nda̱a tuvi' ma'a̱n ya̱ soj me síí gu̱un che'e̱ tuguáj nij so' nana̱ ya̱ , che'é se gu̱un rá nij so' canoco̱' nij síí tucu'yón sena̱na̱ Jesucristó man ma'a̱n nij so' a .
Che'é dan yo'o̱ ni̱'yaj soj , ne̱ xca̱j soj cuentá á . 'O̱ ina̱nj nanu̱j rá soj se vaa rque va'nu̱j ya̱ yo' me se ne ca'ne̱' raj ga̱ suun narqué chrej nucua̱j man 'o̱ 'o̱ nij soj nuvi̱i niga̱n' ma' . Ne̱ nda̱a ta'veé 'u̱nj che'é soj ado̱nj .
” Ne̱ cuano̱ nihánj me se nucua̱j rá 'u̱nj man ma'a̱n Diose̱ se vaa tu̱mé Diose̱ man soj , ne̱ nucua̱j rá 'u̱nj man sena̱na̱ Diose̱ se vaa cuno̱ soj nana̱ yo' ne̱ ca've̱e qui'ya̱j ndo'o Diose̱ se lu̱j che'é soj a . Dan me se sa̱' doj canoco̱' soj man Diose̱ , qui'ya̱j sena̱na̱ Diose̱ yo' , ne̱ gu̱un tuvi̱' soj ga̱ cunuda̱nj yo'ó nij síí cunuu sa̱' rihaan Diose̱ , ne̱ ca've̱e quiri̱' soj xna'anj ni'ya̱j cata' tu'va Diose̱ ga̱a rque̱ ado̱nj .
” Dan me se ne si̱j uun ne̱ rá gu̱un si'ya̱j si'yaj yo'ó yuvii̱ , se aga' platá catzi̱i̱ do̱' , se aga' oró míí do̱' , se yatzíj sa̱' do̱' , mé 'u̱nj ma' .
Ne̱ a̱j ne'en ma'a̱n nij soj se vaa ma̱'anj ra'aj nihánj qui'yaj suun che'é rej ca'vee quiri̱' 'u̱nj nij rasu̱u̱n achiin manj do̱' , achiin man nij síí chéé ga̱j do̱' a .
Cunuda̱nj qui'yaj suun 'u̱nj , che'é se guun raj xca̱j soj cuentá se vaa no̱ xcúún soj qui'ya̱j suun ma'a̱n soj , che'é rej ca've̱e ra̱cuíj soj man tinúú ní' síí achiin rasu̱u̱n man a . Ne̱ yo'o̱ cu̱nuû rá soj nana̱ nihánj nana̱ ca'mii ma'a̱n Jesucristó si̱j 'ni̱j ra'a man ní' a : “ Síí rqué rasu̱u̱n rihaan tuvi' ro' , uun niha̱' rá so' doj rihaan síí ri' rasu̱u̱n yo' ra'a tuvi' a ” , taj síí 'ni̱j ra'a man ní' a ― taj Pabló rihaan nij síí chij nica̱j yu'unj man x'ne' nij síí cuchumán rá ni'ya̱j man Jesucristó ya̱nj chuman' Efeso a .
Dan me se ga̱a quisíj ca'mii Pabló nu̱' nana̱ yo' , ga̱a ne̱ canicun' ru̱j so' ga̱ nij so' , ne̱ cachíín ni'ya̱j Pabló rihaan Diose̱ ga̱ taran' nij so' a .
Ga̱a ne̱ ta'vee uxrá cunuda̱nj nij so' , ne̱ na'ya̱a̱n nij so' man Pabló , ne̱ cachrón tu'va̱ nij so' xruu̱ Pabló a .
'O̱ se quinanó doj rá nij so' che'é sena̱na̱ Pabló nana̱ se vaa daj chiha̱a̱ míj se̱ quene'en uún nij so' man Pabló ma' . Ga̱a ne̱ ca'anj ta̱náj nij so' man Pabló nda̱a rej cavii so' rque rihoo chéé rihaan na a .
Dan me se ga̱a tanáj xco̱ núj man nij síí ma̱n chuman' Efeso , ne̱ ca'anj núj vaj núj rque rihoo , ne̱ yo'o̱ chrej ca'anj núj , cuchi' núj rej cu'na̱j Cos , ne̱ yo'ó güii me se cuchi' núj nda̱a rej cu'na̱j Rodas , ne̱ ca'anj uún núj , cuchi' núj nda̱a chuman' cu'na̱j Pátara a .
Ga̱a ne̱ nari' núj yo'ó rihoo ca'a̱nj nda̱a rej cu'na̱j Fenicia a . Ga̱a ne̱ cavii núj rque rihoo , ne̱ ca'anj núj a .
Ga̱a ne̱ quene'en núj yo'óó ta̱j rihaan na ya'a̱nj cu'na̱j Chipre , ne̱ tanáj xco̱ núj Chipre rej nichru̱un núj , ne̱ cachén núj ca'anj núj nda̱a estadó Siria a . Dan me se cuchi' núj chuman' Tiro , ne̱ 'o̱ se yo' me rej guun rá nij síí tumé rihoo tucuayu̱u nij so' cargá ma̱n rque rihoo rihaan yo'óó yo' a .
Dan me se nano' núj man nij síí tucu'yón sena̱na̱ Jesucristó ya̱nj chuman' Tiro yo' , ne̱ nari' núj man nij so' , ne̱ chi̱j güii caran' núj chuman' yo' a . Dan me se ga̱a nari' tuvi' núj , ne̱ dan me se nata' nij so' nana̱ rqué Nimán Diose̱ rihaan nij so' rihaan Pabló se vaa se̱ guun ca'a̱nj Pabló chuman' Jerusalén a .
Dan me se ga̱a quisíj chi̱j güii yo' , ne̱ curiha̱nj núj ca'anj núj rej ta̱j rihoo rihaan na , ne̱ cachéé cunuda̱nj nij tucua̱ nij síí tucu'yón sena̱na̱ Jesucristó ga̱ núj nda̱a se cuchi' núj tu'va chuman' a . Ga̱a ne̱ canicun' ru̱j núj rihaan yo'óó chru̱u̱ na̱j tu'va na ya'a̱nj rej yo' , ne̱ cachíín ni'ya̱j núj rihaan Diose̱ ,
ne̱ cataj núj rihaan tuvi' núj se vaa ca'a̱nj núj , ne̱ dan me se cavii núj rque rihoo , ne̱ canica̱j nij so' quinan' nij so' tucuá nij so' a .
Dan me se tanáj núj chuman' Tiro yo' , ne̱ ca'anj uún núj rque rihoo , ne̱ cuchi' núj nda̱a chuman' cu'na̱j Tolemaida , ne̱ nanó núj cuentó ga̱ nij tinúú ní' síí ya̱nj chuman' yo' , ne̱ quináj núj o̱rún' güii ga̱ nij so' a .
Ne̱ yo'ó güii me se cavii uún núj rque rihoo ga̱ Pabló , ca'anj núj , ne̱ cuchi' núj chuman' Cesarea , ga̱a ne̱ catúj núj nda̱a chuman' Cesarea , ne̱ ca'anj núj ve' tucuá síí cu'na̱j Felipé síí nata' sena̱na̱ Diose̱ nana̱ sa̱' rihaan yuvii̱ a . Ne̱ so' ro' , me 'o̱ tuvi' chi̱j nij síí rqué se chá rihaan nij chana̱ cavi' nica̱ ya̱nj chuman' Jerusalén ga̱a rque̱ doj a . Ne̱ caran' núj tucuá so' a .
Ne̱ vaa ca'a̱nj ta'níí so' chana̱ ya̱a̱n , ne̱ ca'a̱nj nij no' me níí nata' nana̱ rqué Diose̱ rihaan a .
Dan me se ga̱a guun ra̱a̱n núj que'e̱e̱ güii tucuá síí cu'na̱j Felipé , ne̱ nanij 'o̱ síí cavii estadó Judea , ne̱ síí nata' nana̱ rqué Diose̱ rihaan me so' , ne̱ Agabo cu'na̱j so' a .
Dan me se ca'na' so' rihaan núj , ne̱ nica̱j so' marque̱ 'ni̱j catuu̱n Pabló , numíj so' tacóó Pabló do̱' , ra'a Pabló do̱' a . Ga̱a ne̱ cataj so' : ― Síí si'ya̱j yatzíj nihánj me se ase vaa qui'yáá 'u̱nj cuano̱ nihánj ro' , da̱nj ga̱a̱ qui'ya̱j nij síí israelitá ma̱n chuman' Jerusalén , nu̱míj nij so' man so' , ne̱ ta̱cuachén nij so' man so' ra'a nij síí yaníj ado̱nj ― taj síí cu'na̱j Agabo yo' a .
Dan me se ga̱a cuno núj nana̱ yo' , ne̱ rquee̱ uxrá núj ga̱ nij síí ya̱nj chuman' Cesarea yo' rihaan Pabló se vaa se̱ cavii so' ca'a̱nj so' nda̱a chuman' Jerusalén ma' .
Ga̱a ne̱ cataj Pabló : ― Taj che'é ta've̱e soj ne̱ quinano̱ rá 'u̱nj qui'ya̱j soj ma' . 'O̱ se 'u̱nj nihánj me se a'vej raj nu̱míj nii manj ne̱ nda̱a ticavi̱' nii manj rej Jerusalén che'é se síí nata' che'é Jesucristó si̱j 'ni̱j ra'a man ní' mej chugua̱nj ― taj Pabló rihaan nij so' a .
Ne̱ taj se qui'yá' cuno̱ so' sena̱na̱ núj a̱ ma' . Che'é dan ca'ne' rá núj , ne̱ cataj núj : ― Qui'ya̱j Diose̱ si̱j 'ni̱j ra'a man ní' nda̱a vaa me rá ma'a̱n so' qui'ya̱j so' á ― taj núj a .
Dan me se quisíj caran' núj chuman' Cesarea yo' , ga̱a ne̱ qui'yaj chuvi̱i núj , ne̱ cavii núj ca'anj núj nda̱a chuman' Jerusalén a .
Ne̱ chéé ta'a̱j nij síí tucu'yón sena̱na̱ Jesucristó ya̱nj chuman' Cesarea ga̱ núj , ne̱ táá ya̱a̱n nij so' rihaan núj ca'anj núj ve' tucuá 'o̱ síí cu'na̱j Mnasón , cara̱n' núj a . Ne̱ síí cu'na̱j Mnasón me se si̱j cavii yo'óó ta̱j rihaan na ya'a̱nj cu'na̱j Chipre me so' , ne̱ a̱j quisíj que'e̱e̱ yo' tucu'yón so' sena̱na̱ Jesucristó a .
Dan me se ga̱a cuchi' núj chuman' Jerusalén , ne̱ guun niha̱' ndo'o rá nij tinúú ní' síí ma̱n Jerusalén nano̱ nij so' cuentó ga̱ núj a .
Ne̱ yo'ó güii me se ca'anj ni̱'yaj núj ga̱ Pabló man síí cu'na̱j Santiagó ne̱ catúj núj rque 'o̱ ve' ne̱ so' , ne̱ nari' chre̱' núj man nu̱' nij síí chij nica̱j yu'unj man nij yuvii̱ cuchumán rá ni'ya̱j man Jesucristó ga̱ Santiagó a .
Dan me se ve'é ca'mii sa̱' taran' núj , ga̱a ne̱ cataj xna'anj Pabló rihaan nij síí chij nuu chre̱' ga̱ Santiagó nda̱a 'o̱ 'o̱ se vaa qui'yaj Diose̱ ga̱ nij síí yaníj ga̱a nata' Pabló sena̱na̱ Diose̱ rihaan nij síí yaníj yo' a .
Ne̱ ga̱a cuno nij síí chij sena̱na̱ Pabló , ne̱ cataj nij so' se vaa sa̱' uxrá qui'yaj Diose̱ ga̱ nij síí yaníj a . Ga̱a ne̱ cataj nij tuvi̱' Santiagó rihaan Pabló a : ― A̱j ne'én so̱' se vaa que'e̱e̱ míj tuvi' ní' si̱j israelitá amán rá ni'ya̱j man Jesucristó , tinu̱j . Ne̱ nij so' ro' , me síí ya̱nj uxrá qui'ya̱j nu̱' nda̱a vaa taj setucua̱nj Moisés a .
Ne̱ cuchi' nana̱ ne̱ rihaan nij so' se vaa tucu'yón so̱' man cunuda̱nj nij yuvii̱ israelitá ya̱nj chiháán nij síí yaníj se vaa ta̱náj xco̱ nij so' sena̱na̱ Moisés , ne̱ cataj so̱' se vaa ca'ne̱' rá nij so' ga̱ suun uta' ta'nga' man ta'níí do̱' , ga̱ suun noco' setucua̱nj Moisés do̱' a .
Me se no̱ xcúún ní' qui'ya̱j ní' , rá so̱' ga̱ . 'O̱ se ya̱ cunu̱u chre̱' yuvii̱ ga̱a xca̱j cunuda̱nj nij so' cuentá se vaa ca'ná' so̱' nihánj ado̱nj .
” Che'é dan me rá núj qui̱'yáá so̱' nda̱a vaa cata̱j núj rihaan so̱' á . Dan me se vaa ca'a̱nj tinúú ní' , ne̱ a̱j cata' tu'va ma'a̱n nij so' rihaan Diose̱ che'é 'o̱ rasu̱u̱n qui'ya̱j nij so' rihaan Diose̱ a .
Ne̱ me rá núj ni̱caj tuví' so̱' ga̱ nij so' , ne̱ cunu̱u gue̱e̱ so̱' rihaan Diose̱ ga̱ nij so' , ga̱a ne̱ na̱ru'vee so̱' che'é xcuu nago̱' nij so' rihaan Diose̱ , ga̱a ne̱ ca've̱e caca̱ ca̱an nii raa̱ nij so' ne̱ quisi̱j nu̱' se vaa cata' tu'va nij so' rihaan Diose̱ á . Ga̱a ne̱ xca̱j nij tinúú ní' cuentá se vaa xa̱' nana̱ cuno nij so' che'é so̱' , tza̱j ne̱ ne ya̱ vaa nana̱ yo' ma' . Ne̱ ma̱'án so̱' me síí noco̱' raan man setucua̱nj Moisés a .
” Ne̱ xa̱' nij síí yaníj amán rá ni'ya̱j man Jesucristó , tza̱j ne̱ a̱j ca'néé núj yanj cartá rihaan nij so' , ne̱ cataj xna'anj núj rihaan nij so' se vaa taj che'é canoco̱' ma'a̱n nij so' setucua̱nj Moisés ma' . Ma̱a̱n se xca̱j nij so' cuentá , ne̱ se̱ chá nij so' rasu̱u̱n rqué yuvii̱ rihaan ya'anj cacój yuvii̱ ma' . Ne̱ se̱ chá nij so' ton ma' . Ne̱ se̱ chá nij so' nee̱ xcuu tuguáj nii gaán chihá ma' . Ne̱ snó'o do̱' , chana̱ do̱' , se̱ cotoj nij so' ga̱ yo'ó yuvii̱ sese ne nica̱ nij so' me yo' ma' . Da̱nj taj yanj ca'néé núj rihaan nij so' ado̱nj ― taj nij síí chij yo' rihaan Pabló a .
Ga̱a ne̱ nica̱j tuvi' Pabló ga̱ ca'a̱nj nij snó'o yo' , ne̱ yo'ó güii me se cunuu gue̱e̱ so' ga̱ nij so' rihaan Diose̱ , ne̱ catúj so' rá nuvií noco̱o , ne̱ nata' so' rihaan xrej me güii quisi̱j cunu̱u gue̱e̱ nij so' rihaan Diose̱ ne̱ ca'na̱' ni̱caj nij so' nij rasu̱u̱n gue̱e̱ nago̱' 'o̱ 'o̱ nij so' rihaan Diose̱ a .
Dan me se ga̱a nichru̱n' quisi̱j chi̱j nij güii nuu gue̱e̱ 'u̱n' nij so' rihaan Diose̱ , ne̱ nij síí israelitá cavii estadó Asia ro' , quene'en nij so' man Pabló rá nuvií noco̱o , ne̱ naxuma̱a̱n cunuda̱nj nij yuvii̱ ma̱n rej yo' , qui'yaj nij so' , ne̱ quita'aa nij so' man Pabló a .
Ne̱ caguáj nij síí cavii estadó Asia , cataj nij so' : ― Cuno̱ soj si̱j israelitá ca'mi̱i̱ núj , ne̱ ra̱cuíj soj man núj á . 'O̱ se síí nihánj ro' , me síí tucu'yón man nij yuvii̱ ya̱nj cunuda̱nj chuman' se vaa nij vaa ní' si̱j israelitá do̱' , se vaa nij vaa tucuáán noco̱' ní' do̱' , se vaa nij vaa nuvií noco̱o nihánj do̱' , taj so' a . Ne̱ nda̱a yuvii̱ yaníj catúj nuvií noco̱o nihánj , ne̱ quiri' rej gue̱e̱ nihánj , qui'yaj so' na̱nj á ― taj nij so' , ni'ya̱j nij so' man Pabló a .
'O̱ se a̱j quene'en nij so' man síí cu'na̱j Trófimo síí yaníj cavii chuman' Efeso se vaa va̱j so' ga̱ Pabló rque chuman' Jerusalén , ne̱ guun rá nij so' se vaa catúj síí cu'na̱j Trófimo yo' rá nuvií noco̱o , qui'yaj Pabló a .
Dan me se naxuma̱a̱n cunuda̱nj nij yuvii̱ ma̱n chuman' Jerusalén yo' , ne̱ cunánj nij so' nda̱a nuvií noco̱o , ga̱a ne̱ quita'aa nij yuvii̱ man Pabló , ne̱ nucua̱j ri̱i̱ nij so' man so' xe' , ne̱ nu̱' naráán nii nij ta'yaa rihaan nuvií noco̱o yo' a .
Dan me se guun rá nij yuvii̱ ticavi̱' nij yuvii̱ man Pabló , ne̱ cuchi' nana̱ rihaan síí 'ni̱j ra'a man cunuda̱nj nij tanuu romanó ma̱n chuman' Jerusalén se vaa ca'maan ndo'o rá nij síí ma̱n chuman' Jerusalén ne̱ naxuma̱a̱n ndo'o sayuun a .
Ne̱ nica̱j so' tanuu nica̱j so' síí 'ni̱j ra'a 'o̱ cientó tanuu , ne̱ cunánj so' nda̱a rej ma̱n nij yuvii̱ yo' a . Ne̱ ga̱a quene'en nij yuvii̱ se vaa ca'na' síí uun chij rihaan cunuda̱nj nij tanuu do̱' , se vaa ca'na' nij tanuu do̱' , ga̱a ne̱ ca'ne' rá nij so' ga̱ suun o' man Pabló a .
Ga̱a ne̱ cuchi' síí 'ni̱j ra'a man nij tanuu yo' rihaan Pabló , ne̱ quita'aa so' man Pabló , ne̱ ca'ne' so' suun se vaa nu̱míj nij tanuu vi̱j aga' ne̱' man Pabló , ne̱ xná'anj so' man nij yuvii̱ me síí me Pabló ne̱ da̱j qui'yaj so' a .
Ne̱ ino̱ vaa nana̱ caguáj 'o̱ 'o̱ nij yuvii̱ a . Dan me se ne ca've̱e xca̱j so' cuentá da̱j me che'é me ca'maan rá nij yuvii̱ ma' . 'O̱ se caguáj ndo'o nij yuvii̱ , ne̱ ne ca've̱e cuno̱ so' sena̱na̱ nij yuvii̱ ma' . Che'é dan ca'ne' so' suun rihaan nij tanuu se vaa ca'a̱nj ni̱caj nij tanuu man Pabló rá cuarteé ma̱n nij tanuu a .
Ne̱ ga̱a cuchi' nij tanuu cuarteé , ga̱a ne̱ che'é se ma̱n ndo'o nij yuvii̱ a'maan rá ni'ya̱j man Pabló , ga̱a ne̱ nda̱a ata̱ xta̱' ma'a̱n nij tanuu man Pabló , che'é se guun ndo'o rá nij yuvii̱ quiri̱i̱ nij so' man Pabló go̱' nij so' man so' a .
'O̱ se canoco' raan nij yuvii̱ man nij tanuu , ne̱ caguáj nij yuvii̱ , cataj nij yuvii̱ : ― Ticavi̱' soj man so' cuaj ei ― taj nij yuvii̱ , caguáj nij yuvii̱ , ni'ya̱j nij yuvii̱ man Pabló a .
Dan me se da̱j doj catu̱u̱ Pabló cuarteé ma̱n nij tanuu , qui'yaj nij tanuu , ga̱a ne̱ cataj Pabló rihaan síí 'ni̱j ra'a man cunuda̱nj nij tanuu a : ― Ne̱ ca've̱e ca'mi̱j 'o̱ nana̱ rihaan so̱' na' ― taj so' , xná'anj so' man síí 'ni̱j ra'a man nij tanuu a . Ne̱ so' cataj : ― Ne'én so̱' ca'mi̱i̱ so̱' xna'ánj griego na' .
Ne̱ nuveé so̱' me síí cavii rej cu'na̱j Egiptó síí me rá cunu̱' ga̱ gobiernó ne̱ ca'anj nica̱j ca'a̱nj míj nij síí me rá ticavi̱' man yuvii̱ nda̱a rej tacaan asi̱j rque̱ do̱j na' ― taj síí 'ni̱j ra'a man nij tanuu , xná'anj so' man Pabló a .
Ga̱a ne̱ cataj Pabló rihaan so' a : ― 'U̱nj ro' , me 'o̱ síí israelitá cavii chuman' Tarso chuman' na̱j estadó Cilicia , ne̱ chuman' vaa suun ndo'o me chihánj á . Rqueé 'u̱nj rihaan so̱' , ne̱ ca've̱j rá so̱' ca'mi̱j do̱j ga̱ nij yuvii̱ á ― taj Pabló rihaan síí 'ni̱j ra'a man nij tanuu a .
Dan me se ca'vej rá so' , ne̱ che'é dan canicun' Pabló rej xta̱' rej atúj nii cuarteé , ne̱ tucunó ra'a so' , che'é rej cunu̱u dínj tu'va nij yuvii̱ a . Dan me se cunuu dínj tu'va nij yuvii̱ , ga̱a ne̱ guun che'e̱ Pabló ca'mii so' xna'ánj hebreo rihaan nij yuvii̱ , ne̱ cataj so' :
― Cuno̱ soj ca'mi̱j , tinu̱j , ta'nuj . Ne̱ nano̱ xre̱j soj se vaa ca'mi̱i̱ naca̱j 'u̱nj manj ― taj Pabló rihaan nij síí israelitá a .
Dan me se xcaj nij yuvii̱ israelitá cuentá se vaa ca'mii Pabló xna'ánj hebreo , ne̱ che'é dan nda̱a dínj ma'a̱n mán nij so' a . Ga̱a ne̱ cataj uún Pabló a :
― Dan me se ya̱ síí israelitá mé 'u̱nj , ne̱ ca'ngaa 'u̱nj chuman' Tarso chuman' na̱j estadó Cilicia a . Tza̱j ne̱ cachij 'u̱nj chuman' Jerusalén nihánj , ne̱ narí' 'u̱nj noco̱' 'u̱nj nu̱' setucua̱nj xi̱i ní' , qui'yaj maestró Gamaliel a . Ne̱ cuano̱ nihánj me se si̱j ya̱nj qui'ya̱j nu̱' nda̱a vaa me rá Diose̱ mé 'u̱nj ase vaa 'yaj ma'a̱n soj güii cuan' ado̱nj .
Ne̱ qui'yaj ndo'oj sayuun man nij yuvii̱ noco̱' setucua̱nj Jesucristó yo' , ne̱ guun ndo'o raj cavi̱' nij so' a . Dan me se snó'o do̱' , chana̱ do̱' , numíj , ne̱ canú' 'u̱nj man nij so' taga' ,
ne̱ xrej ata̱ suun noco̱o doj do̱' , nij síí uun chij rihaan ní' do̱' , me síí cata̱j se vaa ya̱ vaa nana̱ nihánj nana̱ natá' 'u̱nj rihaan soj ado̱nj . 'O̱ se ma'a̱n nij so' rqué yanj cartá rihaan 'u̱nj naya̱a̱ tuvi' ní' síí ma̱n chuman' Damasco , ga̱a ne̱ ca'anj 'u̱nj chuman' Damasco , ne̱ guun rá 'u̱nj cu̱numíj 'u̱nj man nij yuvii̱ noco̱' man Jesucristó ya̱nj chuman' Damasco , che'é rej ca'na̱' nij so' chuman' Jerusalén nihánj ne̱ quira̱n' nij so' sayuun , qui̱'yáj ado̱nj .
” Dan me se va̱j 'u̱nj chrej , ne̱ caxu̱j me ta̱' asuun , ne̱ nichrún' 'u̱nj chuman' Damasco , ga̱a ne̱ taj ni'yón cuchuguu̱n nu̱' xta̱' nu̱' anica̱j rej nicu̱n' 'u̱nj a .
Ga̱a ne̱ quinij 'u̱nj rihaan yo'óó , ne̱ cunó 'u̱nj se vaa ca'mii 'o̱ so' rihanj , ne̱ cataj so' : “ Saulo , Saulo , me che'é 'yáá so̱' sayuun manj , ga̱ ” , taj síí ca'mii rihanj , xná'anj so' manj a .
Ga̱a ne̱ : “ Me síí mé so̱' , Señor' ” , cataj 'u̱nj rihaan so' , xná'anj 'u̱nj man so' a . Ga̱a ne̱ cataj so' : “ 'U̱nj ro' , me Jesús síí cavii chuman' Nazaret , ne̱ síí 'yaj ndo'o so̱' sayuun man mej ado̱nj ” , taj so' rihanj a .
Ga̱a ne̱ dan me se nij síí va̱j ga̱ 'u̱nj ro' , ya̱ quene'en nij so' ya'an chuguu̱n rej nicu̱n' 'u̱nj , tza̱j ne̱ ne cuno̱ nij so' nana̱ ca'mii Jesús rihanj a̱ ma' .
Ga̱a ne̱ cataj 'u̱nj rihaan so' a : “ Da̱j qui̱'yáá 'u̱nj , rá so̱' ga̱ ” , taj 'u̱nj , xná'anj 'u̱nj man so' a . Ga̱a ne̱ síí 'ni̱j ra'a man ní' ro' , cataj : “ Na̱xuma̱a̱n so̱' , ne̱ ca'a̱nj so̱' chuman' Damasco , ga̱a ne̱ asa̱' cuchí' so̱' yo' , ne̱ cata̱j xna'anj nii rihaan so̱' che'é nu̱' se vaa no̱ xcúún so̱' qui̱'yáá so̱' á ” , taj síí 'ni̱j ra'a man ní' rihanj a .
Dan me se che'é se nucua̱j ndo'o chuguu̱n ya'an yo' ro' , che'é dan ne ca've̱e curuvi̱' rlij rihanj , ne̱ che'é dan nij síí chéé ga̱j ro' , quita'aa nij so' ra'aj , racuíj nij so' manj , ne̱ ca'anj 'u̱nj catúj 'u̱nj chuman' Damasco a .
” Dan me se chuman' Damasco ro' , yáán 'o̱ síí cu'na̱j Ananías , ne̱ síí ve'é noco̱' man Diose̱ me so' , ne̱ síí qui'yaj nu̱' setucua̱nj Moisés me so' , ne̱ cunuda̱nj nij yuvii̱ israelitá ya̱nj chuman' Damasco taj se vaa si̱j sa̱' me so' a .
Dan me se ca'na' so' rihanj ne̱ canicun' so' x'núj , ne̱ cataj so' : “ Nachugu̱u̱n rihaan so̱' , ga̱a ne̱ ni̱'yaj so̱' , tinu̱j Saulo ” , taj so' rihanj a . Ne̱ ma̱a̱n orá dan nachuguu̱n rihanj , ne̱ quene'enj man so' a .
Ga̱a ne̱ cataj síí cu'na̱j Ananías : “ Diose̱ síí noco̱' xi̱i ní' ga̱a naá ro' , narii so' mán so̱' che'é rej xca̱j so̱' cuentá da̱j me rá so' qui'ya̱j so' che'é yuvii̱ , ne̱ guun rá so' que̱ne'én so̱' man Jesucristó síí sa̱' ina̱nj ne̱ cu̱nó so̱' nana̱ ca'mii so' rihaan so̱' á .
Ga̱a ne̱ guún so̱' síí ne'en che'é so' , ne̱ dan me se ca'a̱nj so̱' , ne̱ nata̱' so̱' rihaan nu̱' nij yuvii̱ che'é se vaa quene'én so̱' do̱' , che'é nij nana̱ cunó so̱' do̱' a .
Ne̱ nihánj me se se̱ guun ra̱a̱n so̱' doj a̱ ma' . Ma̱a̱n se na̱xuma̱a̱n so̱' , ne̱ cata̱' ne so̱' , ne̱ cachi̱nj ni̱'yáá so̱' rihaan Jesucristó che'é rej ti̱naruvii Diose̱ nu̱' cacun' xráá so̱' á ” , taj síí cu'na̱j Ananías yo' rihanj a .
” Dan me se nanica̱j 'u̱nj ca'ná' 'u̱nj chuman' Jerusalén nihánj , ne̱ ga̱a cachíín ni̱'yáá 'u̱nj rihaan Diose̱ , ne̱ naqui'yaa 'o̱ rasu̱u̱n rihaan 'u̱nj ,
ne̱ dan me se quene'én 'u̱nj man Jesucristó , ne̱ cataj so' rihanj a : “ Yoó so̱' cuaj , cu̱riha̱nj so̱' rque chuman' Jerusalén nihánj á . 'O̱ se se̱ cuno nij síí ma̱n chuman' Jerusalén nana̱ nata̱' so̱' rihaan nij so' che'é 'u̱nj ma' ” , taj so' rihanj a .
Ga̱a ne̱ cataj 'u̱nj rihaan so' a : “ Tza̱j ne̱ a̱j ne'en nij so' se vaa 'u̱nj me síí catúj daj a̱ nij ve' tucu'yón nij so' setucua̱nj Moisés , ne̱ quita'aa 'u̱nj nij síí cuchumán rá ni'ya̱j mán so̱' , ne̱ canú' 'u̱nj man nij so' taga' ne̱ gó' 'u̱nj cuartá xráá nij so' , Señor .
Ne̱ a̱j ne'en nij so' se vaa ga̱a cavi' síí cu'na̱j Esteban síí nata' rihaan yuvii̱ che'é so̱' , ne̱ 'u̱nj me síí 'o̱ vaa rá ga̱ nij síí ticavi' man so' , ne̱ dan me se cutumej saga̱n' nij so' ga̱a go' nij so' yahij man Esteban ado̱nj . Che'é dan cuno̱ nij so' sena̱na̱j na̱nj á ” , taj 'u̱nj rihaan Jesucristó a .
Ga̱a ne̱ cataj so' : “ Ca'a̱nj so̱' á . 'O̱ se 'u̱nj ca'ne̱j mán so̱' ca'a̱nj so̱' ga̱n' rihaan nij síí yaníj a ” , taj so' rihanj a ― taj Pabló rihaan nij síí israelitá yo' sexna'a̱nj nij so' a .
Dan me se nda̱a dan ca'mii Pabló nana̱ yo' , ne̱ nanó xre̱j nij síí israelitá sena̱na̱ so' a . Tza̱j ne̱ ga̱a canica̱j so' ca'mii so' che'é nij síí yaníj , ga̱a ne̱ canica̱j uún nij so' , nucua̱j caguáj nij so' , cataj nij so' : ― Cavi̱' síí nihánj á . Ne nó xcúún síí nihánj ga̱a̱ i'na̱' so' rihaan chumii̱ nihánj a̱ ma' ― taj nij so' , caguáj nij so' a .
Dan me se caguáj ndo'o nij so' , ne̱ quirii nij so' roto̱ nij so' , ne̱ taman' ndo'o nij so' yo'óó tachru̱u̱ xta̱' che'é se ca'maan ndo'o rá nij so' a .
Ga̱a ne̱ ca'ne' síí uun chij suun rihaan nij tanuu se vaa ca'a̱nj ni̱caj nij so' man Pabló rá cuarteé ne̱ nij so' , ga̱a ne̱ go̱' nij so' cuartá xráá Pabló , che'é rej cata̱j xna'anj so' me che'é caguáj nij yuvii̱ da̱nj ni'ya̱j nij so' man Pabló a .
Dan me se nica̱j nij tanuu nuj xca̱a̱n , numíj nij tanuu man Pabló , ne̱ ga̱a qui'yaj nij so' da̱nj , ga̱a ne̱ ca'mii Pabló rihaan 'o̱ síí nicu̱n' rej nicu̱n' so' , ne̱ tanuu uun chij rihaan 'o̱ cientó tanuu me so' , ne̱ dan me se cataj Pabló rihaan so' a : ― Nó xcúún soj go̱' soj cuartá xráá 'o̱ síí guun chiha̱nj Romá ga̱a ataa ca'ne̱' nii cacun' che'é so' axe ― taj so' rihaan tanuu yo' a . '
Ga̱a cuno tanuu yo' nana̱ ca'mii Pabló rihaan so' , ne̱ ca'anj so' cata̱j xna'anj so' rihaan síí uun chij rihaan cunuda̱nj nij tanuu , ne̱ cataj so' : ― Ya̱ me rá so̱' go̱' ní' cuartá xráá so' na' . 'O̱ se si̱j romanó me snó'o nihánj ei ― taj so' rihaan tuvi' tanu̱u so' tanuu uun chij rihaan cunuda̱nj nij tanuu a .
Ga̱a ne̱ cuchi' tanuu uun chij yo' rihaan Pabló , ne̱ xná'anj so' man Pabló , cataj so' : ― Cata̱j so̱' 'o̱ nana̱ rihanj á . Ya̱ ya̱ si̱j romanó mé so̱' na' ― taj so' , xná'anj so' man Pabló a . ― Vej ado̱nj ― taj Pabló rihaan so' a .
Ga̱a ne̱ cataj tanuu uun chij yo' rihaan Pabló a : ― 'U̱nj nihánj , tza̱j ne̱ noco̱o ndo'o sa'anj gó' 'u̱nj che'é rej ca've̱e guún 'u̱nj 'o̱ síí romanó na̱nj á ― taj so' rihaan Pabló a . Ga̱a ne̱ cataj Pabló : ― Tza̱j ne̱ 'u̱nj ro' , me síí romanó asi̱j ca'ngaa 'u̱nj ado̱nj ― taj so' rihaan tanuu uun chij yo' a .
Nu̱' ca'mii so' da̱nj , ne̱ nu̱' ca'anj yaníj nij tanuu guun rá go̱' cuartá xráá Pabló a . Ne̱ ma'a̱n tanuu uun chij rihaan nij so' cuchu'vi' , che'é se xcaj so' cuentá se vaa si̱j romanó me Pabló ne̱ a̱j numíj so' man Pabló a .
Ne̱ ranga' yo'ó güii me se tanuu uun chij rihaan cunuda̱nj nij tanuu ro' , guun ya̱ rá so' xca̱j so' cuentá me che'é guun rá nij síí israelitá cuta̱' nij so' cacun' xráá Pabló a . Che'é dan ca'ne' so' suun se vaa nache̱ nij tanuu man Pabló , ne̱ ca'ne' so' suun se vaa cunu̱u chre̱' nij xrej ata̱ suun noco̱o doj do̱' , nu̱' nij síí uun chij rihaan nij yuvii̱ israelitá do̱' , qui'ya̱j nij so' juntá a . Ga̱a ne̱ catúj Pabló rej ma̱n nij so' , qui'yaj so' , ne̱ canicun' Pabló tanu̱u̱ rihaan nij so' a .
Dan me se ni'ya̱j uxrá Pabló man taran' nij síí uun chij yo' , ne̱ cataj so' : ― Cuno̱ nij soj ca'mi̱j , tinu̱j . Nu̱' cavii nu̱' ca'na' ro' , ina̱nj sa̱' uxrá 'yáá 'u̱nj rihaan Diose̱ , raj a . Taj cacun' tumej ma' ― taj Pabló rihaan nij so' a .
Ga̱a ne̱ xrej ata̱ suun noco̱o doj síí cu'na̱j Ananías ro' , ca'ne' so' suun rihaan nij síí nicu̱n' rej x'núú Pabló se vaa coxro̱ nij so' tu'va Pabló , ga̱a ne̱ da̱nj qui'yaj nij so' a .
Ga̱a ne̱ cataj Pabló rihaan síí cu'na̱j Ananías yo' a : ― Vaa güii coxro̱ Diose̱ tu'vá so̱' á . 'O̱ se síí nucui' rá mé so̱' á . 'O̱ se táá so̱' naqui'ya̱j cuú so̱' che'ej sese qui'yáá 'u̱nj cacun' rihaan setucua̱nj Moisés , rá so̱' a . Tza̱j ne̱ nihánj me se tana̱nj ca'né' so̱' suun se vaa coxro̱ nii tu'vaj , ne̱ setucua̱nj Moisés taj se vaa ne nó xcúún so̱' a̱ 'ó xco' qui̱'yáá so̱' da̱nj ma' ― taj Pabló rihaan síí cu'na̱j Ananías a .
Ga̱a ne̱ nij síí nicu̱n' rej x'núú Pabló ro' , cataj nij so' rihaan Pabló a : ― Ne nó xcúún so̱' caxri̱i̱ yuva̱a̱ so̱' man síí cune' Diose̱ gu̱un xrej ata̱ suun noco̱o doj ma' ― taj nij so' rihaan Pabló a .
Ga̱a ne̱ cataj Pabló : ― Ne que̱ne'én 'u̱nj se vaa xrej ata̱ suun noco̱o doj me síí tu'va da̱nj , man tinu̱j . 'O̱ se danj Diose̱ taj se vaa se̱ ca'mii chi'i̱i̱ ní' ni̱'yaj ní' síí uun chij rihaan nij tuvi̱' ní' a̱ ma' ― taj Pabló rihaan nij so' a .
Dan me se xcaj Pabló cuentá se vaa ta'a̱j nij síí uun chij yo' me síí saduceo ne̱ yo'ó ta'a̱j nij so' me síí fariseo , ne̱ che'é dan caguáj so' , cataj so' rihaan cunuda̱nj nij so' a : ― Síí fariseo mej , ne̱ ta'níí síí fariseo mej , tinu̱j . Ne̱ nihánj me se cuta' nii cacun' xráj che'é se 'u̱nj me síí amán rá se vaa cunu̱u i'na̱' uún nij síí cavi' vaa güii , tinu̱j ― taj Pabló rihaan cunuda̱nj nij so' a .
Dan me se ga̱a ca'mii Pabló da̱nj , ne̱ ca'maan rá nij síí fariseo do̱' , nij síí saduceo do̱' , ni'ya̱j nij so' tuvi' nij so' , ne̱ xra' ta'a̱j nij so' a .
'O̱ se nij síí saduceo ro' , taj se vaa se̱ ca'vee cunu̱u i'na̱' uún nij síí cavi' ma' . Ne̱ semo̱zó Diose̱ do̱' , nimán yuvii̱ do̱' , taj va̱j ma' , taj nij síí saduceo yo' a . Tza̱j ne̱ nij síí fariseo ro' , taj se vaa ya̱ ya̱ cunu̱u i'na̱' uún nij síí cavi' vaa güii , ne̱ vaa semo̱zó Diose̱ , ne̱ vaa nimán yuvii̱ , taj nij so' a .
Dan me se caguáj ndo'o cunuda̱nj nij síí uun chij yo' , ne̱ canicun' ta'a̱j nij síí fariseo ata̱ suun naqui'yaj cu̱u setucua̱nj Moisés rihaan yuvii̱ , ne̱ ca'mii canó tuvi' nij so' ga̱ nij síí saduceo , cataj nij so' : ― Nuvi' cacun' tumé síí nihánj , rá núj ma' . 'O̱ se ca've̱e se a̱j ca'mii 'o̱ nimán rihaan so' ca've̱e se a̱j ca'mii 'o̱ semo̱zó Diose̱ rihaan so' ca've̱e na̱nj á ― taj nij so' , ca'mii nacaj nij so' man Pabló a .
Ga̱a ne̱ ca'maan uxrá rá cunuda̱nj nij so' , ne̱ che'é dan cuchu'vi' tanuu uun chij doj se vaa cutu̱n' nij so' man Pabló , ne̱ che'é dan ca'ne' so' suun rihaan nij tanuu se vaa ca'a̱nj nij tanuu qui̱ta'aa nij tanuu man Pabló ne̱ quiri̱i̱ nij tanuu man Pabló sca'núj nij síí uun chij rihaan nij yuvii̱ israelitá yo' ne̱ ca'a̱nj ni̱caj nij tanuu man Pabló rá cuarteé ma̱n nij tanuu a .
Ti'nuu yo'ó güii me se curuvi' ma'a̱n Jesucristó si̱j 'ni̱j ra'a man ní' rihaan Pabló , ne̱ cataj so' rihaan Pabló a : ― Ga̱a̱ nucua̱j nimán so̱' á . 'O̱ se ase vaa 'o̱ xraan taj xna'anj so̱' rihaan nij síí ma̱n chuman' Jerusalén nihánj che'é 'u̱nj ro' , da̱nj ga̱a̱ cata̱j xna'anj so̱' rihaan nij síí ma̱n chuman' Romá uún che'é 'u̱nj ado̱nj ― taj síí 'ni̱j ra'a man ní' rihaan Pabló a .
Dan me se yo'ó güii cunuu chre̱' nij síí israelitá che'é rej qui'ya̱j nij so' sayuun man Pabló , ne̱ cataj nij so' rihaan Diose̱ a : ― Sese cha̱ núj do̱' , sese co'o̱ núj na do̱' , ga̱a ataa cavi̱' Pabló qui'ya̱j núj , ne̱ ca've̱e qui̱'yáá so̱' sayuun man núj á ― taj nij so' rihaan Diose̱ a .
Ne̱ vi̱j chiha̱a̱ táá doj nij so' me nij síí guun 'o̱ rá qui'ya̱j da̱nj man Pabló a .
Ga̱a ne̱ nij síí me rá ticavi̱' man Pabló ro' , cuchi' nij so' rihaan nij xrej ata̱ suun noco̱o doj do̱' , rihaan nij síí uun chij do̱' , ne̱ cataj nij so' a : ― A̱j cata' tu'va núj rihaan Diose̱ se vaa ca'vej rá núj qui'ya̱j Diose̱ sayuun man núj sese cha̱ núj me ma'a̱n rasu̱u̱n ga̱a ataa cavi̱' Pabló qui'ya̱j núj a .
Che'é dan soj ga̱ yo'ó nij síí uun chij ro' , cata̱j xna'anj soj rihaan tanuu uun chij doj se vaa me rá soj ca'na̱' uún Pabló rihaan soj che'é se me rá soj xca̱j sa̱' soj doj cuentá che'é Pabló , cata̱j soj rihaan tanuu yo' a . Tza̱j ne̱ cuma̱n núj rá chrej , ca̱ráán núj chrej man Pabló , ne̱ se̱ gaa i'na̱' Pabló cuchi̱' Pabló rihaan soj , qui'ya̱j núj a̱ man ado̱nj ― taj nij so' rihaan xrej ata̱ suun noco̱o doj do̱' , rihaan tuvi' nij so' síí uun chij do̱' a .
Tza̱j ne̱ cuno xticun' Pabló se vaa ca'mii nij so' che'é rej ca̱ráán nij so' chrej man Pabló , ne̱ che'é dan ca'anj so' catúj so' rá cuarteé , ga̱a ne̱ nu̱' tacuachén so' nana̱ rihaan Pabló a .
Ga̱a ne̱ canacúún Pabló ca'na̱' yo'o̱ nij tanuu uun chij rihaan 'o̱ cientó tanuu rihaan so' , ne̱ cataj so' rihaan tanuu yo' a : ― Catu̱u̱ síí tachru̱u̱ nihánj nata̱' so' rihaan tanuu uun chij doj , qui̱'yáá so̱' á . 'O̱ se vaa nana̱ me rá so' nata̱' so' rihaan tanuu uun chij doj a ― taj Pabló rihaan tanuu yo' a .
Che'é dan nica̱j tanuu yo' man xticun' Pabló , ca'anj so' rihaan tanuu uun chij rihaan cunuda̱nj nij tanuu , ne̱ cataj so' rihaan tanuu a : ― Síí cu'na̱j Pabló síí 'ni̱j taga' ro' , canacúún so' manj cuchi̱j rihaan so' , ne̱ cachíín ni'ya̱j so' rihanj se vaa ca'na̱' síí tachru̱u̱ nihánj rihaan so̱' qui̱'yáj a . 'O̱ se vaa nana̱ me rá síí tachru̱u̱ nihánj nata̱' so' rihaan so̱' , taj Pabló a ― taj tanuu yo' rihaan tanuu uun chij doj a .
Dan me se coro̱' tanuu uun chij yo' ra'a xticun' Pabló , ga̱a ne̱ ca'anj yaníj ro̱j so' , ga̱a ne̱ xná'anj tanuu yo' man so' , cataj so' : ― Me nana̱ nata̱' so̱' rihanj , rá so̱' ga̱ ― taj so' rihaan síí tachru̱u̱ yo' a .
Ga̱a ne̱ so' cataj : ― Nij síí israelitá ro' , cuya̱a̱n guun rá nij so' se vaa cachi̱nj ni'ya̱j nij so' rihaan so̱' se vaa a'yuj ca'a̱nj ni̱caj so̱' man Pabló rej cunu̱u chre̱' nij síí uun chij rihaan nij so' a . 'O̱ se cata̱j nij so' se vaa me rá nij so' xca̱j nij so' cuentá sa̱' doj che'é Pabló a .
Tza̱j ne̱ se̱ cuchumán rá so̱' sena̱na̱ nij so' ma' . 'O̱ se vaa vi̱j chiha̱a̱ tuvi' nij so' táá doj ca̱ráán chrej man Pabló , ne̱ a̱j cata' tu'va nij so' rihaan Diose̱ se vaa se̱ chá nij so' do̱' , se̱ co'o nij so' na do̱' , ga̱a ataa cavi̱' Pabló qui'ya̱j nij so' , ne̱ sese se̱ cavi' Pabló qui'ya̱j nij so' , ne̱ ca've̱e qui'ya̱j Diose̱ sayuun man nij so' , taj nij so' na̱nj á . Ne̱ cuano̱ nihánj me se me ndo'o rá nij so' se vaa cata̱' tu'vá so̱' se vaa ya̱ ca'a̱nj ni̱caj so̱' man Pabló rihaan nij síí uun chij yo' ado̱nj ― taj xticun' Pabló rihaan tanuu uun chij doj a .
Ne̱ tanuu yo' ro' , na'néé so' chrej man síí tachru̱u̱ yo' , ne̱ ca'ne' so' suun rihaan síí tachru̱u̱ se vaa se̱ cataj xna'anj so' rihaan a̱ 'ó yuvii̱ se vaa a̱j nata' so' nana̱ vaa da̱nj rihaan tanuu yo' ma' .
Dan me se canacúún tanuu uun chij yo' man vi̱j nij tanuu uun chij rihaan 'o̱ cientó tanuu , ne̱ cataj so' rihaan ro̱j so' a : ― Ni̱caj ro̱j so̱j vi̱j cientó tanuu chéé taco̱j do̱' , va'nu̱j chiha̱a̱ chi̱' tanuu ta̱j xráá cuayó do̱' , vi̱j cientó tanuu nica̱j chruun lanzá do̱' , ne̱ cuma̱n chru̱u̱n soj cavi̱i̱ soj aga' u̱u̱n nii̱ corá , ca'a̱nj soj chuman' Cesarea á .
Ne̱ quiri̱i̱ soj 'o̱ cuayó quita̱j síí cu'na̱j Pabló , ga̱a ne̱ cuchi̱' Pabló rihaan síí nica̱j suun gobernador cu'na̱j Félix , qui'ya̱j soj , ne̱ dan me se quinani̱i̱ so' rihaan nij síí israelitá a ― taj tanuu uun chij doj cuno ro̱j so' a .
Ga̱a ne̱ qui'yaj so' 'o̱ yanj cartá , ne̱ ase vaa nana̱ nihánj ro' , da̱nj vaa nana̱ cachrón so' rihaan yanj cartá yo' a :
“ 'U̱nj si̱j cu'na̱j Claudio Lisias ro' , 'yáá 'u̱nj yanj cartá nihánj ca'ne̱j 'u̱nj rihaan so̱' si̱j nica̱j suun gobernador cu'na̱j Félix si̱j sa̱' ndo'o a . Ve'é ca̱yáán so̱' á .
Xa̱' síí ca'ne̱j 'u̱nj rihaan so̱' nihánj , tza̱j ne̱ quita'aa nij síí israelitá man so' , ne̱ guun rá nij so' ticavi̱' nij so' man so' a . Ga̱a xcaj 'u̱nj cuentá , ne̱ nacaj núj ga̱ nij tanuu man so' , che'é se xcaj 'u̱nj cuentá se vaa si̱j romanó me so' a .
Dan me se guun rá 'u̱nj xca̱j 'u̱nj cuentá me che'é me guun rá nij síí israelitá cuta̱' nij so' cacun' xráá so' , ne̱ che'é dan ca'anj nica̱j 'u̱nj man so' rihaan nij síí uun chij rihaan nij so' a .
Ne̱ xcaj 'u̱nj cuentá se vaa ina̱nj che'é tucuáán noco̱' ma'a̱n nij so' me cuta' nij so' cacun' xráá so' a . Tza̱j ne̱ taj va̱j cacun' chi'i̱i̱ tumé so' ma' . Taj che'é cavi̱' so' do̱' , taj che'é qui̱'nij so' taga' do̱' ma' .
Tza̱j ne̱ cataj xna'anj nii rihanj se vaa guun rá ta'a̱j nij síí israelitá ticavi̱' nij so' man so' , ne̱ che'é dan ca'ne̱j 'u̱nj man so' rihaan so̱' , ne̱ cata̱j 'u̱nj rihaan nij síí me rá cuta̱' cacun' xráá so' se vaa cuchi̱' nij so' rihaan so̱' ne̱ ca'mi̱i̱ nij so' ga̱ so̱' a ” , taj nana̱ cachrón tanuu uun chij doj rihaan yanj cartá ca'néé so' rihaan síí nica̱j suun gobernador cu'na̱j Félix a .
Dan me se qui'yaj nij tanuu nda̱a vaa cataj xna'anj so' rihaan nij so' , ne̱ rej nii̱ ca'anj nica̱j nij so' man Pabló nda̱a chuman' cu'na̱j Antípatris a .
Ga̱a ne̱ yo'ó güii me se cavii nij tanuu ta̱j xráá cuayó , ca'anj nij so' ga̱ Pabló , ne̱ yo'ó nij tanuu ro' , canica̱j nij so' chuman' Jerusalén nda̱a cuarteé a .
Dan me se ga̱a catúj nij tanuu ta̱j xráá cuayó ga̱ Pabló chuman' Cesarea , ne̱ nago' nij so' yanj cartá yo' ra'a síí nica̱j suun gobernador , ne̱ tacuachén nij so' man Pabló rihaan so' uún a .
Ga̱a quisíj nayaa so' yanj cartá , ne̱ xná'anj so' me estadó cavii Pabló , ne̱ cataj xna'anj nii rihaan so' se vaa cavii Pabló estadó Cilicia a .
Ga̱a ne̱ cataj so' rihaan Pabló a : ― Naqui'ya̱j cuú 'u̱nj che'é so̱' asa̱' ca'na' nij síí cuta' cacun' xráá so̱' á ― taj so' rihaan Pabló a . Ga̱a ne̱ ca'ne' so' suun rihaan nij tanuu se vaa ca'a̱nj ni̱caj nij tanuu man Pabló rá tucuá suun noco̱o cune' síí cu'na̱j Herodes ne̱ tu̱mé nij tanuu man so' a .
Dan me se cachén 'u̱n' güii , ga̱a ne̱ nanij xrej ata̱ suun noco̱o doj cu'na̱j Ananías nda̱a chuman' Cesarea , ne̱ ca'anj ta'a̱j nij síí uun chij rihaan nij yuvii̱ israelitá do̱' , 'o̱ síí a'mii natáj cu'na̱j Tértulo do̱' , ga̱ so' , ne̱ cuta' nij so' cacun' xráá Pabló rihaan síí nica̱j suun gobernador a .
Dan me se ga̱a canacúún nii ca'na̱' síí cu'na̱j Pabló , ne̱ ca'na' Pabló , ne̱ guun che'e̱ síí cu'na̱j Tértulo cuta' so' cacun' xráá Pabló rihaan síí cu'na̱j Félix , cataj so' : ― Che'é se so̱' me síí acaj ndo'o cuentá ro' , che'é dan dínj mán núj si̱j israelitá , ne̱ naxca̱j ndo'o chiháán núj ,
ne̱ cunuda̱nj núj me síí taj se vaa ina̱nj sa̱' uxrá qui'yáá so̱' , Félix si̱j sa̱' ndo'o a . Ne̱ : “ 'O̱ guun ni'ya̱j ndo'o ní' ” , taj taran' núj rihaan so̱' me rej ma'a̱n va̱j núj a .
Tza̱j ne̱ taj che'é gu̱un rmi̱i̱ so̱' doj qui̱'yáj ma' . Ne̱ che'é dan rqueé 'u̱nj rihaan so̱' se vaa veé da̱nj ga̱a̱ ina̱j nimán so̱' , ne̱ cu̱nó so̱' do̱j tzin' sena̱na̱ núj na̱nj ado̱nj .
” Dan me se xcaj núj cuentá se vaa xa̱' síí nihánj , tza̱j ne̱ ase vaa yuvee xíj man naa̱ vaa so' , ne̱ so' me síí 'yaj se vaa ino̱ vaa rá cunuda̱nj nij síí israelitá ya̱nj rihaan chumii̱ nihánj ne̱ xra' ta'a̱j nij so' , ne̱ so' me síí uun chij rihaan nij síí noco̱' 'o̱ tucuáán ne̱ setucua̱nj síí cavii chuman' Nazaret a .
Ne̱ nda̱a guun rá so' qui'ya̱j chi'i̱i̱ so' man nuvií noco̱o , ne̱ che'é dan quita'aa núj man so' , ne̱ guun rá núj ca'ne̱' núj cacun' che'é so' nda̱a vaa a'mii tucuáán noco̱' ma'a̱n núj a .
Tza̱j ne̱ síí cu'na̱j Lisias tanuu uun chij rihaan taran' nij tanuu ma̱n chuman' Jerusalén ro' , ca'néj yuva̱a̱ so' man síí nihánj ra'a núj ,
ne̱ cataj xna'anj so' rihaan nij síí me rá cuta̱' cacun' xráá Pabló se vaa ca'na̱' nij so' rihaan so̱' nihánj a . Ne̱ dan me se ma̱'án so̱' me síí gu̱un nucua̱j naqui'ya̱j cu̱u che'é nu̱' rasu̱u̱n nihánj , ne̱ xca̱j ma̱'án so̱' cuentá che'é cacun' cuta' núj xráá Pabló na̱nj ado̱nj ― taj síí cu'na̱j Tértulo cuno síí cu'na̱j Félix a .
Ga̱a ne̱ yo'ó nij yuvii̱ israelitá ro' , caraa ndo'o nij so' cacun' xráá Pabló , ne̱ cataj nij so' se vaa ya̱ vaa sena̱na̱ síí cu'na̱j Tértulo yo' a .
Ga̱a ne̱ guun ra'a síí nica̱j suun gobernador cataj so' se vaa ca've̱e ca'mi̱i̱ Pabló , ne̱ che'é dan cataj Pabló a : ― Ne'én 'u̱nj se vaa quisíj que'e̱e̱ yo' guún so̱' síí a'ne' cacun' che'é nij síí ma̱n chiháán núj , ne̱ che'é dan uun niha̱' raj ca'mi̱i̱ nacaj 'u̱nj che'é ma̱'anj rihaan so̱' á .
Ne̱ gu̱un nucua̱j ma̱'án so̱' xca̱j so̱' cuentá se vaa ataa quisi̱j chuvi̱j güii asi̱j cavii 'u̱nj chuman' Jerusalén cara̱a̱ gue̱e̱ 'u̱nj rihaan Diose̱ a .
Ne̱ rá nuvií noco̱o do̱' , rá nij ve' tucu'yón núj si̱j israelitá setucua̱nj Moisés do̱' , rque chuman' do̱' , ne cano̱ tuví' 'u̱nj ga̱ yuvii̱ ma' . Ne̱ a̱ doj ne ca'ma̱an rá nij yuvii̱ qui̱'yáá 'u̱nj ma' .
Ne̱ se̱ ca'vee ti̱haa̱n nij síí nihánj se vaa vaa che'é cuta' nij so' cacun' xráj ma' .
” Tza̱j ne̱ cata̱j yá 'u̱nj rihaan so̱' se vaa xa̱' tucuáán tucu'náj nij síí nihánj tucuáán ne̱ ro' , da̱nj 'yáá 'u̱nj aráj gue̱e̱ 'u̱nj rihaan Diose̱ si̱j noco̱' nij xií 'u̱nj a . 'O̱ se amán raj nu̱' nana̱ no̱ rihaan yanj no̱ setucua̱nj Moisés do̱' , sena̱na̱ nij síí nata' sena̱na̱ Diose̱ ga̱a naá do̱' a .
Ne̱ nucua̱j rá 'u̱nj man Diose̱ nda̱a vaa 'yaj ma'a̱n nij síí nihánj se vaa vaa güii cunu̱u i'na̱' uún nij síí sa̱' cavi' do̱' , nij síí chi'i̱i̱ cavi' do̱' a .
Che'é dan nu̱' se vaa 'yáj , tza̱j ne̱ ve'é ina̱nj 'yáj che'é rej se̱ guun quita̱j cacun' xráj rihaan Diose̱ do̱' , rihaan yuvii̱ do̱' ma' .
” Dan me se cachén que'e̱e̱ yo' , ga̱a ne̱ guun rá 'u̱nj rque̱ 'u̱nj caridad rihaan tuví' 'u̱nj síí nique̱ ne̱ rque̱ 'u̱nj rasu̱u̱n gue̱e̱ rihaan Diose̱ , ne̱ che'é dan ca'anj 'u̱nj nda̱a chuman' Jerusalén a .
Ne̱ ga̱a qui'yáá 'u̱nj da̱nj , ne̱ nari' do̱j síí israelitá cavii estadó Asia mán 'u̱nj rá nuvií noco̱o , ne̱ a̱j cunuu sa̱' 'u̱nj rihaan Diose̱ da̱j vaa taj setucua̱nj núj a . Tza̱j ne̱ taj va̱j yuvii̱ va̱j ga̱ 'u̱nj , ne̱ taj va̱j sayuun chi'i̱i̱ qui'yáá 'u̱nj ga̱a nari' nij so' manj ma' .
Ne̱ xa̱' nij so' , tza̱j ne̱ sese vaa cacun' tumé 'u̱nj rá nij so' , ne̱ no̱ xcúún nij so' ca'na̱' ma'a̱n nij so' canicu̱n' nij so' nihánj rihaan so̱' á .
Ne̱ sese taj , ne̱ no̱ xcúún ma'a̱n nij síí nihánj cata̱j xna'anj nij so' rihaan so̱' me cacun' tumé 'u̱nj nari' nij so' ga̱a canicún' 'u̱nj rihaan juntá qui'yaj nij síí ata̱ suun rihaan núj á .
'O̱ se vaa o̱rún' nana̱ caguáj 'u̱nj ga̱a canicún' 'u̱nj rihaan nij síí uun chij rihaan nij yuvii̱ israelitá yo' , ne̱ dan me se cataj 'u̱nj da̱nj : “ Ma̱a̱n che'é se 'u̱nj me síí amán rá se vaa vaa güii cunu̱u i'na̱' uún nij síí cavi' qui'ya̱j Diose̱ ro' , che'é dan naqui'yaj cu̱u nij soj che'ej cuan' a ” , cataj 'u̱nj rihaan nij so' a ― taj Pabló rihaan síí nica̱j suun gobernador cu'na̱j Félix a .
Ese síí cu'na̱j Félix ro' , me síí quene'en sa̱' da̱j vaa setucua̱nj ní' si̱j noco̱' man Jesucristó , ga̱a ne̱ cataj so' se vaa gu̱un ra̱a̱n doj , ga̱a ne̱ ca'ne̱' so' cacun' che'é Pabló a . Che'é dan cataj so' : ― Asa̱' ca'na' tanuu uun chij cu'na̱j Lisias nihánj , ne̱ naqui'ya̱j cuú 'u̱nj che'é nij soj á ― taj síí cu'na̱j Félix a .
Ne̱ ca'ne' síí cu'na̱j Félix suun rihaan tanuu uun chij rihaan 'o̱ cientó tanuu se vaa cu̱tumé tanuu man Pabló , tza̱j ne̱ ca've̱e cache̱e̱ u̱u̱n Pabló do̱j , ne̱ ca've̱e ca'na̱' nij tuvi' Pabló ra̱cuíj nij so' do̱j man Pabló , qui'ya̱j tanuu , taj síí cu'na̱j Félix yo' a .
Dan me se cachén do̱j güii , ga̱a ne̱ ca'na' síí cu'na̱j Félix ga̱ nica̱ so' chana̱ israelitá cu'na̱j Drusila , ne̱ canacúún so' se vaa ca'na̱' Pabló rihaan so' , ne̱ cuno so' nana̱ ca'mii Pabló rihaan so' che'é tucuáán noco̱' ní' si̱j amán rá ni'ya̱j man Jesucristó a .
Dan me se cataj xna'anj Pabló rihaan síí cu'na̱j Félix se vaa no̱ xcúún ní' cunu̱u sa̱' ní' rihaan Diose̱ ne̱ no̱ xcúún ní' cu̱tumé ní' man ma'a̱n ní' se vaa ve'é ina̱nj qui'ya̱j ní' a . Ne̱ ca'mii so' che'é güii ca'ne̱' Diose̱ cacun' che'é yuvii̱ a . Ga̱a ne̱ cuchu'vi' ndo'o síí cu'na̱j Félix , ne̱ cataj so' : ― Cuano̱ nihánj me se ca'a̱nj so̱' ya̱j , tza̱j ne̱ asa̱' vaa i'núj rihanj , ne̱ canacu̱nj uún 'u̱nj mán so̱' á ― taj so' rihaan Pabló a .
Da̱nj cataj Félix che'é se me rá so' ca̱ráán Pabló sa'anj rihaan ma'a̱n so' che'é rej quiri̱i̱ so' taga' man Pabló , rá so' a . Che'é dan que'e̱e̱ güii canacúún so' man Pabló ca'na̱' Pabló rihaan so' , ne̱ ca'mii so' ga̱ Pabló a .
Dan me se quisíj vi̱j ya̱ yo' 'ni̱j Pabló taga' , ga̱a ne̱ x'néj suun ra'a síí cu'na̱j Félix , ne̱ catúj síí cu'na̱j Porcio Festo a . Ne̱ guun rá síí cu'na̱j Félix qui'ya̱j so' se lu̱j che'é nij yuvii̱ israelitá , ne̱ che'é dan tanáj so' man Pabló taga' a .
Quisíj va'nu̱j güii yáán síí cu'na̱j Festo síí nica̱j suun gobernador , ga̱a ne̱ curiha̱nj so' chuman' Cesarea cavii so' nda̱a chuman' Jerusalén a .
Ga̱a ne̱ nij xrej ata̱ suun noco̱o doj do̱' , nij síí ra̱a̱ doj rihaan nij yuvii̱ israelitá do̱' , cuta' nij so' cacun' xráá Pabló rihaan síí cu'na̱j Festo a . Ga̱a ne̱ nucua̱j
cachíín ni'ya̱j nij síí israelitá rihaan síí cu'na̱j Festo se vaa ca'ne̱' so' suun se vaa ca'na̱' Pabló nda̱a chuman' Jerusalén a . 'O̱ se guun rá nij so' ca̱ráán nij so' chrej ne̱ ticavi̱' nij so' man Pabló a .
Che'é dan cataj síí cu'na̱j Festo se vaa tumé nij tanuu man Pabló chuman' Cesarea a . 'O̱ se rque do̱j güii nucui̱' so' chuman' Cesarea , taj so' a .
Ga̱a ne̱ cataj uún síí cu'na̱j Festo rihaan nij síí israelitá a : ― Che'é dan sese nij tuvi̱' soj síí gu̱un nucua̱j ca'a̱nj nda̱a chuman' Cesarea ga̱ 'u̱nj ro' , ca'a̱nj nij so' , ne̱ sese vaa se chi'i̱i̱ qui'yaj síí cu'na̱j Pabló , ne̱ cuta̱' nij so' cacun' xráá Pabló á ― taj síí cu'na̱j Festo rihaan nij so' a .
Dan me se guun ra̱a̱n síí cu'na̱j Festo 'o̱ tu̱nj güii chuman' Jerusalén ta̱' asuun , ga̱a ne̱ nanii so' nda̱a chuman' Cesarea , ga̱a ne̱ yo'ó güii me se ca'anj quita̱j so' chruun xlá sa̱' rej naqui'yaj cu̱u so' che'é yuvii̱ , ga̱a ne̱ ca'ne' so' suun rihaan nij tanuu se vaa ca'na̱' Pabló rihaan so' qui'ya̱j nij tanuu a .
Ga̱a ne̱ ga̱a ca'na' Pabló rihaan so' , ne̱ ma̱n nij síí israelitá nanij nda̱a chuman' Jerusalén , ne̱ canicun' nij so' nu̱' anica̱j rej x'nu̱j Pabló , ne̱ caraa ndo'o nij so' cacun' noco̱o xráá Pabló , tza̱j ne̱ ne ca've̱e ti̱haa̱n nij so' se vaa ya̱ ya̱ qui'yaj so' cacun' yo' ma' .
Ga̱a ne̱ canica̱j Pabló , ca'mii nacaj so' che'é ma'a̱n so' , cataj so' : ― Taj cacun' qui'yáá 'u̱nj rihaan setucua̱nj nij síí israelitá do̱' , rihaan nuvií noco̱o do̱' , rihaan síí nica̱j suun emperador cu'na̱j César do̱' a̱ ma' ― taj Pabló rihaan síí cu'na̱j Festo yo' a .
Dan me se guun rá síí cu'na̱j Festo qui'ya̱j so' se lu̱j che'é nij yuvii̱ israelitá , ne̱ che'é dan cataj so' rihaan Pabló a : ― Ne̱ me rá so̱' ca'a̱nj so̱' nda̱a chuman' Jerusalén ne̱ nda̱a ti'yaj ca'ne̱' 'u̱nj cacun' che'é so̱' che'é nij rasu̱u̱n nihánj na' ― taj so' , xná'anj so' man Pabló a .
Ga̱a ne̱ cataj Pabló rihaan so' a : ― Nihánj me nicún' 'u̱nj rihaan so̱' , si̱j cune' síí nica̱j suun emperador cu'na̱j César se vaa ca'ne̱' so̱' cacun' che'é yuvii̱ á . Ne̱ che'é dan no̱ xcúún so̱' ca'ne̱' so̱' cacun' che'é 'u̱nj na̱nj ado̱nj . Ne qui̱'yáá 'u̱nj cacun' rihaan a̱ 'ó nij síí israelitá ma' . Ne̱ a̱j ne'én so̱' se vaa ya̱ vaa nana̱ nihánj nana̱ a'mii 'u̱nj rihaan so̱' chugua̱nj .
Dan me se sese vaa cacun' qui'yáá 'u̱nj ne̱ sese vaa che'é ticavi̱' nii mán 'u̱nj , ne̱ a'vej 'u̱nj cavi̱' 'u̱nj á . Tza̱j ne̱ sese cacun' rmi̱' ina̱nj me sena̱na̱ nij síí nihánj , ne̱ taj a̱ 'ó síí nó xcúún ta̱cuachén mán 'u̱nj rihaan nij so' ma' . Cuano̱ nihánj me se achíín ni̱'yáá 'u̱nj rihaan síí nica̱j suun emperador cu'na̱j César se vaa ma'a̱n so' ca'ne̱' cacun' che'é 'u̱nj ado̱nj ― taj Pabló rihaan síí cu'na̱j Festo a .
Dan me se nuchruj ra̱a̱ síí cu'na̱j Festo ga̱ nij síí narqué chrej man so' da̱j qui'ya̱j nij so' , ga̱a ne̱ cataj so' rihaan Pabló a : ― A̱j cachíín ni̱'yáá so̱' rihaan síí cu'na̱j César se vaa ma'a̱n so' ca'ne̱' cacun' che'é so̱' á . Che'é dan ca'a̱nj so̱' rihaan so' ado̱nj ― taj so' rihaan Pabló a .
Dan me se cachén do̱j güii , ga̱a ne̱ síí nica̱j suun rey cu'na̱j Agripa do̱' , chana̱ cu'na̱j Berenice do̱' , ca'na' chuman' Cesarea , ca'na' ni̱'yaj ro̱j so' síí nica̱j suun gobernador cu'na̱j Festo a .
Ne̱ guun ra̱a̱n ro̱j so' que'e̱e̱ güii chuman' Cesarea a . Che'é dan cataj xna'anj síí cu'na̱j Festo rihaan síí nica̱j suun rey yo' che'é Pabló a . Dan me se cataj so' : ― Dan me se síí quináj taga' nihánj qui'yaj síí cu'na̱j Félix me yo'o̱ so' ,
ne̱ ga̱a nu̱u̱ 'u̱nj chuman' Jerusalén , ne̱ nij xrej ata̱ suun noco̱o doj do̱' , nij síí uun chij rihaan nij yuvii̱ israelitá do̱' , cataj xna'anj nij so' rihaan 'u̱nj che'é so' , ne̱ guun rá nij so' se vaa nari̱' 'u̱nj cacun' xráá so' ne̱ qui̱'yáá 'u̱nj sayuun man so' a .
Ga̱a ne̱ cataj xna'anj 'u̱nj rihaan nij so' se vaa nuveé setucua̱nj núj si̱j romanó me ta̱cuachén u̱u̱n ní' man 'o̱ so' ticavi̱' nii man so' ma' . Tana̱nj asino ya̱a̱n quene'e̱n síí ata' cacun' man nij síí cuta' cacun' xráá so' , ga̱a ne̱ ca'mi̱i̱ nacaj so' che'é ma'a̱n so' , cataj 'u̱nj rihaan nij so' a .
” Dan me se ca'na' nij so' chuman' Cesarea nihánj , ne̱ ne gu̱un ra̱a̱n 'u̱nj ma' . Tza̱j ne̱ yo'ó güii me se quitáá 'u̱nj chruun xlá sa̱' rej a'né' 'u̱nj cacun' che'é yuvii̱ , ga̱a ne̱ ca'né' 'u̱nj suun rihaan nij tanuu se vaa ca'na̱' síí 'ni̱j taga' yo' rihaan 'u̱nj qui'ya̱j nij so' a .
Ne̱ ga̱a ca'na' so' , ne̱ nij síí guun rá cuta̱' cacun' xráá so' ro' , canicun' nij so' ne̱ cuta' ndo'o nij so' cacun' xráá so' , tza̱j ne̱ nuveé cacu̱n' chi'i̱i̱ me cacun' cuta' nij so' xráá so' , rá 'u̱nj ma' .
'O̱ se ino̱ doj vaa rá nij so' ga̱ síí 'ni̱j taga' yo' , ni'ya̱j nij so' tucuáán noco̱' ma'a̱n nij so' do̱' , 'o̱ síí cavi' cu'na̱j Jesús do̱' a . 'O̱ se vaa i'na̱' síí cu'na̱j Jesús , cataj síí 'ni̱j taga' cu'na̱j Pabló yo' a .
” Dan me se ne que̱ne'én 'u̱nj da̱j naqui'ya̱j cuj che'é rasu̱u̱n vaa da̱nj ma' . Che'é dan xná'anj 'u̱nj man síí cu'na̱j Pabló yo' sese guun rá so' ca'a̱nj so' chuman' Jerusalén , ne̱ ca've̱e ca'ne̱' 'u̱nj cacun' che'é so' che'é nij rasu̱u̱n yo' , taj 'u̱nj rihaan so' a .
Tza̱j ne̱ cachíín ni'ya̱j Pabló se vaa yo'o̱ qui̱'nij so' taga' nihánj nda̱a se ca've̱e naqui'ya̱j cu̱u síí nica̱j suun emperador che'é so' a . Che'é dan ca'né' 'u̱nj suun rihaan nij tanuu se vaa yo'o̱ cu̱tumé nij so' man Pabló taga' nda̱a se ca'ne̱j 'u̱nj man so' rihaan síí cu'na̱j César yo' a ― taj síí cu'na̱j Festo rihaan síí cu'na̱j Agripa a .
Ga̱a ne̱ cataj síí cu'na̱j Agripa rihaan síí cu'na̱j Festo a : ― Me rá 'u̱nj cuno̱ ma̱'án 'u̱nj ca'mi̱i̱ snó'o yo' á ― taj so' rihaan síí cu'na̱j Festo a . ― A'yuj me se cu̱nó so̱' ca'mi̱i̱ so' ado̱nj ― taj síí cu'na̱j Festo rihaan síí cu'na̱j Agripa a .
Ne̱ yo'ó güii me se ve'é ndo'o qui'yaj nij yuvii̱ ga̱a ca'na' síí nica̱j suun rey cu'na̱j Agripa do̱' , chana̱ cu'na̱j Berenice do̱' , ne̱ catúj ro̱j so' rá ve' 'yaj nii juntá a . Ne̱ ca'na' tanuu uun chij rihaan 'o̱ míj tanuu ca'na' nij síí ra̱a̱ ma̱n chuman' Cesarea yo' ca'na' ga̱ ro̱j so' a . Ga̱a ne̱ ca'ne' síí cu'na̱j Festo suun rihaan nij tanuu se vaa ca'na̱' Pabló rihaan nij so' qui'ya̱j nij tanuu a .
Ne̱ ga̱a catúj Pabló , ne̱ cataj síí cu'na̱j Festo rihaan síí cu'na̱j Agripa a : ― Cu̱nó so̱' , si̱j nica̱j suun rey Agripa . Cuno̱ soj si̱j cunuu chre̱' ga̱ núj nihánj á . Nihánj me se ni̱'yaj nij soj man síí nihánj á . 'O̱ se rque chuman' Jerusalén do̱' , nda̱a ma'a̱n chuman' nihánj do̱' , ca'na' ndo'o nij yuvii̱ israelitá rihanj ne̱ caguáj nij so' cataj nij so' se vaa ne nó xcúún so' ga̱a̱ i'na̱' so' doj a̱ ma' .
Tza̱j ne̱ xcaj 'u̱nj cuentá se vaa taj se chi'i̱i̱ qui'yaj so' , ne̱ taj che'é ticavi̱' nii man so' qui̱'yáá 'u̱nj ma' . Tza̱j ne̱ ma'a̱n so' cachíín ni'ya̱j rihaan síí nica̱j suun emperador se vaa ca'ne̱' ma'a̱n emperador cacun' che'é so' , ne̱ che'é dan guun raj se vaa ca'ne̱j 'u̱nj man so' rihaan síí nica̱j suun emperador ado̱nj .
Tza̱j ne̱ ne cavi̱i̱ raá 'u̱nj me nana̱ cachro̱n 'u̱nj rihaan yanj ca'ne̱j 'u̱nj rihaan síí nica̱j suun emperador yo' che'é cacun' tumé síí nihánj ma' . Che'é dan ca'na' so' rihaan so̱' si̱j nica̱j suun rey Agripa do̱' , rihaan yo'ó nij soj do̱' , che'é rej naqui'ya̱j cu̱u nij soj che'é so' ne̱ cata̱j xna'anj nij soj rihaan 'u̱nj me nana̱ cachro̱n 'u̱nj rihaan yanj che'é so' á .
'O̱ se snúú rma̱'án 'u̱nj , sese ca'ne̱j 'u̱nj man 'o̱ síí 'ni̱j taga' rihaan síí nica̱j suun emperador , sese nuvi' nana̱ cata̱j xna'anj 'u̱nj rihaan so' che'é cacun' tumé síí 'ni̱j taga' yo' , rá 'u̱nj a ― taj síí cu'na̱j Festo rihaan yo'ó nij so' a .
Ga̱a ne̱ cataj síí cu'na̱j Agripa rihaan Pabló a : ― Ca've̱e ca'mi̱i̱ so̱' che'é so̱' á ― taj so' rihaan Pabló a . Ga̱a ne̱ ticun' ra'a Pabló , ne̱ ca'mii nacaj so' che'é ma'a̱n so' , cataj so' :
― A̱j cavii sa̱' uxrá 'u̱nj nihánj , che'é se vaa i'núj rihanj ca'mi̱i̱ nacaj 'u̱nj manj rihaan so̱' cuan' , si̱j nica̱j suun rey cu'na̱j Agripa . Ne̱ nihánj me se ca'mi̱j che'é nu̱' cacun' cuta' yo'ó nij síí israelitá xráj a .
'O̱ se ne'én 'u̱nj se vaa so̱' me síí nica̱j cuentá che'é nu̱' setucua̱nj ní' si̱j israelitá , ne̱ ne'én so̱' da̱j vaa nu̱' nana̱ noco̱' ní' a . Che'é dan achíín ni̱'yáá 'u̱nj rihaan so̱' se vaa qui̱'yáá so̱' se ndo'o , ne̱ ga̱a̱ ina̱j nimán so̱' , ne̱ cu̱nó so̱' nana̱ a'mij á .
” Dan me se ga̱a síí tachru̱u̱ mé 'u̱nj , ne̱ cayáán 'u̱nj chuman' Jerusalén ga̱ yo'ó nij síí israelitá , ne̱ a̱j ne'en cunuda̱nj nij síí israelitá se vaa qui'yáj ga̱a mej síí tachru̱u̱ a .
Ne̱ sese gu̱un rá nij so' , ne̱ gu̱un nucua̱j nij so' cata̱j xna'anj ma'a̱n nij so' se vaa si̱j fariseo mé 'u̱nj asino ya̱a̱n , ne̱ qui'yáá 'u̱nj nu̱' nda̱a vaa 'yaj nij síí fariseo , ne̱ nij síí fariseo ro' , me síí nica̱ doj noco̱' setucua̱nj ní' na̱nj á .
Ne̱ nihánj me se cuta' nij síí israelitá cacun' xráj , ne̱ nicún' 'u̱nj nihánj rihaan so̱' , che'é se guun ya̱ raj se vaa qui'ya̱j Diose̱ nu̱' nda̱a vaa cata' tu'va so' rihaan xi̱i ní' ga̱a naá a .
Ne̱ nuvi̱i niga̱n' yo'o̱ na'vi̱j cunu̱' chuvi̱j nij x'ne' nij síí israelitá rihaan Diose̱ , che'é se guun ya̱ rá ma'a̱n nij so' se vaa qui'ya̱j Diose̱ nu̱' da̱nj che'é nij so' a . Ne̱ che'é rasu̱u̱n yo' rasu̱u̱n qui'ya̱j Diose̱ che'é ní' ro' , che'é dan cuta' nij so' cacun' xráj , na̱nj rey Agripa .
Ne̱ me che'é ne amán rá soj se vaa ca've̱e cunu̱u i'na̱' uún nij síí cavi' qui'ya̱j Diose̱ ga̱ .
” Dan me se 'u̱nj nihánj me se ga̱a rque̱ me se guun ya̱ ya̱ rá 'u̱nj qui'ya̱j ndo'o 'u̱nj sayuun man nij síí noco̱' man Jesucristó síí cavii chuman' Nazaret a .
Ne̱ da̱nj qui'yáá 'u̱nj rque chuman' Jerusalén na̱nj á . 'O̱ se 'u̱nj me síí canu' man que'e̱e̱ nij síí sa̱' noco̱' man Diose̱ taga' , ne̱ rqué nij xrej ata̱ suun noco̱o doj se nucua̱j rihanj se vaa qui̱'yáj da̱nj a . Ne̱ ga̱a ca'ne' núj cacun' che'é nij so' se vaa cavi̱' nij so' , ne̱ ndaá 'u̱nj me síí cataj se vaa no̱ xcúún nij so' cavi̱' nij so' ado̱nj .
Ne̱ guun que'e̱e̱ ndo'o ca'anj 'u̱nj cunuda̱nj nij ve' tucu'yón ní' si̱j israelitá setucua̱nj Moisés , ne̱ qui'yáá 'u̱nj sayuun man nij síí noco̱' man Jesús , ne̱ nda̱a rqueé 'u̱nj man nij so' ca'mi̱i̱ chi'i̱i̱ nij so' che'é Jesucristó , ne̱ che'é se ca'maan ndo'o rá 'u̱nj ni'ya̱j 'u̱nj man nij so' , ne̱ nda̱a canocó' 'u̱nj man nij so' nda̱a yo'ó chuman' na̱j ga̱n' che'é rej qui̱'yáá 'u̱nj doj sayuun man nij so' ado̱nj .
” Dan me se ga̱a qui'yáj da̱nj , ne̱ 'o̱ güii me se ca'anj 'u̱nj chuman' Damasco , ne̱ a̱j rqué nij xrej ata̱ suun noco̱o doj rej nucua̱j , ne̱ ca'néé nij so' mán 'u̱nj ca'a̱nj 'u̱nj qui̱'yáá 'u̱nj sayuun man nij síí noco̱' man Jesucristó ya̱nj chuman' Damasco yo' a .
Cu̱nó so̱' nana̱ ca'mi̱j rihaan so̱' nihánj , na̱nj rey . 'O̱ se caxu̱j me yo' , ne̱ va̱j 'u̱nj chrej , ne̱ rej xta̱' ro' , cuchuguu̱n 'o̱ ya'an nu̱' anica̱j rej nicu̱n' 'u̱nj ga̱ nij síí va̱j chrej ga̱ 'u̱nj , ne̱ nucua̱j doj ya'an yo' rihaan naán güii á .
Dan me se quinij taran' núj rihaan yo'óó , ne̱ cunó 'u̱nj ca'mii yo'o̱ so' rihaan 'u̱nj , ne̱ xna'ánj hebreo ca'mii so' , cataj so' : “ Me che'é 'yáá so̱' sayuun manj , ga̱ Saulo' . 'O̱ se me rá so̱' qui̱'yáá so̱' sayuun manj , tza̱j ne̱ man ma̱'án so̱' 'yáá so̱' sayuun ase 'yaj scúj o' tacanj rihaan chruun siha̱a̱ nica̱j síí 'yaj suun ga̱ yuntá na̱nj á ” , taj síí ca'mii rihanj a .
Ga̱a ne̱ taj 'u̱nj : “ Me síí mé so̱' , Señor' ” , taj 'u̱nj , xná'anj 'u̱nj man so' a . ” Ga̱a ne̱ cataj síí 'ni̱j ra'a man ní' : “ 'U̱nj ro' , me Jesús , ne̱ si̱j 'yáá so̱' sayuun man mej ado̱nj .
Tza̱j ne̱ na̱xaga̱a̱ so̱' , canicu̱n' ca̱yá so̱' á . 'O̱ se nihánj me se curuví' 'u̱nj rihaan so̱' che'é se narii 'u̱nj mán so̱' qui'ya̱j suun so̱' rihanj ne̱ nata̱' so̱' rihaan yuvii̱ che'é nij rasu̱u̱n nari̱' so̱' cuano̱ do̱' , che'é rej quene'én so̱' manj do̱' , che'é nij rasu̱u̱n nari̱' so̱' asa̱' curuvi' uún 'u̱nj rihaan so̱' rej riha̱a̱n doj do̱' a .
Dan me se ti̱nanii 'u̱nj mán so̱' rihaan nij síí ma̱n chiháán so' yuvii̱ israelitá do̱' , rihaan nij síí yaníj do̱' , ne̱ ya̱j ca'ne̱j 'u̱nj mán so̱' rihaan nij so' ,
che'é rej naxra̱' rihaan nij so' ne̱ xca̱j nij so' cuentá qui̱'yáá so̱' , ga̱a ne̱ ta̱náj xco̱ nij so' rej rmi̱' rej uun chij síí chre̱e rihaan nij so' , ne̱ ca̱nica̱j nij so' rihaan Diose̱ rej ranga̱' rej gu̱un nucua̱j nij so' xca̱j nij so' cuentá a . Ga̱a ne̱ ca've̱e quinavi̱j nu̱' cacun' tumé nij so' , ne̱ ca've̱e cavi̱i̱ sa̱' nij so' ga̱ nij síí cunuu sa̱' nimán rihaan Diose̱ , sese cuchuma̱n rá nij so' ni̱'yaj nij so' mán 'u̱nj , qui̱'yáá so̱' á ” , taj síí 'ni̱j ra'a man ní' rihanj a .
” Ne̱ xca̱j so̱' cuentá , si̱j nica̱j suun rey Agripa . 'O̱ se ne gu̱un nichra̱j nimanj ma' . Tana̱nj qui'yáá 'u̱nj nu̱' nda̱a vaa cataj Jesucristó rihanj ga̱a curuvi' so' rihanj rej xta̱' a .
Asino ya̱a̱n natá' 'u̱nj chuman' Damasco do̱' , chuman' Jerusalén do̱' , nu̱' estadó Judea do̱' , ga̱a ne̱ natá' 'u̱nj nda̱a rej ma̱n nij síí yaníj uún a . Natá' 'u̱nj rihaan cunuda̱nj nij yuvii̱ se vaa ca̱nica̱j nimán nij yuvii̱ canoco̱' nij so' Diose̱ , ne̱ ve'é qui'ya̱j nij so' nda̱a vaa 'yaj síí canica̱j ya̱ nimán na̱nj ado̱nj .
Che'é dan quita'aa nij yuvii̱ israelitá mán 'u̱nj rá nuvií noco̱o , ne̱ guun rá nij so' ticavi̱' nij so' manj a .
” Che'é dan nicu̱n' 'u̱nj rihaan nij soj cuano̱ , ne̱ ta'a̱j soj me síí ya̱nj u̱u̱n ne̱ ta'a̱j soj me síí ra̱a̱ ata̱ suun , tza̱j ne̱ Diose̱ me síí racuíj manj nda̱a cuano̱ nihánj , ne̱ che'é dan natá' 'u̱nj sena̱na̱ Diose̱ rihaan nij soj a . Tza̱j ne̱ ne ino̱ vaa nana̱ natá' 'u̱nj rihaan nij soj cuano̱ ga̱ sena̱na̱ nij síí nata' sena̱na̱ Diose̱ ga̱a naá do̱' , sena̱na̱ ma'a̱n síí cu'na̱j Moisés do̱' , ga̱a cataj xna'anj nij so' da̱j gu̱un rej rihaan nij so' ma' .
Dan me se ma'a̱n nij so' cataj se vaa síí ca'ne̱j Diose̱ ti̱nanii man yuvii̱ rihaan sayuun me se quira̱n' so' sayuun , ne̱ gu̱un so' síí cunuu i'na̱' uún asino ya̱a̱n rihaan yo'ó nij síí cavi' , ne̱ nata̱' so' nana̱ ya̱ rihaan nij yuvii̱ israelitá do̱' , rihaan nij yuvii̱ yaníj do̱' a ― taj Pabló rihaan síí cu'na̱j Agripa yo' a .
Dan me se ga̱a ca'mii so' da̱nj rihaan síí cu'na̱j Agripa , ne̱ caguáj síí cu'na̱j Festo , cataj so' : ― Snúú so̱' , Pablo . Che'é se tucu'yón ndo'o so̱' yanj ro' , che'é dan guun snu̱j raá so̱' na̱nj á ― taj so' rihaan Pabló a .
Ga̱a ne̱ cataj Pabló rihaan síí cu'na̱j Festo yo' a : ― Ne snu̱j 'u̱nj , man Festo si̱j uun chij . Tana̱nj ya̱ vaa nana̱ natá' 'u̱nj , ne̱ nana̱ ve'é vaa no̱ xcúún ní' cuno̱ ní' me nij nana̱ yo' a .
'O̱ se si̱j nica̱j suun rey me síí nihánj , ne̱ so' me síí ne'en da̱j vaa nu̱' rasu̱u̱n natá' 'u̱nj rihaan nij soj cuano̱ á . Ne̱ ne chu'ví' 'u̱nj nata̱' 'u̱nj nu̱' nana̱ nihánj rihaan so' ma' . 'O̱ se a̱j xcaj síí cu'na̱j Agripa nihánj cuentá che'é nu̱' rasu̱u̱n nihánj , rá 'u̱nj á . 'O̱ se nuveé ra̱su̱u̱n 'ni̱j yuve̱ me rasu̱u̱n nihánj a̱ man ado̱nj ― taj Pabló rihaan síí cu'na̱j Festo a .
Ne̱ cataj so' rihaan síí cu'na̱j Agripa a : ― Ne̱ cata̱j so̱' 'o̱ nana̱ rihanj , Agripa . Amán rá so̱' da̱j taj sena̱na̱ nij síí nata' sena̱na̱ Diose̱ ga̱a naá na' . A̱j ne'én 'u̱nj se vaa amán rá so̱' na̱nj ado̱nj ― taj Pabló rihaan síí cu'na̱j Agripa yo' a .
Ga̱a ne̱ cataj Agripa rihaan so' a : ― Ca'mi̱i̱ so̱' do̱j rihanj , ga̱a ne̱ cuaj guún 'u̱nj síí noco̱' man Jesucristó , rá so̱' na' ― taj Agripa rihaan Pabló a .
Ga̱a ne̱ cataj Pabló rihaan so' a : ― Achíín ni̱'yáá 'u̱nj rihaan Diose̱ se vaa , ca've̱e se do̱j nana̱ ca'mi̱j , ca've̱e se noco̱o ndo'o ca'mi̱j , tza̱j ne̱ nuveé curuún so̱' cuchuma̱n rá sena̱na̱j ma' . Tana̱nj me rá 'u̱nj cuchuma̱n rá cunuda̱nj soj si̱j uno nana̱ a'mij cuano̱ , ne̱ ase vaa 'u̱nj ro' , da̱nj ga̱a̱ soj uún na̱nj ado̱nj . Tza̱j ne̱ se̱ cunumi̱i soj ga̱ aga' ne̱' nihánj , rá 'u̱nj ma' ― taj Pabló rihaan nij so' a .
Ga̱a ne̱ canicun' caya̱ síí nica̱j suun rey do̱' , síí nica̱j suun gobernador do̱' , chana̱ cu'na̱j Berenice do̱' , yo'ó nij síí ya̱nj ga̱ nij so' do̱' ,
ne̱ curiha̱nj nij so' , ne̱ cataj nij so' rihaan tuvi' nij so' se vaa taj va̱j cacun' qui'yaj Pabló , ne̱ ne nó xcúún so' cavi̱' so' do̱' , qui̱'nij so' taga' do̱' ma' .
Ga̱a ne̱ cataj síí cu'na̱j Agripa rihaan síí cu'na̱j Festo a : ― Sese ne cachi̱nj ni'ya̱j síí nihánj se vaa ca'ne̱' César cacun' che'é so' , ne̱ ca've̱e cu̱riha̱nj so' taga' asuun sa̱j á ― taj síí cu'na̱j Agripa rihaan síí cu'na̱j Festo a .
Dan me se guun ya̱ rá síí cu'na̱j Festo se vaa ca'a̱nj núj nda̱a yo'óó noco̱o Italia rej ne̱ síí nica̱j suun emperador cu'na̱j César a . Ga̱a ne̱ tacuachén so' man Pabló do̱' , man yo'ó do̱j síí 'ni̱j taga' do̱' , rihaan 'o̱ tanuu uun chij rihaan 'o̱ cientó tanuu , ne̱ Julio cu'na̱j tanuu yo' , ne̱ síí nu̱u̱ rihaan ma'a̱n síí nica̱j suun emperador me so' a .
Dan me se cavii núj ga̱ tinú' Aristarco síí cavii chuman' Tesalónica chuman' na̱j estadó Macedonia rque 'o̱ rihoo chéé rihaan na a . Ne̱ xa̱' rihoo yo' , tza̱j ne̱ rihoo cavii chuman' Adramitio me yo' , ne̱ ca'a̱nj yo' nda̱a nij chuman' na̱j tu'va na ya'a̱nj estadó Asia a .
Ne̱ yo'ó güii me se cuchi' núj chuman' cu'na̱j Sidón , ne̱ ve'é ina̱nj qui'yaj síí cu'na̱j Julio ga̱ Pabló , ne̱ ca'vej rá so' ca'a̱nj Pabló rihaan nij tuvi' Pabló síí ya̱nj chuman' Sidón yo' , che'é rej ta̱j ya'anj nij so' man Pabló a .
Ga̱a ne̱ cavii uún núj rque rihoo , ne̱ ca'anj uún rihoo , ne̱ cachén núj rej sur rej nichru̱n' yo'óó ta̱j rihaan na ya'a̱nj cu'na̱j Chipre a . 'O̱ se go' ndo'o nana̱ rej rihaan rihoo yo' a .
Ga̱a ne̱ cachén uún núj rihaan na ya'a̱nj , ne̱ cachén núj tu'va estadó Cilicia do̱' , estadó Panfilia do̱' , ne̱ cuchi' núj nda̱a chuman' Mira chuman' na̱j estadó Lisia a .
Ne̱ chuman' yo' ro' , nari' tanuu yo' 'o̱ rihoo cavii chuman' Alejandría , ne̱ rihoo ca'a̱nj nda̱a Italia me yo' a . Che'é dan cavii núj rque rihoo yo' qui'yaj tanuu yo' a .
Dan me se nanaj ndo'o cachéé rihoo yo' rque que'e̱e̱ güii , ne̱ che'é dan sayu̱u̱n ndo'o vaa cuchi' núj rihaan chuman' Gnido a . Ne̱ ne ca've̱e ca'a̱nj núj a̱ doj , qui'yaj nana̱ ma' . Che'é dan cachén núj nichru̱n' yo'óó ta̱j rihaan na ya'a̱nj cu'na̱j Creta , ne̱ nichru̱n' rej cu'na̱j Salmón rej na̱j yo'óó Creta cachén núj a .
Ne̱ sayu̱u̱n uxrá vaa cachén núj rej yo' , ne̱ cuchi' núj nda̱a 'o̱ rej cu'na̱j Buenos Puertos , ne̱ nichru̱n' naj chuman' yo' ga̱ chuman' cu'na̱j Lasea a .
Dan me se a̱j cachén ndo'o güii , qui'yaj rihoo yo' , ne̱ a̱j cachén güii toco' nij yuvii̱ israelitá x'naa man ma'a̱n nij so' che'é se aráj gue̱e̱ nij so' rihaan Diose̱ , ne̱ nichru̱n' quisi̱j dió avii nana̱ yuva̱a̱ rihaan na ya'a̱nj a . Che'é dan cuchu'vi' núj se vaa quira̱n' núj si̱j ma̱n rque rihoo yo' sayuun a . Che'é dan narqué Pabló chrej rihaan nij síí ma̱n rque rihoo yo' ,
ne̱ cataj so' rihaan nij so' a : ― Ne'én 'u̱nj se vaa xa̱' rihoo nihánj , tza̱j ne̱ sese yo'o̱ ca'a̱nj rihoo nihánj , ne̱ quira̱n' ndo'o nij rasu̱u̱n ma̱n rque rihoo nihánj do̱' , ma'a̱n rihoo nihánj do̱' , sayuun , ne̱ quiri̱' ndo'o nij yo' , qui'ya̱j nana̱ yuva̱a̱ , ne̱ nda̱a cavi̱' ma'a̱n ní' ado̱nj ― taj Pabló rihaan nij so' a .
Tza̱j ne̱ tanuu uun chij rihaan 'o̱ cientó tanuu yo' ro' , ne cuchuma̱n rá so' sena̱na̱ Pabló ma' . Tana̱nj cuchumán rá so' sena̱na̱ síí tuguáj rihoo do̱' , síí si'ya̱j rihoo do̱' a .
Dan me se rej cu'na̱j Buenos Puertos yo' ro' , nuveé re̱j sa̱' quina̱j rihoo nu̱' dió avii nana̱ yuva̱a̱ me rej yo' a . Che'é dan noco̱o doj ta'a̱j nij síí ma̱n rque rihoo cataj se vaa guun rá nij so' cu̱riha̱nj rihoo rej yo' , ne̱ guun rá nij so' se vaa cuchi̱' rihoo chuman' Fenice ne̱ gu̱un ra̱a̱n rihoo chuman' yo' nu̱' dió avii nana̱ yuva̱a̱ a . Ne̱ chuman' Fenice ro' , me chuman' na̱j yo'óó cu'na̱j Creta , ne̱ ca̱ráán quij rihaan nana̱ yuva̱a̱ rej chuman' Fenice , rá nij so' a .
Dan me se cavii 'o̱ nana̱ catu̱n' rej rque̱ tu'va na ya'a̱nj , ne̱ guun rá nij so' se vaa gu̱un nucua̱j nij so' qui'ya̱j nij so' nda̱a vaa guun rá nij so' a . Che'é dan guun che'e̱ rihoo ca'anj rihoo , ne̱ nichru̱n' yo'óó cu'na̱j Creta va̱j nij so' qui'yaj nana̱ a .
Dan me se do̱j orá vaj rihoo , ga̱a ne̱ taj ni'yón cavii 'o̱ nana̱ yuva̱a̱ rej xra̱j rihaan na ya'a̱nj , ne̱ go' uxrá nana̱ yuva̱a̱ rihaan rihoo , ne̱ nana̱ cu'na̱j Euroclidón me yo' xna'ánj griego a .
Ne̱ ne gu̱un nucua̱j rihoo ca'a̱nj rihoo rej rihaan rihoo ne̱ qui'ya̱j canaán rihoo rihaan nana̱ yuva̱a̱ ma' . Che'é dan ca'ne' rá núj , ne̱ canica̱j rihoo ne̱ va̱j rma'a̱n rihoo , qui'yaj nana̱ yo' a .
Ne̱ cachén núj nichru̱n' yo'o̱ yo'óó nii ta̱j rihaan na ya'a̱nj , ne̱ yo'óó cu'na̱j Clauda me yo' a . Ne̱ sayu̱u̱n uxrá guun nucua̱j núj naxca̱j núj rihoo cunii noco̱' rej xco̱ rihoo xi̱j ne̱ naqui'yaj raan núj man rihoo cunii yo' rque rihoo xi̱j yo' a .
Ne̱ ga̱a quisíj naxca̱j núj man rihoo cunii yo' , ne̱ numíj nij so' ne' naqui'ya̱j raan nij so' man rihoo xi̱j yo' a . Dan me se cuchu'vi' ndo'o nij so' se vaa cano̱ rihoo rihaan yo'óó chru̱u̱ na̱j rque na ya'a̱nj rej cu'na̱j Sirte ne̱ quiri̱' nu̱' rihoo yo' a . Che'é dan nacué nij so' mantá o' nana̱ rihaan , che'é rej se̱ ca'anj yo̱o rihoo ma' . Ne̱ me rej ma'a̱n go' nana̱ ro' , ca'anj rihoo uún ado̱nj .
Ne̱ yo'ó güii me se che'é se go' uxrá nana̱ rihaan núj , ne̱ che'é dan quiri'íj nij so' nij rasu̱u̱n ma̱n rque rihoo rque na ya'a̱nj ,
ne̱ güii va'nu̱j me se ma'a̱n nij so' ra'a nij so' ri'íj nij so' nij rasu̱u̱n rásuun ma'a̱n yuvii̱ tuguáj rihoo rque na ya'a̱nj , che'é rej cunu̱u yo̱o rihoo ne̱ nij so' a .
Ne̱ güii do̱' , yati' do̱' , ne curuvi̱' ni̱'yaj núj que'e̱e̱ güii a̱ ma' . Ne̱ yo'o̱ go' nana̱ yuva̱a̱ rihaan núj , ne̱ che'é dan guun ya̱ rá núj se vaa daj chiha̱a̱ míj se̱ ca'vee quinani̱i̱ núj rihaan sayuun yo' a̱ ma' .
Dan me se a̱ 'ó nij síí ma̱n rque rihoo ne cha̱ nij so' , ne̱ che'é dan canicun' Pabló sca'núj nij so' , ne̱ cataj so' : ― Ve'é doj sese cuno nij soj sena̱na̱j , tinu̱j . 'O̱ se sese ne cavi̱i̱ ní' yo'óó cu'na̱j Creta , ne̱ ne quira̱n' ní' sayuun nihánj , ne̱ ne ca'a̱nj ni'ya̱ cunuda̱nj nij rasu̱u̱n asuun sa̱j ma' .
Ne̱ nihánj me se cuno̱ soj chrej nago̱' 'u̱nj man soj , ne̱ naqui'ya̱j niha̱' soj nimán soj á . 'O̱ se a̱ 'ó tuvi' nij soj se̱ cavi' ma' . Ma̱a̱n o̱rún' rihoo nihánj ca'a̱nj ni'ya̱ a .
'O̱ se 'u̱nj me síí noco̱' man Diose̱ , ne̱ 'yaj suun 'u̱nj che'é so' , ne̱ nii̱ cua'a̱a ro' , canicun' yo'o̱ semo̱zó Diose̱ rihanj ,
ne̱ cataj so' : “ Se̱ cuchu'ví' so̱' , man Pablo . 'O̱ se no̱ xcúún so̱' ca̱nicún' so̱' rihaan síí cu'na̱j César , ne̱ nihánj me se cata̱j xna'anj 'u̱nj rihaan so̱' se vaa a̱j guun rá Diose̱ se vaa ca̱ráán Diose̱ rihaan sayuun che'é so̱' ga̱ cunuda̱nj nij síí nu̱u̱ rque rihoo nihánj ado̱nj ” , taj semo̱zó Diose̱ rihanj a .
Che'é dan naqui'ya̱j niha̱' soj nimán soj , tinu̱j . 'O̱ se 'u̱nj me síí amán ya̱ rá ni'ya̱j Diose̱ se vaa qui'ya̱j Diose̱ nu̱' nda̱a vaa cataj xna'anj semo̱zó Diose̱ rihanj ado̱nj .
Tza̱j ne̱ 'o̱ se cataj semo̱zó Diose̱ rihanj se vaa ya̱ quiri̱' rihoo nihánj tu'va 'o̱ yo'óó ta̱j rihaan na ya'a̱nj ado̱nj ― taj Pabló rihaan yo'ó nij so' a .
Dan me se quisíj xca'a̱nj güii va̱j núj rihaan na ya'a̱nj cu'na̱j Adria , qui'yaj nana̱ a . Ne̱ rej ya̱n' ro' , guun rá nij síí tuguáj rihoo se vaa da̱j doj cuchi̱' núj rihaan 'o̱ yo'óó a .
Che'é dan xcaj ta'nga' nij so' me daj metró cunu̱u̱ nuû na , ne̱ xcaj nij so' cuentá se vaa ico̱ xnu̱' ya̱a̱n metró nuû na rej yo' a . Ga̱a ne̱ na'vi̱j nij so' 'o̱ orá nii , ne̱ xcaj ta'nga' uún nij so' , ne̱ xcaj nij so' cuentá se vaa ico̱ chi̱j gue̱e̱ metró cunu̱u̱ nuû na a .
Che'é dan cuchu'vi' nij so' se vaa cano̱ rihoo yo' rihaan yuvej na̱j rque na ya'a̱nj ne̱ cachra̱n' rihoo a . Che'é dan ca'anj nij so' rej xco̱ rihoo , ne̱ tananij nij so' ca'a̱nj aga' ganchó rque na ya'a̱nj , che'é rej nucu'lu̱' aga' yo' rque nij yuvej na̱j rque na ya'a̱nj , ne̱ canicu̱n' rihoo yo' a . Ne̱ guun ndo'o rá nij so' se vaa cuaj cuaj quisi̱j güii ne̱ gu̱un nucua̱j nij so' quene'e̱n nij so' me rej va̱j nij so' a .
Ga̱a ne̱ nij síí tuguáj rihoo ro' , guun rá nij so' cuna̱nj ma'a̱n ina̱nj nij so' , ne̱ quinani̱i̱ nij so' rihaan sayuun quira̱n' tuvi' nij so' qui'ya̱j rihoo yo' , rá nij so' a . Che'é dan tu'va rma'a̱n nij so' cataj nij so' se vaa ca'a̱nj nij so' ta̱nanij nij so' doj aga' ganchó rque na ya'a̱nj rej tacúún rihoo , ne̱ ca'anj ta̱nanij nij so' rihoo cunii yo' rihaan na ya'a̱nj catu̱u̱ nij so' a .
Tza̱j ne̱ ca'mii Pabló rihaan tanuu uun chij rihaan 'o̱ cientó tanuu do̱' , rihaan yo'ó nij tanuu do̱' , cataj so' : ― Sese se̱ quináj nij síí nihánj rque rihoo nihánj , ne̱ se̱ ca'vee quinani̱i̱ ma'a̱n soj rihaan sayuun a̱ ma' ― taj Pabló rihaan nij so' a .
Ga̱a ne̱ ca'anj nij tanuu , ca'ne' nij tanuu ne' numi̱i rihoo cunii yo' , ne̱ quinij ma'a̱n rihoo cunii yo' rihaan na ya'a̱nj , ca'anj ni'ya̱ ma'a̱n yo' a .
Ne̱ nichrun' rá ranga̱' , ne̱ nago' Pabló chrej man yo'ó nij so' se vaa cha̱ nij so' do̱j se chá a . Ne̱ cataj so' : ― Cuan' me síj 'o̱ xnu̱' güii quinanó ndo'o rá nij soj , ne̱ a̱ doj ne cha̱ soj se chá ma' .
Che'é dan narque̱ 'u̱nj chrej man nij soj cuano̱ se vaa cha̱ soj á . Ga̱a ne̱ gu̱un nucua̱j soj quinani̱i̱ soj rihaan sayuun na̱nj á . 'O̱ se a̱ 'ó yuvé raa̱ a̱ 'ó nij soj se̱ ca'anj ni'ya̱ a̱ ma' ― taj so' rihaan yo'ó nij so' a .
Síj ca'mii so' da̱nj , ga̱a ne̱ nica̱j so' rachrúún , ne̱ nago' so' graciá rihaan Diose̱ che'é rachrúún ni'ya̱j cunuda̱nj nij so' , ga̱a ne̱ cuxra' ta'a̱j so' rachrúún , ne̱ guun che'e̱ so' chá so' a .
Ga̱a ne̱ guun niha̱' rá cunuda̱nj nij so' , ne̱ nda̱a ma'a̱n nij so' chá uún a .
Ne̱ cunuda̱nj núj si̱j va̱j rque rihoo yo' ro' , me vi̱j cientó táá va'nu̱j chiha̱a̱ xnu̱' ya̱a̱n ya̱ yuvii̱ a .
Ne̱ ga̱a quisíj caraa rque nij so' , ne̱ quiri'íj nij so' nu̱' 'núú trigó rihaan na ya'a̱nj , che'é rej ga̱a̱ yo̱o doj rihoo a .
Dan me se quisíj güii , ne̱ quene'en núj yo'óó , tza̱j ne̱ ne cunu̱u ya̱a̱n núj yo'óó yo' a̱ ma' . Tza̱j ne̱ quene'en nij so' 'o̱ rej atúj yaníj do̱j tzin' na ya'a̱nj , ne̱ na̱j yo'óó chru̱u̱ tu'va na ya'a̱nj rej yo' a . Ne̱ guun rá nij so' ca'a̱nj rihoo rej yo' sese ca've̱e ca'a̱nj rihoo a .
Che'é dan ca'ne' nij so' ne' noco̱' nij aga' ganchó , ne̱ quináj nij aga' ganchó rque na ya'a̱nj , qui'yaj nij so' a . Ne̱ nache nij so' ne' numi̱i chruun tuguáj rihoo , ne̱ naxuma̱a̱n mantá rej tacúún rihoo , qui'yaj nij so' , ne̱ guun rá nij so' go̱' nana̱ rihaan mantá ne̱ ca'a̱nj rihoo rej na̱j yo'óó chru̱u̱ yo' , rá nij so' a .
Tza̱j ne̱ ca'anj rihoo canó rihoo xráá 'o̱ tacaan yo'óó chru̱u̱ na̱j rque na , ne̱ raan canó tacúún rihoo yo'óó chru̱u̱ , ne̱ ne ca've̱e cu̱riha̱nj yo' a̱ ma' . Ne̱ nucua̱j ndo'o go' na rej xco̱ rihoo , ne̱ da̱j doj quiri̱' rej xco̱ rihoo , qui'yaj na yo' a .
Ne̱ guun rá nij tanuu ticavi̱' nij so' man nij síí 'ni̱j taga' tumé nij so' , che'é rej se̱ ca'vee go̱' nij so' xtáj rihaan na ne̱ cuna̱nj nij so' rihaan nij tanuu a .
Tza̱j ne̱ tanuu uun chij rihaan 'o̱ cientó tanuu ro' , ne ca've̱j rá so' cavi̱' Pabló ma' . Che'é dan caráán so' chrej se̱ qui'yaj yo'ó nij tanuu da̱nj ma' . Ne̱ ca'ne' so' suun se vaa nij síí ne'en go̱' xtáj rihaan na ro' , güe̱j asino nij so' rihaan na go̱' nij so' xtáj rihaan na ca'a̱nj nij so' rihaan yo'óó a .
Ne̱ yo'ó nij so' ro' , cano̱ nij so' rcuchra̱' do̱' , chruun cavii rihoo yo' ga̱a cachran' rihoo do̱' , ne̱ ca'a̱nj nij so' rihaan yo'óó yo' , taj so' a . Ne̱ da̱nj qui'yaj nij so' , ne̱ cuchi' cunuda̱nj nij so' rihaan yo'óó , ne̱ quinanii cunuda̱nj nij so' a .
Dan me se ga̱a cuchi' sa̱' núj yo'óó ta̱j rihaan na ya'a̱nj yo' , ne̱ xcaj núj cuentá se vaa yo'óó cu'na̱j Malta me yo' a .
Ne̱ nij síí chiha̱nj yo'óó yo' ro' , ve'é uxrá qui'yaj nij so' ga̱ núj a . 'O̱ se nica̱j tuvi' ndo'o nij so' ga̱ núj , ne̱ che'é se caman' maa̱n ne̱ acoj tiha' , ne̱ che'é dan naran' nij so' ya'an cunu̱u gu̱u̱n núj a .
Ga̱a ne̱ naran' Pabló 'o̱ nánj rca' , ne̱ cuta' so' rihaan ya'an a . Ne̱ che'é se ya'a̱an ndo'o ya'an , ne̱ che'é dan curiha̱nj 'o̱ xcuáá yuva̱a̱ rque rca' yo' , ne̱ canó xo' ra'a Pabló a .
Ne̱ ga̱a quene'en nij síí ma̱n rej yo' se vaa noco̱' xcuáá ra'a Pabló , ne̱ cataj nij so' rihaan tuvi' nij so' a : ― Ya̱ ya̱ si̱j ticavi' yuvii̱ me síí nihánj na̱nj á . 'O̱ se nda̱' se quinanii so' rihaan na ya'a̱nj , tza̱j ne̱ che'é se tumé so' cacun' , ne̱ che'é dan ne no̱ xcúún so' ga̱a̱ i'na̱' so' ma' ― taj nij so' rihaan tuvi' nij so' a .
Tza̱j ne̱ nacunan' Pabló ra'a so' , ne̱ quinij xcuáá rihaan ya'an , ne̱ ne qui'ya̱j chi'i̱i̱ xcuáá a̱ doj man Pabló a̱ ma' .
Tza̱j ne̱ nij síí ma̱n yo'óó yo' ro' , guun rá nij so' se vaa cara̱a cu'maan ra'a so' , ase taj ni'yón cavi̱' so' ne̱ naxru̱' so' rihaan yo'óó , tza̱j ne̱ ga̱a guun ra̱a̱n na'vi̱j nij so' quira̱n' so' da̱nj , ne̱ ga̱a quene'en nij so' se vaa ne quira̱n' so' a̱ doj se chi'i̱i̱ , ne̱ noná nij so' sena̱na̱ nij so' , ne̱ cataj nij so' se vaa 'o̱ ya'anj me Pabló a .
Dan me se nichru̱n' rej yo' me se na̱j to'óó síí uun chij doj rihaan yo'óó ta̱j rihaan na ya'a̱nj yo' , ne̱ Publio cu'na̱j so' a . Ne̱ nica̱j tuvi' so' ga̱ núj , ne̱ va'nu̱j güii ve'é taj ya'anj so' man núj a .
Dan me se nacaa ndo'o rej Publio yo' , ne̱ na̱j so' rihaan yuvéé , ne̱ ran' ndo'o so' chi'ii̱ to̱n a . Ga̱a ne̱ catúj Pabló rej na̱j so' , ne̱ cachíín ni'ya̱j Pabló rihaan Diose̱ che'é so' , ga̱a ne̱ cuta' Pabló ra'a Pabló xráá so' , ne̱ dan me se nahuun sa̱' so' , qui'yaj Pabló a .
Ga̱a quisíj qui'yaj Pabló da̱nj , ne̱ yo'ó nij síí anó chi'ii̱ ya̱nj yo'óó yo' ro' , ca'na' nij so' uún rihaan Pabló , ne̱ nahuun sa̱' nij so' , qui'yaj Pabló a .
Ga̱a ne̱ caráj cochro̱j uxrá nij so' rihaan núj , ne̱ ga̱a curiha̱nj núj yo'óó yo' , ne̱ rqué nij so' rihaan núj cunuda̱nj nij rasu̱u̱n cachiin man núj a .
Dan me se cachén va'nu̱j yavii , ga̱a ne̱ cavii núj rque yo'ó rihoo chéé rihaan na ca'anj núj a . Ne̱ xa̱' rihoo yo' , tza̱j ne̱ rihoo quináj sa̱' tu'va yo'óó ta̱j rihaan na ya'a̱nj yo' nu̱' nij yavii avii nana̱ yuva̱a̱ me yo' , ne̱ rihoo cavii chuman' Alejandría me yo' , ne̱ no̱ setinanga̱' ro̱j ya'anj cuaté cu'na̱j Cástor ga̱ Pólux rihaan rihoo yo' a .
Dan me se cuchi' núj chuman' cu'na̱j Siracusa , ne̱ va'nu̱j güii caran' núj chuman' yo' a .
Ga̱a ne̱ cavii uún rihoo chuman' Siracusa , ne̱ cachén rihoo nichru̱n' tu'va na ya'a̱nj , ne̱ cuchi' rihoo nda̱a chuman' Regio a . Ga̱a ne̱ cachén 'o̱ güii , ga̱a ne̱ cavii 'o̱ nana̱ rej rque̱ rihaan na ya'a̱nj , ne̱ ca'anj rihoo , ne̱ rque vi̱j güii cuchi' núj nda̱a chuman' cu'na̱j Puteoli a .
Ne̱ chuman' Puteoli ro' , nari' núj do̱j tinúú ní' , ne̱ cachíín ni'ya̱j nij so' rihaan núj se vaa cara̱n' núj chi̱j güii ga̱ nij so' a . Ne̱ ga̱a quisíj chi̱j nij güii , ne̱ nayón núj chrej , ne̱ ca'anj núj chrej va̱j nda̱a chuman' Romá a .
Ne̱ cuchi' nana̱ che'é núj rihaan nij tinúú ní' síí ya̱nj chuman' Romá , ne̱ ca'na' nij so' nari̱' tuvi' nij so' ga̱ núj chuman' cu'na̱j Foro de Apio do̱' , chuman' cu'na̱j Tres Tabernas do̱' a . Ne̱ ga̱a quene'en Pabló man nij so' , ne̱ nago' so' graciá rihaan Diose̱ , ne̱ nari' nucuaj nimán so' a .
Ne̱ ga̱a quisíj catúj núj chuman' Romá , ne̱ tacuachén tanuu uun chij rihaan 'o̱ cientó tanuu man nij síí 'ni̱j taga' rihaan yo'ó tanuu uun chij doj , ne̱ ca'vej rá nij síí nica̱j suun cara̱n' Pabló rá 'o̱ ve' ne̱ ca̱yáán o̱rún' so' ga̱ tanuu tumé man so' a .
Dan me se cachén va'nu̱j güii , ga̱a ne̱ canacúún Pabló man nij síí uun chij rihaan nij yuvii̱ israelitá ya̱nj chuman' Romá se vaa cunu̱u chre̱' nij so' ga̱ so' a . Ne̱ ga̱a quisíj cunuu chre̱' nij so' , ne̱ cataj so' rihaan nij so' a : ― Xa̱' 'u̱nj nihánj , tza̱j ne̱ taj va̱j cacun' qui'yáá 'u̱nj rihaan tuvi' ní' si̱j israelitá do̱' , rihaan setucua̱nj xi̱i ní' do̱' man tinu̱j . Tza̱j ne̱ tuvi' ní' síí ya̱nj chuman' Jerusalén ro' , numíj nij so' manj ne̱ tacuachén nij so' manj rihaan nij síí romanó ado̱nj .
Ne̱ nij síí romanó ro' , taj se vaa taj che'é cavi̱' 'u̱nj rá nij so' ga̱a naqui'yaj cu̱u nij so' che'ej ma' . Ne̱ guun rá nij so' quiri̱i̱ nij so' taga' manj a .
Tza̱j ne̱ cuta' ndo'o nij síí israelitá yo' cacun' xráj , ne̱ che'é dan nó xcúnj cachi̱nj ni̱'yáj rihaan síí cu'na̱j César se vaa ca'ne̱' so' cacun' che'ej a . Tza̱j ne̱ taj a̱ 'ó cacun' cuta̱' 'u̱nj xráá soj si̱j ma̱n chiháán 'u̱nj ma' .
Che'é dan canacúún 'u̱nj man nij soj ca'na̱' soj , che'é se guun rá 'u̱nj que̱ne'én 'u̱nj man soj do̱' , ca'mi̱i̱ 'u̱nj ga̱ soj do̱' a . 'O̱ se che'é síí ca've̱e qui'ya̱j cavi̱i̱ sa̱' ní' si̱j israelitá me se nu̱mií 'u̱nj 'yaj aga' ne̱' nihánj ado̱nj ― taj Pabló rihaan yo'ó nij síí israelitá yo' a .
Ga̱a ne̱ cataj nij so' rihaan Pabló a : ― Xa̱' nij tuvi' ní' síí ya̱nj estadó Judea , tza̱j ne̱ taj yanj cartá ca'néé nij so' rihaan núj naya̱a̱ núj ma' . Ne̱ a̱ 'ó tinúú ní' ne ca'na̱' rihaan núj nata̱' nana̱ chi'i̱i̱ che'é so̱' rihaan núj ma' .
Ne̱ vaa che'é cata̱j ma̱'án so̱' rihaan núj da̱j uun rá so̱' , rá núj a . 'O̱ se tucuáán ino̱ noco̱' nij tuvi̱' nij soj me se ne'en núj se vaa me rej ma'a̱n a'mii chi'i̱i̱ yuvii̱ che'é tucuáán yo' na̱nj á ― taj nij so' rihaan Pabló a .
Dan me se cachrón nij so' güii ca'na̱' uún nij so' ve' ya̱nj Pabló , ne̱ güii yo' me se ca'na' que'e̱e̱ tuvi' nij so' a . Ga̱a ne̱ nata' Pabló rihaan nij so' che'é suun uun chij Diose̱ nimán yuvii̱ do̱' , rihaan chumii̱ nihánj vaa güii do̱' a . Ne̱ nayaa so' setucua̱nj síí cu'na̱j Moisés do̱' , nana̱ cachrón nij síí nata' sena̱na̱ Diose̱ rihaan yanj ga̱a naá do̱' , ne̱ cataj xna'anj so' me che'é no̱ xcúún nij so' cuchuma̱n rá nij so' cuno̱ nij so' sena̱na̱ Jesucristó a . Dan me se asi̱j na'ya̱a̱n guun che'e̱ so' ca'mii so' rihaan nij so' , ne̱ nda̱a ca'anj güii navij ca'mii so' a .
Ne̱ ta'a̱j nij so' ro' , cuchumán rá sena̱na̱ so' , ne̱ yo'ó ta'a̱j nij so' ne cuchuma̱n rá nana̱ yo' ma' .
Ne̱ ne gu̱un cuya̱a̱n rá cunuda̱nj nij so' a̱ ma' . Ne̱ guun che'e̱ nij so' ca'anj nij so' a . Tza̱j ne̱ ga̱a ataa ca'a̱nj nij so' , ne̱ ca'mii Pabló o̱rún' nana̱ rihaan nij so' , cataj so' : ― Cuna̱j uxrá vaa nana̱ nihánj nana̱ rqué Nimán Diose̱ rihaan xi̱i ní' ga̱a ca'mii síí cu'na̱j Isaías síí nata' sena̱na̱ Diose̱ ga̱a naá rihaan nij so' a .
Nana̱ ca'mii Isaías rihaan nij so' me nana̱ ca'mii ma'a̱n Diose̱ rihaan so' a : “ Cuchi̱' so̱' rihaan nij so' ne̱ cata̱j xna'anj so̱' rihaan nij so' se vaa catu̱u̱ uxrá nana̱ xréé nij so' , tza̱j ne̱ se̱ xcaj nij so' cuentá ma' . Ne̱ ni̱'yaj uxrá nij so' , tza̱j ne̱ se̱ quene'en nij so' ma' .
'O̱ se caráán ma'a̱n nij yuvii̱ nihánj rihaan nij so' che'é rej na'vej rá nij so' quene'e̱n ma'a̱n nij so' , ne̱ caráán nij so' xréé nij so' , che'é rej na'vej rá nij so' cuno̱ nij so' uún a . Ne̱ ne atúj nana̱ nimán nij so' , 'yaj nij so' , che'é yan na'vej rá nij so' xca̱j nij so' cuentá ne̱ ca̱nica̱j nimán nij so' ma' . 'O̱ se na'vej rá nij so' nahu̱un sa̱' nimán nij so' qui̱'yáá 'u̱nj a̱ man ado̱nj ” , me sena̱na̱ Diose̱ ca'mii síí cu'na̱j Isaías ga̱a naá a .
Che'é dan xca̱j soj cuentá se vaa a̱j ca'anj nana̱ nihánj rihaan nij síí yaníj , ne̱ nij so' me síí cuchuma̱n rá se vaa ti̱nanii Diose̱ man nij so' rihaan chrej chi'i̱i̱ uun chij nimán nij so' a . 'O̱ se nij so' me síí cuno̱ ya̱ nana̱ nihánj na̱nj á ― taj Pabló rihaan nij síí uun chij rihaan nij yuvii̱ israelitá ya̱nj chuman' Romá yo' a .
Síj ca'mii so' da̱nj , ga̱a ne̱ cavii nij yuvii̱ israelitá yo' ca'anj nij so' , ne̱ ca'mii canó tuvi' ma'a̱n nij so' ga̱ tuvi' nij so' a .
Dan me se vi̱j ya̱ yo' cayáán Pabló chuman' Romá yo' , ne̱ ma'a̱n so' go' tu'vee ve' ne̱ so' a . Ne̱ ve'é ca'mii so' ga̱ cunuda̱nj nij síí ca'na' ni̱'yaj man so' a .
Ne̱ ca'mii natáj so' che'é suun uun chij Diose̱ nimán yuvii̱ do̱' , rihaan chumii̱ nihánj vaa güii do̱' , ne̱ tucu'yón so' sena̱na̱ Jesucristó si̱j 'ni̱j ra'a man ní' , ne̱ a̱ doj ne cuchu'vi̱' so' , ne̱ ne ca̱ráán nii chrej rihaan so' qui'ya̱j so' da̱nj a̱ ma' .
'U̱nj me síí cu'na̱j Pablo , ne̱ 'yaj sunj rihaan Jesucristó a . Dan me se canacúún Jesucristó mán 'u̱nj guún 'u̱nj apóstol che'é rej nata̱' 'u̱nj se‑na̱na̱ Diose̱ nana̱ sa̱' rihaan yuvii̱ ,
ne̱ dan me se ga̱a naá cataj Diose̱ rihaan nij síí nata' se‑na̱na̱ Diose̱ ga̱a naá , ne̱ vaa güii ti̱nanii ya̱ Diose̱ man yuvii̱ rihaan sayuun , ne̱ cuno nij síí nata' se‑na̱na̱ Diose̱ , ne̱ cachrón nij so' nana̱ ca'mii Diose̱ rihaan yanj cu'na̱j danj Diose̱ na̱nj ado̱nj .
Dan me se cataj xna'anj Diose̱ che'é Jesucristó si̱j 'ni̱j ra'a man ní' , ne̱ dan me se ta'níí Diose̱ me Jesucristó , ne̱ si̱j noco̱' xna'anj tuvi̱' ga̱ síí cu'na̱j David síí cane ga̱a naá me so' , ne̱ dan me se ase vaa nee̱ man síí cu'na̱j David ro' , da̱nj vaa nee̱ man so' uún , tza̱j ne̱ cavi' so' , ga̱a ne̱ cunuu i'na̱' uún so' , ne̱ che'é dan me ne'en ní' se vaa ya̱ ta'ni̱j Diose̱ me so' ne̱ síí sa̱' nimán me uún so' a .

Ina̱nj che'é Jesucristó me qui'yaj Diose̱ se lu̱j che'ej se vaa cune' Diose̱ manj ca'a̱nj 'u̱nj rihaan nij yuvii̱ yaníj a . Dan me se ne ca'a̱nj 'u̱nj rihaan nij yuvii̱ israelitá ma' . Tza̱j ne̱ ca'anj 'u̱nj rihaan nij yuvii̱ yaníj , ne̱ dan me se me rá Diose̱ cata̱j xna'anj 'u̱nj se‑na̱na̱ Diose̱ rihaan nij yuvii̱ yaníj yo' , che'é rej cuchuma̱n rá nij so' nana̱ sa̱' yo' , ga̱a ne̱ cuno̱ nij so' rihaan Diose̱ ado̱nj .
Ne̱ yuvii̱ yaníj me ta'a̱j nij soj uún , ne̱ canacúún Jesucristó man ma'a̱n soj si̱j yaníj canoco̱' soj man so' ado̱nj .
Dan me se 'yáá 'u̱nj yanj nihánj ca'ne̱j 'u̱nj rihaan nij soj si̱j ya̱nj chuman' Romá si̱j 'e̱e̱ ndo'o rá Diose̱ man , ne̱ dan me se canacúún Diose̱ man soj gu̱un soj síí ga̱a̱ sa̱' nimán , ne̱ me raj qui'ya̱j Rej ní' Diose̱ qui'ya̱j Jesucristó si̱j 'ni̱j ra'a man ní' qui'ya̱j se lu̱j che'é soj , ne̱ me raj ga̱a̱ xe̱j nimán soj , qui'ya̱j uún ro̱j so' ado̱nj .
Cuno yuvii̱ ma̱n nu̱' cachra̱' rihaan chumii̱ se vaa amán rá nij soj ni'ya̱j soj Diose̱ , ne̱ che'é dan me nagó' 'u̱nj graciá rihaan Diose̱ , ne̱ racuíj Jesucristó mán 'u̱nj nago̱' 'u̱nj graciá rihaan Diose̱ che'é cunuda̱nj soj ei .
Dan me se 'yaj suun 'u̱nj rihaan Diose̱ , ne̱ natá' 'u̱nj nana̱ sa̱' se‑na̱na̱ ta'níí Diose̱ síí cu'na̱j Jesucristó , ne̱ che'é dan ne'en Diose̱ se vaa ya̱ ya̱ niga̱nj achíín ni̱'yáj rihaan Diose̱ che'é soj ei .
Ne̱ ga̱a achíín ni̱'yáj rihaan Diose̱ , ne̱ achíín ni̱'yáj che'é soj , ne̱ dan me se achíín ni̱'yáj rihaan Diose̱ se vaa ca've̱j so' cuchi̱j chiháán soj vaa güii ,
ne̱ me raj que̱ne'enj man soj , ne̱ me raj narque̱j chrej nucua̱j man soj , che'é rej quinari̱' nucuaj nimán soj a .
Dan me se nucua̱j ndo'o rá cunuda̱nj ní' man tuvi' ní' , ne̱ che'é dan me asa̱' nari' tuvi' ní' , ne̱ narque̱ ní' chrej nucua̱j man tuvi' ní' á .
Ne̱ me raj quene'e̱n soj se vaa guun que'e̱e̱ güii cachronj cuchi̱j chiháán soj , tinu̱j , nocoj . Tza̱j ne̱ ne ca've̱e cuchi̱j , che'é se vaa ndo'o suun rihanj , tza̱j ne̱ ase vaa natá' 'u̱nj rihaan yo'ó nij yuvii̱ yaníj ro' , da̱nj ga̱a̱ gue̱e̱ nata̱' 'u̱nj rihaan soj a . Nda̱a síj , ga̱a ne̱ cunu̱u ri̱i̱ doj tuvi' ní' , qui'ya̱j ní' ado̱nj .
Dan me se che'é se no̱ xcúún 'u̱nj nata̱' 'u̱nj rihaan cunuda̱nj nij yuvii̱ yaníj ro' , che'é dan nata̱' 'u̱nj rihaan soj , ne̱ dan me se rihaan nij síí ma̱n chuman' noco̱o do̱' , rihaan nij síí ya̱nj quij do̱' , rihaan nij síí avii raa̱ do̱' , rihaan nij síí ne nica̱j cuentá do̱' , rihaan cunuda̱nj nij so' natá' 'u̱nj a .
Che'é dan niha̱' ndo'o raj cuchi̱j chuman' Romá ca'mi̱i̱ natáj 'u̱nj se‑na̱na̱ Diose̱ nana̱ sa̱' rihaan soj uún ado̱nj .
Taj a̱ doj chrej na'a̱j nó rihanj ca'mi̱j se‑na̱na̱ Diose̱ nana̱ sa̱' ma' . 'O̱ se nana̱ nucua̱j uxrá me se‑na̱na̱ Diose̱ , ne̱ dan me se ca'mii Diose̱ se‑na̱na̱ Diose̱ cuno̱ yuvii̱ , ne̱ cuchuma̱n rá nij yuvii̱ cuno̱ nij yuvii̱ nana̱ , ne̱ ti̱nanii Diose̱ man nij yuvii̱ rihaan sayuun , ne̱ dan me se asino ya̱a̱n me rá Diose̱ ti̱nanii Diose̱ man nij yuvii̱ israelitá rihaan sayuun , ne̱ me rá uún Diose̱ ti̱nanii Diose̱ man nij yuvii̱ yaníj rihaan sayuun uún ado̱nj .
Dan me se cataj se‑na̱na̱ Diose̱ rihaan ní' se vaa ca've̱e cunu̱u sa̱' nimán ní' rihaan Diose̱ , qui'ya̱j Diose̱ , ga̱a ne̱ amán rá ní' ni'ya̱j ní' Diose̱ , ne̱ che'é dan cunuu sa̱' nimán ní' rihaan Diose̱ a . Nda̱a síj , ga̱a ne̱ cuchuma̱n doj rá ní' ni̱'yaj ní' man Diose̱ a . Veé 'o̱ cuya̱a̱n vaa nana̱ nihánj ga̱ nana̱ no̱ rihaan danj Diose̱ , taj yo' se vaa : “ Ma̱a̱n che'é se amán rá ní' ni'ya̱j ní' man Diose̱ , che'é dan cunuu sa̱' nimán ní' , ne̱ ga̱a̱ i'na̱' ní' rihaan Diose̱ nu̱' cavii nu̱' ca'anj ado̱nj ” , taj danj Diose̱ a .
A̱j cataj xna'anj Diose̱ síí nicu̱n' xta̱' rihaan ní' se vaa a'maan rá Diose̱ ni'ya̱j Diose̱ cunuda̱nj se chi'i̱i̱ 'yaj nij yuvii̱ , ne̱ me rá Diose̱ xca̱j nij yuvii̱ cuentá se vaa síí uun chij sa̱' me so' , ne̱ che'é dan qui'yaj Diose̱ daj a̱ rasu̱u̱n ma̱n rihaan chumii̱ nihánj ni̱'yaj yuvii̱ a . A̱j ne'en yuvii̱ rasu̱u̱n , ne̱ xcaj nij yuvii̱ cuentá se vaa síí uun chij sa̱' ndo'o me Diose̱ , tza̱j ne̱ ina̱nj cacun' 'yaj nij yuvii̱ , ne̱ che'é dan taj se 'yá' cuno̱ nij yuvii̱ nana̱ ya̱ a̱ ma' . Che'é dan me a'maan rá Diose̱ ni'ya̱j Diose̱ man nij yuvii̱ a .

Dan me se ga̱a qui'yaj Diose̱ chumii̱ , ne̱ curuvi' nu̱' rasu̱u̱n qui'yaj Diose̱ ni'ya̱j yuvii̱ , ne̱ nuvi' ma'a̱n Diose̱ ni'ya̱j yuvii̱ , tza̱j ne̱ ne'en yuvii̱ nij rasu̱u̱n qui'yaj Diose̱ , ne̱ xca̱j nij yuvii̱ cuentá se vaa síí uun chij ndo'o me Diose̱ , ne̱ dan me se xca̱j nij yuvii̱ cuentá se vaa ya̱ o̱rún' so' me Diose̱ , ne̱ xca̱j nij yuvii̱ cuentá se vaa ga̱a̱ nucua̱j ndo'o Diose̱ nu̱' cavii nu̱' ca'anj , rá Diose̱ a . Che'é dan sese cata̱j nij yuvii̱ se vaa ne ne'en nij yuvii̱ da̱j vaa Diose̱ , ne̱ síí ne̱ me nij yuvii̱ na̱nj ado̱nj . 'O̱ se a̱j quene'en nij yuvii̱ nu̱' rasu̱u̱n qui'yaj Diose̱ ado̱nj .
Dan me se a̱j quene'en nij yuvii̱ da̱j vaa Diose̱ , tza̱j ne̱ ne cata̱j nij yuvii̱ se vaa sa̱' vaa Diose̱ ma' . Ne nago̱' nij yuvii̱ graciá rihaan Diose̱ ma' . Me rá nij yuvii̱ cavi̱i̱ raa̱ ma'a̱n nij so' da̱j vaa Diose̱ , tza̱j ne̱ se̱ guun nucua̱j nij so' qui'ya̱j nij so' da̱nj ma' . Che'é dan ina̱nj raa̱ ma'a̱n nij so' vaj nij so' , ne̱ ne ca've̱e xca̱j nij so' cuentá a̱ ma' .
Síí cu̱u raa̱ me nij so' , taj ma'a̱n nij so' , tza̱j ne̱ ca'mii ne̱ nij so' , ne̱ tana̱nj nahuun nij so' síí ni'yo̱n doj a .
Diose̱ me síí ve'é ndo'o vaa , ne̱ daj chiha̱a̱ míj ne avi' so' , ne̱ che'é dan no̱ xcúún yuvii̱ canoco̱' yuvii̱ man so' ado̱nj . Tza̱j ne̱ na'vej rá nij yuvii̱ canoco̱' nij yuvii̱ Diose̱ ya̱ ma' . Ma̱a̱n se yuvii̱ do̱' , xtâj do̱' , xcuu do̱' , xcuáá do̱' , tinanga' nij yuvii̱ , ne̱ yo'ó rasu̱u̱n 'anj ni'ya̱ u̱u̱n rihaan yo'óó nihánj tinanga' nij so' , ne̱ taj nij so' se vaa ya'anj me tinanga' nij so' , taj nij so' na̱nj ado̱nj .
Che'é dan ca'ne' rá Diose̱ ga̱ nij so' qui'ya̱j nij so' me se nij me rá ma'a̱n nij so' qui'ya̱j nij so' , ne̱ ina̱nj se nij ndo'o qui'yaj nij so' na̱nj ado̱nj . Dan me se qui'yaj ndo'o nij so' cacun' man ma'a̱n nij so' , ne̱ ina̱nj se nij qui'yaj nij so' ga̱ tuvi' nij so' ,
ne̱ se‑na̱na̱ Diose̱ nana̱ ya̱ ne ca've̱j nij so' cuno̱ nij so' a̱ ma' . Ma̱a̱n se nana̱ ne̱ cuno nij so' na̱nj ado̱nj . Ne̱ na'víj nij so' rihaan nij rasu̱u̱n qui'yaj Diose̱ , tza̱j ne̱ rihaan ma'a̱n Diose̱ ne na'vi̱j nij so' ma' . Ne̱ Diose̱ me síí gu̱un chij uxrá rihaan cunuda̱nj rasu̱u̱n nu̱' cavii nu̱' ca'anj ado̱nj . Veé da̱nj ga̱a̱ ya̱ ei .
Che'é dan ca'ne' rá Diose̱ ga̱ nij yuvii̱ qui'ya̱j ma'a̱n nij yuvii̱ se nij , ne̱ nij chana̱ me se ne ca've̱j rá nij chana̱ coto̱j nij no' ga̱ nica̱ nij no' a̱ ma' . 'O̱ se naqui'yaj nij ta'a̱j nij chana̱ chii man nij chana̱ , ne̱ otoj nij no' ga̱ tuvi' cha̱na̱ ma'a̱n nij no' na̱nj ado̱nj .
Ne̱ adi̱' se 'yaj nij chana̱ ga̱ tuvi' cha̱na̱ nij no' ro' , da̱nj qui'yaj gue̱e̱ nij snó'o uún ga̱ tuvi' sno̱'o so' uún na̱nj ado̱nj . Dan me se síj cotoj nij snó'o ga̱ nica̱ nij so' , ne̱ guun rá nij so' coto̱j nij so' ga̱ tuvi' sno̱'o nij so' , ne̱ nij ndo'o qui'yaj nij snó'o , ne̱ quiran' nij so' sayuun che'é se nij qui'yaj nij so' ado̱nj .
Ne ca've̱j rá nij yuvii̱ quene'e̱n nij yuvii̱ da̱j vaa Diose̱ a̱ ma' . Che'é dan ca'ne' rá Diose̱ ga̱ nij yuvii̱ , ne̱ navij raa̱ nij yuvii̱ snúú na̱nj á . Nda̱a síj , ga̱a ne̱ ina̱nj se nij 'yaj nij yuvii̱ , ne̱ dan me se 'yaj nij so' ina̱nj se na'vej rá Diose̱ qui'ya̱j nij so' na̱nj ado̱nj .
Quij vaa nimán nij yuvii̱ a . Ina̱nj me rá nij yuvii̱ gu̱un nij yuvii̱ síí ru've̱e̱ doj , ne̱ uun xco̱j ruva̱a̱ rá nij yuvii̱ ni'ya̱j nij so' tuvi' nij so' a . Ticavi' nij yuvii̱ tuvi' nij yuvii̱ , ga̱a ne̱ anica̱j nij yuvii̱ unu' nij so' a . Nano' ndo'o nij yuvii̱ da̱j qui'ya̱j nij yuvii̱ , qui'ya̱j chi'i̱i̱ nij yuvii̱ man tuvi' nij yuvii̱ a . Nanó nij so' cuentó ne̱ che'é tuvi' nij so' ,
ne̱ nij a'mii nij so' che'é tuvi' nij so' a . Na'vej uxrá rá nij so' ne'en nij so' Diose̱ a̱ ma' . Ina̱nj nana̱ xco̱j ruva̱a̱ a'mii nij so' ga̱ tuvi' nij so' a . Síí sa̱' uxrá me nij so' , rá nij so' , ne̱ che'é dan gu̱un chij nij so' , rá nij so' a . Niga̱nj ya̱j a'yuj nuchruj ra̱a̱ nij so' da̱j ga̱a̱ qui'ya̱j nij so' , qui'ya̱j chi'i̱i̱ nij so' man tuvi' nij so' a . Ne uno nij so' a'mii rej nij so' a'mii nii nij so' a'mii a̱ ma' .
Síí ni'yo̱n me nij so' , ne̱ a̱ 'ó tuvi' nij so' ne nucua̱j rá ni'ya̱j man nij so' a̱ ma' . Ne 'e̱e̱ rá nij so' tuvi' nij so' ma' .
Ne'en nij so' se vaa quira̱n' nij so' sayuun , qui'ya̱j Diose̱ , tza̱j ne̱ ne acaj nij so' cuentá ni'ya̱j nij so' nana̱ a'mii Diose̱ a̱ ma' . Ma̱a̱n se ina̱nj cacun' 'yaj nij so' , ne̱ nda̱a niha̱' rá nij so' ni'ya̱j nij so' man yo'ó yuvii̱ 'yaj cacun' ado̱nj .
Me che'é taj so̱' se vaa o̱rún' tuví' so̱' tumé cacun' ga̱ . 'O̱ se 'o̱ cuya̱a̱n vaa cacun' 'yaj ma̱'án so̱' ga̱ cacun' 'yaj tuví' so̱' , ne̱ sese cuta̱' so̱' cacun' xráá tuví' so̱' , ne̱ cuta̱' uún nii cacun' xráá ma̱'án so̱' ado̱nj .
Ya̱ uxrá Diose̱ me síí ca'ne̱' cacun' che'é cunuda̱nj síí 'yaj da̱nj ado̱nj . Dan me se ina̱nj nana̱ ya̱ ca'mi̱i̱ Diose̱ güii ca'ne̱' so' cacun' che'é yuvii̱ , ne̱ nu̱' síí chi'i̱i̱ ro' , quira̱n' ndo'o nij so' sayuun , qui'ya̱j Diose̱ ei .
Dan me se utá' so̱' cacun' xráá tuví' so̱' , ne̱ 'o̱ cuya̱a̱n vaa cacun' 'yaj ma̱'án so̱' uún a . Asa̱' ca've̱e quinani̱i̱ so̱' rihaan sayuun asa̱' ca'ne' Diose̱ cacun' che'é cunuda̱nj yuvii̱ , rá so̱' ga̱ .
Me che'é ne gu̱un ya̱ rá so̱' se vaa me rá Diose̱ qui'ya̱j sa̱' Diose̱ che'é so̱' ga̱ . Ne̱ me rá uún Diose̱ cara̱a̱ x'naa Diose̱ che'é so̱' ado̱nj . Na'vej rá Diose̱ qui'ya̱j Diose̱ sayuun mán so̱' ma' . Ne ne'én so̱' ase Diose̱ me síí 'e̱e̱ rá ni'ya̱j mán so̱' a̱ . Ne̱ me rá Diose̱ ca̱nica̱j nimán so̱' ca̱nocó' so̱' man so' ado̱nj .
Tza̱j ne̱ veé dan me se na'vej uxrá rá so̱' ta̱náj so̱' chrej noco̱' so̱' , ne̱ na'vej rá so̱' ca̱nica̱j nimán so̱' ca̱nocó' so̱' man Diose̱ ma' . Ne̱ vaa güii ca'ne̱' Diose̱ cacun' che'é yuvii̱ , ne̱ ca'mi̱i̱ ya̱ Diose̱ , ne̱ caxri̱i̱ yuva̱a̱ Diose̱ man cunuda̱nj nij síí tumé cacun' , ne̱ dan me se caxri̱i̱ yuva̱a̱ Diose̱ man ma̱'án so̱' uún ado̱nj . Ma̱'án so̱' qui'ya̱j caxri̱i̱ yuva̱a̱ Diose̱ mán so̱' na̱nj á .
Dan me se ca'ne̱' Diose̱ cacun' che'é 'o̱ 'o̱ yuvii̱ , ne̱ sese sa̱' qui'yaj yo'o̱ so' , ne̱ sa̱' qui'ya̱j Diose̱ ga̱ so' , ne̱ sese yo'o̱ so' qui'yaj cacun' , ne̱ ca'a̱nj so' rihaan ya'an , qui'ya̱j Diose̱ a . Da̱nj ga̱a̱ qui'ya̱j Diose̱ ado̱nj .
Dan me se ta'a̱j yuvii̱ racuíj man tuvi' nij so' , ne̱ ina̱nj 'yaj nij so' se sa̱' che'é tuvi' nij so' , che'é rej cata̱j Diose̱ se vaa sa̱' qui'yaj nij so' a . Me rá nij so' ca̱yáán nij so' ga̱ Diose̱ nu̱' cavii nu̱' ca'anj , ne̱ ya̱ uxrá da̱nj ga̱a̱ qui'ya̱j Diose̱ á . Ca̱yáán nij so' ga̱ Diose̱ nu̱' cavii nu̱' ca'anj , qui'ya̱j Diose̱ ado̱nj .
Xco̱j ruva̱a̱ ndo'o rá yo'ó ta'a̱j yuvii̱ , ne̱ ne uno nij so' nana̱ ya̱ ma' . Ma̱a̱n se tucuáán chi'i̱i̱ ina̱nj noco' nij so' , ne̱ che'é dan caxri̱i̱ yuva̱a̱ Diose̱ man nij so' a .
Qui'ya̱j Diose̱ sayuun man cunuda̱nj nij síí qui'yaj se nij , ne̱ quira̱n' ndo'o nij so' sayuun , qui'ya̱j Diose̱ , ne̱ asino ca'ne̱' Diose̱ cacun' che'é nij síí israelitá , ga̱a ne̱ gu̱un che'e̱ so' ca'ne̱' so' cacun' che'é nij yuvii̱ yaníj a .
Tza̱j ne̱ sa̱' uxrá qui'ya̱j Diose̱ ga̱ nij yuvii̱ qui'yaj se sa̱' , ne̱ Diose̱ me síí cata̱j se vaa sa̱' qui'yaj nij so' , ne̱ ga̱a̱ xe̱j nimán nij so' , ne̱ se̱ cuchu'vi' nij so' , qui'ya̱j Diose̱ ma' . Da̱nj qui'ya̱j uún Diose̱ che'é nij yuvii̱ israelitá qui'yaj se sa̱' , ga̱a ne̱ da̱nj qui'ya̱j uún so' che'é nij yuvii̱ yaníj a .
Veé 'o̱ cuya̱a̱n vaa cunuda̱nj ní' rihaan Diose̱ , ne̱ 'o̱ cuya̱a̱n qui'ya̱j Diose̱ che'é 'o̱ 'o̱ ní' , ne̱ dan me se ase vaa qui'yaj ní' ga̱a cayáán ní' rihaan chumii̱ nihánj ro' , da̱nj ga̱a̱ gue̱e̱ qui'ya̱j Diose̱ ga̱ ní' ado̱nj .
Yuvii̱ noco̱' se‑tucua̱nj Moisés me nij yuvii̱ israelitá , ne̱ che'é dan , sese ne 'yaj nij yuvii̱ israelitá nu̱' se‑tucua̱nj Moisés , ne̱ qui'ya̱j Diose̱ sayuun man nij so' a . Ne noco' nij yuvii̱ yaníj se‑tucua̱nj Moisés , tza̱j ne̱ ne'en ma'a̱n nij so' da̱j me rá Diose̱ qui'ya̱j nij so' , ne̱ che'é dan quira̱n' nij so' sayuun sese se̱ ca'vej rá nij so' qui'ya̱j nij so' nda̱a vaa taj Diose̱ ado̱nj .
Ca've̱e se ne'en uxrá ní' da̱j vaa se‑tucua̱nj Moisés , tza̱j ne̱ sese se̱ qui'yaj ní' nda̱a vaa taj tucuáán yo' , ne̱ se̱ cunuu sa̱' nimán ní' rihaan Diose̱ ma' . Tza̱j ne̱ sese qui'ya̱j ní' nda̱a vaa taj tucuáán yo' , ne̱ ya̱ cunu̱u sa̱' nimán ní' rihaan Diose̱ ado̱nj .
Nda̱' se ne ne'en nij yuvii̱ yaníj se‑tucua̱nj Moisés , tza̱j ne̱ avii ina̱nj raa̱ ma'a̱n nij so' qui'ya̱j ma'a̱n nij so' nda̱a vaa me rá Diose̱ qui'ya̱j yuvii̱ ado̱nj . Ne'en ní' se vaa 'yaj ma'a̱n nij so' se vaa me rá Diose̱ qui'ya̱j nij so' , ne̱ xcaj ní' cuentá se vaa nica̱j nij so' tucuáán me rá Diose̱ canoco̱' yuvii̱ ,
ne̱ che'é se vaa 'yaj nij so' ro' , che'é dan ne'en ní' se vaa ne'en ma'a̱n nij so' da̱j me rá Diose̱ qui'ya̱j yuvii̱ , ne̱ dan me se sese 'yaj nij so' se nij , ne̱ ne'en ma'a̱n nij so' se vaa na'vej Diose̱ qui'ya̱j nij so' da̱nj a . Ne̱ nuchruj ra̱a̱ nij tuvi̱' nij so' me tucuáán sa̱' qui'ya̱j nij so' , ne̱ che'é dan ne'en ní' se vaa ya̱ ne'en nij so' da̱j me rá Diose̱ qui'ya̱j nij so' ado̱nj .
Ne̱ da̱nj ga̱a̱ ca'ne̱' Diose̱ cacun' che'é nij so' güii ca'ne̱' Diose̱ cacun' che'é nimán yuvii̱ á . Da̱nj a'mii se‑na̱na̱ Jesucristó nana̱ sa̱' a'mij rihaan yuvii̱ ei .
Tza̱j ne̱ ya̱ yuvii̱ israelitá mé so̱' , rá so̱' á . Nucua̱j rá so̱' se vaa cavi̱i̱ sa̱' so̱' , qui'ya̱j se‑tucua̱nj Moisés , ne̱ ne'én so̱' Diose̱ , rá so̱' á .
Ne'én so̱' da̱j me rá Diose̱ qui̱'yáá so̱' , ne̱ tucu'yón so̱' se‑tucua̱nj Moisés , ne̱ ina̱nj sa̱' 'yáá so̱' , rá ma̱'án so̱' á .
Ne'en ma̱'án so̱' ti̱haán so̱' chrej man nij yuvii̱ aráán rihaan , rá so̱' á .
Ne'én so̱' tu̱cu'yón so̱' man nij yuvii̱ ni'yo̱n do̱' , man nij xnii do̱' , rá so̱' á . Che'é se tucu'yón so̱' se‑tucua̱nj Moisés , ne̱ che'é dan ne'én so̱' nu̱' nana̱ ya̱ , rá so̱' á .
Sese ne'én so̱' tu̱cu'yón so̱' man yo'ó yuvii̱ ro' , me che'é na'vej rá so̱' tu̱cu'yón so̱' man ma̱'án so̱' ga̱ . A'mii natáj so̱' rihaan yuvii̱ se vaa se̱ qui'yaj itu̱u̱ yuvii̱ ma' . Tza̱j ne̱ ma̱'án so̱' me síí itu̱u̱ , ne̱ me che'é 'yaj itu̱u̱ so̱' ga̱ .
Se̱ cotoj yuvii̱ ga̱ nica̱ tuvi' yuvii̱ , taj so̱' , tza̱j ne̱ me che'é otoj so̱' ga̱ nica̱ tuví' so̱' ga̱ . Nij ndo'o vaa ya'anj acój yuvii̱ , rá so̱' , tza̱j ne̱ me che'é 'yaj itu̱u̱ so̱' sa'anj nu̱u̱ tacóó nij ya'anj yo' ga̱ .
Sa̱' uxrá 'yáá so̱' unó so̱' nu̱' se‑tucua̱nj Moisés , taj so̱' , tza̱j ne̱ veé dan me se 'yaj ndo'o so̱' cacun' na'vej rá Diose̱ qui̱'yáá so̱' , ne̱ che'é dan a'nga' naco̱o̱ yuvii̱ ni'ya̱j nij yuvii̱ Diose̱ , 'yáá so̱' ado̱nj .
'O̱ se a̱j qui'yaj soj nda̱a vaa taj nana̱ no̱ rihaan danj Diose̱ ado̱nj . Na̱nj taj danj Diose̱ , ne̱ : “ Ma'a̱n soj si̱j israelitá 'yaj a'mii yuvii̱ yaníj nana̱ nij che'é Diose̱ á ” . Nihánj me nana̱ ca'mii Diose̱ che'é ma'a̱n soj ado̱nj .
Cuta' nii ta'nga' man nee̱ mán so̱' asanj . Cuna̱j vaa yo' , sese ya̱ unó so̱' nana̱ ca'mii Diose̱ , tza̱j ne̱ sese ne unó so̱' se‑na̱na̱ Diose̱ , ne̱ taj se gún' man ta'nga' yo' ma' .
Ne̱ xa̱' síí yaníj , tza̱j ne̱ sese 'yaj so' se vaa me rá Diose̱ qui'ya̱j yuvii̱ , ne̱ ase vaa síí ta̱j ta'nga' man ro' , da̱nj vaa gue̱e̱ so' rihaan Diose̱ ado̱nj .
Dan me se ne'én so̱' si̱j israelitá nu̱' se‑tucua̱nj Moisés , ne̱ cuta' nii ta'nga' mán so̱' , tza̱j ne̱ sese se̱ cunó so̱' rihaan Diose̱ , ne̱ cuta̱' nii cacun' xráá so̱' , cata̱j nii se vaa sa̱' doj 'yaj síí yaníj ase 'yáá so̱' á . Nda̱' se taj ta'nga' táá man síí yaníj , tza̱j ne̱ 'yaj so' nda̱a vaa me rá Diose̱ qui'ya̱j so' a , cata̱j nii a .
Tza̱j ne̱ ca've̱e se qui'ya̱j yo'o̱ so' nu̱' se‑tucua̱nj nij yuvii̱ israelitá , tza̱j ne̱ nuveé si̱j israelitá ve'é noco' man Diose̱ me so' , qui'ya̱j tucuáán yo' , ni̱'yaj Diose̱ ma' . Ca've̱e se cuta' nii ta'nga' nee̱ man yo'o̱ so' , tza̱j ne̱ se̱ ca'vee gu̱un so' síí sa̱' uno rihaan Diose̱ , qui'ya̱j ta'nga' yo' ma' .
Ca've̱e se nu̱' nana̱ no̱ rihaan yanj noco' yo'o̱ so' , tza̱j ne̱ nuveé si̱j israelitá ve'é noco̱' man Diose̱ me so' , qui'ya̱j yanj yo' , ni̱'yaj Diose̱ ma' . Tza̱j ne̱ me ma'a̱n síí noco̱' ya̱ man Diose̱ ne̱ nahuun sa̱' nimán , ne̱ ase vaa yo'o̱ yuvii̱ israelitá ro' , da̱nj ga̱a̱ so' rihaan Diose̱ , ne̱ ca've̱e se ca'mi̱i̱ yuvii̱ nana̱ chi'i̱i̱ che'é so' , tza̱j ne̱ ne rihuun rá so' ma' . 'O̱ se ma'a̱n Diose̱ cata̱j se vaa sa̱' uxrá qui'yaj so' ado̱nj .
A̱ me se ca've̱e doj qui'ya̱j canaán ní' si̱j israelitá , rá so̱' ga̱ . Ne̱ a̱ me rasu̱u̱n quiri̱' ní' qui'ya̱j yan ata' ní' ta'nga' ga̱ .
'O̱ se vaa se uun ya̱ ní' si̱j israelitá ei . Dan me se asino cataj xna'anj Diose̱ nu̱' se‑na̱na̱ Diose̱ rihaan xi̱i ní' ga̱a naá , ne̱ nucua̱j rá Diose̱ man ní' se vaa cu̱tumé sa̱' ní' se‑na̱na̱ so' , ne̱ se̱ quini'yón ní' man yo' , rá Diose̱ a .
Ta'a̱j tuvi' ní' ne cuchuma̱n rá ni̱'yaj se‑na̱na̱ Diose̱ ma' . Tza̱j ne̱ taj se 'yaj ma' . A̱ 'ó güii se̱ quini'yón Diose̱ nana̱ ca'mii so' rihaan ní' si̱j israelitá ma' . Nucua̱j rá ní' man so' se vaa qui'ya̱j so' cunuda̱nj se vaa cata' tu'va so' , ne̱ dan me se ca've̱e se nana̱ ne̱ a'mii nu̱' yuvii̱ , tza̱j ne̱ ya̱ vaa cunuda̱nj nana̱ ca'mii Diose̱ ado̱nj . Danj Diose̱ taj se vaa sese cuno̱ yuvii̱ nana̱ a'mii Diose̱ , ne̱ xca̱j yuvii̱ cuentá se vaa ya̱ a'mii so' , ne̱ sese nano̱' nij yuvii̱ cacun' xráá Diose̱ , ne̱ a̱ 'ó cacun' se̱ nari' yuvii̱ xráá Diose̱ ma' . Da̱nj a'mii danj Diose̱ che'é ma'a̱n Diose̱ na̱nj ado̱nj .

Vaa ta'a̱j nij yuvii̱ cata̱j : “ Me che'é yuva̱a̱ Diose̱ man ní' ga̱a 'yaj ní' cacun' ga̱ . Nese tana̱nj sa̱' 'yaj ní' , ga̱a ne̱ ca've̱e xca̱j nii cuentá , ga̱a ne̱ quene'e̱n nii se vaa ní' ro' , me síí chi'i̱i̱ ne̱ o̱rún' ra̱a̱ Diose̱ ro' , me síí sa̱' , cata̱j nii a ” . Da̱nj cata̱j ta'a̱j nij yuvii̱ ,
tza̱j ne̱ ne chiha̱n' uxrá tu'va nij so' da̱nj a̱ ma' . 'O̱ se sa̱' uxrá vaa 'yaj Diose̱ axríj yuva̱a̱ Diose̱ man yuvii̱ tumé cacun' , ne̱ dan me se no̱ xcúún Diose̱ ca'ne̱' Diose̱ cacun' che'é cunuda̱nj yuvii̱ , ne̱ che'é dan no̱ xcúún so' qui'ya̱j so' sayuun man yuvii̱ qui'yaj cacun' ado̱nj .
Ne̱ vaa ta'a̱j nij yuvii̱ cata̱j uún a : “ Sese a'mii ne̱ 'u̱nj , ne̱ sa̱' 'yáj , ga̱a ne̱ doj xca̱j nii cuentá se vaa Diose̱ me síí a'mii nana̱ ya̱ a . Sa̱' uxrá vaa Diose̱ , cata̱j nii a . Yuvii̱ ro' , me síí a'mii ne̱ , ne̱ o̱rún' Diose̱ me síí a'mii nana̱ ya̱ , cata̱j nii a . Che'é dan me taj che'é cuta̱' Diose̱ cacun' xráj ma' ” . Da̱nj a'mii uún ta'a̱j nij yuvii̱ ,
ne̱ taj uún nij so' , ne̱ : “ Sa̱' doj qui'ya̱j ndo'o ní' cacun' , ga̱a ne̱ cavi̱i̱ sa̱' Diose̱ doj , qui'ya̱j ní' á ” , taj uún nij yuvii̱ a . Ne̱ a'mii nij so' nana̱ nij che'é núj , ne̱ taj nij so' se vaa 'o̱ cuya̱a̱n vaa nana̱ a'mii núj ga̱ nana̱ a'mii nij so' , taj nij so' , a'mii ne̱ nij so' a . Ve'é uxrá qui'ya̱j Diose̱ , sese qui'ya̱j Diose̱ sayuun man nij síí ne̱ yo' na̱nj ado̱nj .
Me nana̱ ca'mi̱i̱ ní' che'é ní' si̱j israelitá ga̱ . Sa̱' doj vaa ní' rihaan nij yuvii̱ yaníj na' . Taj ma' . Ma̱a̱n se a̱j cataj 'u̱nj se vaa 'o̱ cuya̱a̱n vaa se quij qui'yaj ní' si̱j israelitá ga̱ se quij qui'yaj nij yuvii̱ yaníj , ne̱ cunuda̱nj ní' tumé cacun' a .
Ase vaa nana̱ taj 'u̱nj ro' , da̱nj vaa nana̱ no̱ rihaan danj Diose̱ a . Taj yo' : “ Taj yan vaj a̱ yo'ó yuvii̱ sa̱' ma' .
A̱ 'ó yuvii̱ ne ne'en da̱j vaa Diose̱ ma' . A̱ 'ó yuvii̱ ne tucu'yón da̱j vaa Diose̱ ma' .
Tanáj cunuda̱nj yuvii̱ se‑tucua̱nj Diose̱ , ne̱ taj se gún' man nij yuvii̱ a̱ ma' . A̱ 'ó yuvii̱ ne 'yaj se sa̱' ma' .
Ase vaa ri'yuj nee̱ man xnangá na̱j rihaan santó ro' , da̱nj vaa ri'yuj nana̱ a'mii nij síí tumé cacun' yo' ado̱nj . 'O̱ se nana̱ tiha' yu'unj a'mii nij so' , ne̱ dan me se ase vaa na xna̱j ma̱n tu'va xcuáá ro' , da̱nj vaa nana̱ tu'va nij so' , ne̱ 'yaj chi'i̱i̱ nij so' man nimán yuvii̱ ado̱nj .
Dan me se ina̱nj a'mii chre̱e nij so' che'é tuvi' nij so' a .
Chéé nda̱a unánj nij so' ga̱ tacóó nij so' , che'é rej ticavi̱' nij so' tuvi' nij so' a .
Doj a̱ rá' va̱j nij so' 'yaj nij so' sayuun a .
Doj a̱ rá' va̱j nij so' , ne̱ unu' nij so' ga̱ tuvi' nij so' a . Ne̱ a̱ 'ó tucuáán sa̱' ne ne'en nij so' ni̱caj nij so' ma' .
Ne chu'vi' nij so' qui'ya̱j Diose̱ sayuun man nij so' ma' ” . Da̱nj vaa taj danj Diose̱ che'é cunuda̱nj yuvii̱ na̱nj ado̱nj .
Dan me se yuvii̱ noco̱' se‑tucua̱nj Moisés me ní' si̱j israelitá , ne̱ dan me se ne'en ní' se vaa nu̱' nana̱ yo' nana̱ no̱ rihaan danj Diose̱ ro' , taj xna'anj rihaan ní' da̱j vaa ma'a̱n ní' a . Nda̱a síj , ga̱a ne̱ gu̱un na'a̱j ní' ga̱ yo'ó nij yuvii̱ ma̱n rihaan chumii̱ nihánj , ne̱ quene'e̱n cunuda̱nj ní' se vaa vaa che'é qui'ya̱j Diose̱ sayuun man ní' na̱nj ado̱nj .
'O̱ se taj a̱ yo'ó yuvii̱ ne quisi̱j qui'ya̱j nu̱' nda̱a vaa taj se‑tucua̱nj Moisés , ne̱ che'é dan taj se 'yá' cunu̱u sa̱' a̱ doj yuvii̱ rihaan Diose̱ qui'ya̱j tucuáán yo' a̱ ma' . Ma̱a̱n se nari' yuvii̱ se‑tucua̱nj Moisés , ne̱ xcaj yuvii̱ cuentá se vaa ya̱ ya̱ si̱j tumé cacun' me ma'a̱n nij yuvii̱ rihaan Diose̱ ei .
Ne̱ ya̱j me se tihaa̱n Diose̱ rihaan yuvii̱ da̱j qui'ya̱j so' ne̱ tinavi̱j so' cacun' che'é yuvii̱ a . Dan me se se̱ cunuu sa̱' yuvii̱ qui'ya̱j ina̱nj nana̱ ca'mii Diose̱ rihaan síí cu'na̱j Moisés ma' . 'O̱ se cataj danj Diose̱ cataj nij síí nata' se‑na̱na̱ Diose̱ ga̱a naá cataj se vaa
cuchuma̱n rá yuvii̱ ni̱'yaj yuvii̱ Jesucristó , ga̱a ne̱ tinavi̱j Diose̱ cacun' che'é nij yuvii̱ , ne̱ cunu̱u sa̱' nij yuvii̱ rihaan Diose̱ a . Taj a̱ 'ó yuvii̱ ino̱ vaa rihaan Diose̱ ma' .
'O̱ se cunuda̱nj yuvii̱ tumé cacun' na̱nj ado̱nj . Ne quisi̱j uxrá nij yuvii̱ cunu̱u sa̱' ina̱nj nij yuvii̱ nda̱a vaa Diose̱ a̱ ma' .
'O̱ se ma̱a̱n che'é rej cunuu 'e̱e̱ rá Diose̱ man cunuda̱nj yuvii̱ ne̱ qui'yaj ma'a̱n Diose̱ se lu̱j che'é nij yuvii̱ me ca'vee tinavij Diose̱ cacun' che'é nij yuvii̱ ado̱nj . Dan me se ca'néé Diose̱ man Jesucristó rihaan chumii̱ , che'é rej ca'ne̱e̱ so' cacun' xráá nij síí amán rá ni'ya̱j man so' ,
ne̱ dan me se ca'néé Diose̱ man Jesucristó nayo̱n Jesucristó rihaan yuvii̱ tumé cacun' , ne̱ cuchuma̱n rá nij síí tumé cacun' se vaa cavi' Jesucristó che'é nij so' , ne̱ quinani̱i̱ nij so' rihaan sayuun na̱nj ado̱nj . Dan me se ne'en ní' se vaa tinavij Diose̱ cacun' che'é yuvii̱ , ne̱ xcaj ní' cuentá se vaa vaa nica̱ rá Diose̱ ga̱a tinavij Diose̱ cacun' che'é nij yuvii̱ cane ga̱a naá a . Yuvii̱ cane ga̱a naá ro' , ne quira̱n' nij so' sayuun che'é cacun' tumé nij so' ma' .
Ma̱a̱n se caráj x'naa Diose̱ , ne̱ na'vi̱j Diose̱ nda̱a se cavi' Jesucristó , ga̱a ne̱ quinavij cacun' che'é nij síí cane ga̱a naá síí amán rá ni'ya̱j man Diose̱ a . Ne̱ xcaj uún ní' cuentá se vaa vaa nica̱ rá Diose̱ ga̱a a'ne' so' cacun' che'é yuvii̱ ya̱nj rihaan chumii̱ cuano̱ a . Dan me se nica̱ vaa rá Diose̱ , ne̱ uun nucua̱j Diose̱ tinavi̱j so' cacun' tumé cunuda̱nj ní' si̱j amán rá ni'ya̱j man Jesucristó , ga̱a ne̱ gu̱un ní' síí sa̱' rihaan Diose̱ ado̱nj .
Se‑tucua̱nj Moisés me se taj se 'yaj tucuáán yo' che'é cacun' tumé yuvii̱ ma' . Dan me se nuveé che'e̱ suun sa̱' qui'yaj suun ní' me navij cacun' xráá ní' ma' . Ma̱a̱n se che'é se amán rá ní' ne'en ní' Jesucristó , che'é dan navij cacun' tumé ní' ado̱nj . Che'é dan se̱ guun cata̱j ní' ma̱a̱n che'é se cuno ní' nu̱' nana̱ cataj xna'anj Diose̱ rihaan Moisés , che'é dan guun ní' síí sa̱' ma' . Se̱ ca'mii ní' da̱nj ma' . Ma̱a̱n se ina̱nj che'é Jesucristó me quinanii ní' rihaan sayuun na̱nj ado̱nj .
Dan me se cuchuma̱n rá yuvii̱ ni̱'yaj yuvii̱ man Jesucristó , ne̱ quinavi̱j cacun' xráá yuvii̱ yo' a . Taj se 'yaj ase ca'vee daj a̱ se lu̱j qui'yaj nij yuvii̱ ma' . Ma̱a̱n se ina̱nj che'é Jesucristó navij cacun' xráá yuvii̱ na̱nj ado̱nj . Dan me nana̱ guun ya̱ rá ní' cuno ní' ado̱nj .
Ne̱ nuveé se‑ Dio̱se̱ ina̱nj ní' si̱j israelitá me Diose̱ ma' . 'O̱ se se‑ Dio̱se̱ taran' nij yuvii̱ ma̱n rihaan chumii̱ me Diose̱ na̱nj ado̱nj .
O̱rún' Diose̱ nicun' , ne̱ sese cuchuma̱n rá nij yuvii̱ israelitá ni̱'yaj nij yuvii̱ Diose̱ , ne̱ cata̱j Diose̱ se vaa sa̱' qui'yaj nij so' , ne̱ sese cuchuma̱n rá yuvii̱ yaníj ni̱'yaj nij so' Diose̱ , ne̱ cata̱j uún Diose̱ se vaa sa̱' qui'yaj nij so' uún na̱nj ado̱nj .
Dan me se a̱j cataj núj se vaa taj se gún' man nana̱ cataj xna'anj Diose̱ ga̱a naá , rá soj na' . Daj chiha̱a̱ míj se̱ guun da̱nj rá soj ma' . Vaa se gún' man yo' ei . Vaa che'é ndo'o cuchruj Moisés tucuáán ca'mii Diose̱ che'é ní' ei . Ina̱nj da̱nj a'mii núj na̱nj ado̱nj .
Síí cu'na̱j Abraham me se xi̱i ní' si̱j israelitá me so' ga̱a naá , ne̱ ne'en ní' se vaa nuveé che'e̱ se vaa qui'yaj ma'a̱n so' me cavii sa̱' so' ma' .
'O̱ se ne nó xcúún Abraham cata̱j Abraham se vaa ma̱a̱n che'é se sa̱' qui'yaj so' , che'é dan guun niha̱' rá Diose̱ ni'ya̱j Diose̱ man so' ma' . Taj che'é ca'mi̱i̱ so' da̱nj ma' . Ne'en Diose̱ se vaa ne ya̱ vaa nana̱ yo' ma' .
Ma̱a̱n se ma'a̱n danj Diose̱ taj : “ Cuchumán rá síí cu'na̱j Abraham ni'ya̱j so' Diose̱ , ne̱ che'é dan cataj Diose̱ se vaa si̱j sa̱' me Abraham a . Da̱nj ca'mii Diose̱ che'é so' a ” . Ina̱nj da̱nj a'mii danj Diose̱ na̱nj ado̱nj .
Dan me se sese yo'o̱ mozó 'yaj suun rihaan 'o̱ ru'vee , ne̱ na̱ru'vee ru'vee rihaan mozó yo' , ne̱ no̱ xcúún mozó yo' qui'ya̱j canaán so' tu'vee so' a .
Tza̱j ne̱ ino̱ qui'yaj Diose̱ ga̱ Abraham , ne̱ dan me se ne qui'ya̱j suun Abraham rihaan Diose̱ ma' . Ne nó xcúún Diose̱ na̱ru'vee Diose̱ rihaan Abraham ma' . Ma̱a̱n che'é se xcaj Abraham cuentá se vaa ca've̱e tinavi̱j Diose̱ cacun' tumé yuvii̱ ro' , che'é dan cuchumán rá Abraham ni'ya̱j so' Diose̱ , ne̱ che'é dan cataj Diose̱ se vaa si̱j sa̱' me so' , ne̱ da̱nj qui'yaj u̱u̱n Diose̱ se lu̱j che'é so' na̱nj ado̱nj .
'O̱ cuya̱a̱n vaa nana̱ a'mij nihánj ga̱ nana̱ ca'mii síí cu'na̱j David ga̱a naá ga̱a cataj xna'anj David se vaa niha̱' rá yuvii̱ tinavij ma'a̱n Diose̱ cacun' xráá , yuvii̱ ne nó xcúún qui'ya̱j suun rihaan Diose̱ a . Cataj síí cu'na̱j David a :
“ Cavii sa̱' síí x'néj cacun' xráá qui'yaj Diose̱ á . Nu̱' se nij qui'yaj so' ro' , navij cuano̱ á .
Cavii sa̱' so' , ne̱ ne'en so' se vaa a̱ doj cacun' se̱ cuta' uún Diose̱ xráá so' daj chiha̱a̱ míj ma' ” .
Ne̱ o̱rún' nij yuvii̱ israelitá yuvii̱ ata' ta'nga' man me avii sa̱' rihaan Diose̱ , rá soj na' . Nda̱a nij yuvii̱ yaníj yuvii̱ nuvi' ta'nga' ata' man avii sa̱' uún rihaan Diose̱ , rá soj xa̱' . Cunuda̱nj yuvii̱ me ca've̱e cavi̱i̱ sa̱' rihaan Diose̱ ei . 'O̱ se a̱j ne'en ní' se vaa taj danj Diose̱ : “ Cuchumán rá síí cu'na̱j Abraham ni'ya̱j so' Diose̱ , ne̱ che'é dan cataj Diose̱ se vaa si̱j sa̱' me so' a ” . Da̱nj taj danj Diose̱ a .
Dan me se cataj Diose̱ se vaa navij cacun' tumé síí cu'na̱j Abraham yo' , che'é se cuchumán rá so' ni'ya̱j so' Diose̱ , ne̱ da̱j si̱j me Abraham ga̱a ca'mii Diose̱ da̱nj , rá soj ga̱ . Si̱j cata' ta'nga' man me so' , rá soj na' . Taj ma' . 'O̱ se da̱nj ca'mii Diose̱ ga̱a ataa cata̱' ta'nga' man so' na̱nj ado̱nj .
Cachén xca'a̱nj yo' ca'mii Diose̱ da̱nj che'é so' , ga̱a ne̱ cuta' ma'a̱n so' ta'nga' man so' , ne̱ tihaa̱n so' rihaan nij yuvii̱ ma̱n rihaan chumii̱ se vaa a̱j tinavij ya̱ Diose̱ cacun' xráá so' , ne̱ dan me se guun so' xi̱i cunuda̱nj nij yuvii̱ nuu sa̱' rihaan Diose̱ yuvii̱ ne ata' ta'nga' man , ne̱ ase vaa qui'yaj síí cu'na̱j Abraham ro' , da̱nj 'yaj uún nij so' a . Dan me se cuchumán rá síí cu'na̱j Abraham ni'ya̱j so' Diose̱ ga̱a ataa cata̱' ta'nga' man so' , ne̱ da̱nj 'yaj uún nij síí yaníj a .
Ne̱ xi̱i nij yuvii̱ ata' ta'nga' man me uún so' , sese ya̱ noco̱' nij so' tucuáán noco̱' ma'a̱n so' , ne̱ dan me se cuchuma̱n rá nij so' ni̱'yaj nij so' Diose̱ , ne̱ tuvi' síí cu'na̱j Abraham gu̱un nij so' a . Dan me se xi̱i ní' me síí cu'na̱j Abraham , sese qui'ya̱j ní' nda̱a vaa qui'yaj so' ado̱nj .
Dan me se ne'en ní' se vaa cata' tu'va Diose̱ rihaan síí cu'na̱j Abraham se vaa vaa güii , ne̱ ni̱caj yu'unj ma'a̱n Abraham do̱' , ni̱caj yu'unj nij ta'níí ta'nij si'no̱ Abraham do̱' , man cunuda̱nj chumii̱ , ne̱ dan me se ya̱ ya̱ gu̱un yo' to'óó nij so' , cataj Diose̱ rihaan síí cu'na̱j Abraham , ne̱ nuveé che'e̱ se canoco' Abraham nu̱' se‑tucua̱nj Moisés me ca'mii Diose̱ da̱nj rihaan Abraham ma' . 'O̱ se a̱j cuchumán rá so' cuno so' nana̱ ca'mii Diose̱ rihaan so' , ne̱ che'é dan cunuu sa̱' so' rihaan Diose̱ , ne̱ che'é dan me cataj xna'anj Diose̱ rihaan so' se vaa ya̱ ya̱ ni̱caj yu'unj so' man cunuda̱nj chumii̱ yo' ado̱nj .
'O̱ se sese ina̱nj nij síí guun nucua̱j qui'ya̱j nu̱' se‑tucua̱nj Moisés me nij síí ni̱caj yu'unj chumii̱ , ne̱ taj che'é cuchuma̱n rá ní' nana̱ cata' tu'va Diose̱ rihaan Abraham a̱ ma' .
'O̱ se xa̱' se‑tucua̱nj Moisés , tza̱j ne̱ taj a̱ yo'ó síí uun nucua̱j qui'ya̱j nu̱' tucuáán yo' , ne̱ che'é dan axríj yuva̱a̱ u̱u̱n Diose̱ rihaan yuvii̱ , 'yaj tucuáán yo' ado̱nj . ( Tza̱j ne̱ sese nuvi' tucuáán vaa da̱nj noco̱' yuvii̱ , ne̱ taj cacun' tumé nij yuvii̱ che'é tucuáán yo' ma' . )
Che'é dan cunuda̱nj ní' si̱j amán rá ni'ya̱j man Diose̱ ro' , me nij síí ni̱caj yu'unj man chumii̱ , ne̱ veé dan me se lu̱j qui'ya̱j Diose̱ che'é ní' me yo' , ga̱a ne̱ ca've̱e quisi̱j ya̱ nu̱' nana̱ cata' tu'va Diose̱ che'é taran' ní' a . Dan me se nuveé ina̱nj nij síí gu̱un nucua̱j qui'ya̱j nu̱' se‑tucua̱nj Moisés me nij síí cavi̱i̱ sa̱' da̱nj ma' . Tana̱nj cavi̱i̱ sa̱' taran' ní' si̱j amán rá ni'ya̱j man Diose̱ , nda̱a vaa qui'yaj Abraham ado̱nj . 'O̱ se xi̱i taran' ní' me so' ado̱nj .
'O̱ se danj Diose̱ taj se vaa cune' Diose̱ man so' gu̱un so' xi̱i yuvii̱ ma̱n que'e̱e̱ ndo'o chuman' a . Da̱nj taj danj Diose̱ che'é so' , ne̱ dan me se xi̱i ní' me so' rihaan Diose̱ á . 'O̱ se cuchumán rá so' ni'ya̱j so' Diose̱ , ne̱ Diose̱ ro' , me síí 'yaj nuu i'na̱' uún nij síí cavi' , ne̱ Diose̱ me síí a'mii che'é rasu̱u̱n ataa curuvi̱' rihaan chumii̱ nihánj , ne̱ taj so' se vaa a̱j nicun' nij rasu̱u̱n na̱nj ado̱nj .
Ne̱ nucua̱j rá síí cu'na̱j Abraham man Diose̱ se vaa ga̱a̱ ta'níí so' , qui'ya̱j Diose̱ , tza̱j ne̱ ne quene'e̱n so' da̱j me qui'ya̱j Diose̱ ne̱ ga̱a̱ ta'níí so' ma' . Ma̱a̱n se cuchumán rá so' cuno so' nana̱ ca'mii Diose̱ rihaan so' , ga̱a ne̱ guun so' xi̱i yuvii̱ ma̱n que'e̱e̱ ndo'o chuman' ado̱nj . 'O̱ se a̱j cataj Diose̱ rihaan so' se vaa ga̱a̱ ndo'o ta'níí ta'nij si'no̱ so' , ne̱ veé da̱nj qui'yaj gue̱e̱ Diose̱ ga̱ so' ado̱nj .
Dan me se quisíj so' 'o̱ cientó yo' , ne̱ taj va̱j ta'níí so' , tza̱j ne̱ ne quiri̱' rá so' che'é rej chii nga̱ me so' ne̱ chana̱ itu̱un me nica̱ so' chana̱ cu'na̱j Sara ma' . 'O̱ se yo'o̱ cuchumán rá so' ne'en so' Diose̱ na̱nj ado̱nj .
Ne ca've̱j rá so' cata̱j so' se vaa se̱ ca'vee qui'ya̱j Diose̱ nda̱a vaa cataj Diose̱ rihaan so' ma' . Tana̱nj cuchumán ndo'o doj rá so' ni'ya̱j so' Diose̱ , ga̱a ne̱ nari' nucuaj doj man so' a . Cataj so' se vaa sa̱' uxrá vaa Diose̱ ,
ne̱ guun ya̱ rá so' se vaa guun nucua̱j Diose̱ qui'ya̱j Diose̱ cunuda̱nj se vaa cataj Diose̱ a .
Che'é dan me cataj Diose̱ : “ Si̱j sa̱' me Abraham a ” . Da̱nj ca'mii Diose̱ che'é so' ,
tza̱j ne̱ nuveé che'e̱ o̱rún' síí cu'na̱j Abraham a'mii nana̱ yo' nana̱ no̱ rihaan danj Diose̱ ma' .
'O̱ se che'é ma'a̱n ní' no̱ nana̱ yo' rihaan danj Diose̱ uún , che'é rej si̱j amán rá ni'ya̱j man Diose̱ me ní' uún , ne̱ dan me se a̱j cataj Diose̱ se vaa si̱j sa̱' me ma'a̱n ní' uún ado̱nj . Veé dan me se amán rá ní' se vaa cunuu i'na̱' uún Jesucristó si̱j 'ni̱j ra'a man ní' qui'yaj Diose̱ á .
Dan me se ca'vej rá Diose̱ cavi̱' Jesucristó che'é cacun' qui'yaj ní' , ne̱ cunuu i'na̱' uún so' , qui'yaj Diose̱ , che'é yan me rá Diose̱ cunu̱u sa̱' ní' rihaan ma'a̱n Diose̱ ado̱nj .
Dan me se amán rá ní' quene'en ní' Diose̱ , ne̱ che'é dan navij cacun' tumé ní' , ne̱ cunuu sa̱' nimán ní' rihaan Diose̱ , ne̱ che'é dan me ne chu'vi' ní' ya̱j , ne̱ vaa dínj nimán ní' che'é Jesucristó si̱j 'ni̱j ra'a man ní' ado̱nj . Ne yuva̱a̱ Diose̱ man ní' ma' .
Dan me se amán rá ní' ni'ya̱j ní' man Jesucristó , ne̱ che'é dan cavii sa̱' uxrá ní' , qui'yaj Diose̱ , ne̱ ya̱j ro' , vaa che'é gu̱un niha̱' ndo'o rá ní' cata̱j xna'anj ní' rihaan yo'ó yuvii̱ se vaa vaa güii ca'a̱nj ní' ca̱yáán ní' rej sa̱' ndo'o rej ya̱nj ma'a̱n Diose̱ ado̱nj .
Ne̱ vaa che'é gu̱un niha̱' rá ní' che'é sayuun ran' ní' , ne̱ dan me se ne'en ní' se vaa che'é sayuun ran' ní' me se nari' nucuaj doj nimán ní' ,
ne̱ che'é dan uun niha̱' rá Diose̱ ni'ya̱j Diose̱ man ní' , ne̱ che'é dan uun ya̱ rá ní' se vaa vaa güii ca̱yáán ní' ga̱ so' a .
Che'é dan se̱ guun na'a̱j ní' ma' . 'O̱ se rqué Diose̱ Nimán Diose̱ man ní' , ne̱ Nimán Diose̱ taj xna'anj rihaan ní' se vaa 'e̱e̱ rá Diose̱ man ní' ado̱nj .
'O̱ se Jesucristó me se ga̱a ne gu̱un nucua̱j ma'a̱n ní' si̱j ma̱n rihaan chumii̱ nihánj qui'ya̱j sa̱' ní' do̱' , ga̱a nuveé si̱j noco̱' man Diose̱ me ní' do̱' , ne̱ cavi' Jesucristó che'é ma'a̱n ní' , ga̱a güii cachrón ma'a̱n Diose̱ cavi̱' so' ei .
Dan me se taj va̱j yuvii̱ ca've̱j rá nayo̱n rihaan tuvi' cavi̱' ma' . Ca've̱e se síí ne tumé cacun' me tuvi' yuvii̱ , tza̱j ne̱ se̱ ca'vej rá yuvii̱ cavi̱' yuvii̱ che'é so' ma' . Ca've̱e se nda̱a síí sa̱' uxrá nimán me tuvi' yuvii̱ , tza̱j ne̱ do̱j yuvii̱ quisi̱j rá cavi̱' che'é tuvi' na̱nj ado̱nj .
Tza̱j ne̱ ino̱ vaa Diose̱ ga̱ yuvii̱ ei . Dan me se nda̱' se tumé ní' cacun' , tza̱j ne̱ cavi' Jesucristó che'é ní' , ne̱ nayón so' rihaan ní' , qui'yaj Diose̱ , ne̱ veé dan me se tihaa̱n Diose̱ rihaan ní' se vaa 'e̱e̱ ndo'o rá Diose̱ man ní' ado̱nj .
Dan me se a̱j cunuu sa̱' ní' rihaan Diose̱ cuano̱ , che'é se cavi' Jesucristó , ne̱ che'é dan ne'en ní' se vaa a̱ 'ó güii se̱ caxríj yuva̱a̱ Diose̱ man ní' che'é cacun' tumé ní' ma' . 'O̱ se tinanii Jesucristó man ní' rihaan sayuun qui'ya̱j Diose̱ man ní' a .
Dan me se asino ya̱a̱n yuva̱a̱ Diose̱ man cunuda̱nj yuvii̱ che'é cacun' tumé nij yuvii̱ , tza̱j ne̱ ca'néé Diose̱ ta'níí Diose̱ cavi̱' so' che'é yuvii̱ , ne̱ guun tuvi̱' ní' ga̱ Diose̱ , qui'yaj so' a . Ne̱ cunuu i'na̱' uún Jesucristó , ne̱ che'é dan ne'en ní' se vaa ya̱ quinani̱i̱ ní' rihaan sayuun asa̱' ca'ne' Diose̱ cacun' che'é cunuda̱nj yuvii̱ ma̱n rihaan chumii̱ nihánj ei .
Ne̱ uun niha̱' rá ní' cata̱j xna'anj ní' rihaan tuvi' ní' che'é se vaa qui'yaj Diose̱ che'é ní' , ne̱ da̱nj 'yaj ní' che'é Jesucristó si̱j 'ni̱j ra'a man ní' ei . 'O̱ se so' me síí qui'yaj guun tuvi̱' ní' ga̱ Diose̱ ado̱nj .
Dan me se o̱rún' snó'o cu'na̱j Adán me síí guun ya̱a̱n qui'yaj cacun' asino ya̱a̱n , ne̱ dan me se xi̱i cunuda̱nj nij yuvii̱ ma̱n rihaan chumii̱ me so' , ne̱ qui'yaj so' cacun' , ne̱ tanáj so' cacun' rihaan cunuda̱nj nij yuvii̱ ma̱n rihaan chumii̱ , ne̱ che'é dan ase vaa tumé Adán cacun' ro' , da̱nj vaa tumé cunuda̱nj nij yuvii̱ cacun' rihaan Diose̱ a . 'O̱ se che'é cacun' qui'yaj Adán me se ya̱ guun che'e̱ yuvii̱ qui'yaj yuvii̱ cacun' , ga̱a ne̱ guun che'e̱ nij yuvii̱ cavi' nimán nij yuvii̱ , ne̱ che'é dan nu̱' 'na' avi' nimán cunuda̱nj nij yuvii̱ ma̱n rihaan chumii̱ nihánj cuano̱ ado̱nj .
Dan me se asi̱j ataa ca'mi̱i̱ Diose̱ tucuáán cuchruj Moisés ro' , asi̱j da̱nj me qui'yaj yuvii̱ cacun' , tza̱j ne̱ taj va̱j se‑tucua̱nj Moisés cuno̱ nij yuvii̱ ma' . Che'é dan ne qui'ya̱j nij yuvii̱ cacun' rihaan se‑tucua̱nj Moisés ma' .
'O̱ se cavi' nimán síí cu'na̱j Adán cavi' nimán cunuda̱nj tuvi' so' cavi' nimán , ne̱ nda̱a yuvii̱ ne qui'ya̱j cacun' nda̱a vaa qui'yaj síí cu'na̱j Adán ro' , nda̱a nimán nij so' cavi' ga̱a ataa quina̱j se‑tucua̱nj Moisés ne̱ ga̱a cuchruj Diose̱ se‑tucua̱nj Moisés uún a . Dan me se ase vaa quiran' cunuda̱nj nij yuvii̱ ma̱n rihaan chumii̱ sayuun , qui'yaj o̱rún' síí cu'na̱j Adán ro' , da̱nj vaa cavii sa̱' que'e̱e̱ nij yuvii̱ ma̱n rihaan chumii̱ , qui'yaj o̱rún' Jesucristó uún a .
Dan me se ne'en ní' se vaa o̱rún' síí cu'na̱j Adán qui'yaj cacun' rihaan Diose̱ , ne̱ quisíj cacun' yo' tiri' yo' man nimán cunuda̱nj nij yuvii̱ ma̱n rihaan chumii̱ cuano̱ , ne̱ che'é dan nu̱' 'na' avi' nimán nij yuvii̱ na̱nj ado̱nj . Tza̱j ne̱ doj a̱ nucua̱j Diose̱ rihaan Adán ei . Che'é dan guun ya̱ rá ní' se vaa doj a̱ gu̱un nucua̱j Diose̱ ra̱cuíj Diose̱ man me ma'a̱n yuvii̱ , ne̱ doj a̱ ca've̱e cavi̱i̱ sa̱' nij yuvii̱ che'é se lu̱j qui'yaj Jesucristó che'é nij so' na̱nj ado̱nj .
Dan me se ga̱a qui'yaj o̱rún' síí cu'na̱j Adán cacun' , ne̱ quitáá cacun' xráá nij yuvii̱ , tza̱j ne̱ ino̱ uxrá vaa se lu̱j qui'yaj Jesucristó che'é ní' , ne̱ dan me se ga̱a quisíj qui'yaj ndo'o ní' cacun' ne̱ cavi' so' che'é ní' , ne̱ dan me se güéj cacun' xráá ní' , qui'yaj so' ado̱nj .
'O̱ se ne'en ní' se vaa ga̱a qui'yaj o̱rún' síí cu'na̱j Adán cacun' yo' , ne̱ quiran' cunuda̱nj nij yuvii̱ ma̱n rihaan chumii̱ sayuun se vaa nu̱' 'na' avi' nimán cunuda̱nj nij yuvii̱ a . Che'é dan ní' si̱j cunuu sa̱' rihaan Diose̱ che'é se lu̱j qui'yaj o̱rún' Jesucristó che'é ní' me se doj a̱ ne'en ní' se vaa ga̱a̱ i'na̱' nimán ní' ne̱ gu̱un chij ní' rihaan chumii̱ nihánj che'é so' ado̱nj .
Dan me se che'é o̱rún' cacun' qui'yaj Adán me táá cacun' xráá cunuda̱nj nij yuvii̱ ma̱n rihaan chumii̱ , tza̱j ne̱ o̱rún' suun sa̱' ndo'o qui'yaj suun Jesucristó , ne̱ che'é dan ca've̱e güe̱j cacun' xráá cunuda̱nj nij yuvii̱ , qui'yaj so' , ne̱ ca've̱e yo'o̱ ga̱a̱ i'na̱' nimán nij yuvii̱ a .
Dan me se síí cu'na̱j Adán ro' , o̱rún' so' ne ca've̱j rá cuno̱ rihaan Diose̱ , ne̱ che'é dan que'e̱e̱ ndo'o yuvii̱ tumé cacun' , tza̱j ne̱ cuno o̱rún' síí cu'na̱j Jesucristó rihaan Diose̱ , ne̱ che'é dan cunu̱u sa̱' que'e̱e̱ yuvii̱ rihaan Diose̱ ado̱nj .
Dan me se cataj xna'anj Diose̱ da̱j ga̱a̱ se‑tucua̱nj Moisés rihaan Moisés ga̱a naá , tza̱j ne̱ quene'en Diose̱ se vaa síí se̱ cuno rihaan Diose̱ me yuvii̱ ne̱ tana̱nj gu̱un que'e̱e̱ doj cacun' qui'ya̱j yuvii̱ che'é se‑tucua̱nj Moisés a . Dan me se quisíj cataj xna'anj Diose̱ da̱j ga̱a̱ se‑tucua̱nj Moisés rihaan so' , ga̱a ne̱ doj a̱ guun rá yuvii̱ qui'ya̱j yuvii̱ se chi'i̱i̱ á . Tza̱j ne̱ ga̱a xna'anj doj cacun' tumé yuvii̱ , ne̱ Diose̱ me síí quirii nimán qui'ya̱j doj se lu̱j che'é nij yuvii̱ , ne̱ dan me se tinavij Diose̱ cacun' tumé nij yuvii̱ , ga̱a ne̱ qui'yaj canaán se lu̱j yo' rihaan cacun' yo' a .
Dan me se asino guun chij ndo'o cacun' rihaan nimán yuvii̱ , ga̱a ne̱ guun che'e̱ yuvii̱ cavi' nimán yuvii̱ che'é cacun' , ne̱ quira̱n' nij yuvii̱ sayuun nu̱' cavii nu̱' ca'anj a . Tza̱j ne̱ qui'yaj ndo'o Diose̱ se lu̱j che'é nij yuvii̱ , che'é rej qui'ya̱j canaán se lu̱j yo' rihaan cacun' , ne̱ gu̱un chij ndo'o se lu̱j yo' rihaan nimán nij yuvii̱ , ne̱ che'é dan nuu sa̱' nimán nij yuvii̱ rihaan Diose̱ , ne̱ ca̱yáán nij yuvii̱ ga̱ Diose̱ nu̱' cavii nu̱' ca'anj a . Da̱nj qui'yaj Diose̱ che'é ní' ga̱a cavi' Jesucristó si̱j 'ni̱j ra'a man ní' rihaan rcutze̱ ado̱nj .
Da̱j qui'ya̱j ní' , rá soj ga̱ . 'O̱ qui'ya̱j ní' cacun' , ne̱ qui'ya̱j Diose̱ doj se lu̱j che'é ní' , rá soj na' .
Taj ma' . Se̱ guun qui'ya̱j ní' da̱nj ma' . 'O̱ se a̱j tanáj ní' chrej chi'i̱i̱ á . Asa̱' ca've̱e canoco̱' uún ní' chrej chi'i̱i̱ , rá soj ga̱ .
'O̱ se a̱j ne'en ya̱ soj se vaa ga̱a cata' ne ní' che'é Jesucristó , ne̱ ase vaa cavi' so' rihaan chumii̱ nihánj ro' , da̱nj cavi' ní' rihaan tucuáán chi'i̱i̱ , ne̱ se̱ ca'vee canoco̱' ní' tucuáán chi'i̱i̱ cuano̱ a̱ ma' .
Dan me se ase vaa quiran' Jesucristó ga̱a cachin' nii man so' rque yo'óó ro' , da̱nj quiran' ní' ga̱a cata' ne ní' , ne̱ dan me se ga̱a cachin' nii man so' rque yo'óó , ne̱ va'nu̱j güii ne cache̱e̱ so' rihaan yo'óó ma' . Ne̱ ase vaa ne cache̱e̱ so' rihaan yo'óó ro' , da̱nj ga̱a̱ ní' cuano̱ che'é se cata' ne ní' , ne̱ se̱ cachéé ní' chrej chi'i̱i̱ cuano̱ ma' . Ga̱a ne̱ ase vaa cunuu i'na̱' uún Jesucristó ga̱a cavi' so' , qui'yaj Diose̱ ro' , da̱nj ga̱a̱ cunu̱u naca̱ nimán ní' , ne̱ ve'é uxrá qui'ya̱j ní' ca̱yáán ní' ga̱ tuvi' ní' , qui'ya̱j Diose̱ ei . 'O̱ se síí sa̱' nucua̱j me Diose̱ ei .
Dan me se sese ya̱ ya̱ tanáj ní' chrej chi'i̱i̱ che'é so' ro' , ne̱ ya̱ ya̱ cunu̱u sa̱' nimán ní' che'é so' ado̱nj .
Ne'en ní' se vaa vaa chi'i̱i̱ nimán ní' ga̱a ataa cavi̱' Jesucristó che'é ní' , tza̱j ne̱ cavi' so' rihaan rcutze̱ che'é ní' , ne̱ veé dan me se navij se chi'i̱i̱ ma̱n nimán ní' , qui'yaj so' ga̱a cavi' so' , ne̱ taj che'é qui'ya̱j ní' se chi'i̱i̱ ne̱ gu̱un ní' se‑mo̱zó cacun' ya̱j a̱ ma' .
'O̱ se ase vaa na'vee qui'ya̱j xnangá cacun' ro' , da̱nj vaa ní' , ne̱ se̱ ca'vee canoco̱' ní' chrej chi'i̱i̱ ya̱j a̱ ma' .
Dan me se cavi' Jesucristó , ne̱ canoco' ní' man so' , ne̱ dan me se cavi' se chi'i̱i̱ ma̱n nimán ní' ei . Ne̱ cunuu i'na̱' uún so' , ne̱ che'é dan amán rá ní' se vaa ca've̱e ca̱yáán sa̱' nimán ní' ga̱ so' na̱nj ado̱nj .
Dan me se ne'en ní' se vaa cunuu i'na̱' uún Jesucristó , ne̱ daj chiha̱a̱ míj se̱ ca'vee cavi̱' uún so' a̱ man ado̱nj .
'O̱ se síí cavi' ro' , daj chiha̱a̱ míj se̱ ca'vee qui'ya̱j so' cacun' , ne̱ síí cunuu i'na̱' uún me se che'é o̱rún' Diose̱ ne so' ei .
Ne̱ che'é dan cata̱j ma'a̱n soj se vaa a̱j cavi' se chi'i̱i̱ ma̱n nimán nij soj , ne̱ se̱ qui'yaj uún nij soj cacun' a̱ ma' . 'O̱ se canoco' nij soj man Jesucristó , ne̱ da̱j se 'yaj gue̱e̱ so' , ya̱nj so' che'é rej qui'ya̱j suun so' rihaan Diose̱ ro' , da̱nj qui'ya̱j ní' uún a .
Che'é dan se̱ ca'vej rá soj gu̱un chij cacun' rihaan nee̱ man soj ma' . Ne'en soj se vaa vaa güii cavi̱' nee̱ man soj , ne̱ che'é dan se̱ guun ca've̱j rá soj qui'ya̱j nee̱ man soj náá guun se nij ma' . Dan me se ase vaa síí cavi' vaa soj ga̱a rque̱ , tza̱j ne̱ racuíj Diose̱ man soj , ne̱ che'é dan ase vaa síí cunuu i'na̱' uún vaa soj , ne̱ che'é dan nu̱' nee̱ man soj qui'ya̱j suun che'é Diose̱ , qui'ya̱j soj , ne̱ ina̱nj suun sa̱' qui'ya̱j suun soj che'é Diose̱ á .

Se̱ guun chij cacun' rihaan soj ya̱j a̱ ma' . 'O̱ se ne'en soj se vaa se̱ cuta' Diose̱ cacun' xráá soj sese se̱ canoco' soj nu̱' se‑tucua̱nj Moisés ma' . Tza̱j ne̱ me rá Diose̱ qui'ya̱j Diose̱ se lu̱j che'é soj , ne̱ quinavi̱j cacun' tumé soj , ne̱ cavi̱i̱ sa̱' soj , qui'ya̱j ma'a̱n Diose̱ , ne̱ che'é dan taj che'é gu̱un chij cacun' rihaan soj a̱ man ado̱nj .
Ta'a̱j yuvii̱ cata̱j : “ Sese da̱nj vaa , ne̱ sese se̱ cuta' Diose̱ cacun' xráá ní' che'é se‑tucua̱nj Moisés , ne̱ sese qui'ya̱j Diose̱ se lu̱j che'é ní' , ne̱ ca've̱e qui'ya̱j ndo'o ní' cacun' na̱nj á ” . Da̱nj cata̱j ta'a̱j yuvii̱ , tza̱j ne̱ quij ndo'o vaa nana̱ yo' nana̱ tu'va nij yuvii̱ ei .
Ne acaj soj cuentá se vaa sese chrej chi'i̱i̱ canoco̱' soj , ne̱ gu̱un soj se‑mo̱zó cacun' a . Da̱nj ina̱nj gu̱un chij cacun' rihaan soj , ne̱ ina̱nj u̱u̱n cacun' qui'ya̱j soj , qui'ya̱j cacun' , ga̱a ne̱ quiri̱' nimán soj , qui'ya̱j cacun' tumé soj a . Tza̱j ne̱ sese cuno̱ soj rihaan Diose̱ , ne̱ cu̱nuû soj rihaan Diose̱ , ne̱ cunu̱u sa̱' nimán soj rihaan Diose̱ na̱nj ei .
Ga̱a rque̱ me se se‑mo̱zó cacun' me soj , tza̱j ne̱ guun rá ma'a̱n soj cuno̱ soj nana̱ tucu'yón núj rihaan soj che'é Diose̱ , ne̱ che'é dan nagó' 'u̱nj graciá rihaan Diose̱ ado̱nj .
Dan me se quinanii soj rihaan cacun' , ne̱ ina̱nj se sa̱' uun rá Diose̱ 'yaj soj a .
( Dan me se nana̱ nica̱ achrón 'u̱nj rihaan yanj nihánj naya̱a̱ soj a . Ne'én 'u̱nj se vaa se̱ guun nucua̱j soj cuno̱ soj nana̱ nachran' ma' . ) Dan me se ga̱a rque̱ me se ca'vej rá soj qui'ya̱j nee̱ man soj se chi'i̱i̱ , ne̱ qui'yaj soj ina̱nj cacun' rihaan Diose̱ , ga̱a ne̱ guun niha̱' rá soj qui'ya̱j soj doj cacun' uún a . Tza̱j ne̱ cuano̱ nihánj me se ca've̱j soj qui'ya̱j soj ina̱nj se sa̱' nda̱a vaa uun rá Diose̱ , ga̱a ne̱ gu̱un soj síí sa̱' nimán rihaan Diose̱ á .
Dan me se ga̱a se‑mo̱zó cacun' me soj , ne̱ guun rá soj se vaa ne nó xcúún soj qui'ya̱j soj se sa̱' ma' .
Che'é dan me cavii sa̱' soj ga̱a canoco' soj chrej chi'i̱i̱ , rá soj na' . Taj ma' . Ma̱a̱n se uun na'a̱j soj cuano̱ che'é cacun' a̱j qui'yaj soj ga̱a rque̱ , ne̱ che'é cacun' yo' me se quiri̱' nimán soj , ne̱ ca'a̱nj soj rihaan ya'an nu̱' cavii nu̱' ca'anj ado̱nj .
Tza̱j ne̱ ya̱j ro' , a̱j quinanii soj rihaan cacun' , ne̱ nuveé se‑mo̱zó cacun' me soj , tana̱nj rihaan Diose̱ nuû soj , ne̱ che'é suun sa̱' 'yaj suun soj rihaan Diose̱ ro' , che'é dan cunu̱u sa̱' nimán soj , ga̱a ne̱ ca̱yáán soj ga̱ Diose̱ nu̱' cavii nu̱' ca'anj ei .
Dan me se che'é cacun' 'yaj yuvii̱ me se yo'o̱ gu̱un yaníj nimán nij yuvii̱ rihaan Diose̱ nu̱' cavii nu̱' ca'anj , tza̱j ne̱ qui'yaj ma'a̱n Diose̱ se lu̱j che'é ní' si̱j 'ni̱j ra'a Jesucristó man se vaa ca've̱e ca̱yáán ní' ga̱ so' nu̱' cavii nu̱' ca'anj ado̱nj .
Dan me se a̱j ne'en nij soj da̱j vaa se‑tucua̱nj Moisés , tinu̱j , nocoj . Che'é dan ne'en soj se vaa ne nó xcúún nij síí cavi' canoco̱' nij so' tucuáán yo' ma' .
Ne̱ dan me se sese vaa nica̱ chana̱ , ne̱ cane̱ no' ga̱ nica̱ no' , taj nana̱ cataj xna'anj Diose̱ rihaan Moisés ga̱a naá yo' a . Tza̱j ne̱ sese cavi̱' nica̱ chana̱ , ne̱ ca've̱e ca'a̱nj no' xca̱j no' yo'ó snó'o a .
Tza̱j ne̱ sese ya̱nj nica̱ chana̱ ne̱ xca̱j chana̱ yo'ó snó'o , ne̱ tumé ndo'o no' cacun' , tza̱j ne̱ sese cavi' nica̱ chana̱ , ne̱ ca've̱e xca̱j chana̱ yo'ó snó'o , ne̱ nuveé cacu̱n' me yo' ga̱a̱ ma' .
Ne̱ ase vaa chana̱ cavi' nica̱ ro' , da̱nj vaa ma'a̱n ní' , tinu̱j , nocoj . 'O̱ se che'é se cavi' Jesucristó ro' , che'é dan quisíj canoco' ní' se‑tucua̱nj Moisés na̱nj á . Ne̱ cunuu i'na̱' uún Jesucristó , ne̱ canoco' ní' man so' , ne̱ che'é dan guun nucua̱j ní' qui'ya̱j suun ní' suun sa̱' che'é Diose̱ a .
Asi̱j rque̱ me se qui'yaj suun ndo'o ní' che'é se‑tucua̱nj Moisés , ne̱ guun ndo'o rá ní' cuno̱ ní' rihaan Diose̱ , tza̱j ne̱ ne gu̱un nucua̱j ní' cuno̱ ní' ma' . Ma̱a̱n se tana̱nj a̱ guun doj rá ní' qui'ya̱j ní' cacun' , ga̱a ne̱ doj a̱ vaa cacun' qui'yaj nee̱ man ní' , ne̱ che'é dan vaa güii cavi̱' nu̱' nimán ní' ei .
Dan me se ga̱a naá canoco' uxrá ní' tucuáán yo' tucuáán no̱ rihaan yanj , ne̱ no̱ xcúún ní' canoco̱' ní' tucuáán yo' , rá ní' ga̱a rque̱ , tza̱j ne̱ ya̱j nihánj me se taj che'é canoco̱' ní' tucuáán yo' a̱ ma' . 'O̱ se a̱j cunuu sa̱' nimán ní' , ne̱ a'néé nimán ma'a̱n ní' qui'ya̱j suun ní' che'é Diose̱ cuano̱ ado̱nj .
Guun rá ní' se vaa tucua̱nj chi'i̱i̱ me se‑tucua̱nj Moisés na' . Taj a̱ doj ma' . 'O̱ se se‑tucua̱nj Moisés yo' qui'yaj don ca'vee xcaj 'u̱nj cuentá me se uun cacun' a . Dan me se ga̱a naá cataj Diose̱ se vaa na'vej rá Diose̱ gu̱un rá ní' si'yaj tuvi' ní' , ne̱ veé dan me se xcaj 'u̱nj cuentá se vaa tana̱nj a̱ guun ndo'o raj si'yaj tuvij ga̱a quene'én 'u̱nj tucuáán yo' , ne̱ da̱nj ina̱nj vaa nimanj na̱nj á .
Veé dan me se xcaj 'u̱nj cuentá da̱j vaa se‑tucua̱nj Moisés , ga̱a ne̱ guun che'e̱j guun ndo'o raj qui̱'yáj cacun' uún a . Sese nuvi' tucuáán canoco̱' ní' ne̱ ne uun rá ní' qui'ya̱j ní' cacun' asuun sa̱j ma' .
Ne̱ asi̱j ataa nari̱' 'u̱nj se‑tucua̱nj Moisés , ne̱ guun raj se vaa sa̱' qui'yáj , tza̱j ne̱ narij se‑tucua̱nj Moisés , ga̱a ne̱ guun che'e̱j guun raj qui̱'yáj cacun' se vaa na'vej rá Diose̱ ,
nda̱a síj , ga̱a ne̱ quiri' nu̱' nimanj na̱nj ado̱nj . Sese cuno̱ yuvii̱ nu̱' se‑tucua̱nj Moisés , ne̱ ve'é uxrá ca̱yáán nij yuvii̱ , ne̱ che'é dan vaa tucuáán yo' , tza̱j ne̱ 'u̱nj nihánj me se da̱j doj se quiri' nu̱' nimanj , qui'yaj tucuáán yo' ado̱nj .
Dan me se ga̱a narij se‑tucua̱nj Moisés , ne̱ guun raj ca̱nocoj nu̱' tucuáán yo' , ne̱ cavi̱i̱ sa̱' 'u̱nj , qui'ya̱j tucuáán yo' , raj a . Tza̱j ne̱ tana̱nj a̱ guun chi'i̱i̱ ndo'o raj doj , qui'yaj cacun' 'ni̱j nimanj , ne̱ tiha' yu'unj cacun' yo' manj , ne̱ che'é dan doj a̱ qui'yáj cacun' , ne̱ quiri' nu̱' nimanj a̱ ado̱nj .
Dan me se gue̱e̱ uxrá se‑tucua̱nj Moisés na̱nj á . 'O̱ ga̱a̱ nica̱ nimán ní' , sese cuno̱ ní' man yo' ei . Ne̱ cuna̱j uxrá vaa yo' ei .
'U̱nj me se quiri' nimanj qui'yaj se‑tucua̱nj Moisés tucuáán sa̱' , rá nij soj na' . Taj ma' . Ma̱a̱n se che'é cacun' qui'yáá 'u̱nj me quiri' nimanj na̱nj á . Ga̱a cunoj se‑tucua̱nj Moisés , ne̱ guun che'e̱j qui'yáj cacun' , ne̱ que'e̱e̱ ndo'o cacun' qui'yáj , ga̱a ne̱ xcaj 'u̱nj cuentá se vaa ma̱n ndo'o cacun' nimanj a .
Ne'en ní' se vaa nana̱ ca'mii Nimán Diose̱ me se‑tucua̱nj Moisés , tza̱j ne̱ yuvii̱ u̱u̱n mej , ne̱ ina̱nj cacun' ne'enj qui̱'yáj a .
Ne ne'enj da̱j me che'é me 'yáá 'u̱nj da̱nj ma' . Dan me se me raj qui̱'yáj se sa̱' , tza̱j ne̱ ina̱nj cacun' 'yáj , ne̱ se chi'i̱i̱ na'vej raj qui̱'yáj , tza̱j ne̱ ina̱nj se chi'i̱i̱ 'yáj na̱nj ado̱nj .
Chi'i̱i̱ vaa cacun' qui'yáj , raj , ne̱ dan me se ne'én 'u̱nj se vaa sa̱' vaa se‑tucua̱nj Moisés a .
Dan me se ne qui'ya̱j ma̱'anj cacun' ma' . Tza̱j ne̱ uun chij ndo'o cacun' rque nee̱ manj , ne̱ che'é dan nee̱ manj qui'yaj cacun' a .
Ne'enj se vaa taj se 'yá' qui'ya̱j nee̱ manj se sa̱' ma' . Dan me se me raj qui̱'yáj se sa̱' , tza̱j ne̱ na'vee qui'ya̱j nee̱ manj se sa̱' ma' . Ne̱ se chi'i̱i̱ na'vej raj qui̱'yáj , tza̱j ne̱ dan me se ina̱nj se chi'i̱i̱ 'yáj , 'yaj nee̱ manj ado̱nj .

Che'é dan me taj 'u̱nj se vaa ne 'yaj ma̱'anj se chi'i̱i̱ ma' . 'O̱ se uun chij ndo'o cacun' rque nee̱ manj , ne̱ che'é dan ina̱nj nee̱ manj 'yaj se chi'i̱i̱ yo' a .
Me raj qui̱'yáj se sa̱' uun rá Diose̱ , tza̱j ne̱ na'vee qui̱'yáj da̱nj ma' . 'O̱ se tana̱nj ina̱nj 'na' cacun' rihanj a .
Ne'enj se vaa sa̱' vaa se‑tucua̱nj Moisés ,
tza̱j ne̱ me ndo'o rá nee̱ manj qui'ya̱j yo' cacun' , ne̱ na'vej nee̱ manj cuno̱ yo' rihaan Diose̱ ma' . Ina̱nj tucuáán chi'i̱i̱ me rá nee̱ manj canoco̱' yo' ado̱nj . Dan me se na'vej raj qui̱'yáj cacun' , tza̱j ne̱ nee̱ manj ina̱nj me rá se vaa qui̱'yáj cacun' a .
Dan me se ni̱quej , raj na̱nj ei . Ina̱nj cacun' 'yaj nee̱ manj , ne̱ che'é dan quiri̱' nu̱' nimanj , ne̱ vaa güii ca'a̱nj 'u̱nj rihaan ya'an , qui'ya̱j nee̱ manj asuun na̱nj ado̱nj .
Ne̱ me síí ti̱nanii manj rihaan nee̱ manj , rá soj ga̱ . 'O̱ se guun ni'ya̱j ndo'o ní' rihaan Diose̱ se vaa tinanii Jesucristó si̱j 'ni̱j ra'a man ní' manj rihaan sayuun yo' ado̱nj . Dan me se xa̱' ma̱'anj , tza̱j ne̱ noco̱' uxrá ma̱'anj se‑tucua̱nj Diose̱ , tza̱j ne̱ xa̱' nee̱ manj , tza̱j ne̱ ina̱nj se chi'i̱i̱ 'yaj nee̱ manj a .
Ya̱j me se daj chiha̱a̱ míj se̱ cuta' Diose̱ cacun' xráá ní' si̱j noco̱' man Jesucristó ma' .
'O̱ se 'u̱nj nihánj me se che'é se canocó' 'u̱nj man Jesucristó , ne̱ che'é dan Nimán Diose̱ me síí guun chij rihaan nimanj , ga̱a ne̱ dan me se cunuu sa̱' nimanj , ne̱ che'é dan quinanii 'u̱nj rihaan cacun' , ne̱ se̱ cavi' nu̱' nimanj qui'ya̱j cacun' a̱ man ado̱nj .
Ne gu̱un nucua̱j nee̱ man ní' canoco̱' nee̱ man ní' nu̱' se‑tucua̱nj Moisés , ne̱ che'é dan se̱ guun nucua̱j ní' quinani̱i̱ ma'a̱n ní' rihaan cacun' tumé ní' ma' . Tza̱j ne̱ Diose̱ me síí tinanii man ní' rihaan cacun' yo' , ne̱ ca'néé Diose̱ ma'a̱n ta'níí Diose̱ rihaan chumii̱ , ne̱ ase vaa nee̱ man ní' ro' , da̱nj vaa nee̱ man so' uún a . Xa̱' nee̱ man ní' , tza̱j ne̱ tumé ní' cacun' , qui'yaj nee̱ man ní' , ne̱ che'é dan ca'na' so' , ne̱ cayáán so' ga̱ ní' , ne̱ cavi' so' che'é ní' a . Tza̱j ne̱ taj cacun' tumé ma'a̱n so' , ne̱ che'é dan taj che'é qui'ya̱j ní' cacun' ya̱j ma' .
Cuano̱ ya̱j me se taj che'é qui'ya̱j ní' ina̱nj se vaa me rá nee̱ man ní' qui'ya̱j ní' ma' . Ina̱nj rihaan o̱rún' Nimán Diose̱ cuno̱ ní' , ne̱ qui'ya̱j ma'a̱n ní' nda̱a vaa me rá Diose̱ qui'ya̱j ní' a . Dan me se Nimán Diose̱ 'yaj uno ma'a̱n ní' se‑tucua̱nj Moisés ado̱nj .
Dan me se ta'a̱j yuvii̱ xcaj cuentá ina̱nj che'é nee̱ man nij so' , tza̱j ne̱ ino̱ doj vaa yuvii̱ noco̱' man Nimán Diose̱ , ne̱ dan me se che'é ina̱nj se vaa me rá Nimán Diose̱ xcaj nij so' cuentá ado̱nj .
Sese ina̱nj che'é nee̱ man ní' xca̱j ní' cuentá , ne̱ cavi̱' nu̱' nimán ní' a . Tza̱j ne̱ sese che'é Nimán Diose̱ xca̱j ní' cuentá , ne̱ cavi̱i̱ sa̱' ní' , ne̱ ca've̱e ca̱yáán ní' ga̱ Diose̱ nu̱' cavii nu̱' ca'anj , ne̱ ga̱a̱ xe̱j nimán ní' , qui'ya̱j Nimán Diose̱ ado̱nj .
Sese ina̱nj che'é nee̱ man ma'a̱n ní' xca̱j ní' cuentá , ne̱ ta̱j ri'yunj ní' man Diose̱ vaa ga̱a ado̱nj . Se̱ guun nucua̱j ma'a̱n ní' cuno̱ ní' se‑tucua̱nj Diose̱ vaa ga̱a̱ ma' .
Ne aran' rá Diose̱ ni'ya̱j Diose̱ man nij yuvii̱ acaj cuentá che'é nee̱ man ma'a̱n nij yuvii̱ a̱ man ado̱nj .
Tza̱j ne̱ ino̱ doj vaa nij soj sese ya̱ ya̱nj Nimán Diose̱ ga̱ soj á . Che'é dan ne 'yaj soj nda̱a vaa me rá nee̱ man soj qui'ya̱j soj ma' . Tza̱j ne̱ ina̱nj rihaan Nimán Diose̱ uno soj , ne̱ dan me se sese nuvi' Nimán Jesucristó yáán ga̱ yo'o̱ so' , ne̱ nuveé si̱j 'ni̱j ra'a Jesucristó man me so' ma' .
Ne'en soj se vaa cavi̱' nee̱ man ní' che'é cacun' qui'yaj nee̱ man ní' , tza̱j ne̱ sese ya̱nj Jesucristó ga̱ ní' , ne̱ 'o̱ vaa sa̱' ní' rihaan Diose̱ , ne̱ che'é dan 'o̱ vaa i'na̱' nimán ní' ado̱nj .
Ne̱ ne'en soj se vaa cunuu i'na̱' uún Jesucristó ga̱a cavi' so' , qui'yaj Diose̱ , ne̱ ma'a̱n Nimán Diose̱ nuû nimán soj , ne̱ che'é dan cunu̱u naca̱ nee̱ man soj asa̱' cavi' soj , qui'ya̱j uún Diose̱ a .
Che'é dan ne nó xcúún ní' qui'ya̱j ní' nda̱a vaa me rá nee̱ man ní' ma' . Se̱ racuíj ní' man nee̱ man ní' , man tinu̱j , man nocoj .
'O̱ se sese aráya'a̱nj ndo'o soj man nee̱ man soj , ne̱ ca'a̱nj yaníj soj rihaan Diose̱ , qui'ya̱j ma'a̱n soj ado̱nj . Tza̱j ne̱ sese cuno̱ soj nana̱ a'mii Nimán Diose̱ , ne̱ se̱ ca'vej rá soj qui'ya̱j nee̱ man soj cacun' , ga̱a ne̱ yo'o̱ ga̱a̱ i'na̱' nimán soj ado̱nj .
'O̱ se yuvii̱ uno a'mii Nimán Diose̱ me ta'níí Diose̱ ei .
Ne'en soj se vaa chu'vi' mozó ne'en so' se‑ru've̱e̱ so' , tza̱j ne̱ na'vej rá Diose̱ qui'ya̱j soj da̱nj rihaan Diose̱ ma' . Se̱ cuchu'vi' nimán soj ne'en soj Diose̱ ma' . 'O̱ se nica̱j yu'unj Diose̱ man soj , ne̱ guun ta'ni̱j Diose̱ man soj , ne̱ che'é dan me ga̱a̱ niha̱' rá soj cata̱j soj : “ Ata̱j ” rihaan Diose̱ á .
Dan me se yo'o̱ a'mii Nimán Diose̱ ga̱ nimán ní' , ne̱ taj Nimán Diose̱ se vaa ta'níí Diose̱ me ní' a .
Che'é dan vaa güii rque̱ ndo'o Diose̱ se sa̱' rihaan ní' ga̱ Jesucristó , ne̱ 'o̱ cuya̱a̱n ga̱a̱ se sa̱' rihaan Jesucristó ga̱ ní' a . Veé dan me che'é se ran' ní' sayuun nda̱a vaa quiran' Jesucristó ro' , che'é dan cavi̱i̱ sa̱' ní' ga̱ so' , ne̱ gu̱un chij ní' ga̱ so' vaa güii ado̱nj .
Veé dan me se ran' xa̱' ní' sayuun cuano̱ , tza̱j ne̱ vaa güii , ne̱ doj a̱ cavi̱i̱ sa̱' ní' rihaan sayuun ran' ní' cuano̱ ado̱nj . 'O̱ se ataa cata̱j xna'anj Diose̱ rihaan ní' che'é nu̱' se sa̱' ni̱caj ní' , tza̱j ne̱ asa̱' rqué Diose̱ nu̱' se sa̱' rihaan ní' , ne̱ quini'yo̱n ní' nu̱' sayuun quiran' ní' ei . Da̱nj vaa raj na̱nj ado̱nj .
Na'vi̱j uxrá cunuda̱nj nij rasu̱u̱n ma̱n rihaan chumii̱ nihánj quisi̱j güii ti̱haa̱n Diose̱ man nij ta'níí Diose̱ rihaan chumii̱ , ga̱a ne̱ quene'e̱n chumii̱ da̱j ga̱a̱ nij so' a .
Cuano̱ ro' , taj yu'vee nó nij rasu̱u̱n ma̱n rihaan chumii̱ ma' . Ga̱a qui'yaj Diose̱ chumii̱ , ne̱ vaa sa̱' cunuda̱nj nij rasu̱u̱n yo' , tza̱j ne̱ quiri' nij rasu̱u̱n che'é cacun' qui'yaj yuvii̱ , ne̱ ca'vej rá Diose̱ quiri̱' nu̱' nij rasu̱u̱n yo' , tza̱j ne̱ ne'en Diose̱
se vaa vaa güii cunu̱u sa̱' cunuda̱nj nij rasu̱u̱n yo' rihaan chumii̱ , ne̱ asa̱' quisíj güii yo' , ne̱ taj rasu̱u̱n quiri̱' taj rasu̱u̱n cuchru̱u̱ ma' . 'O̱ se ve'é ndo'o ga̱a̱ nu̱' nij rasu̱u̱n yo' ei . Dan me se ase vaa ma'a̱n nij ta'níí Diose̱ ro' , da̱nj ga̱a̱ uún nij rasu̱u̱n uún , ne̱ ve'é ndo'o ga̱a̱ nij yo' ado̱nj .
Dan me se ne'en ní' se vaa ran' uxrá nu̱' rasu̱u̱n ma̱n rihaan chumii̱ sayuun cuano̱ , ne̱ me uxrá rá yo' cunu̱u naca̱ uún yo' , ne̱ na'vi̱j yo' quisi̱j güii cunu̱u sa̱' yo' ado̱nj .
Vaj a̱ doj , ne̱ ráchej ma'a̱n ní' uún , ne̱ na'vi̱j ní' cunu̱u naca̱ ma'a̱n ní' uún a . Dan me se ya̱nj Nimán Diose̱ ga̱ ní' , ne̱ sa̱' uxrá vaa Nimán Diose̱ , ne̱ che'é dan ne'en ní' se vaa rque̱ Diose̱ se sa̱' doj rihaan ní' , ne̱ ne'en ní' se vaa vaa güii , ne̱ quene'e̱n yuvii̱ se vaa guun ta'ni̱j Diose̱ man ma'a̱n ní' , ne̱ cunu̱u sa̱' nu̱' nee̱ man ní' a .
Dan me se tinanii Diose̱ man ní' rihaan chrej chi'i̱i̱ uun chij nimán ní' , ne̱ che'é dan guun ya̱ rá ní' se vaa cavi̱i̱ sa̱' ní' , tza̱j ne̱ ataa quene'e̱n ní' nu̱' se vaa qui'ya̱j Diose̱ che'é ní' , ne̱ che'é dan nucua̱j ndo'o rá ní' man Diose̱ se vaa ya̱ ya̱ qui'ya̱j so' che'é ní' a .
Ne ne'en ní' da̱j qui'ya̱j Diose̱ che'é ní' ma' . Ma̱a̱n se nucua̱j rá ní' man Diose̱ , ne̱ che'é dan se̱ gaa ra'ya̱nj nimán ní' ma' . Ma̱a̱n se ga̱a̱ nana̱j nimán ní' , ne̱ na̱'vi̱j ní' nda̱a se cavi̱i̱ sa̱' ní' qui'ya̱j Diose̱ ado̱nj .
Sese ne ne'en ní' qui'ya̱j ní' nu̱' se vaa no̱ xcúún ní' qui'ya̱j ní' , ne̱ Nimán Diose̱ ra̱cuíj man ní' , ne̱ gu̱un nucua̱j ní' a . Ne ne'en ní' da̱j ca'mi̱i̱ ní' ga̱a achíín ni'ya̱j ní' rihaan Diose̱ ma' . Che'é dan achíín ni'ya̱j Nimán Diose̱ che'é ní' , ne̱ taj xna'anj Nimán Diose̱ rihaan Diose̱ nana̱ me rá ma'a̱n ní' ca'mi̱i̱ ní' a .
Dan me se Nimán Diose̱ ne'en da̱j me rá ní' cata̱j xna'anj ní' rihaan Diose̱ , ne̱ uno Diose̱ a'mii Nimán Diose̱ che'é ní' ei . Ne'en Nimán Diose̱ me se achiin man ní' , ne̱ achíín ni'ya̱j Nimán Diose̱ rihaan Diose̱ se vaa rque̱ Diose̱ se vaa achiin man ní' a . Dan me se ne'en Diose̱ se vaa ina̱nj se vaa a'vej rá Diose̱ ni̱caj ní' achíín ni'ya̱j Nimán Diose̱ , ne̱ da̱nj 'yaj Nimán Diose̱ che'é cunuda̱nj ní' si̱j cunuu sa̱' nimán rihaan Diose̱ ado̱nj .
Dan me se ne'en ní' se vaa racuíj ndo'o Diose̱ man ní' si̱j aráj cochro̱j rihaan Diose̱ ei . 'O̱ se canacúún Diose̱ man ní' ca̱yáán ní' ga̱ Diose̱ nu̱' cavii nu̱' ca'anj , ne̱ che'é dan me avii sa̱' nu̱' suun 'yaj suun ní' ga̱ Diose̱ ado̱nj .
Ga̱a naá me se quene'en Diose̱ se vaa canoco̱' ní' man so' vaa güii , ga̱a ne̱ yo'o̱ guun rá Diose̱ se vaa naqui'ya̱j sa̱' Diose̱ nimán ní' , ne̱ ase vaa ta'níí Diose̱ síí cu'na̱j Jesucristó ro' , da̱nj ga̱a̱ ní' uún , ne̱ vaa güii cuma̱n ndo'o tinúú Jesucristó do̱' , ra'vij Jesucristó do̱' , ne̱ so' gu̱un síí chava̱' rihaan cunuda̱nj ní' a .
Ga̱a ne̱ canacúún Diose̱ man ní' , ga̱a ne̱ cunuu sa̱' ní' rihaan Diose̱ , qui'yaj Diose̱ , ga̱a ne̱ ya̱ gu̱un chij ní' ga̱ Diose̱ , qui'ya̱j ma'a̱n Diose̱ ado̱nj .
Dan me se Diose̱ me tuvi' ní' , ne̱ che'é dan taj síí quisi̱j qui'ya̱j sayuun man ní' ma' .
'O̱ se ne cuchu'vi̱' Diose̱ rque̱ Diose̱ ma'a̱n ta'níí Diose̱ cavi̱' che'é ní' , ne̱ che'é dan guun ya̱ rá ní' se vaa rque̱ Diose̱ nu̱' se sa̱' rihaan ní' , ne̱ cavi̱i̱ sa̱' ní' ado̱nj .
Ní' si̱j narii Diose̱ man me se se̱ guun cuta̱' yuvii̱ cacun' xráá ní' rihaan Diose̱ ma' . 'O̱ se ma'a̱n Diose̱ cataj se vaa cunuu sa̱' ní' rihaan so' a .
Taj yuvii̱ cuta̱' cacun' xráá ní' si̱j narii Diose̱ man ma' . 'O̱ se cavi' Jesucristó che'é ní' , ne̱ cunuu i'na̱' uún Jesucristó , ne̱ cuano̱ nicun' so' x'núú Diose̱ , ne̱ ma'a̱n so' me síí achíín ni'ya̱j rihaan Diose̱ che'é ní' ado̱nj .
A̱ 'ó güii se̱ guun yaníj Jesucristó rihaan ní' , qui'ya̱j nij yuvii̱ ma' . Yo'o̱ 'e̱e̱ rá Jesucristó man ní' ei . Ca've̱e se quira̱n' ní' sayuun do̱' , ca've̱e se quinano̱ ndo'o rá ní' do̱' , ca've̱e se quita̱j ri'yunj yuvii̱ man ní' do̱' , ca've̱e se quina'a̱an rque ní' do̱' , ca've̱e se quinavi̱j sa'anj rihaan ní' do̱' , ca've̱e se cavi̱' ní' do̱' , tza̱j ne̱ daj chiha̱a̱ míj se̱ guun yaníj Jesucristó rihaan ní' ma' .
No̱ nana̱ rihaan danj Diose̱ se vaa che'é se noco̱' ní' man Diose̱ , che'é dan me rá yuvii̱ ticavi̱' yuvii̱ man ní' daj a̱ orá , ne̱ ase vaa ticavi' nii man matzinj ro' , da̱nj me rá nii ticavi̱' nii man ní' , taj danj Diose̱ a .
Tza̱j ne̱ ca've̱e se daj a̱ sayuun ran' ní' , tza̱j ne̱ taj se 'yaj ma' . 'O̱ se Jesucristó me síí 'e̱e̱ rá man ní' , ne̱ che'é dan qui'ya̱j canaán uxrá ní' rihaan sayuun ado̱nj .
'O̱ se guun ya̱ raj se vaa a̱ 'ó rasu̱u̱n se̱ ca'vee qui'ya̱j gu̱un yaníj Diose̱ rihaan ní' ma' . Ca've̱e se ga̱a̱ i'na̱' ní' do̱' , ca've̱e se cavi̱' ní' do̱' , tza̱j ne̱ yo'o̱ 'e̱e̱ rá Diose̱ man ní' a . Ca've̱e se ma'a̱n nij se‑mo̱zó Diose̱ me rá qui'ya̱j gu̱un yaníj Diose̱ rihaan ní' , tza̱j ne̱ se̱ ca'vee qui'ya̱j canaán nij so' ma' . Ca've̱e se daj a̱ sayuun quira̱n' ní' , tza̱j ne̱ se̱ tanáj Diose̱ man ní' ma' . Se̱ guun yaníj Diose̱ rihaan ní' qui'ya̱j yuvii̱ do̱' , qui'ya̱j síí chre̱e do̱' , qui'ya̱j nana̱ chre̱e do̱' , qui'ya̱j na̱j guun rasu̱u̱n do̱' ma' . Se̱ guun nucua̱j nij so' qui'ya̱j nij so' da̱nj ma' . Taj a̱ 'ó rasu̱u̱n ma̱n xta̱' taj a̱ 'ó rasu̱u̱n ma̱n rej rque yo'óó qui'ya̱j ca've̱e gu̱un yaníj Diose̱ rihaan ní' ma' . A̱ 'ó rasu̱u̱n qui'yaj Diose̱ se̱ ca'vee qui'ya̱j da̱nj ma' . Yo'o̱ 'e̱e̱ rá Diose̱ man ní' , ne̱ che'é dan ca'néé so' man Jesucristó rihaan ní' , ne̱ 'ni̱j ra'a Jesucristó man ní' , ne̱ 'e̱e̱ rá so' man ní' ado̱nj .

Noco̱' nu̱' ní' man Jesucristó , ne̱ se̱ ca'mii ne̱ 'u̱nj rihaan nij soj ma' . 'O̱ se ya̱nj Nimán Diose̱ ga̱ 'u̱nj , ne̱ ma'a̱n Nimán Diose̱ cataj rihanj se vaa nana̱ ya̱ ca'mij á .
Dan me se ina̱nj nanó ndo'o raj che'é nij tuvij nij yuvii̱ israelitá , ne̱ me raj nayo̱nj rihaan nij so' , ne̱ nda̱a ca'néé nimanj quina̱j ma̱'anj rihaan sayuun , qui'ya̱j Diose̱ , ne̱ yo'o̱ naca̱j Diose̱ man nij so' rihaan sayuun quira̱n' nij so' , ne̱ ca'néé nimanj ta̱náj Jesucristó manj , ne̱ naca̱j Jesucristó man nij so' a .

Dan me se yuvii̱ israelitá me nij so' , ne̱ gu̱un ta'ni̱j Diose̱ man nij so' , rá Diose̱ á . Quene'en nij so' se vaa chuguu̱n ndo'o Diose̱ ga̱a canicun' ma'a̱n Diose̱ ga̱ nij so' ga̱a naá , ne̱ cataj xna'anj Diose̱ rihaan nij so' da̱j qui'ya̱j Diose̱ che'é nij so' , ne̱ cataj xna'anj Diose̱ rihaan nij so' da̱j qui'ya̱j ma'a̱n nij so' a . Tucu'yón Diose̱ man nij so' da̱j qui'ya̱j nij so' ga̱a na'víj nij so' rihaan Diose̱ , ne̱ cataj Diose̱ rihaan nij so' se vaa ya̱ ca'ne̱j Diose̱ 'o̱ síí ti̱nanii man nij so' rihaan sayuun a .
Xi̱i nij yuvii̱ israelitá me nij síí ma̱n ga̱a naá síí cu'na̱j Abraham do̱' , síí cu'na̱j Isaac do̱' , síí cu'na̱j Jacob do̱' a . Yo'o̱ tuvi' nij so' me Jesucristó síí ca'néé Diose̱ ti̱nanii man yuvii̱ rihaan sayuun , ne̱ Jesucristó me se Diose̱ me so' , ne̱ uun chij so' rihaan cunuda̱nj a . Ve'é ca'mi̱i̱ ní' che'é so' nu̱' cavii nu̱' ca'anj ei . Veé da̱nj ga̱a̱ ya̱ ei .
Dan me se ga̱a naá cataj Diose̱ se vaa ya̱ canoco̱' nij yuvii̱ israelitá man so' nu̱' cavii nu̱' ca'anj , ne̱ me che'é ne noco' nij yuvii̱ israelitá man Diose̱ cuano̱ , rá soj ga̱ . 'O̱ se quisi̱j ya̱ nda̱a vaa ca'mii Diose̱ , tza̱j ne̱ ne nari̱i̱ ya̱ Diose̱ man cunuda̱nj nij yuvii̱ israelitá ma' . Nuveé ya̱ ya̱ yuvii̱ israelitá me cunuda̱nj nij so' rihaan Diose̱ ma' .
Abraham síí cayáán ga̱a naá ro' , do̱j ta'níí ta'nij si'no̱ so' guun ta'níí Diose̱ , ne̱ dan me se cataj danj Diose̱ se vaa o̱rún' nij ta'níí ta'nij si'no̱ síí cu'na̱j Isaac me ya̱ ya̱ ta'níí ta'nij si'no̱ síí cu'na̱j Abraham rihaan Diose̱ á . Da̱nj ca'mii Diose̱ rihaan síí cu'na̱j Abraham ga̱a naá a .
Dan me se cataj Diose̱ se vaa se̱ guun ta'ni̱j Diose̱ man cunuda̱nj nij ta'níí ta'nij si'no̱ síí cu'na̱j Abraham ma' . Ma̱a̱n se ta'a̱j nij so' narii Diose̱ , ne̱ ina̱nj che'é nij síí narii Diose̱ ca'mii Diose̱ , ga̱a cata' tu'va Diose̱ se vaa ya̱ canoco̱' nij so' man so' a .
Dan me se ga̱a ataa ca'nga̱a̱ síí cu'na̱j Isaac síí narii Diose̱ man , ne̱ ca'mii Diose̱ che'é so' , cataj Diose̱ se vaa nasi̱j 'o̱ yo' , ga̱a ne̱ ca'na̱' uún Diose̱ rihaan Abraham , ne̱ ya̱ ga̱a̱ 'o̱ ta'nij sno̱'o chana̱ cu'na̱j Sara a . Ne̱ sno̱'o cunii yo' ro' , me Isaac a . Da̱nj cataj Diose̱ rihaan Abraham a .
Ne̱ vaa chana̱ cu'na̱j Rebeca uún , ne̱ cotoj no' ga̱ o̱rún' nica̱ no' síí cu'na̱j Isaac , ne̱ nari' no' nda̱a ne'ej cuaté nu̱u̱ rque no' a .
Ga̱a ataa ca'nga̱a̱ ne'ej , ne̱ cataj xna'anj Diose̱ rihaan no' se vaa qui'ya̱j suun ne'ej ta̱j ya̱a̱n ca'nga̱a̱ rihaan ne'ej noco̱' xco̱ , cataj Diose̱ a . 'O̱ se ataa ca'nga̱a̱ ne'ej , ne̱ taj a̱ 'ó ro̱j so' qui'yaj sa̱' do̱' , qui'yaj chi'i̱i̱ do̱' ma' . Taj se sa̱' qui'yaj síí gu̱un chij rihaan tinúú , ne̱ taj cacun' tumé síí qui'ya̱j suun che'é tinúú ma' . Ma̱a̱n se ina̱nj da̱nj qui'yaj Diose̱ narii Diose̱ man yo'o̱ so' gu̱un chij so' rihaan tinúú so' , che'é rej a̱j guun rá Diose̱ da̱j ga̱a̱ suun ca̱ta̱ 'o̱ 'o̱ so' rihaan Diose̱ na̱nj ei .

Dan me se taj danj Diose̱ se vaa cunuu 'e̱e̱ rá Diose̱ ne'en Diose̱ man nij tuvi̱' síí cu'na̱j Jacob síí noco̱' xco̱ , tza̱j ne̱ quiri' nij tuvi̱' síí cu'na̱j Esaú rihaan Diose̱ , taj danj Diose̱ ado̱nj .
Dan me se nij qui'yaj Diose̱ rihaan síí cu'na̱j Esaú , rá soj na' . Taj a̱ doj ma' .
'O̱ se ga̱a naá ca'mii Diose̱ rihaan síí cu'na̱j Moisés , cataj Diose̱ a : ― No̱ xcúún 'u̱nj ga̱a̱ 'e̱e̱ rá 'u̱nj ne'én 'u̱nj na̱j guun yuvii̱ a . ― Da̱nj ca'mii Diose̱ rihaan Moisés ga̱a naá a .
Dan me se ca've̱e se daj a̱ me rá yuvii̱ , ca've̱e se daj a̱ qui'ya̱j yuvii̱ , tza̱j ne̱ se̱ ca'vee qui'ya̱j nij yuvii̱ se vaa me rá ma'a̱n nij yuvii̱ ma' . O̱rún' Diose̱ me síí cata̱j me síí cunu̱u 'e̱e̱ rá so' man ado̱nj .
Ne̱ rihaan danj Diose̱ nó nana̱ ca'mii Diose̱ rihaan síí cu'na̱j Faraón ga̱a cataj Diose̱ : ― Guún so̱' síí nica̱j suun , qui'yáj , ga̱a ne̱ quene'e̱n yuvii̱ da̱j qui̱rán' so̱' , qui̱'yáj , ne̱ xca̱j nij yuvii̱ cuentá se vaa Diose̱ síí nucua̱j mej a . ― Na̱nj cataj Diose̱ rihaan síí cu'na̱j Faraón ga̱a naá a .
Dan me se ne'en ní' se vaa sese me rá Diose̱ cunu̱u 'e̱e̱ rá Diose̱ man 'o̱ so' , ne̱ cunu̱u 'e̱e̱ rá Diose̱ man so' , ne̱ sese me rá Diose̱ gu̱un nichra̱j rá 'o̱ so' , ne̱ gu̱un nichra̱j rá so' , qui'ya̱j uún Diose̱ a .
Vaa yuvii̱ cata̱j : “ Che'é dan , me che'é uta' Diose̱ cacun' xráá yuvii̱ ga̱ . 'O̱ se ina̱nj se me rá Diose̱ qui'ya̱j ní' 'yaj ní' á ” . Da̱nj cata̱j ta'a̱j yuvii̱ a .
Tza̱j ne̱ ne nó xcúún ní' cata̱j ní' se vaa ne nó xcúún Diose̱ qui'ya̱j so' nda̱a vaa 'yaj so' ma' . 'O̱ se Diose̱ me síí qui'yaj man ní' , ne̱ ne nó xcúún ní' cachi̱nj na'a̱nj ní' man Diose̱ me che'é cavii nij ta'a̱j ní' ma' .
Dan me se síí 'yaj xruj me se do̱j yo'óó niquii ga̱a̱ rihaan so' , ga̱a ne̱ ca've̱e qui'ya̱j so' xruj a . Do̱j yo'óó niquii ni̱caj so' qui'ya̱j so' xruj ve'é ndo'o vaa , ga̱a ne̱ doj yo'óó niquii ni̱caj so' qui'ya̱j so' xruj nij doj a . Ca've̱e qui'ya̱j so' da̱j me rá ma'a̱n so' á .
Ne̱ ase vaa 'yaj síí 'yaj xruj ro' , da̱nj vaa 'yaj Diose̱ , ne̱ dan me se quiri' ndo'o ta'a̱j yuvii̱ qui'yaj Diose̱ , ne̱ vaa güii ca'a̱nj nij so' rihaan ya'an a . Uun yuva̱a̱ Diose̱ man nij so' che'é cacun' 'yaj nij so' , ne̱ me rá Diose̱ caxri̱i̱ yuva̱a̱ Diose̱ man nij so' , ne̱ me rá Diose̱ ti̱haa̱n Diose̱ se vaa nucua̱j ndo'o Diose̱ , tza̱j ne̱ aráj x'naa uxrá Diose̱ ni'ya̱j Diose̱ man nij yuvii̱ ,
che'é rej guun rá Diose̱ ti̱haa̱n Diose̱ rihaan nij yuvii̱ nu̱' nda̱a vaa qui'ya̱j so' che'é yo'ó nij yuvii̱ , ne̱ yo'ó nij so' me se a̱j guun rá Diose̱ se vaa gu̱un chij nij so' ga̱ so' , ne̱ che'é dan cunu̱u 'e̱e̱ rá so' man nij so' , ga̱a ne̱ xca̱j cunuda̱nj nij yuvii̱ cuentá se vaa síí uun chij sa̱' ndo'o me Diose̱ ei .
Ma'a̱n ní' me nij yuvii̱ gu̱un chij ga̱ Diose̱ , ne̱ dan me se ta'a̱j ní' me yuvii̱ israelitá , ne̱ yo'ó ta'a̱j ní' me yuvii̱ yaníj , tza̱j ne̱ canacúún Diose̱ man 'o̱ 'o̱ ní' gu̱un chij ní' ga̱ so' ado̱nj .
Ase vaa nana̱ a'mij nihánj ro' , da̱nj vaa nana̱ ca'mii Diose̱ ga̱a naá nana̱ cachrón síí cu'na̱j Oseas rihaan yanj a . Dan me se cataj Diose̱ a : ― Yuvii̱ ne noco' manj me se ne 'e̱e̱ raj man nij so' ma' . Tza̱j ne̱ vaa güii gu̱un nij so' tuvij , ne̱ vaa güii cunu̱u 'e̱e̱ raj man nij so' ado̱nj .
Dan me se ma̱a̱n rej nicu̱n' 'u̱nj ga̱a cataj 'u̱nj se vaa nuveé tu̱ví' 'u̱nj me nij yuvii̱ ro' , ma̱a̱n dan ca̱nicún' 'u̱nj cata̱j 'u̱nj se vaa ta'ni̱j ma̱'anj me nij so' a . 'O̱ se Diose̱ vaa i'na̱' mej ado̱nj . ― Da̱nj ca'mii Diose̱ ga̱a naá a .
Ne̱ nucua̱j ca'mii síí cu'na̱j Isaías ga̱a naá che'é nij yuvii̱ israelitá a . Cataj so' : ― Ca've̱e se gu̱un que'e̱e̱ uxrá nij síí israelitá , ne̱ nda̱a ase uun rá' ne'én' yo'óó chru̱u̱ na̱j tu'va na ya'a̱nj gu̱un rá' que̱ne'én' man nij tuvi̱' nij so' , tza̱j ne̱ taj que'e̱e̱ nij so' cavi̱i̱ sa̱' ma' . 'O̱ se do̱j tuvi' nij so' cavi̱i̱ sa̱' na̱nj ado̱nj .
Orá le'e̱j nii qui'ya̱j suun Diose̱ nu̱' suun vaa rihaan so' ca'ne̱' so' cacun' che'é nu̱' yuvii̱ ma̱n rihaan chumii̱ ado̱nj . ― Da̱nj ca'mii síí cu'na̱j Isaías a .
Veé dan ca'mii uún síí cu'na̱j Isaías che'é nij yuvii̱ israelitá , ne̱ cataj uún so' ― Guun nucua̱j ndo'o Diose̱ guun chij Diose̱ á . Ne̱ ní' me se avi' ní' che'é cacun' tumé ní' , tza̱j ne̱ ti̱nanii Diose̱ man do̱j tuvi' ní' si̱j israelitá rihaan sayuun a . Sese taj tuvi' ní' quinani̱i̱ rihaan sayuun , ne̱ cavi̱' cunuda̱nj nij yuvii̱ ma̱n chiháán ní' , ne̱ quinavi̱j chiháán ní' , ne̱ ase vaa navij chuman' Sodoma do̱' , ase vaa navij chuman' Gomorra do̱' , da̱nj ga̱a̱ quinavi̱j chiháán ní' na̱nj ado̱nj . ― Veé da̱nj ca'mii síí cu'na̱j Isaías che'é nij yuvii̱ israelitá ga̱a naá a .
Xca̱j ní' cuentá da̱j qui'yaj nij yuvii̱ israelitá do̱' , da̱j qui'yaj nij yuvii̱ yaníj do̱' , rihaan Diose̱ á . Dan me se nuveé yuvi̱i̱ israelitá me nij yuvii̱ yaníj , ne̱ ne gu̱un rá nij so' qui'ya̱j suun nij so' yan cunu̱u sa̱' ma'a̱n nij so' rihaan Diose̱ , tza̱j ne̱ ta'a̱j nij so' me síí amán rá ni'ya̱j man Diose̱ , ne̱ che'é dan 'o̱ cunuu sa̱' nij so' rihaan Diose̱ ei .
Ino̱ qui'yaj que'e̱e̱ nij yuvii̱ israelitá a . Dan me se qui'yaj suun uxrá nij so' nano' nij so' chrej cunu̱u sa̱' ma'a̱n nij so' rihaan Diose̱ , tza̱j ne̱ ne nari̱' nij so' chrej sa̱' ma' .
Dan me se ne nari̱' nij so' , che'é se ne cuchuma̱n rá nij so' ni̱'yaj nij so' man Jesucristó ma' . Ne gu̱un ya̱ rá nij so' se vaa ra̱cuíj Diose̱ man nij so' cunu̱u sa̱' nij so' rihaan Diose̱ ma' . Ma̱a̱n se cunu̱u sa̱' ma'a̱n nij so' , rá nij so' , ne̱ qui'ya̱j suun uxrá nij so' che'é rej ca've̱e cunu̱u sa̱' ma'a̱n nij so' , rá nij so' a . Ne ca've̱j rá nij so' cuchuma̱n rá nij so' ni̱'yaj nij so' man Jesucristó , ne̱ dan me se ase vaa 'o̱ yuvej aráán chrej ro' , da̱nj vaa Jesucristó rihaan nij so' , ne̱ ase vaa uun na'a̱j yuvii̱ naxru' rihaan yuvej ro' , da̱nj vaa guun na'a̱j nij yuvii̱ israelitá che'é se ne ca've̱j rá nij so' cuchuma̱n rá nij so' ni̱'yaj nij so' man Jesucristó ado̱nj .
'O̱ cuya̱a̱n vaa nana̱ a'mij ga̱ nana̱ a'mii danj Diose̱ che'é Jesucristó , ne̱ dan me se ga̱a naá cataj Diose̱ a : ― Ni̱'yaj so̱' ei . A̱j cuné' 'u̱nj yo'o̱ yuvii̱ chuman' cu'na̱j Jerusalén , ne̱ ase vaa 'o̱ yuvej vaa so' , nucua̱j ndo'o so' a . Naxru̱' yuvii̱ , qui'ya̱j yuvej yo' , ne̱ gu̱un na'a̱j nij yuvii̱ quene'e̱n nij yuvii̱ man so' , tza̱j ne̱ sese cuchuma̱n rá yo'o̱ so' quene'e̱n so' man síí cuné' 'u̱nj , ne̱ se̱ guun na'a̱j so' ma' . Tana̱nj cavi̱i̱ sa̱' so' ado̱nj . ― Dan me nana̱ ca'mii Diose̱ che'é Jesucristó a .
Dan me se achíín ni'ya̱j ndo'oj rihaan Diose̱ che'é nij tuví' 'u̱nj nij yuvii̱ israelitá , tinu̱j , nocoj . 'E̱e̱ rá 'u̱nj man nij so' , ne̱ che'é dan me ndo'o raj quinani̱i̱ nij so' rihaan sayuun a .
Dan me se sa̱' qui'yaj nij so' ga̱a guun ndo'o rá nij so' cunu̱u sa̱' nij so' rihaan Diose̱ , tza̱j ne̱ ne ne'en nij so' da̱j qui'ya̱j nij so' ne̱ ca've̱e cunu̱u sa̱' nij so' rihaan Diose̱ ma' .
Ne xca̱j nij so' cuentá che'é se vaa a̱j qui'yaj Diose̱ che'é nij so' , ne̱ ne xca̱j nij so' cuentá se vaa ca've̱e cunu̱u sa̱' nij so' rihaan Diose̱ , qui'ya̱j ma'a̱n Diose̱ ma' . Ma̱a̱n se nano' ma'a̱n nij so' chrej cunu̱u sa̱' ma'a̱n nij so' rihaan Diose̱ , ne̱ che'é dan ataa qui'ya̱j nij so' nda̱a vaa me rá Diose̱ qui'ya̱j nij so' , ne̱ che'é dan ataa cunu̱u sa̱' nij so' ado̱nj .
Ga̱a naá , ne̱ canoco' yuvii̱ se‑tucua̱nj Moisés , ne̱ veé dan me se cunu̱u sa̱' nij so' rihaan Diose̱ , rá nij so' , tza̱j ne̱ ya̱j nihánj me se a̱j quisíj se‑tucua̱nj Moisés , qui'yaj Jesucristó , ne̱ 'o̱ se yo'o̱ ama̱n rá ní' ni̱'yaj ní' man Jesucristó , ga̱a ne̱ cunu̱u sa̱' ní' rihaan Diose̱ na̱nj ado̱nj .
Ga̱a naá cachrón síí cu'na̱j Moisés nana̱ rihaan yanj , ca'mii so' che'é se‑tucua̱nj ma'a̱n so' , ne̱ cataj so' se vaa sese gu̱un nucua̱j yuvii̱ cuno̱ yuvii̱ nu̱' tucuáán cuchruj ma'a̱n so' , ne̱ ca̱yáán nij yuvii̱ rihaan Diose̱ nu̱' cavii nu̱' ca'anj a . Da̱nj ca'mii Moisés ga̱a naá a .
Tza̱j ne̱ cuano̱ nihánj me se a̱j xcaj ní' cuentá se vaa nuu sa̱' ní' rihaan Diose̱ che'é yan cuchumán rá ní' cuno ní' nana̱ ca'mii so' , ne̱ che'é dan yo'o̱ a'mii ní' ga̱ síí cu'na̱j Moisés ga̱a naá , taj ní' se vaa taj che'é cavi̱i̱ yuvii̱ rej xta̱' do̱' , nano̱' nij yuvii̱ man síí ti̱nanii man nij so' rihaan sayuun ,
ne̱ taj che'é ca'a̱nj yuvii̱ rej rque yo'óó do̱' , nano̱' nij yuvii̱ man so' rej ma̱n nimán ma' . Da̱nj taj ní' ga̱ síí cu'na̱j Moisés a .
Ne̱ cataj uún síí cu'na̱j Moisés se vaa nana̱ achiin mán so̱' ro' , nuveé na̱na̱ ca'na̱' rej ga̱n' me nana̱ yo' ma' . Tana̱nj nda̱a tu'va ma̱'án so̱' do̱' , nda̱a nimán ma̱'án so̱' do̱' , nuû nana̱ yo' na̱nj ado̱nj , taj Moisés , ne̱ nana̱ yo' me nana̱ a'mii yuvii̱ taj yuvii̱ se vaa amán rá yuvii̱ ni'ya̱j yuvii̱ man Jesucristó , nda̱a vaa a'mii natáj núj rihaan yuvii̱ ei .
'O̱ se sese ca'mi̱i̱ yá so̱' cata̱j so̱' rihaan tuví' so̱' se vaa Jesucristó 'nij ra'a mán so̱' , ne̱ sese gu̱un ya̱ rá so̱' se vaa cunuu i'na̱' uún Jesucristó , qui'yaj Diose̱ , ga̱a cavi' so' , ne̱ quinani̱i̱ so̱' rihaan sayuun a .
'O̱ se nimán ní' me se yo' me cuchuma̱n rá ní' ne'en ní' Jesucristó , ne̱ ca've̱e cunu̱u sa̱' ní' rihaan Diose̱ , ne̱ tu'va ní' me se yo' me ca'mi̱i̱ ya̱ ní' cata̱j ní' se vaa noco̱' ní' man Jesucristó , ne̱ ca've̱e quinani̱i̱ ní' rihaan sayuun ado̱nj .
Dan me se taj uún danj Diose̱ se vaa xa̱' síí amán rá ni'ya̱j man Jesucristó , tza̱j ne̱ se̱ guun na'a̱j so' ma' . Ya̱ cavi̱i̱ sa̱' so' ado̱nj . Da̱nj taj danj Diose̱ a .
'O̱ se 'o̱ cuya̱a̱n vaa cunuda̱nj yuvii̱ rihaan Jesucristó , ne̱ dan me se yuvii̱ israelitá do̱' , yuvii̱ yaníj do̱' , 'o̱ cuya̱a̱n vaa nij so' rihaan Jesucristó , tza̱j ne̱ 'ni̱j ra'a Jesucristó man cunuda̱nj nij so' , ne̱ uun nucua̱j uxrá Jesucristó ra̱cuíj so' man cunuda̱nj yuvii̱ achíín ni'ya̱j rihaan so' a .
Dan me se taj uún danj Diose̱ a : “ Yuvii̱ achíín ni'ya̱j rihaan síí 'ni̱j ra'a man ní' ro' , quinani̱i̱ cunuda̱nj nij so' rihaan sayuun , ne̱ cavi̱i̱ sa̱' nij so' ado̱nj ” . Da̱nj taj danj Diose̱ a .
Tza̱j ne̱ taj che'é cachi̱nj ni'ya̱j yuvii̱ rihaan Jesucristó , sese ataa cuchuma̱n rá nij yuvii̱ ni̱'yaj nij yuvii̱ man Jesucristó ma' . Ne̱ se̱ ca'vee cuchuma̱n rá nij yuvii̱ ni̱'yaj nij yuvii̱ man so' , sese ataa cuno̱ nij yuvii̱ se‑na̱na̱ so' ma' . Ne̱ se̱ ca'vee cuno̱ nij yuvii̱ , sese taj síí a'mii natáj rihaan nij yuvii̱ ma' .
Ne̱ se̱ cuchi' síí a'mii natáj rihaan yuvii̱ , sese se̱ ca'néé nii man so' ma' . Dan me se a'mii uún danj Diose̱ , taj yo' : “ Ve'é ndo'o 'yaj síí ca'anj ca'mi̱i̱ natáj nana̱ sa̱' ei ” . Da̱nj taj danj Diose̱ a .
Tza̱j ne̱ vaa yuvii̱ na'vej rá cuno̱ nana̱ sa̱' ma' . Ina̱nj da̱nj ca'mii síí cu'na̱j Isaías ga̱a cachíín ni'ya̱j so' rihaan Diose̱ , ne̱ cataj so' : ― Ata̱j síí chij . Do̱j yuvii̱ amán rá cuno nana̱ ca'mii núj a ― taj so' rihaan Diose̱ a .
Tza̱j ne̱ veé dan me se asino a'mii natáj nii rihaan yuvii̱ che'é Jesucristó , ga̱a ne̱ uno nij yuvii̱ , ne̱ xcaj nij yuvii̱ cuentá che'é se vaa taj xna'anj Diose̱ rihaan nij yuvii̱ , ga̱a ne̱ chumán rá nij yuvii̱ ni'ya̱j nij yuvii̱ man Diose̱ na̱nj ado̱nj .
Tza̱j ne̱ cata̱j ta'a̱j yuvii̱ se vaa ataa cuchi̱' nana̱ sa̱' rihaan nij yuvii̱ israelitá a . Da̱nj ca'mi̱i̱ ta'a̱j nij so' , tza̱j ne̱ a̱j cuchi' nana̱ sa̱' rihaan nij yuvii̱ israelitá ei . Dan me se taj danj Diose̱ se vaa a̱j quene'en cunuda̱nj nij yuvii̱ ma̱n rihaan chumii̱ se‑na̱na̱ Diose̱ nana̱ sa̱' a . Da̱nj a'mii danj Diose̱ á .
Tza̱j ne̱ yo'ó ta'a̱j yuvii̱ cata̱j se vaa ne ne'en ya̱ nij yuvii̱ israelitá se vaa tinanii Diose̱ man cunuda̱nj nij yuvii̱ ma̱n rihaan chumii̱ rihaan sayuun ma' . Da̱nj cata̱j uún nij yuvii̱ yo' , tza̱j ne̱ taj ma' . Ma̱a̱n se a̱j ne'en nij yuvii̱ israelitá ei . 'O̱ se ga̱a naá cachrón síí cu'na̱j Moisés nana̱ ca'mii Diose̱ rihaan nij yuvii̱ israelitá rihaan yanj , ga̱a cataj Diose̱ se vaa vaa güii xca̱j nij yuvii̱ israelitá cuentá se vaa cavii sa̱' nij yuvii̱ yaníj , qui'yaj Diose̱ , ne̱ che'é dan gu̱un xco̱j ruva̱a̱ rá nij yuvii̱ israelitá quene'e̱n nij so' nij yuvii̱ yaníj yo' a . 'O̱ se nuveé yuvi̱i̱ acaj cuentá me yuvii̱ yaníj , ne̱ che'é dan gu̱un xco̱j ruva̱a̱ rá nij yuvii̱ israelitá che'é se vaa cavii sa̱' nij yuvii̱ yaníj qui'yaj Diose̱ ei . Da̱nj ca'mii Diose̱ ga̱a naá a .
Ne̱ 'o̱ cuya̱a̱n vaa nana̱ nihánj ga̱ nana̱ cachrón uún síí cu'na̱j Isaías rihaan yanj ga̱a naá , ne̱ dan me se quisíj rá so' cataj so' se vaa nij yuvii̱ yaníj me se ne nano' nij so' man Diose̱ , tza̱j ne̱ nari' nij yuvii̱ yaníj man Diose̱ , ne̱ nda̱' se ne gu̱un rá nij so' quene'e̱n nij so' me rej va̱j Diose̱ , tza̱j ne̱ curuvi' Diose̱ rihaan nij so' a . Da̱nj taj síí cu'na̱j Isaías ga̱a naá a .
Tza̱j ne̱ ino̱ vaa nana̱ ca'mii Diose̱ rihaan nij yuvii̱ israelitá ga̱a naá , taj síí cu'na̱j Isaías a . Dan me se cataj Diose̱ rihaan nij yuvii̱ israelitá se vaa 'o̱ me rá Diose̱ naca̱j Diose̱ man nij yuvii̱ israelitá , tza̱j ne̱ ne ca've̱j rá nij so' cuno̱ nij so' rihaan Diose̱ ma' . Ina̱nj tucuáá nij so' rihaan Diose̱ na̱nj á . Da̱nj taj Diose̱ , ne̱ cachrón síí cu'na̱j Isaías rihaan yanj a .
Che'é se tucuáá nij yuvii̱ israelitá rihaan Diose̱ , che'é dan quiri'íj yaníj Diose̱ man nij so' , rá soj na' . Taj ma' . 'O̱ se ma̱'anj me síí israelitá uún ei . Ne̱ dan me se xií 'u̱nj me síí cu'na̱j Abraham ga̱a naá , ne̱ xií 'u̱nj me síí cu'na̱j Benjamín uún ei .
Ne quiri'i̱j yaníj Diose̱ man nij yuvii̱ israelitá ma' . 'O̱ se ga̱a ataa qui'ya̱j Diose̱ chumii̱ , ne̱ 'o̱ quene'en Diose̱ se vaa canoco̱' nij so' man Diose̱ a . Ne'en nij soj da̱j taj danj Diose̱ che'é síí cu'na̱j Elías ga̱a naá a . Dan me se cuta' Elías cacun' xráá nij yuvii̱ israelitá ,
ne̱ cataj so' : ― Ata̱j síí chij . Ticavi' nij yuvii̱ israelitá man nij síí nata' se‑na̱na̱ so̱' rihaan yuvii̱ che'é so̱' á . Tiri' nij so' rej quina'víj yuvii̱ rihaan so̱' á . Ta̱j o̱runj quináj na̱nj á . Ne̱ me rá nij so' ticavi̱' nij so' mán 'u̱nj uún ado̱nj . ― Da̱nj ca'mii síí cu'na̱j Elías rihaan Diose̱ a .
Ga̱a ne̱ ca'mii uún Diose̱ rihaan so' , cataj Diose̱ : ― Taj ma' . Ne ta̱j o̱ruún so̱' ma' . Tza̱j ne̱ vaa 'o̱ cunu̱' chi̱j míj yuvii̱ israelitá noco̱' manj , ne̱ a̱ 'ó nij so' ne na'vi̱j rihaan ya'anj cu'na̱j Baal ya'anj ne vaa i'na̱' ma' . ― Da̱nj ca'mii Diose̱ rihaan síí cu'na̱j Elías a .
Ne̱ veé da̱nj vaa uún nij yuvii̱ israelitá síí ma̱n cuano̱ , ne̱ cunuu 'e̱e̱ rá Diose̱ man nij yuvii̱ israelitá , ne̱ narii Diose̱ man do̱j tuvi' nij so' ei .
Ina̱nj da̱nj qui'yaj ma'a̱n Diose̱ che'é ta'a̱j nij yuvii̱ israelitá , tza̱j ne̱ nuveé che'e̱ se sa̱' qui'yaj ma'a̱n nij so' me narii Diose̱ man nij so' ma' . Sese che'e̱ se sa̱' qui'yaj nij so' narii Diose̱ man nij so' , ne̱ taj che'é cata̱j ní' se vaa cunuu 'e̱e̱ rá u̱u̱n Diose̱ man nij so' ma' .
Cuano̱ ro' , cunuda̱nj nij yuvii̱ israelitá me rá cunu̱u sa̱' rihaan Diose̱ , tza̱j ne̱ ne gu̱un nucua̱j cunuda̱nj nij so' cunu̱u sa̱' ma'a̱n nij so' ma' . Tza̱j ne̱ narii Diose̱ man ta'a̱j nij so' , ne̱ cunuu sa̱' ta'a̱j nij so' rihaan Diose̱ , ne̱ quináj u̱u̱n yo'ó ta'a̱j nij yuvii̱ israelitá yo' a . Ne̱ xa̱' nij síí quináj me se ne gu̱un nucua̱j nij so' daj chiha̱a̱ míj xca̱j nij so' cuentá che'é Diose̱ ma' .
Dan me se na̱nj taj uún danj Diose̱ , taj yo' : “ Ne ca've̱e xca̱j nij so' cuentá , qui'yaj Diose̱ ma' . 'O̱ se ase vaa síí tuchri̱i do̱' , ase vaa síí so'o̱ do̱' , da̱nj vaa nij so' , ne̱ da̱nj vaa nij so' nda̱a cuano̱ na̱nj ado̱nj ” . Da̱nj ca'mii danj Diose̱ che'é nij yuvii̱ israelitá a .
'O̱ cuya̱a̱n vaa nana̱ nihánj ga̱ nana̱ ca'mii síí cu'na̱j David ga̱a naá uún , ne̱ cataj so' se vaa ase ran' xcuu ata' ra'nga' ro' , da̱nj quira̱n' nij yuvii̱ israelitá a . Dan me se cavii sa̱' uxrá nij so' rihaan chumii̱ nihánj , tza̱j ne̱ ta̱j ni'yón quira̱n' nij so' sayuun , ne̱ quira̱n' nij so' sayuun che'é nu̱' sayuun qui'yaj nij so' a .
Se̱ guun nucua̱j nij so' xca̱j nij so' cuentá , ma̱a̱n se quinano̱ ndo'o rá nij so' che'é sayuun quira̱n' nij so' a . Da̱nj ca'mii síí cu'na̱j David che'é se vaa quira̱n' nij yuvii̱ israelitá , ne̱ ya̱ da̱nj quiran' gue̱e̱ nij so' na̱nj ado̱nj .
Dan me se ne cuchuma̱n rá nij yuvii̱ israelitá nana̱ ca'mii Diose̱ , ga̱a ne̱ quiri' nij so' rihaan Diose̱ , ne̱ veé da̱nj ga̱a̱ nij so' nu̱' cavii nu̱' ca'anj , rá nij soj na' . Taj ma' . 'O̱ se che'é se vaa qui'yaj nij yuvii̱ israelitá , che'é dan vaa ya'núj rihaan nij yuvii̱ yaníj quinani̱i̱ nij so' rihaan sayuun , ga̱a ne̱ gu̱un xco̱j ruva̱a̱ rá nij yuvii̱ israelitá quene'e̱n nij so' nij yuvii̱ yaníj a .
Ga̱a ne̱ ca̱nica̱j rá nij yuvii̱ israelitá , ne̱ canoco̱' nij so' Diose̱ ado̱nj . Dan me se che'é se quiri' nij so' rihaan Diose̱ , ne̱ che'é dan cavii sa̱' cunuda̱nj nij yuvii̱ ma̱n rihaan chumii̱ , ne̱ nda̱a nij yuvii̱ yaníj cavii sa̱' , tza̱j ne̱ asa̱' nuu sa̱' nij yuvii̱ israelitá rihaan Diose̱ , ne̱ doj a̱ cavi̱i̱ sa̱' uún cunuda̱nj nij yuvii̱ ma̱n rihaan chumii̱ ado̱nj .
Cuano̱ ro' , ca'mi̱j rihaan nij soj si̱j yaníj , ne̱ a̱j cune' Jesucristó mán 'u̱nj guún 'u̱nj apóstol nata' se‑na̱na̱ so' rihaan nij soj si̱j yaníj ado̱nj . Ne̱ a̱j guun que'e̱e̱ ndo'o ca'mij rihaan nij yuvii̱ israelitá che'é suun ca'ne' Jesucristó rihanj , ne̱ dan me se a̱j guun que'e̱e̱ ndo'o cataj xna'anj 'u̱nj rihaan nij so' se vaa a'mii natáj 'u̱nj se‑na̱na̱ Diose̱ rihaan nij soj si̱j yaníj a .
'O̱ se me raj gu̱un xco̱j rá nij so' ni̱'yaj nij so' man soj si̱j yaníj , ga̱a ne̱ canoco̱' ta'a̱j nij so' nana̱ noco̱' soj , ga̱a ne̱ quinani̱i̱ nij so' rihaan sayuun , raj a .
Ga̱a quiri'íj yaníj Diose̱ man nij yuvii̱ israelitá , ne̱ cunuu rcua'a̱a̱n yo'ó nij yuvii̱ ma̱n rihaan chumii̱ ga̱ Diose̱ , ne̱ che'é dan asa̱' nacaj uún Diose̱ man nij yuvii̱ israelitá , ne̱ cavi̱i̱ sa̱' uxrá ma'a̱n nij yuvii̱ israelitá uún a . Dan me se ase vaa síí cavi' vaa nij so' cuano̱ ei . Na'vee quinani̱i̱ nij so' rihaan sayuun , tza̱j ne̱ asa̱' nacaj uún Diose̱ man nij so' , ne̱ ase vaa síí na'núj ro' , da̱nj ga̱a̱ nij so' , cavi̱i̱ sa̱' uxrá nij so' ei .
Ya̱ naca̱j uún Diose̱ man nij yuvii̱ israelitá na̱nj á . 'O̱ se ne'en ní' se vaa sese go̱' nii ta'a̱j tan' rihaan Diose̱ , ne̱ cunu̱u gue̱e̱ ya̱ stan' nii rihaan Diose̱ , ne̱ sese sa̱' vaa yáá chruun rihaan Diose̱ , ne̱ sa̱' vaa cunu̱' chruun yo' rihaan Diose̱ ei . Che'é dan ne'en ní' se vaa sese cunu̱u sa̱' ta'a̱j nij yuvii̱ israelitá rihaan Diose̱ , ne̱ ga̱a̱ sa̱' cunuda̱nj nij yuvii̱ israelitá rihaan Diose̱ ado̱nj .
Ne'en soj se vaa ne cuchuma̱n rá ta'a̱j nij yuvii̱ israelitá ni̱'yaj nij so' Diose̱ ma' . Che'é dan , ase vaa 'yaj nii man ta'a̱j nij ra'a chruun olivó ne rii chruj ro' , da̱nj vaa qui'yaj Diose̱ man nij so' , ne̱ quiri'íj yaníj Diose̱ man nij síí ne cuchuma̱n rá yo' , ga̱a ne̱ nacaj Diose̱ man soj si̱j yaníj , ne̱ dan me se ase vaa ra'a chruun olivó nicu̱n' rco' quij vaa soj , tza̱j ne̱ nacaj Diose̱ man soj , caxríj Diose̱ man soj tacóó chruun olivó sa̱' , ne̱ guun soj 'o̱ chruun sa̱' vaa , ne̱ vaa i'na̱' soj , 'yaj yáá chruun yo' na̱nj ei .
Tza̱j ne̱ se̱ guun cata̱j soj se vaa sa̱' doj vaa soj rihaan ra'a chruun ca'anj yaníj qui'yaj Diose̱ ma' . Dan me se sese vaa se uun uxrá ma'a̱n soj rá soj , ne̱ me ma'a̱n rá soj na̱nj ei . Dan me se xca̱j soj cuentá se vaa taj se uun soj rihaan yáá chruun yo' mei . 'O̱ se ma'a̱n yáá chruun yo' 'yaj don 'vee vaa i'na̱' soj si̱j uun ra'a chruun chugua̱nj . Xa̱' soj , tza̱j ne̱ ma̱a̱n chruun le'e̱j nata' nayón u̱u̱n me soj na̱nj ei .
Xraj , ne̱ cata̱j yo'o̱ tuvi' soj : “ Tza̱j ne̱ quiri'íj yaníj Diose̱ man yo'ó nij ra'a chruun yo' che'é rej ca've̱e caxri̱i̱ so' mán 'u̱nj tacóó chruun yo' ei ” , rá yo'o̱ tuvi' soj a .
Tza̱j ne̱ ma̱a̱n che'é se nuveé si̱j amán rá ni'ya̱j Diose̱ me ta'a̱j nij yuvii̱ israelitá yo' me quiri'íj yaníj Diose̱ man nij so' , ne̱ ma̱a̱n che'é se amán rá soj ni'ya̱j soj Diose̱ me nicu̱n' soj rihaan Diose̱ cuano̱ chugua̱nj . Tza̱j ne̱ se̱ guun cata̱j soj se vaa vaa se uun ndo'o soj ma' . 'O̱ se cuchu'vi̱' nimán soj ei .
Dan me se nda̱' se chru̱un cavii man raa̱ chruun ya̱ me nij síí israelitá , tza̱j ne̱ ne cara̱a̱ x'naa Diose̱ man nij so' , ne̱ quiri'íj yaníj Diose̱ man ma'a̱n ya̱ nij so' , ne̱ che'é dan táá a̱ soj , ne̱ se̱ cuchu'vi' Diose̱ quiri'i̱j yaníj Diose̱ man soj si̱j ra'a̱ chruun cavii quij a̱ mei .
Dan me se xca̱j soj cuentá , ne̱ nda̱' se yuva̱a̱ ya̱ Diose̱ ne̱ ne'en Diose̱ qui'ya̱j Diose̱ sayuun man nij yuvii̱ 'yaj se nij rihaan Diose̱ , tza̱j ne̱ cunuu 'e̱e̱ rá Diose̱ man soj , ne̱ ve'é ndo'o qui'yaj Diose̱ rihaan soj ei . Ne̱ ve'é qui'ya̱j Diose̱ rihaan soj nu̱' cavii nu̱' ca'anj , sese se̱ ca'anj yaníj soj rihaan Diose̱ ei . Sese ca'a̱nj yaníj soj , ne̱ quiri'i̱j yaníj Diose̱ man soj na̱nj ado̱nj .
Ne̱ 'o̱ rasu̱u̱n uún me se nij yuvii̱ quiri'íj yaníj Diose̱ me se sese ca'ne̱' rá nij so' ga̱ suun ne amán rá ni'ya̱j man Diose̱ , ne̱ ca've̱e caxri̱i̱ uún Diose̱ man nij so' tacóó chruun sa̱' yo' uún ei . 'O̱ se gu̱un nucua̱j Diose̱ qui'ya̱j Diose̱ da̱nj ei .
Tana̱nj soj , ne̱ chru̱un le'e̱j cavii raa̱ chruun olivó ma̱n rco' me soj , tza̱j ne̱ ca'vee ca'na' soj naxíj soj tacóó chruun sa̱' , ne̱ táá a̱ nij síí israelitá , ne̱ ma̱a̱n ra'a chruun sa̱' me nij so' , ne̱ taj sayuun ca've̱e ca'na̱' uún nij so' nano̱ uún so' tacóó chruun sa̱' cavii nij so' a̱ ma' .
Dan me se me raj xca̱j soj cuentá che'é nana̱ cataj xna'anj Diose̱ rihaan ní' , tinu̱j , nocoj . Síj cuno soj nana̱ nihánj , ga̱a ne̱ se̱ guun ca'mi̱i̱ xta̱' soj ma' . Cuano̱ nihánj me se na'vee xca̱j nij yuvii̱ israelitá cuentá che'é se vaa qui'yaj Diose̱ che'é nij so' ma' . Che'é dan vaa ya'núj catu̱u̱ soj si̱j yaníj canoco̱' soj man Diose̱ ado̱nj . Ne̱ xa̱' nij síí yaníj narii Diose̱ , tza̱j ne̱ vaa güii canoco̱' cunuda̱nj nij so' man Diose̱ , ga̱a ne̱ cuchuma̱n rá nij yuvii̱ israelitá ni̱'yaj nij so' man Diose̱ ,
ga̱a ne̱ ti̱nanii Diose̱ man cunuda̱nj nij yuvii̱ israelitá rihaan sayuun ei . Da̱nj a'mii danj Diose̱ ei . Dan me se taj yo' : “ Chuman' Jerusalén cavi̱i̱ 'o̱ síí ti̱nanii man yuvii̱ , ne̱ tinavi̱j so' se chi'i̱i̱ ma̱n nimán nij yuvii̱ israelitá a .
Da̱nj qui'ya̱j yá 'u̱nj che'é nij so' güii ti̱navíí 'u̱nj cacun' che'é nij so' ado̱nj ” . Dan me nana̱ ca'mii Diose̱ , nana̱ no̱ rihaan danj Diose̱ a .
Dan me se ne gu̱un ya̱ rá nij yuvii̱ israelitá se‑na̱na̱ Diose̱ nana̱ sa̱' ma' . Che'é dan guun yaníj nij so' rihaan Diose̱ , ne̱ vaa ya'núj rihaan Diose̱ catu̱u̱ soj si̱j yaníj a . Tza̱j ne̱ asi̱j naá narii Diose̱ man xi̱i nij yuvii̱ israelitá , ne̱ che'é dan yo'o̱ 'e̱e̱ rá Diose̱ man nij so' nda̱a cuano̱ ado̱nj .
Daj chiha̱a̱ míj se̱ natuná Diose̱ se‑na̱na̱ Diose̱ ma' . Se̱ ca'vee ca'ne̱e̱ uún Diose̱ se vaa go' Diose̱ rihaan yuvii̱ ma' . 'O̱ se ga̱a naá narii Diose̱ man nij yuvii̱ israelitá canoco̱' nij so' man so' , ne̱ se̱ ca'vee cata̱j uún Diose̱ se vaa se̱ ca'vej rá so' naca̱j so' man nij so' ma' .
Dan me se asino ya̱a̱n ne cuno̱ nij soj si̱j yaníj rihaan Diose̱ ma' . Tza̱j ne̱ ne cuchuma̱n rá que'e̱e̱ nij yuvii̱ israelitá ni̱'yaj nij so' man Diose̱ , ne̱ che'é dan cunuu 'e̱e̱ rá Diose̱ man soj a .
Veé dan me se cunuu 'e̱e̱ rá Diose̱ man soj cuano̱ , tza̱j ne̱ ne uno nij yuvii̱ israelitá rihaan Diose̱ ma' . Ina̱nj da̱nj vaa nij so' cuano̱ , qui'yaj Diose̱ , ga̱a ne̱ vaa güii cunu̱u 'e̱e̱ rá uún Diose̱ man nij so' ado̱nj .
Dan me se 'o̱ cuya̱a̱n vaa nij yuvii̱ israelitá ga̱ nij yuvii̱ yaníj , qui'yaj Diose̱ , ne̱ cunuda̱nj nij yuvii̱ na'vej rá cuno̱ rihaan Diose̱ , ne̱ che'é dan vaa ya'núj rihaan Diose̱ cunu̱u 'e̱e̱ rá Diose̱ man cunuda̱nj nij yuvii̱ , ne̱ ra̱cuíj u̱u̱n Diose̱ man cunuda̱nj nij yuvii̱ yo' ado̱nj .
Ina̱nj sa̱' uxrá avii raa̱ Diose̱ na̱nj á . Sa̱' uxrá ne'en so' , ne̱ se̱ guun nucua̱j yuvii̱ naqui'ya̱j cu̱u yuvii̱ nu̱' se vaa 'yaj Diose̱ ma' . Veé da̱nj ca'mii 'o̱ síí nata' se‑na̱na̱ Diose̱ ga̱a naá , cataj so' :
“ Taj va̱j yuvii̱ quisi̱j nari̱' nana̱ avii raa̱ Diose̱ ma' . Me yuvii̱ ca've̱e nago̱' nana̱ cu̱u man Diose̱ , rá soj ga̱ .
Me rasu̱u̱n ca've̱e rque̱ yuvii̱ man Diose̱ , rá soj ga̱ . 'O̱ se ne achiin si'yaj yuvii̱ man Diose̱ ma' . Ne 'yaj xcúún Diose̱ rihaan yuvii̱ ma' ” . Da̱nj taj síí nata' se‑na̱na̱ Diose̱ ga̱a naá yo' a .
Dan me se ma'a̱n Diose̱ qui'yaj cunuda̱nj rasu̱u̱n , ne̱ che'é ma'a̱n Diose̱ mán rasu̱u̱n rihaan chumii̱ , ne̱ se rásuun Diose̱ me cunuda̱nj rasu̱u̱n a . Ve'é uxrá ca'mi̱i̱ ní' che'é Diose̱ nu̱' cavii nu̱' ca'anj ado̱nj . Veé da̱nj ga̱a̱ ya̱ ei .
Nuu 'e̱e̱ ndo'o rá Diose̱ man ní' , tinu̱j , nocoj . Che'é dan cata̱j xna'anj 'u̱nj rihaan soj nihánj cuano̱ se vaa qui'ya̱j suun soj rihaan Diose̱ ya̱j ga̱a vaa i'na̱' soj á . Ina̱nj suun sa̱' che'é Diose̱ qui'ya̱j suun soj , ga̱a ne̱ gu̱un niha̱' rá Diose̱ , qui'ya̱j soj ei . Ne'en soj se vaa no̱ xcúún soj qui'ya̱j soj da̱nj ei .
Se̱ cataj soj se vaa sa̱' ndo'o vaa tucuáán noco̱' cunuda̱nj nij yuvii̱ ma̱n chiháán soj ma' . Tza̱j ne̱ ca've̱j rá soj cunu̱u sa̱' nimán soj qui'ya̱j Diose̱ , ne̱ xca̱j naca̱ soj cuentá da̱j qui'ya̱j soj ga̱a yáán soj rihaan chumii̱ nihánj , ga̱a ne̱ nari̱' soj da̱j me rá Diose̱ qui'ya̱j soj , ne̱ xca̱j soj cuentá me se me se sa̱' ni'ya̱j Diose̱ á . Dan me se xca̱j soj cuentá da̱j qui'ya̱j soj ne̱ gu̱un niha̱' rá Diose̱ , ne̱ xca̱j soj cuentá me suun sa̱' qui'ya̱j suun soj ne̱ cavi̱i̱ sa̱' soj doj nu̱' cavii nu̱' ca'anj ado̱nj .
Dan me se qui'yaj Diose̱ se lu̱j rihanj , ca'ne' Diose̱ suun rihanj tu̱cu'yonj man nij soj , ne̱ che'é dan cata̱j xna'anj 'u̱nj rihaan 'o̱ 'o̱ soj da̱j qui'ya̱j soj qui'ya̱j suun soj rihaan Diose̱ á . Dan me se ino̱ ga̱a̱ suun qui'ya̱j suun 'o̱ 'o̱ soj rihaan Diose̱ , ne̱ che'é dan xca̱j 'o̱ 'o̱ soj cuentá me suun qui'ya̱j suun 'o̱ 'o̱ soj , ne̱ ra̱cuíj Diose̱ man soj se vaa gu̱un ya̱ rá 'o̱ 'o̱ soj , ne̱ a̱ me suun gu̱un nucua̱j 'o̱ 'o̱ soj qui'ya̱j suun soj suun rqué Diose̱ man soj a . Tza̱j ne̱ se̱ nanó rá soj , ne̱ se̱ guun rá soj ca̱ta̱ soj suun noco̱o doj ma' . Ma̱a̱n se xca̱j soj cuentá , ne̱ cata̱j soj se vaa sa̱' vaa suun vaa rihaan soj ei .
'O̱ se a̱j ne'en ní' se vaa vaa ndo'o nee̱ man ní' , ne̱ dan me se vaa ra'a ní' vaa tacóó ní' vaa , ne̱ vaa que'e̱e̱ doj nee̱ man ní' , ne̱ ino̱ vaa suun 'yaj suun ra'a ní' do̱' , tacóó ní' do̱' , xréé ní' do̱' , tu'va ní' do̱' , ne̱ ino̱ doj vaa suun 'yaj suun yo'o̱ yo'o̱ nee̱ man ní' a .
Dan me se a̱j canoco' cunuda̱nj ní' man Jesucristó , ne̱ che'é dan ase vaa nu̱' nee̱ man 'o̱ yuvii̱ ro' , da̱nj vaa nu̱' ní' , ne̱ ino̱ vaa suun vaa rihaan 'o̱ 'o̱ ní' , tza̱j ne̱ racuíj tuvi' ní' ,
ga̱a ne̱ gu̱un nucua̱j 'o̱ 'o̱ ní' qui'ya̱j suun 'o̱ 'o̱ ní' suun vaa rihaan 'o̱ 'o̱ ní' a . Da̱nj 'yaj Diose̱ che'é 'o̱ 'o̱ ní' , tza̱j ne̱ ino̱ vaa suun ne'en 'o̱ 'o̱ ní' qui'ya̱j suun ní' , qui'yaj Diose̱ a . Che'é dan sese vaa suun rihaan yo'o̱ ní' ca'mi̱i̱ natáj ní' rihaan yuvii̱ che'é Diose̱ , ne̱ sese uun ya̱ rá ní' se vaa ya̱ vaa nana̱ nari' ní' , ne̱ ca'mi̱i̱ natáj ní' á .
Sese ca'ne' Diose̱ suun rihaan yo'ó ní' suun racuíj ní' man yuvii̱ , ne̱ da̱nj qui'ya̱j ní' qui'ya̱j suun ní' che'é tuvi' ní' uún á . Sese vaa suun rihaan yo'ó ní' suun tucu'yón ní' se‑na̱na̱ Diose̱ , ne̱ da̱nj qui'ya̱j uún ní' , tu̱cu'yón ní' se‑na̱na̱ Diose̱ á .
Sese vaa suun rihaan yo'ó ní' nago̱' ní' chrej nucua̱j , ne̱ da̱nj qui'ya̱j ní' á . Sese vaa suun rihaan yo'ó ní' go̱' ní' rasu̱u̱n rihaan nij síí nique̱ , ne̱ gu̱un niha̱' rá ní' qui'ya̱j ní' da̱nj á . Sese vaa suun rihaan yo'ó ní' gu̱un chij ní' rihaan tuvi' ní' , ne̱ qui'ya̱j suun uxrá ní' ni̱caj yu'unj ní' man tuvi' ní' á . Sese vaa suun rihaan ní' cunu̱u 'e̱e̱ rá ní' tuvi' ní' do̱' , ra̱cuíj ní' tuvi' ní' do̱' , ne̱ ga̱a̱ niha̱' rá ní' qui'ya̱j ní' da̱nj á .
Se̱ cataj soj se vaa 'e̱e̱ rá soj man tinúú soj , sese ne ya̱ 'e̱e̱ rá soj tinúú soj ma' . Se̱ tu'va rma'a̱n soj da̱nj ma' . Tza̱j ne̱ ya̱ ga̱a̱ 'e̱e̱ rá soj tinúú soj , ne̱ se̱ ca'vej rá soj qui'ya̱j soj se chi'i̱i̱ ma' . Tza̱j ne̱ ina̱nj se sa̱' qui'ya̱j soj á .
Ga̱a̱ 'e̱e̱ ndo'o rá soj man tinúú soj síí noco̱' man Jesucristó , ne̱ gu̱un niha̱' rá soj cara̱a̱ cochro̱j soj rihaan tinúú soj á .
Se̱ gaa rmi̱i̱ soj ma' . Tza̱j ne̱ ga̱a̱ niha̱' rá soj qui'ya̱j suun soj che'é síí 'ni̱j ra'a man ní' ei .
Ne'en soj se vaa vaa güii cavi̱i̱ sa̱' ndo'o soj , qui'ya̱j Diose̱ , ne̱ che'é dan ga̱a̱ niha̱' rá soj á . Ca'ne̱j nucuaj soj nimán soj quira̱n' soj sayuun me rá yuvii̱ qui'ya̱j yuvii̱ man soj , ne̱ se̱ ca'ne' rá soj ga̱ suun achíín ni'ya̱j rihaan Diose̱ ma' .
Sese vaa se achiin rihaan tinúú soj síí sa̱' noco̱' man Diose̱ ro' , ne̱ ra̱cuíj soj si'yaj soj rihaan nij so' a . Ne̱ ve'é qui'ya̱j soj ca've̱j soj cara̱n' yuvii̱ tucuá soj do̱' , cha̱ yuvii̱ chraa ga̱ soj do̱' á .
Xa̱' síí 'yaj sayuun man soj , tza̱j ne̱ ve'é qui'ya̱j soj rihaan nij so' , ne̱ se̱ ca'mii chre̱e soj che'é nij so' ma' . Tza̱j ne̱ cachi̱nj ni'ya̱j soj rihaan Diose̱ se vaa cavi̱i̱ sa̱' nij so' qui'ya̱j Diose̱ a .
Gu̱un niha̱' rá soj ga̱ nij yuvii̱ niha̱' rá , ne̱ ta've̱e soj ga̱ síí ta'vee ,
ne̱ ve'é qui'ya̱j soj rihaan tinúú soj nij síí amán rá ni'ya̱j man Jesucristó a . Se̱ guun rá soj ca̱ta̱ ma'a̱n soj suun sa̱' doj ma' . Ma̱a̱n se nano̱' soj man nij yuvii̱ u̱u̱n taj suun ata̱ , ne̱ canicu̱n' soj ga̱ nij so' a . Se̱ cataj soj se vaa si̱j avii ndo'o raa̱ me soj ma' .
Sese qui'ya̱j yuvii̱ se chi'i̱i̱ man soj , ne̱ se̱ guun rá soj qui'ya̱j soj se chi'i̱i̱ man nij yuvii̱ ma' . Tana̱nj ve'é qui'ya̱j soj rihaan cunuda̱nj yuvii̱ , ne̱ ina̱nj se sa̱' qui'ya̱j soj ni̱'yaj cunuda̱nj yuvii̱ á .
Ve'é cuma̱n soj ga̱ cunuda̱nj yuvii̱ , sese ca've̱j rá nij yuvii̱ , ne̱ se̱ cunu' ma'a̱n soj ga̱ yuvii̱ ma' .
Se̱ qui'yaj soj sayuun man yuvii̱ 'yaj sayuun man soj ma' . Ma̱a̱n se ca'ne̱' rá soj , ne̱ Diose̱ me síí na̱ru'vee rihaan nij yuvii̱ qui'yaj sayuun , ne̱ vaa güii caxri̱i̱ yuva̱a̱ Diose̱ man nij so' a . Da̱nj me raj qui'ya̱j nij soj , tinu̱j , nocoj . 'O̱ se danj Diose̱ taj se vaa no̱ xcúún Diose̱ na̱ru'vee ma'a̱n Diose̱ , ne̱ vaa güii na̱ru'vee Diose̱ che'é sayuun na̱nj á . Da̱nj taj danj Diose̱ a .
Tza̱j ne̱ ino̱ qui'ya̱j soj rihaan yuvii̱ ta̱j ri'yunj man ní' cuano̱ , taj danj Diose̱ a . Nihánj me nana̱ a'mii danj Diose̱ a : “ Sese na'aan rque síí ta̱j ri'yunj man soj , ne̱ go̱' soj chraa cha̱ so' á . Sese nacoo̱ so' na , ne̱ go̱' soj na co'o̱ so' á . Da̱nj qui'ya̱j soj , ne̱ gu̱un na'a̱j síí ta̱j ri'yunj man soj , ne̱ quinano̱ rá so' che'é sayuun qui'yaj so' ei ” . Da̱nj taj danj Diose̱ a .
Se̱ guun qui'ya̱j canaán chi'ii̱ rihaan soj ma' . Se̱ guun gu̱un ma'a̱n soj síí noco̱' chrej chi'i̱i̱ ma' . Ma̱a̱n se ina̱nj se sa̱' qui'ya̱j soj rihaan síí chi'i̱i̱ , ga̱a ne̱ qui'ya̱j canaán soj rihaan síí chi'i̱i̱ , ne̱ canoco̱' so' chrej sa̱' nica̱j soj ado̱nj .
Cuno̱ cunuda̱nj nij soj rihaan nij síí nica̱j suun ma̱n tucuá suun chiháán soj ei . 'O̱ se sese nuveé Dio̱se̱ rá , ne̱ se̱ guun nucua̱j nij so' quiri̱i̱ ta'nga' nij so' ma' . Diose̱ me síí cune' man nij síí nica̱j suun ado̱nj .
Che'é dan cuno̱ soj rihaan nij síí nica̱j suun , ese da̱nj me rá Diose̱ qui'ya̱j soj , ne̱ sese tucuáá soj rihaan nij síí nica̱j suun , ne̱ cuta̱' Diose̱ cacun' xráá soj ado̱nj .
Yuvii̱ ne 'yaj sayuun ro' , taj che'é cuchu'vi̱' nij so' rihaan nij síí nica̱j suun ma' . Ma̱a̱n se ina̱nj síí 'yaj sayuun cuchu'vi̱' rihaan nij so' , ne̱ che'é dan sese na'vej rá soj cuchu'vi̱' soj rihaan nij síí nica̱j suun , ne̱ ve'é qui'ya̱j soj , ne̱ ve'é ca'mi̱i̱ nij síí nica̱j suun che'é soj ado̱nj .
Dan me se 'yaj suun nij síí nica̱j suun rihaan ma'a̱n Diose̱ , ne̱ vaa suun rihaan nij síí nica̱j suun ra̱cuíj nij so' man soj , ne̱ cavi̱i̱ sa̱' soj ei . Tza̱j ne̱ sese qui'ya̱j soj cacun' , ne̱ cuchu'vi̱' soj rihaan nij so' á . 'O̱ se ne ata̱ rma'a̱n nij so' suun ma' . 'Yaj suun nij so' che'é Diose̱ , ne̱ racuíj nij so' man Diose̱ axríj yuva̱a̱ Diose̱ man nij síí 'yaj cacun' ado̱nj .
Che'é dan cuno̱ soj rihaan nij síí nica̱j suun , ne̱ cuchu'vi̱' soj qui'ya̱j nij so' sayuun man soj sese qui'ya̱j soj cacun' , ne̱ xca̱j soj cuentá se vaa me rá Diose̱ qui'ya̱j soj á .
'O̱ se o' soj sa'anj ata' rihaan nij síí nica̱j suun , ne̱ ne'en soj se vaa 'yaj suun nij so' rihaan Diose̱ ,
ne̱ dan me se no̱ xcúún soj na̱ru'vee soj sa'anj ata' ei . Cara̱a̱ cochro̱j soj rihaan nij síí nica̱j suun , ne̱ ve'é ca'mi̱i̱ soj rihaan nij so' ei .
Se̱ gaa xcúún rihaan nij soj ga̱ tuvi' soj ma' . Tza̱j ne̱ vaa 'o̱ xcúún rihaan soj ga̱ tuvi' soj ado̱nj . Nihánj ro' , me xcúún vaa rihaan soj ga̱ tuvi' soj ado̱nj . No̱ xcúún soj ga̱a̱ 'e̱e̱ rá soj tuvi' soj , ne̱ sese ya̱ 'e̱e̱ rá soj tuvi' soj , ne̱ ase vaa síí qui'yaj nu̱' nda̱a vaa taj se‑tucua̱nj Moisés ro' , da̱nj ga̱a̱ soj uún ado̱nj .
Dan me se a̱j ne'en soj nu̱' nana̱ cataj xna'anj Diose̱ rihaan Moisés ga̱a naá , ne̱ dan me se na'vej rá Diose̱ coto̱j yuvii̱ ga̱ nica̱ tuvi' yuvii̱ , ne̱ na'vej rá Diose̱ ticavi̱' yuvii̱ man tuvi' yuvii̱ , ne̱ na'vej rá Diose̱ qui'ya̱j itu̱u̱ yuvii̱ , ne̱ na'vej rá Diose̱ gu̱un rá yuvii̱ ni̱'yaj yuvii̱ si'yaj tuvi' yuvii̱ man ado̱nj . Nihánj me nana̱ cataj xna'anj Diose̱ ga̱a naá , ne̱ vaa uxrá doj nana̱ cataj xna'anj uún Diose̱ , tza̱j ne̱ vaa o̱rún' nana̱ achiin uxrá qui'ya̱j ní' cuano̱ , ne̱ nana̱ yo' taj : “ A̱ se 'e̱e̱ rá so̱' man ma̱'án so̱' ro' , da̱nj ga̱a̱ 'e̱e̱ rá so̱' man tuví' so̱' á ” . Nihánj me nana̱ achiin uxrá cuno̱ ní' , ne̱ sese cuno̱ ní' ne̱ qui'ya̱j ní' nda̱a vaa taj nana̱ nihánj , ne̱ si̱j 'yaj nu̱' nana̱ cataj xna'anj Diose̱ rihaan Moisés ga̱a naá me ní' ei .
Sese 'e̱e̱ rá soj tuvi' soj , ne̱ se̱ qui'yaj chi'i̱i̱ soj man tuvi' soj , ne̱ che'é dan sese 'e̱e̱ rá soj tuvi' soj , ne̱ si̱j uno nu̱' nana̱ cataj xna'anj Diose̱ rihaan Moisés ga̱a naá me ma'a̱n soj ado̱nj .
Da̱nj qui'ya̱j nij soj , ga̱a̱ 'e̱e̱ rá nij soj tuvi' soj ei . 'O̱ se ne'en soj da̱j vaa chumii̱ nihánj cuano̱ na̱nj á . Xca̱j soj cuentá á . Dan me se asi̱j naca̱ cuchumán rá ní' ni'ya̱j ní' man Jesucristó , ne̱ nichrun' güii cavi̱i̱ sa̱' ní' ca̱yáán ní' ga̱ Diose̱ , rá ní' , tza̱j ne̱ cuano̱ nihánj me se ya̱ nichrun' güii cavi̱i̱ sa̱' ní' ca̱yáán ní' ga̱ Diose̱ ei .
Dan me se ase vaa chumii̱ ga̱a vaa rmi̱' ro' , da̱nj vaa cunuda̱nj nij yuvii̱ ma̱n rihaan chumii̱ nihánj cuano̱ , ne̱ vaa rmi̱' rihaan nij so' , ne̱ ne ne'en nij so' a̱ doj ma' . Tza̱j ne̱ da̱j doj quisi̱j güii ca'na̱' Jesucristó , ne̱ che'é dan ca'ne̱' rá ní' ga̱ cacun' , ne̱ se̱ qui'yaj ní' nda̱a vaa 'yaj yuvii̱ chéé rej nii̱ ma' . 'O̱ se adi̱' se chuguu̱n rej ranga̱' ro' , da̱nj ga̱a̱ cuchugu̱u̱n nimán ní' , qui'ya̱j ní' , ne̱ yo'o̱ ga̱a̱ nucua̱j ní' qui'ya̱j suun ní' che'é Diose̱ á .
Che'é se cuchugu̱u̱n nimán ní' , che'é dan ina̱nj ve'é qui'ya̱j ní' , ne̱ se̱ cachéé ní' cha'anj snúú rma'a̱n , se̱ guun xno̱ ní' , ne̱ se̱ qui'yaj ní' cacun' ga̱ chana̱ , ne̱ se̱ cunu' ní' , ne̱ se̱ guun xco̱j ruva̱a̱ rá ní' ne'en ní' tuvi' ní' a .
Se̱ guun rá ní' qui'ya̱j ní' nda̱a vaa me rá nee̱ man ní' ma' . Se̱ ca'vej rá ní' qui'ya̱j ní' cacun' ma' . Tza̱j ne̱ tu̱cu'yón ní' nda̱a vaa qui'yaj Jesucristó , ne̱ ase vaa qui'yaj so' ro' , da̱nj ga̱a̱ qui'ya̱j uún ní' na̱nj ado̱nj .
Ta'a̱j yuvii̱ guun ya̱ rá se vaa a'vej rá Diose̱ cha̱ yuvii̱ na̱j guun rasu̱u̱n , tza̱j ne̱ yo'ó ta'a̱j yuvii̱ ro' , chu'vi' nij so' cha̱ nij so' nee̱ a . Na'vej rá Diose̱ cha̱ nij so' nee̱ , rá nij so' , ne̱ che'é dan ina̱nj cuêj chá nij so' a . Dan me se se̱ nachri' nij soj ni̱'yaj nij soj man nij yuvii̱ na'vej rá cha̱ na̱j guun rasu̱u̱n ma' . Sese da̱nj vaa rá nij so' , ne̱ se̱ ca'mii cunu' nij soj ga̱ nij so' ma' .

Se̱ guun nachri̱' síí chá na̱j guun rasu̱u̱n ni̱'yaj so' man síí chá ina̱nj cuêj ma' . Se̱ cuta' síí chá ina̱nj cuêj cacun' xráá síí chá na̱j guun rasu̱u̱n ma' . 'O̱ se quene'e̱n so' se vaa 'ni̱j ra'a Diose̱ man síí chá na̱j guun rasu̱u̱n do̱' na̱nj ado̱nj .
Xa̱' síí chá na̱j guun rasu̱u̱n , tza̱j ne̱ ne 'yaj suun so' rihaan síí chá ina̱nj cuêj ma' . 'O̱ se rihaan Jesucristó 'yaj suun so' , ne̱ che'é dan ne nó xcúún síí chá ina̱nj cuêj cuta̱' so' cacun' xráá so' ma' . Tza̱j ne̱ ma'a̱n Jesucristó ca'ne̱' cacun' che'é so' , ase cavi̱i̱ sa̱' so' ni' , ase quira̱n' so' sayuun ni' , ne̱ dan me se ne ne'en ní' ma' . Dan me se nucua̱j Jesucristó si̱j 'ni̱j ra'a man ní' tu̱cu'yón so' man síí chá na̱j guun rasu̱u̱n da̱j qui'ya̱j so' , ne̱ cavi̱i̱ sa̱' so' , qui'ya̱j Jesucristó ado̱nj .
Dan me se ta'a̱j yuvii̱ taj se vaa gue̱e̱ ta'a̱j güii , ne̱ yo'ó ta'a̱j yuvii̱ taj se vaa 'o̱ cuya̱a̱n vaa nij güii , ne̱ taj güii gue̱e̱ rihaan yo'ó ta'a̱j nij so' a . Ino̱ vaa rá 'o̱ 'o̱ ta'a̱j nij yuvii̱ , ne̱ che'é dan me xca̱j yo'o̱ yo'o̱ nij soj cuentá da̱j vaa rá yo'o̱ yo'o̱ soj , ne̱ gu̱un ya̱ rá yo'o̱ yo'o̱ soj da̱j vaa rá soj ei .
Xa̱' síí taj se vaa vaa güii gue̱e̱ , tza̱j ne̱ da̱nj vaa rá so' che'é síí 'ni̱j ra'a man ní' , ne̱ da̱nj na̱nj síí chá na̱j guun rasu̱u̱n , ne̱ da̱nj 'yaj so' che'é síí 'ni̱j ra'a man ní' uún a . Da̱nj 'yaj yo'o̱ yo'o̱ nij so' , ne̱ nago' nij so' graciá rihaan Diose̱ a . Ne̱ xa̱' síí na'vej rá cha̱ na̱j guun rasu̱u̱n , tza̱j ne̱ veé da̱nj vaa rá so' che'é síí 'ni̱j ra'a man ní' uún , ne̱ dan me se nago' so' graciá rihaan Diose̱ uún a .
'O̱ se nuveé che'e̱ o̱rún' ní' vaa i'na̱' 'o̱ 'o̱ ní' ma' . Nuveé che'e̱ o̱rún' ní' cavi̱' 'o̱ 'o̱ ní' ma' .
'O̱ se sese vaa i'na̱' ní' , ne̱ vaa i'na̱' ní' qui'ya̱j suun ní' rihaan síí 'ni̱j ra'a man ní' , ne̱ ca've̱e se cavi̱' ní' , tza̱j ne̱ yo'o̱ qui̱'nij ra'a so' man ní' na̱nj ado̱nj .
Dan me se me rá Jesucristó ni̱caj yu'unj so' man yuvii̱ vaa i'na̱' do̱' , man yuvii̱ cavi' do̱' , ne̱ che'é dan cavi' so' , ne̱ che'é dan cunuu i'na̱' uún so' a .
Dan me se taj che'é cuta̱' ní' cacun' xráá tinúú ní' , ne̱ taj che'é nachri̱' ní' ni̱'yaj ní' man tinúú ní' ma' . 'O̱ se canicu̱n' cunuda̱nj ní' rihaan Diose̱ vaa güii , ne̱ ca'ne̱' ma'a̱n Diose̱ cacun' che'é ní' na̱nj ado̱nj .
Dan me se danj Diose̱ taj se vaa ya̱ ya̱ canicu̱n' ru̱j cunuda̱nj yuvii̱ rihaan Diose̱ vaa güii , ne̱ ve'é ndo'o ca'mi̱i̱ cunuda̱nj yuvii̱ che'é Diose̱ a . Da̱nj a'mii danj Diose̱ a .
Dan me se vaa güii nata̱' 'o̱ 'o̱ ní' rihaan Diose̱ che'é se vaa qui'yaj ní' ga̱a cayáán ní' rihaan chumii̱ nihánj na̱nj ado̱nj .
Che'é dan quisíj cataj ní' se vaa tumé tinúú ní' cacun' á . Tza̱j ne̱ cata̱j ya̱ nij soj se vaa se̱ qui'yaj tinúú soj cacun' , qui'ya̱j ma'a̱n soj a .
Ga̱a canocó' 'u̱nj Jesucristó si̱j 'ni̱j ra'a man ní' , ne̱ guun ya̱ raj se vaa a̱ 'ó rasu̱u̱n ne yu'va̱' qui̱ta'a' ma' . Tza̱j ne̱ sese vaa yo'o̱ so' uun rá se vaa cacu̱n' cha̱' 'o̱ rasu̱u̱n , ne̱ ya̱ uxrá cacun' cha̱ so' a .
Sese yu'va̱' cha̱' yo'o̱ rasu̱u̱n rá tinúú so̱' , ne̱ sese cha̱ so̱' maan , ne̱ gu̱un rá so' cha̱ so' uún , ne̱ dan me se cha̱ so' maan , ga̱a ne̱ quira̱n' so' cacun' , qui̱'yáá so̱' á . Sese da̱nj qui̱'yáá so̱' , ne̱ nuveé si̱j 'e̱e̱ rá man tinúú mé so̱' ga̱a̱ a̱ ma' . Se̱ ca'vej rá so̱' quira̱n' tinúú so̱' cacun' che'é se chá so̱' ma' . 'O̱ se ne'én so̱' se vaa cavi' Jesucristó che'é ma'a̱n tinúú so̱' ado̱nj .
Ne̱ se̱ guun qui'ya̱j soj ca'mi̱i̱ yuvii̱ nana̱ nij che'é tucuáán sa̱' noco̱' soj ma' .
'O̱ se nica̱j yu'unj Diose̱ man ní' , ne̱ che'é dan se̱ nanó rá ní' che'é se cha̱ ní' do̱' , che'é se co'o̱ ní' do̱' ma' . Tza̱j ne̱ xca̱j ní' cuentá che'é tinúú ní' á . 'O̱ se che'é rej uun chij Diose̱ , tza̱j ne̱ nuveé che'e̱ se chá ní' do̱' , nuveé che'e̱ se co'o ní' do̱' , me yo' ma' . Ma̱a̱n se che'é rej cunu̱u sa̱' nimán ní' ne̱ che'é rej gu̱un niha̱' rá ní' ne̱ che'é rej ga̱a̱ xe̱j nimán ní' qui'ya̱j Nimán Diose̱ me yo' a .
Dan me se sese xca̱j ní' cuentá che'é tinúú ní' , ne̱ ya̱ si̱j noco̱' man Jesucristó me ní' , ne̱ gu̱un niha̱' rá Diose̱ ne'en Diose̱ man ní' , ne̱ cata̱j yuvii̱ ne amán rá ni'ya̱j man Jesucristó se vaa ve'é 'yaj ní' a .
Che'é dan da̱nj ina̱nj qui'ya̱j ní' , ga̱a ne̱ ga̱a̱ dínj cuma̱n ní' , ne̱ ra̱cuíj ní' tinúú ní' , ga̱a ne̱ sa̱' doj cuma̱n ní' , ne̱ sa̱' doj canoco̱' ní' man Jesucristó ado̱nj .
Dan me se qui'yaj suun Diose̱ nimán tinúú so̱' , ne̱ che'é dan se̱ ca'vej rá so̱' quiri̱' rá tinúú so̱' che'é se chá ma' . Ne'en ní' se vaa sa̱' vaa daj a̱ rasu̱u̱n qui'yaj Diose̱ cha̱ yuvii̱ do̱' , co'o̱ yuvii̱ do̱' , tza̱j ne̱ sese yu'va̱' cha̱' 'o̱ rasu̱u̱n rá yo'o̱ so' , ne̱ cacun' cha̱ so' man yo' ado̱nj .
Sese yu'va̱' cha̱' 'o̱ rasu̱u̱n rá tinúú so̱' , ne̱ se̱ chá so̱' maan , ne̱ cuna̱j qui̱'yáá so̱' á . Sese yu'va̱' co'o̱' 'o̱ na rá tinúú so̱' , ne̱ se̱ co'o so̱' maan , ne̱ cuna̱j qui̱'yáá so̱' á . Tadó so̱' se quira̱n' tinúú so̱' cacun' che'é se vaa qui̱'yáá so̱' á .
Sese guun rá so̱' se vaa a'vej rá Diose̱ cha̱ so̱' na̱j guun rasu̱u̱n , ne̱ ina̱nj da̱nj ga̱a̱ rá ma̱'án so̱' rihaan Diose̱ á . Se̱ natá' so̱' da̱nj rihaan yuvii̱ ma' . Gu̱un niha̱' rá so̱' rihaan Diose̱ sese ne'én so̱' se vaa sa̱' vaa rá so̱' , ne'én so̱' me se a'vej rá Diose̱ qui̱'yáá so̱' na̱nj á .
Tza̱j ne̱ sese ne ne'en yo'ó so' sese ca've̱j Diose̱ cha̱ so' 'o̱ rasu̱u̱n ni' , sese se̱ ca'vej Diose̱ cha̱ so' ni' , ne̱ se̱ chá so' ma' . Sese cha̱ so' , ne̱ tu̱mé so' cacun' rihaan Diose̱ che'é se ne gu̱un ya̱ rá so' se vaa a'vej Diose̱ cha̱ so' , ma̱a̱n se chá ma'a̱n so' , ne̱ che'é dan tumé so' cacun' ado̱nj . Veé da̱nj ina̱nj vaa nu̱' se vaa qui'ya̱j ní' ei . Sese ne gu̱un ya̱ rá ní' se vaa a'vej rá Diose̱ qui'ya̱j ní' 'o̱ rasu̱u̱n , ne̱ se̱ qui'yaj ní' da̱nj ma' . Sese qui'ya̱j ní' da̱nj , ne̱ tu̱mé ní' cacun' rihaan Diose̱ na̱nj ado̱nj .
Xa̱' ní' si̱j amán rá se vaa a'vej rá Diose̱ cha̱ ní' na̱j guun rasu̱u̱n , tza̱j ne̱ no̱ xcúún ní' ra̱cuíj ní' man nij yuvii̱ na'vee cuchuma̱n rá se vaa a'vej rá Diose̱ cha̱ nij so' na̱j guun rasu̱u̱n a . Ne̱ ra̱cuíj ní' man yuvii̱ na'vee cuchuma̱n rá se vaa 'o̱ cuya̱a̱n vaa nu̱' güii rihaan Diose̱ á . Se̱ qui'yaj ní' se ina̱nj me rá ní' qui'ya̱j ní' ma' .
Tza̱j ne̱ ra̱cuíj 'o̱ 'o̱ ní' tinúú ní' , ne̱ gu̱un niha̱' rá tinúú ní' , ne̱ sa̱' doj ga̱a̱ tinúú ní' , ne̱ sa̱' doj quene'e̱n tinúú ní' canoco̱' tinúú ní' Diose̱ a .
'O̱ se ne qui'ya̱j Jesucristó se me rá ma'a̱n Jesucristó qui'ya̱j so' ma' . 'O̱ se danj Diose̱ taj se vaa nana̱ nij ca'mii yuvii̱ che'é Diose̱ ro' , ca'mii uún yuvii̱ che'é Jesucristó , ne̱ ca'vej rá Jesucristó ca'mi̱i̱ nij yuvii̱ nana̱ nij che'é ma'a̱n so' a . Da̱nj a'mii danj Diose̱ che'é ma'a̱n Jesucristó a .
Ga̱a naá me se cachrón nii nana̱ rihaan danj Diose̱ yan quinari̱' ma'a̱n ní' da̱j qui'ya̱j ní' ga̱a ne̱ gu̱un nucua̱j ní' qui'ya̱j canaán ní' rihaan sayuun ne̱ quinari̱' nucuaj nimán ní' ga̱a ne̱ ca've̱e gu̱un ya̱ rá ní' se vaa vaa güii cavi̱i̱ sa̱' ní' a .
Dan me se Diose̱ me síí 'yaj uun nucua̱j nimán ní' , ne̱ síí noco̱' man Jesucristó me nij soj , ne̱ che'é dan me raj yo'o̱ cuya̱a̱n ga̱a̱ rá taran' nij soj , qui'ya̱j Diose̱ a .
Ga̱a ne̱ 'o̱ cuya̱a̱n ca'mi̱i̱ nij soj che'é Diose̱ , ne̱ ve'é ca'mi̱i̱ nij soj che'é Diose̱ Rej Jesucristó si̱j 'ni̱j ra'a man ní' ado̱nj .
Che'é dan ve'é ca'mi̱i̱ soj ga̱ tinúú soj ga̱a 'na' tinúú soj rihaan soj á . Da̱nj qui'yaj Jesucristó , ve'é ca'mii so' ga̱ ní' ei . Che'é dan da̱nj qui'ya̱j gue̱e̱ ní' , ve'é ca'mi̱i̱ ní' ga̱ tinúú ní' , ne̱ ve'é ca'mi̱i̱ tinúú ní' che'é Diose̱ á .
Dan me se cata̱j xna'anj 'u̱nj rihaan nij soj che'é suun qui'yaj suun Jesucristó che'é nij yuvii̱ israelitá , ne̱ ga̱a naá me se cataj xna'anj Diose̱ rihaan xi̱i nij yuvii̱ israelitá da̱j qui'ya̱j Diose̱ che'é nij so' , ne̱ quisíj ya̱ nu̱' nana̱ yo' , qui'yaj Jesucristó a .
Ne̱ ga̱a ca'na' Jesucristó , ne̱ ve'é ca'mii nij yuvii̱ yaníj che'é Diose̱ , qui'yaj so' a . 'O̱ se che'é se vaa qui'yaj Jesucristó , che'é dan xcaj nij yuvii̱ yaníj cuentá se vaa cunuu 'e̱e̱ rá Diose̱ ne'en Diose̱ man nij so' ga̱ nij yuvii̱ israelitá , ne̱ che'é dan ve'é ca'mii nij yuvii̱ yaníj che'é Diose̱ a . Da̱nj a'mii danj Diose̱ a . Taj xna'anj danj Diose̱ nana̱ ca'mii síí cu'na̱j David rihaan Diose̱ ga̱a naá , ga̱a cataj so' : ― Che'é dan ve'é ca'mi̱j rihaan nij yuvii̱ yaníj che'é so̱' , ne̱ cachra̱j chra' rihaan so̱' a . ― Da̱nj ca'mii síí cu'na̱j David ga̱a naá a .
Ne̱ taj uún danj Diose̱ se vaa gu̱un niha̱' rá nij yuvii̱ yaníj ga̱ nij yuvii̱ israelitá a .
Ne̱ taj uún danj Diose̱ se vaa ve'é ca'mi̱i̱ cunuda̱nj nij yuvii̱ yaníj che'é Diose̱ a .
Ne̱ cataj uún síí cu'na̱j Isaías ga̱a naá se vaa cuma̱n yo'o̱ ta'níí ta'nij si'no̱ síí cu'na̱j Isaí rej síí cu'na̱j David ga̱a naá , ne̱ ca'na̱' so' , ne̱ gu̱un chij so' rihaan nij yuvii̱ yaníj a . Ga̱a ne̱ ga̱a̱ nucua̱j rá nij yuvii̱ yaníj man so' se vaa ti̱nanii so' man nij so' rihaan sayuun a . Da̱nj taj síí cu'na̱j Isaías che'é Jesucristó a .
Dan me se nucua̱j rá ní' ne'en ní' Diose̱ , ne̱ ne'en ní' se vaa vaa güii cavi̱i̱ sa̱' ní' , qui'ya̱j Diose̱ á . Dan me se amán rá nij soj ni'ya̱j soj Diose̱ , ne̱ che'é dan me raj gu̱un niha̱' ndo'o rá soj , ne̱ ga̱a̱ xe̱j nimán soj , qui'ya̱j Diose̱ , ga̱a ne̱ gu̱un ya̱ doj rá soj se vaa cavi̱i̱ sa̱' soj vaa güii , qui'ya̱j Nimán Diose̱ ado̱nj .
Veé dan me se guun ya̱ raj se vaa síí sa̱' me ma'a̱n soj , tinu̱j , nocoj . Xcaj ndo'o soj cuentá , ne̱ ne'en soj nago̱' soj chrej sa̱' man tinúú soj ei .
Tza̱j ne̱ ca'ne' ndo'oj suun rihaan soj ga̱a qui'yáj yanj cartá nihánj na̱nj á . 'O̱ se ne'en soj se vaa sa̱' uxrá qui'yaj Diose̱ che'ej , ne̱ ase vaa 'yaj suun xrej rihaan Diose̱ ro' , da̱nj vaa 'yaj suun ma̱'anj rihaan Jesucristó , ne̱ dan me se 'yaj sunj tucu'yonj se‑na̱na̱ Diose̱ nana̱ sa̱' man soj si̱j yaníj , ne̱ vaa güii naca̱j Diose̱ man soj , ne̱ che'é dan tucu'yonj man soj , ne̱ me raj ca've̱j Diose̱ naca̱j Diose̱ man soj , ne̱ me raj cunu̱u sa̱' nimán soj rihaan Diose̱ ei . Dan me se ga̱a̱ sa̱' soj , qui'ya̱j Nimán Diose̱ , ne̱ che'é dan ca'ne' ndo'oj suun rihaan soj , ne̱ nu̱' nana̱ nihánj cachronj rihaan yanj cartá nihánj a .

Dan me se racuíj ndo'o Jesucristó manj , ne̱ che'é dan niha̱' raj che'é nu̱' se vaa 'yáj rihaan Diose̱ ei .
Dan me se se̱ ca'mij che'é se vaa a̱j qui'yaj yo'ó yuvii̱ ma' . 'O̱ se ne nó xcúnj qui̱'yáj da̱nj ma' . Ma̱a̱n se cata̱j xna'anj 'u̱nj che'é ina̱nj se vaa qui'yaj Jesucristó ga̱a racuíj so' manj se vaa guun nu̱cuáj cata̱j xna'anj 'u̱nj rihaan soj si̱j yaníj che'é ma'a̱n so' , ne̱ che'é dan cuno soj si̱j yaníj se‑na̱na̱ Diose̱ , ne̱ dan me se Jesucristó me síí racuíj manj narij nu̱' nana̱ nihánj ca'mij rihaan soj , ne̱ veé so' racuíj manj 'yaj sunj nu̱' suun 'yaj sunj na̱nj ado̱nj .
Dan me se suun sa̱' noco̱o 'yáj , 'yaj Jesucristó , ne̱ Nimán Diose̱ racuíj manj ca'mi̱j se‑na̱na̱ Diose̱ , 'yaj uún Jesucristó , ga̱a ne̱ xcaj yuvii̱ ya̱nj nu̱' anica̱j chuman' Jerusalén cuentá che'é se‑na̱na̱ Jesucristó nana̱ sa̱' , ne̱ nda̱a yuvii̱ ya̱nj yo'ó chuman' ga̱n' doj nda̱a estadó cu'na̱j Ilírico do̱' , xcaj cuentá che'é se‑na̱na̱ Jesucristó nana̱ sa̱' , ne̱ dan me se cuno nij so' nana̱ , qui'yáj a .
'O̱ se ina̱nj me raj cata̱j xna'anj 'u̱nj che'é Jesucristó rihaan yuvii̱ ataa quene'e̱n nana̱ che'é so' , ne̱ se̱ tucu'yonj man yuvii̱ a̱j nari' nana̱ che'é so' ma' .
Veé da̱nj a'mii uún danj Diose̱ , taj yo' : “ Yuvii̱ ataa quene'e̱n se‑na̱na̱ so' ro' , xca̱j nij so' cuentá a ” . Da̱nj taj danj Diose̱ na̱nj ado̱nj .
Che'é dan ne ca've̱e cuchi̱j rihaan nij soj a . Quisíj que'e̱e̱ güii cachronj se vaa cuchi̱j rihaan nij soj , tza̱j ne̱ ne ca've̱e cuchi̱j rihaan soj ma' .
Tza̱j ne̱ cuano̱ nihánj me se navij suun rihanj chuman' nihánj , ne̱ guun que'e̱e̱ guun raj cuchi̱j rihaan nij soj ,
ne̱ che'é dan me que̱ne'én 'u̱nj man soj ga̱a ca'a̱nj 'u̱nj rej cu'na̱j España , raj a . Me rá 'u̱nj ca̱rán' 'u̱nj chiháán soj do̱j güii , ne̱ niha̱' raj ca̱yánj ga̱ soj , ne̱ nano̱ ní' cuentó , ga̱a ne̱ ca'a̱nj ta'a̱j soj ga̱j rej cu'na̱j España , raj a .
Dan me se ca'a̱nj 'u̱nj chuman' Jerusalén cuano̱ , ne̱ qui'ya̱j sunj rihaan nij síí amán rá ni'ya̱j man Jesucristó ya̱nj chuman' yo' ado̱nj .
'O̱ se nij síí amán rá ni'ya̱j man Jesucristó ya̱nj estadó cu'na̱j Macedonia do̱' , estadó cu'na̱j Acaya do̱' , me se me ndo'o rá nij so' rque̱ nij so' do̱j sa'anj rihaan nij síí nique̱ amán rá ni'ya̱j man Jesucristó ya̱nj chuman' Jerusalén ei .
Da̱nj me rá ma'a̱n nij so' qui'ya̱j nij so' , ne̱ cataj xna'anj ma'a̱n nij so' rihanj se vaa me ndo'o rá nij so' ra̱cuíj nij so' man nij síí nique̱ ya̱nj chuman' Jerusalén yo' ado̱nj . 'O̱ se yuvii̱ israelitá me nij síí ma̱n Jerusalén , ne̱ nij yuvii̱ israelitá qui'yaj nari' yuvii̱ yaníj se‑na̱na̱ Diose̱ , ne̱ che'é dan cunuu sa̱' nimán nij yuvii̱ yaníj , taj nij síí yaníj ma̱n ro̱j estadó yo' ado̱nj . Che'é dan no̱ xcúún nij yuvii̱ yaníj ra̱cuíj nij so' man nij yuvii̱ amán rá ni'ya̱j man Jesucristó ma̱n Jerusalén , rá nij so' a . 'O̱ se sa'anj achiin man nij so' , ne̱ che'é dan rque̱ nij yuvii̱ yaníj do̱j sa'anj man nij so' ado̱nj .
Che'é dan vaa suun rihanj ta̱cuachenj sa'anj rihaan nij síí amán rá ni'ya̱j man Jesucristó ya̱nj chuman' Jerusalén , ne̱ dan me se nago̱j sa'anj rihaan nij so' , ne̱ x'nu̱u̱ rihanj , ne̱ asa̱' ca'anj 'u̱nj yo'óó noco̱o cu'na̱j España ne̱ va̱j 'u̱nj chrej , ne̱ ca̱rán' 'u̱nj chiháán soj a .
'O̱ se ne'enj se vaa me rá Jesucristó cuchi̱j rihaan soj , ne̱ ra̱cuíj so' manj cuchi̱j chiháán soj ei .
Dan me se che'é se canoco' nu̱' ní' man síí cu'na̱j Jesucristó si̱j 'ni̱j ra'a man ní' , che'é dan 'e̱e̱ rá ní' tinúú ní' , 'yaj Nimán Diose̱ , ne̱ che'é dan cata̱j xna'anj 'u̱nj rihaan nij soj se vaa ra̱cuíj soj manj cachi̱nj ni'ya̱j ní' rihaan Diose̱ che'ej á .
Cachi̱nj ni'ya̱j soj se vaa quinani̱j rihaan nij síí israelitá ya̱nj estadó Judea síí ne amán rá ni'ya̱j man Jesucristó a . Cachi̱nj ni'ya̱j nij soj se vaa ve'é naca̱j nij síí ma̱n chuman' Jerusalén sa'anj ra'aj nago̱j man nij so' a . Dan me se me raj ga̱a̱ nica̱' nimán nij so' , ne̱ ca've̱j rá nij so' naca̱j nij so' sa'anj rqué nij yuvii̱ yaníj a .
Ga̱a ne̱ gu̱un niha̱' uxrá raj asa̱' cuchij chiháán soj , ne̱ cuchi̱' yá 'u̱nj chiháán soj , sese ca've̱j Diose̱ , ga̱a ne̱ cunu̱u cui̱j rá taran' ní' ei .
'O̱ se me raj ga̱a̱ xe̱j nimán soj , qui'ya̱j Diose̱ ado̱nj . Veé da̱nj ga̱a̱ ya̱ ei .
Cuchi̱' chana̱ cu'na̱j Febe rihaan nij soj , ne̱ dan me se ra'vij ní' níí noco̱' man Jesucristó me no' , ne̱ 'yaj suun ndo'o no' rihaan nij yuvii̱ amán rá ni'ya̱j man Jesucristó nij síí ya̱nj chuman' cu'na̱j Cencrea a .
Si̱j noco̱' man Diose̱ me soj , ne̱ che'é dan ve'é ca'mi̱i̱ soj ga̱ no' á . 'O̱ se racuíj no' man que'e̱e̱ yuvii̱ , ne̱ racuíj no' man ma̱'anj , ne̱ che'é dan sese vaa se cachi̱in man no' , ne̱ ra̱cuíj soj man no' ei .
Cata̱j soj rihaan chana̱ cu'na̱j Priscila do̱' , rihaan síí cu'na̱j Aquila do̱' , se vaa ve'é ca̱yáán ro̱j so' , raj á . 'O̱ se qui'yaj suun ro̱j so' ga̱j che'é Jesucristó a .
Dan me se ca'néé nimán ro̱j so' cavi̱' ro̱j so' che'ej , ne̱ che'é dan nagó' 'u̱nj graciá rihaan ro̱j so' , ne̱ nago' núj ga̱ nij síí yaníj graciá rihaan ro̱j so' a .
Cata̱j uún soj rihaan nij yuvii̱ noco̱' man Jesucristó yuvii̱ nuu chre̱' tucuá ro̱j so' se vaa ve'é cuma̱n nij so' , raj á . Ne̱ da̱nj cata̱j uún soj rihaan síí cu'na̱j Epeneto á . 'O̱ se 'e̱e̱ raj man so' , ne̱ so' me síí cuchumán rá ni'ya̱j man Jesucristó asino ya̱a̱n rihaan cunuda̱nj nij yuvii̱ ma̱n estadó cu'na̱j Asia a .
Ne̱ cata̱j soj rihaan chana̱ cu'na̱j Mariá se vaa ve'é ca̱yáán no' á . 'O̱ se que'e̱e̱ ndo'o qui'yaj suun no' che'é soj a .
Ne̱ cata̱j soj rihaan síí cu'na̱j Andrónico do̱' , rihaan síí cu'na̱j Junias do̱' , se vaa ve'é ca̱yáán ro̱j so' , raj á . 'O̱ se yuvii̱ israelitá me ro̱j so' ga̱j , ne̱ qui'nij ro̱j so' taga' ga̱j uún a . Nij apóstol cune' Jesucristó man nata̱' se‑na̱na̱ so' rihaan yuvii̱ ro' , ne'en man ro̱j so' , ne̱ ga̱a asi̱j ataa cuchuma̱n raj ni̱'yaj 'u̱nj man Jesucristó , ne̱ cuchumán rá ro̱j so' ni'ya̱j ro̱j so' man Jesucristó a .
Ne̱ cata̱j soj rihaan síí cu'na̱j Amplias se vaa ve'é ca̱yáán so' , raj á . 'O̱ se noco̱' núj man Jesucristó , ne̱ che'é dan 'e̱e̱ raj man so' a .
Ne̱ cata̱j soj rihaan síí cu'na̱j Urbano se vaa ve'é ca̱yáán so' á . 'Yaj suun so' ga̱j che'é Jesucristó a . Ne̱ cata̱j uún soj rihaan síí cu'na̱j Estaquis se vaa ve'é ca̱yáán so' , raj , che'é rej 'e̱e̱ raj man so' a .
Ne̱ cata̱j soj rihaan síí cu'na̱j Apeles se vaa ve'é ca̱yáán so' , raj á . Ne'en ní' se vaa síí noco̱' raan man Jesucristó me so' a . Cata̱j soj rihaan nij tuvi' síí cu'na̱j Aristóbulo se vaa ve'é cuma̱n nij so' , raj á .
Ne̱ cata̱j soj rihaan síí cu'na̱j Herodión se vaa ve'é ca̱yáán so' á . 'O̱ se síí israelitá me so' ga̱j a . Ne̱ cata̱j soj rihaan nij síí noco̱' man Jesucristó nij tuvi' síí cu'na̱j Narciso se vaa ve'é cuma̱n nij so' , raj á .
Ne̱ cata̱j soj rihaan chana̱ cu'na̱j Trifena do̱' , rihaan chana̱ cu'na̱j Trifosa do̱' , se vaa ve'é ca̱yáán ro̱j no' , raj á . 'O̱ se 'yaj suun ndo'o ro̱j chana̱ yo' che'é síí 'ni̱j ra'a man ní' a . Ne̱ cata̱j soj rihaan chana̱ cu'na̱j Pérsida se vaa ve'é ca̱yáán no' , raj á . 'E̱e̱ rá ní' man no' , ne̱ que'e̱e̱ ndo'o qui'yaj suun no' che'é síí 'ni̱j ra'a man ní' a .
Ne̱ cata̱j soj rihaan síí cu'na̱j Rufo se vaa ve'é ca̱yáán so' , raj , che'é se sa̱' uxrá noco' so' man síí 'ni̱j ra'a man ní' a . Cata̱j uún soj rihaan nii so' se vaa ve'é ca̱yáán no' , raj á . 'O̱ se ase vaa ve'é 'yaj chana̱ rihaan ta'níí chana̱ ro' , da̱nj 'yaj no' rihanj a .
Ne̱ cata̱j soj rihaan síí cu'na̱j Asíncrito do̱' , rihaan síí cu'na̱j Flegonte do̱' , rihaan síí cu'na̱j Hermas do̱' , rihaan síí cu'na̱j Patrobas do̱' , rihaan síí cu'na̱j Hermes do̱' , rihaan cunuda̱nj yo'ó nij tinúú ní' síí ya̱nj ga̱ nij so' do̱' , se vaa ve'é cuma̱n nij so' á .
Cata̱j soj rihaan síí cu'na̱j Filólogo do̱' , rihaan chana̱ cu'na̱j Julia do̱' , rihaan síí cu'na̱j Nereo do̱' , rihaan ra'vij so' do̱' , rihaan síí cu'na̱j Olimpas do̱' , rihaan cunuda̱nj yo'ó nij síí sa̱' noco̱' man Diose̱ ya̱nj ga̱ nij so' do̱' , se vaa ve'é cuma̱n cunuda̱nj nij so' , raj á .
Ga̱a nari' tuvi' nij soj , ne̱ ve'é ndo'o ca'mi̱i̱ soj ga̱ tinúú soj á . Da̱nj qui'ya̱j nij soj , ti̱haa̱n nij soj se vaa 'e̱e̱ rá nij soj tinúú soj ei . Ne̱ cunuda̱nj nij síí amán rá ni'ya̱j man Jesucristó ya̱nj nu̱' rihaan chumii̱ me se ve'é cuma̱n nij soj , rá nij so' na̱nj ado̱nj .
Chrej nucua̱j me narque̱j rihaan soj nihánj , tinu̱j , nocoj . Dan me se vaa yuvii̱ me rá cunu̱' soj ga̱ tinúú soj che'é nana̱ a̱j nari' soj , ne̱ gu̱un na'a̱j soj che'é se‑na̱na̱ Diose̱ , qui'ya̱j nij so' , ne̱ che'é dan gu̱un yaníj soj rihaan yuvii̱ 'yaj da̱nj á .
Ne 'yaj suun nij so' rihaan Jesucristó si̱j 'ni̱j ra'a man ní' ma' . Ma̱a̱n se 'yaj suun nij so' che'é ma'a̱n nij so' ado̱nj . 'O̱ se ve'é ndo'o vaa nana̱ a'mii nij so' che'é yuvii̱ , ne̱ da̱nj 'yaj nij so' , tiha' yu'unj nij so' man yuvii̱ , ne̱ nda̱a yuvii̱ ne tumé cacun' tiha' yu'unj nij so' man ei .
Dan me se a̱j cuno cunuda̱nj yuvii̱ se vaa sa̱' uxrá cuno soj se‑na̱na̱ Diose̱ , ne̱ che'é dan guun niha̱' raj che'é soj , ne̱ me raj xca̱j soj cuentá , ne̱ qui'ya̱j soj se sa̱' ni'ya̱j Diose̱ a . Tza̱j ne̱ na'vej raj nari̱' soj qui'ya̱j soj tucuáán chi'i̱i̱ mei .
Dan me se vaa xe̱j nimán ní' , 'yaj Diose̱ á . Ra'ya̱nj qui'ya̱j canaán soj rihaan síí cu'na̱j Satanás , qui'ya̱j Diose̱ , ne̱ me raj qui'ya̱j Jesucristó si̱j 'ni̱j ra'a man ní' se lu̱j che'é soj na̱nj ado̱nj .
Dan me se ve'é cuma̱n nij soj , rá síí cu'na̱j Timoteo síí 'yaj suun ga̱j a . Ne̱ síí cu'na̱j Lucio do̱' , síí cu'na̱j Jasón do̱' , síí cu'na̱j Sosípater do̱' , nu̱' nij so' me síí taj se vaa ve'é cuma̱n soj , rá nij so' a . Yuvii̱ israelitá me nij so' ga̱j a .
Síí cu'na̱j Tercio mej , ne̱ 'u̱nj me síí achrón se‑na̱na̱ síí cu'na̱j Pabló rihaan yanj nihánj , ne̱ ve'é cuma̱n nij soj , raj a .
Ne̱ me rá síí cu'na̱j Gayo se vaa ve'é cuma̱n nij soj , ne̱ ve' tucuá so' yáán 'u̱nj , ne̱ nuu chre̱' cunuda̱nj nij síí amán rá ni'ya̱j man Jesucristó ve' tucuá so' a . Ne̱ ve'é cuma̱n soj , taj síí cu'na̱j Erasto , ne̱ síí ata̱ sa'anj rihaan chuman' nihánj me so' a . Ne̱ ve'é cuma̱n soj , rá tinúú ní' síí cu'na̱j Cuarto a .
Dan me se me raj qui'ya̱j Jesucristó si̱j 'ni̱j ra'a man ní' se lu̱j che'é cunuda̱nj nij soj a . Veé da̱nj ga̱a̱ ya̱ ei .
Gu̱un nucua̱j Diose̱ ra̱cuíj Diose̱ man soj nari̱' soj nu̱' nana̱ sa̱' ca'mij rihaan soj a . Nana̱ sa̱' che'é Jesucristó me nana̱ yo' a . Dan me se ga̱a naá me se ne ca've̱e xca̱j yuvii̱ cuentá che'é se‑na̱na̱ Diose̱ ma' . Tza̱j ne̱ ya̱j ro' , ne̱ tihaa̱n Diose̱ se‑na̱na̱ Diose̱ rihaan ní' a .
Dan me se ca'ne' Diose̱ suun rihaan nij síí nata' se‑na̱na̱ Diose̱ ga̱a naá , cachro̱n nij so' se‑na̱na̱ Diose̱ rihaan yanj , ne̱ da̱nj qui'yaj nij so' , ne̱ xcaj cunuda̱nj nij yuvii̱ cuentá che'é se‑na̱na̱ Diose̱ , ne̱ me rá Diose̱ cuchuma̱n rá nij yuvii̱ se‑na̱na̱ Diose̱ , ne̱ canoco̱' nij yuvii̱ man Diose̱ , ne̱ Diose̱ me se daj chiha̱a̱ míj se̱ cavi' so' ma' .
Ne̱ Diose̱ me se o̱ruun Diose̱ , ne̱ raa̱ o̱rún' so' avii cunuda̱nj nana̱ cu̱u sa̱' a . Sa̱' uxrá qui'yaj ta'níí so' Jesucristó che'é ní' , ne̱ che'é dan ve'é ca'mi̱i̱ ní' che'é Diose̱ nu̱' cavii nu̱' ca'anj a . Sa̱' uxrá qui'yaj so' ado̱nj . Ya̱ ya̱ da̱nj gu̱un ado̱nj .
'U̱nj ro' , me síí cu'na̱j Pabló , ne̱ me rá Diose̱ cata̱j xna'anj 'u̱nj rihaan yuvii̱ che'é Jesucristó , ne̱ che'é dan cune' Jesucristó mán 'u̱nj guún 'u̱nj apóstol nata' se‑na̱na̱ so' rihaan yuvii̱ a . Ne̱ vaa tinúú ní' síí cu'na̱j Sóstenes , ne̱ ne̱ so' ga̱j nihánj ,
ne̱ 'yaj núj yanj nihánj ca'ne̱j núj rihaan nij soj si̱j amán rá ni'ya̱j man Diose̱ ya̱nj chuman' Corinto si̱j naqui'yaj gue̱e̱ nimán che'é Jesucristó a . Dan me se canacúún Diose̱ man soj gu̱un soj síí naqui'yaj gue̱e̱ nimán , ne̱ veé ca'ne̱j yanj nihánj cache̱e̱ rihaan cunuda̱nj yo'ó nij síí ya̱nj me rej ma'a̱n síí táá tu'va̱ se‑chuvi̱i Jesucristó si̱j 'ni̱j ra'a man ní' a . Dan me se síí 'ni̱j ra'a man nij so' ne̱ síí 'ni̱j ra'a man ma'a̱n ya̱ ní' me ya̱ so' a .
Me rá núj qui'ya̱j Rej ní' Diose̱ qui'ya̱j Jesucristó si̱j 'ni̱j ra'a man ní' qui'ya̱j ndo'o se lu̱j che'é soj , ne̱ me rá núj ga̱a̱ xe̱j nimán soj , qui'ya̱j ro̱j so' ado̱nj .
Niga̱nj nagó' 'u̱nj graciá rihaan Diose̱ che'é nij soj che'é se lu̱j qui'yaj Diose̱ che'é soj che'é se noco̱' soj man Jesucristó ado̱nj .
'O̱ se che'é Jesucristó ro' , cavii sa̱' uxrá soj , qui'yaj Diose̱ á . Dan me se uxrá xcaj soj cuentá , ne̱ uxrá nari' soj nana̱ sa̱' , qui'yaj Diose̱ ,
ne̱ da̱nj qui'yaj soj che'é se sa̱' uxrá nari' soj se‑na̱na̱ Jesucristó nana̱ tucu'yón 'u̱nj man soj a .
Ne̱ a̱ 'ó se sa̱' rqué Nimán Diose̱ rihaan ní' ne achiin man soj a̱ ma' . 'O̱ se a̱j vaa nu̱' yo' rihaan soj , ne̱ na'vi̱j ndo'o soj ca'na̱' uún Jesucristó si̱j 'ni̱j ra'a man ní' rihaan chumii̱ nihánj na̱nj ado̱nj .
Ne̱ so' me síí ra̱cuíj ndo'o man soj , ne̱ gu̱un nucua̱j soj canoco̱' raan soj man so' nda̱a güii ca'ne̱' so' cacun' che'é yuvii̱ , ne̱ se̱ tumé soj cacun' , qui'ya̱j so' a̱ ma' .
Vaa che'é ga̱a̱ nucua̱j rá ní' man Diose̱ , ne̱ Diose̱ me síí canacúún man soj gu̱un tuvi̱' soj ga̱ ta'níí so' Jesucristó si̱j 'ni̱j ra'a man ní' ado̱nj .
Dan me se cuno̱ soj ca'mi̱j , tinu̱j , nocoj . Ne̱ che'é se‑chuvi̱i ya̱ Jesucristó si̱j 'ni̱j ra'a man ní' ro' , me achíín ni̱'yáj ya̱j rihaan nij soj se vaa yo'o̱ cuya̱a̱n ga̱a̱ rá taran' soj do̱' , yo'o̱ cuya̱a̱n ca'mi̱i̱ soj do̱' , yo'o̱ rcua'a̱a̱n ga̱a̱ soj do̱' , raj chugua̱nj .
Dan me se cataj xna'anj nij tuvi' síí cu'na̱j Cloé rihanj se vaa unu' soj ga̱ tinúú soj ne̱ uun vi̱j ndo'o soj , na̱nj tinu̱j , nocoj .
Dan me se ta'a̱j nij soj taj : “ 'U̱nj me síí noco̱' se‑na̱na̱ síí cu'na̱j Pabló a ” . Yo'ó ta'a̱j nij soj taj : “ 'U̱nj me síí noco̱' se‑na̱na̱ síí cu'na̱j Apolos a ” . Yo'ó ta'a̱j nij soj taj : “ 'U̱nj me síí noco̱' se‑na̱na̱ síí cu'na̱j Pedró a ” . Yo'ó ta'a̱j nij soj taj : “ 'U̱nj me síí noco̱' se‑na̱na̱ Jesucristó a ” . Dan me se da̱nj vaa 'o̱ 'o̱ ta'a̱j soj a .
Ne̱ me che'é 'yaj soj da̱nj ga̱ . 'O̱ se nuvi' que'e̱e̱ Jesucristó vaa ma' . Taj che'é ga̱a̱ que'e̱e̱ x'ne' soj ma' . Cavi' ma̱'án 'u̱nj rihaan rcutze̱ che'é soj na' . Cata' ne soj che'é ma̱'án 'u̱nj na' . Taj ma' . Che'é dan , me che'é taj ta'a̱j soj se vaa si̱j noco̱' manj me ta'a̱j soj ga̱ .
Dan me se ne cuta̱' ne 'u̱nj man soj ma' . Ma̱a̱n se o̱rún' síí cu'na̱j Crispo do̱' , síí cu'na̱j Gayo do̱' , cata' ne qui'yáj , ne̱ che'é dan se̱ ca'vee cata̱j soj se vaa che'ej cata' ne soj ma' . Da̱nj ga̱a̱ , ne̱ gu̱un niha̱' raj á . 'O̱ se cata' ne soj che'é Jesucristó , cata̱j soj , ne̱ ca'mi̱i̱ ya̱ soj á .

Cuta' ne uún 'u̱nj man nij tucua̱ síí cu'na̱j Estéfanas , tza̱j ne̱ ne nuû sa̱' raj sese cuta' ne 'u̱nj man yo'ó ta'a̱j yuvii̱ a̱ ma' .
'O̱ se nuvi' suun cuta̱' ne yuvii̱ ataj ma' . 'O̱ se ca'néé xa̱' Jesucristó manj nata̱j se‑na̱na̱ Diose̱ nana̱ sa̱' rihaan yuvii̱ , tza̱j ne̱ na'vej rá so' cavi̱i̱ raá 'u̱nj nana̱ cu̱u nachran' ca'mi̱i̱ 'u̱nj ma' . Ma̱a̱n se nana̱ nica̱ ina̱nj ca'mi̱i̱ 'u̱nj , ga̱a ne̱ ca've̱e xca̱j yuvii̱ cuentá se vaa nuveé na̱na̱ avii raa̱ yuvii̱ me nana̱ yo' , ma̱a̱n ne̱ se‑na̱na̱ Jesucristó ya̱ me yo' ado̱nj . Dan me se ya̱ xca̱j nij yuvii̱ cuentá se vaa ya̱ cavi' Jesucristó rihaan rcutze̱ che'é nij so' , ne̱ ca've̱e cuchuma̱n rá nij yuvii̱ cuno̱ nij yuvii̱ nana̱ nica̱ ca'mi̱i̱ 'u̱nj ado̱nj .
Dan me se vaa yuvii̱ caca̱a̱ nu̱' cavii nu̱' ca'anj , ne̱ nata' nii nana̱ se vaa cavi' Jesucristó rihaan rcutze̱ uno nij yuvii̱ yo' , tza̱j ne̱ taj se 'yá' cuchuma̱n rá nij yuvii̱ ma' . Nana̱ snúú rma'a̱n me nana̱ yo' rihaan nij so' na̱nj ado̱nj . Tza̱j ne̱ ino̱ vaa rá ní' si̱j cavi̱i̱ sa̱' , ne̱ ne'en ní' se vaa che'é nana̱ yo' ro' , gu̱un nucua̱j Diose̱ ti̱nanii Diose̱ man ní' rihaan sayuun ado̱nj .
Ne̱ danj Diose̱ taj : “ Nij síí avii ndo'o raa̱ ro' , gu̱un nij so' síí ni'yo̱n , qui̱'yáj , ne̱ se̱ guun nucua̱j nij so' xca̱j nij so' cuentá che'é nana̱ sa̱' , qui̱'yáj ma' ” , taj nana̱ no̱ rihaan danj Diose̱ á .
Ne̱ da̱j ran' nu̱' nij síí avii ndo'o raa̱ ma̱n rihaan chumii̱ nihánj cuano̱ , rá soj ga̱ . Ya̱j nihánj me se nana̱ snúú rma'a̱n avii raa̱ nij so' , qui'yaj Diose̱ na̱nj ado̱nj .
'O̱ se nij síí ma̱n rihaan chumii̱ nihánj ro' , ne cavi̱i̱ raa̱ nij so' da̱j vaa Diose̱ ma' . Tza̱j ne̱ síí cu̱u raa̱ me Diose̱ , ne̱ ma'a̱n Diose̱ caráán chrej rihaan nij so' , ga̱a ne̱ se̱ gaa na̱nj xca̱j nij so' cuentá che'é so' ado̱nj . 'O̱ se me rá Diose̱ cuno̱ nij yuvii̱ nana̱ a'mii natáj núj , ne̱ sese cuno̱ nij yuvii̱ , ne̱ ti̱nanii Diose̱ man nij yuvii̱ rihaan sayuun , ne̱ dan me se nda̱' se nana̱ snúú rma'a̱n me nana̱ a'mii núj , rá ta'a̱j nij yuvii̱ ro' , tza̱j ne̱ o̱rún' nana̱ yo' me nana̱ ti̱nanii man yuvii̱ rihaan sayuun na̱nj ado̱nj .
Ne̱ xa̱' nij yuvii̱ israelitá , tza̱j ne̱ me uxrá rá nij so' qui'ya̱j Diose̱ suun sa̱' noco̱o quene'e̱n nij so' , ne̱ xa̱' nij yuvii̱ yaníj , tza̱j ne̱ me rá nij so' cuno̱ nij so' nana̱ cu̱u á .
Tza̱j ne̱ a'mii natáj núj nana̱ se vaa cavi' Jesucristó rihaan rcutze̱ che'é yuvii̱ , ne̱ na'a̱j nij yuvii̱ israelitá cuno̱ nij so' nana̱ yo' , ne̱ nij yuvii̱ yaníj taj se vaa nana̱ snúú rma'a̱n me nana̱ yo' uún ado̱nj .
Tza̱j ne̱ a̱j canacúún Diose̱ man ta'a̱j nij yuvii̱ israelitá do̱' , man ta'a̱j nij yuvii̱ yaníj do̱' , se vaa canoco̱' nij so' man so' , ne̱ ga̱a uno nij so' nana̱ a'mii natáj núj , ne̱ uun ya̱ rá nij so' se vaa síí ca'néé Diose̱ ti̱nanii man yuvii̱ rihaan sayuun me Jesucristó , ne̱ xcaj nij so' cuentá se vaa ya̱ nucua̱j ndo'o Diose̱ ne̱ ya̱ avii ndo'o raa̱ Diose̱ , che'é se ca'néé Diose̱ man Jesucristó rihaan chumii̱ nihánj ado̱nj .
Dan me se nda̱' se nana̱ snúú rma'a̱n me nana̱ rqué Diose̱ , rá ta'a̱j nij yuvii̱ , tza̱j ne̱ nuveé na̱na̱ snúú rma'a̱n me nana̱ yo' ma' . 'O̱ se avii doj raa̱ Diose̱ rihaan nij yuvii̱ na̱nj ei . Ne̱ nda̱' se ninaj ndo'o Diose̱ , rá ta'a̱j nij yuvii̱ , tza̱j ne̱ ne ninaj Diose̱ ma' . 'O̱ se Diose̱ ro' , me síí nucua̱j ndo'o doj rihaan nij yuvii̱ nucua̱j ndo'o ado̱nj .
Dan me se xca̱j nij soj cuentá da̱j qui'yaj Diose̱ ga̱a canacúún Diose̱ man ma'a̱n soj , tinu̱j , nocoj . Do̱j vaa nij síí avii ndo'o raa̱ 'ni̱j sca'núj soj á . Do̱j vaa nij síí nucua̱j 'ni̱j sca'núj soj á . Do̱j vaa nij síí xna'a̱nj 'ni̱j sca'núj soj á . Nuveé yuvi̱i̱ sa̱' doj rihaan yo'ó yuvii̱ me ma'a̱n soj ma' .
Ma̱a̱n se ina̱nj síí ni'yo̱n narii Diose̱ , ne̱ dan me se nacaj Diose̱ man nij síí ni'yo̱n , che'é rej me rá Diose̱ gu̱un na'a̱j nij síí avii ndo'o raa̱ na̱nj á . Ne̱ síí u̱u̱n narii Diose̱ , ne̱ dan me se nacaj Diose̱ man nij so' , che'é rej me rá Diose̱ gu̱un na'a̱j nij síí vaa suun na̱nj ado̱nj .
Ne̱ taj yu'vee nó nij síí narii Diose̱ man ma' , taj nij yuvii̱ ma̱n rihaan chumii̱ nihánj , tza̱j ne̱ nacaj Diose̱ man nij so' , ne̱ qui'ya̱j canaán nij so' rihaan nij síí guun chij doj ma̱n rihaan chumii̱ nihánj ado̱nj .
Dan me se asa̱' quisíj , ga̱a ne̱ a̱ 'ó yuvii̱ se̱ quisíj rá ca'mi̱i̱ sa̱' che'é ma'a̱n rihaan Diose̱ se vaa si̱j sa̱' uxrá me ma'a̱n a .
Dan me se Diose̱ me síí 'yaj 'ni̱j ra'a Jesucristó man soj , ne̱ che'é o̱rún' Jesucristó avii raa̱ ní' , qui'yaj Diose̱ á . Che'é o̱rún' Jesucristó cunuu sa̱' nimán ní' rihaan Diose̱ á . Che'é Jesucristó me ní' síí sa̱' rihaan Diose̱ , qui'yaj Diose̱ á . Che'é Jesucristó quinanii ní' rihaan sayuun , qui'yaj Diose̱ á .
Che'é dan no̱ xcúún ní' qui'ya̱j ní' nda̱a vaa taj danj Diose̱ á . Dan me se taj danj Diose̱ : “ Se̱ ca'mii sa̱' ní' che'é ma'a̱n ní' ma' . Ina̱nj che'é ma'a̱n Diose̱ gu̱un rá ní' ca'mi̱i̱ sa̱' ní' á ” . Da̱nj taj danj Diose̱ ado̱nj .
Ne'en nij soj se vaa ga̱a cuchí' 'u̱nj chiháán soj , ne̱ natá' 'u̱nj se‑na̱na̱ Diose̱ rihaan soj , ne̱ ne gu̱un rá 'u̱nj ca'mi̱i̱ 'u̱nj nana̱ nachran' ndo'o rihaan soj , man tinu̱j , man nocoj . 'O̱ se ne gu̱un rá 'u̱nj cata̱j soj se vaa avii ndo'o raá 'u̱nj ma' .
Tana̱nj yo'o̱ guun rá 'u̱nj cata̱j xna'anj 'u̱nj che'é o̱rún' Jesucristó se vaa cavi' so' rihaan rcutze̱ che'é soj a .
Dan me se ga̱a cuchí' 'u̱nj rihaan soj , ne̱ guun na'a̱j 'u̱nj ca'mi̱i̱ 'u̱nj , ne̱ cuchu'vi' nimanj , ne̱ quiri'íj ndo'o manj na̱nj á .
Ne̱ xa̱' nana̱ natá' 'u̱nj rihaan nij soj , tza̱j ne̱ nuveé na̱na̱ cavii raa̱ yuvii̱ me nana̱ yo' ma' . Tza̱j ne̱ cuno nij soj nana̱ , ne̱ guun ya̱ rá soj se vaa Nimán Diose̱ rqué nana̱ yo' manj , ne̱ guun ya̱ rá soj se vaa ma'a̱n Diose̱ rqué se nucua̱j manj ca'mi̱j nana̱ yo' rihaan soj ado̱nj .
Che'é dan nuveé che'e̱ se cavii ndo'o raá 'u̱nj me cuchumán rá soj cuno soj nana̱ yo' ma' . Tana̱nj che'é se vaa rqué Diose̱ se nucua̱j man ní' me cuchumán rá soj ado̱nj .
Dan me se nana̱ cu̱u a'mii núj rihaan nij yuvii̱ vaa chij rá , tza̱j ne̱ nuveé na̱na̱ avii raa̱ yuvii̱ ma̱n rihaan chumii̱ nihánj cuano̱ me nana̱ a'mii núj ma' . Ne a'mii núj nana̱ avii raa̱ nij síí uun chij rihaan chumii̱ nihánj ma' . 'O̱ se ne'en núj se vaa nichru̱n' ca'ne̱e̱ Diose̱ suun uun chij ata̱ nij so' na̱nj ado̱nj .
Tza̱j ne̱ a'mii núj se‑na̱na̱ Diose̱ nana̱ cu̱u ado̱nj . Dan me se ga̱a ataa qui'ya̱j Diose̱ chumii̱ , ne̱ yo'o̱ guun rá Diose̱ se vaa cuno̱ yuvii̱ nana̱ cu̱u yo' , ne̱ cavi̱i̱ sa̱' yuvii̱ , ne̱ ve'é ndo'o ga̱a̱ yuvii̱ , tza̱j ne̱ nij síí ma̱n ga̱a naá ro' , ne quene'e̱n nij so' nana̱ yo' ma' . Nda̱a ya̱j me tihaa̱n naca̱ Diose̱ nana̱ yo' rihaan yuvii̱ na̱nj ado̱nj .
Ne quene'e̱n nij síí uun chij ma̱n rihaan chumii̱ nihánj se‑na̱na̱ Diose̱ nana̱ cu̱u ma' . Dan me se Jesucristó me síí guun chij ndo'o rej xta̱' , ne̱ sese quene'en nij síí uun chij ma̱n rihaan chumii̱ nihánj se‑na̱na̱ Diose̱ , ne̱ ne cachro̱n nij so' man Jesucristó rihaan rcutze̱ asuun sa̱j ma' .
Tza̱j ne̱ danj Diose̱ taj se vaa a̱ 'ó yuvii̱ ne gu̱un nucua̱j xca̱j cuentá che'é se vaa qui'yaj Diose̱ che'é ní' si̱j aráj cochro̱j rihaan Diose̱ a . Da̱nj taj danj Diose̱ á .
Tza̱j ne̱ tihaa̱n Nimán Diose̱ man núj che'é nij rasu̱u̱n qui'yaj Diose̱ che'é ní' si̱j aráj cochro̱j rihaan Diose̱ , ne̱ dan me se tihaa̱n Nimán Diose̱ rasu̱u̱n yo' man núj , qui'yaj ma'a̱n Diose̱ á . Dan me se nuchruj ra̱a̱ Nimán Diose̱ cunuda̱nj rasu̱u̱n , ne̱ sa̱' uxrá nuchruj ra̱a̱ Nimán Diose̱ da̱j vaa ma'a̱n Diose̱ ado̱nj .
'O̱ se a̱ 'ó yuvii̱ ne ne'en da̱j vaa rasu̱u̱n 'ni̱j yuve̱ nimán yo'ó yuvii̱ ma' . 'O̱ se o̱rún' nimán yuvii̱ ne'en da̱j vaa nimán ma'a̱n yuvii̱ na̱nj ado̱nj . Ne̱ da̱nj vaa Diose̱ uún a . A̱ 'ó ní' se̱ ca'vee xca̱j cuentá da̱j vaa Diose̱ ma' . Ma̱a̱n se o̱rún' Nimán Diose̱ me síí ne'en da̱j vaa Diose̱ na̱nj ado̱nj .
Ne̱ ino̱ uxrá vaa nimán núj ga̱ nimán nij yuvii̱ ma̱n rihaan chumii̱ nihánj , ne̱ xa̱' núj , tza̱j ne̱ nu̱u̱ Nimán Diose̱ nimán núj , ne̱ che'é dan me xcaj núj cuentá da̱j vaa nij se sa̱' rqué Diose̱ rihaan ní' ado̱nj .
Dan me se ga̱a nata' núj rihaan yuvii̱ che'é nij se sa̱' rqué Diose̱ rihaan ní' , ne̱ ne a'mii núj nana̱ avii raa̱ yuvii̱ ma' . Ma̱a̱n se a'mii núj nana̱ tucu'yón Nimán Diose̱ man núj , ne̱ tucu'yón núj nana̱ yo' rihaan yuvii̱ nu̱u̱ Nimán Diose̱ nimán ado̱nj .
'O̱ se na'vej rá yuvii̱ ma̱n rihaan chumii̱ nihánj cuno̱ nij so' nana̱ a'mii Nimán Diose̱ ma' . 'O̱ se snúú rma'a̱n nana̱ a'mii Nimán Diose̱ , rá nij so' , ne̱ ne racuíj Nimán Diose̱ man nij so' naqui'ya̱j cu̱u nij so' nana̱ yo' a̱ man ado̱nj . Che'é dan taj se 'yá' cuno̱ nij so' ma' .
Xa̱' síí racuíj Nimán Diose̱ man , tza̱j ne̱ ne'en so' naqui'ya̱j cu̱u so' cunuda̱nj rasu̱u̱n , tza̱j ne̱ se̱ ca'vee naqui'ya̱j cu̱u yo'ó yuvii̱ man so' ma' . Se̱ guun nucua̱j nij yuvii̱ xca̱j nij yuvii̱ cuentá da̱j vaa rá so' ma' .
Dan me se danj Diose̱ taj : “ A̱ 'ó yuvii̱ ne ne'en da̱j vaa rá síí 'ni̱j ra'a man ní' ma' . Se̱ guun nucua̱j yuvii̱ nago̱' yuvii̱ chrej man síí 'ni̱j ra'a man ní' ma' ” . Da̱nj taj danj Diose̱ á . Ne̱ ase vaa rá Jesucristó ro' , da̱nj vaa rá ma'a̱n núj , ne̱ che'é dan se̱ guun nucua̱j yuvii̱ naqui'ya̱j cu̱u yuvii̱ man núj a̱ man ado̱nj .
Dan me se ase vaa yuvii̱ tiha̱j guun che'e̱ canoco' man Jesucristó ro' , da̱nj vaa nij soj ga̱a cuchí' 'u̱nj rihaan soj , tinu̱j , nocoj . 'O̱ se vaa ni'yo̱n doj rá soj , ne̱ ataa doj nari̱' soj cuno̱ soj rihaan Nimán Diose̱ , ne̱ qui'yaj ndo'o soj se vaa me rá nee̱ man soj qui'ya̱j soj , ne̱ che'é dan ne ca've̱e ca'mi̱j nana̱ chij rihaan soj a̱ ma' .
Ne gu̱un nucua̱j soj cuno̱ soj nana̱ chij a'mii Nimán Diose̱ a̱ ma' . Ma̱a̱n se ina̱nj nana̱ tucu'yón nii man xnii ca'mii 'u̱nj rihaan soj , ne̱ veé da̱nj vaa soj nda̱a se cuano̱ nihánj , ne̱ ne gu̱un nucua̱j soj cuno̱ soj nana̱ chij a̱ man ado̱nj .
Dan me se 'yaj ndo'o soj se vaa me rá ina̱nj nee̱ man soj qui'ya̱j soj , ne̱ dan me se uun xco̱j ruva̱a̱ ndo'o rá soj ni'ya̱j soj tinúú soj , ne̱ che'é dan unu' soj ga̱ tinúú soj , ne̱ che'é dan me ne'en núj se vaa ne uno soj a'mii Nimán Diose̱ a̱ man chugua̱nj . Ma̱a̱n se ase vaa na̱j guun yuvii̱ ma̱n rihaan chumii̱ nihánj ro' , da̱nj vaa soj ado̱nj .
Dan me se taj yo'o̱ tuvi' soj : “ Si̱j noco̱' man síí cu'na̱j Pabló mej á ” . Ne̱ yo'ó so' ro' , taj : “ Si̱j noco̱' man síí cu'na̱j Apolos mej á ” . Da̱nj a'mii 'o̱ 'o̱ ta'a̱j soj , ne̱ che'é dan ase vaa na̱j guun yuvii̱ ma̱n rihaan chumii̱ nihánj vaa soj , rá 'u̱nj na̱nj á .
Da̱j si̱j me síí cu'na̱j Apolos , ne̱ da̱j si̱j mej , rá soj ga̱ . Ma̱a̱n se síí 'yaj suun u̱u̱n rihaan síí 'ni̱j ra'a man ní' me núj , ne̱ ino̱ vaa suun ata̱ 'o̱ 'o̱ núj , qui'yaj so' , ne̱ che'é suun qui'yaj suun núj ro' , che'é dan amán rá soj ni'ya̱j soj man síí 'ni̱j ra'a man ní' a .
Dan me se asino ya̱a̱n cataj xna'anj 'u̱nj se‑na̱na̱ Diose̱ rihaan soj , ga̱a ne̱ cuchi' síí cu'na̱j Apolos uún rihaan soj , ga̱a ne̱ sa̱' doj tucu'yón so' nu̱' se‑na̱na̱ Diose̱ rihaan soj , tza̱j ne̱ ma'a̱n Diose̱ me síí qui'yaj canoco' sa̱' nimán soj man so' ,
ne̱ che'é dan taj che'é canoco̱' soj manj do̱' , man síí cu'na̱j Apolos do̱' ma' . Ma̱a̱n se no̱ xcúún soj canoco̱' soj man o̱rún' Diose̱ ado̱nj .
Ne̱ 'o̱ cuya̱a̱n vaa 'u̱nj ga̱ síí cu'na̱j Apolos , ne̱ vaa güii na̱ru'vee Diose̱ rihaan núj che'é suun 'yaj suun núj ,
ne̱ dan me se 'yaj suun núj che'é Diose̱ , ne̱ ca'ne' Diose̱ suun rihaan núj tu̱cu'yón núj se‑na̱na̱ Diose̱ rihaan soj na̱nj ado̱nj .
Dan me se ase vaa síí ve'é uchruj ta'nga' chihón ca̱yáán ve' ro' , vaa 'u̱nj , ne̱ ve'é cuchruj 'u̱nj tucuáán canoco' soj , che'é yan ca'ne' Diose̱ suun yo' rihanj , ne̱ cuano̱ ro' , tucu'yón yo'ó so' nana̱ rihaan soj a . Dan me se no̱ xcúún 'o̱ 'o̱ síí tucu'yón nana̱ rihaan soj tu̱mé so' man ma'a̱n so' , ne̱ sa̱' ga̱a̱ nana̱ tu̱cu'yón so' rihaan soj á .
Se̱ guun cuchru̱j nii yo'ó tucuáán rihaan soj ma' . 'O̱ se se‑tucua̱nj Jesucristó me tucuáán cuchruj 'u̱nj rihaan soj , ne̱ ne nó xcúún nii cuchru̱j nii yo'ó tucuáán rihaan soj man ado̱nj .
Ne̱ ve'é ndo'o tucu'yón ta'a̱j nij yuvii̱ se‑tucua̱nj Jesucristó rihaan soj , ne̱ nana̱ nij doj tucu'yón yo'ó ta'a̱j nij yuvii̱ rihaan soj ,
tza̱j ne̱ vaa güii quene'e̱n ní' da̱j vaa nana̱ tucu'yón 'o̱ 'o̱ so' rihaan soj , ne̱ dan me se ca'na̱' uún Jesucristó rihaan chumii̱ nihánj , ne̱ xa̱' suun qui'yaj suun 'o̱ 'o̱ núj si̱j tucu'yón se‑na̱na̱ Diose̱ , tza̱j ne̱ cache̱n suun yo' rque ya'an , qui'ya̱j Jesucristó , ne̱ quene'e̱n núj da̱j vaa nana̱ tucu'yón 'o̱ 'o̱ núj na̱nj ado̱nj .
Dan me se sese se̱ cacaa nana̱ tucu'yón yo'o̱ so' , ne̱ quene'e̱n ní' se vaa ve'é tucu'yón so' se‑na̱na̱ Diose̱ , ne̱ na̱ru'vee Diose̱ rihaan so' ,
tza̱j ne̱ sese caca̱a̱ nu̱' nana̱ tucu'yón so' , ne̱ quene'e̱n ní' se vaa taj yu'vee nó nana̱ tucu'yón so' rihaan yuvii̱ , ne̱ a̱ 'ó xco' se̱ naru'vee Diose̱ rihaan so' nu̱' che'é suun qui'yaj suun so' a̱ ma' . Dan me se quinani̱i̱ ma'a̱n so' rihaan sayuun , tza̱j ne̱ nana̱ tucu'yón so' caca̱a̱ , ne̱ o̱rún' so' quinani̱i̱ rihaan sayuun na̱nj ado̱nj .
Ne̱ ne'en soj se vaa sese tiri̱' yo'o̱ so' man ve' na'víj yuvii̱ rihaan Diose̱ ro' , ne̱ tiri̱' Diose̱ man so' uún , ne̱ ase vaa ve' na'víj yuvii̱ rihaan Diose̱ ro' , ta'nga' da̱nj vaa ma'a̱n soj rihaan Diose̱ , ne̱ ya̱nj Nimán Diose̱ ga̱ soj , ne̱ che'é dan ne nó xcúún yuvii̱ tucunu' yuvii̱ man soj ma' . 'O̱ se sese cunu̱' soj ga̱ tinúú soj , ne̱ quiri̱' soj , ne̱ tiri̱' Diose̱ man síí qui'yaj da̱nj man soj , ne̱ caca̱a̱ so' ado̱nj .

Sese vaa yo'o̱ tuvi' soj avii ndo'o raa̱ nana̱ cu̱u chij nana̱ uno yuvii̱ ma̱n rihaan chumii̱ nihánj cuano̱ , ne̱ dan me se ca'ne̱' rá so' ga̱ rej a'mii da̱nj na̱nj ei . Se̱ guun tiha̱' yu'unj so' man ma'a̱n so' ma' . Ma̱a̱n se xca̱j so' cuentá ne̱ naqui'ya̱j so' síí snúú rma'a̱n man so' , ga̱a ne̱ ca've̱e quisi̱j so' gu̱un so' síí avii ndo'o raa̱ doj chugua̱nj . Dan me se tana̱nj a̱ nari̱' so' nana̱ ya̱ , ne̱ yá nu̱' cavi̱i̱ sa̱' so' doj na̱nj ado̱nj .
Nana̱ avii raa̱ yuvii̱ ma̱n rihaan chumii̱ nihánj cuano̱ ro' , daj chiha̱a̱ míj taj se uun nana̱ yo' rihaan Diose̱ ma' . 'O̱ se danj Diose̱ taj se vaa yuvii̱ avii raa̱ ro' , me rá nij so' tiha̱' yu'unj nij so' tuvi' nij so' , tza̱j ne̱ nica̱j Diose̱ nana̱ avii raa̱ nij so' , ne̱ tiha̱' yu'unj Diose̱ man ma'a̱n nij so' na̱nj ado̱nj . Da̱nj taj danj Diose̱ ei .
Ne̱ taj uún danj Diose̱ se vaa ne'en Diose̱ se vaa taj yu'vee nó nana̱ avii raa̱ yuvii̱ ma̱n rihaan chumii̱ nihánj a̱ ma' . Da̱nj taj danj Diose̱ a .
Che'é dan ne nó xcúún ní' ca'mi̱i̱ xta̱' ní' che'é nana̱ avii raa̱ yo'o̱ yuvii̱ ma' . Se̱ guun cata̱j ní' se vaa sa̱' doj avii raa̱ yo'o̱ so' , ne̱ yo'ó so' nij 'yaj , cata̱j ní' ma' . Tza̱j ne̱ xca̱j ní' cuentá da̱j a'mii 'o̱ 'o̱ nij so' á . 'O̱ se nana̱ a'mii yuvii̱ do̱' , nu̱' rasu̱u̱n ma̱n rihaan chumii̱ nihánj do̱' , ca've̱e cavi̱i̱ sa̱' doj ma'a̱n soj qui'ya̱j me ma'a̱n rasu̱u̱n yo' , ne̱ vaa se uun nana̱ a'mii nij snó'o do̱' , rasu̱u̱n ma̱n rihaan chumii̱ nihánj do̱' , rihaan soj ei .
Dan me se nana̱ a'mij do̱' , nana̱ a'mii síí cu'na̱j Apolos do̱' , nana̱ a'mii síí cu'na̱j Pedró do̱' , vaa se uun nana̱ yo' rihaan soj , ne̱ rasu̱u̱n ma̱n rihaan chumii̱ nihánj ro' , vaa se uun yo' rihaan soj á . Ne̱ sese vaa i'na̱' soj , ne̱ cavi̱i̱ sa̱' soj , che'é se vaa i'na̱' soj a . Sese cavi̱' soj , ne̱ ca've̱e cavi̱i̱ sa̱' soj uún a . Ne̱ sese ran' soj cuano̱ nihánj do̱' , sese quira̱n' soj rej rihaan ní' do̱' , ne̱ nu̱' nij rasu̱u̱n yo' me vaa se uun rihaan soj á .
'O̱ se síí noco̱' man Jesucristó me soj , ne̱ ta'ni̱j Diose̱ me Jesucristó uún a .
Dan me se me rá núj xca̱j cunuda̱nj yuvii̱ cuentá se vaa si̱j 'yaj suun rihaan Jesucristó me núj , ne̱ no̱ xcúún núj nata̱' núj nana̱ me rá Diose̱ ti̱haa̱n naca̱ Diose̱ man yuvii̱ na̱nj á .
Dan me se no̱ xcúún núj qui'ya̱j suun núj nu̱' suun ca'ne' Diose̱ rihaan núj , ne̱ se̱ ca'vee ca'ne̱' rá núj ga̱ suun yo' a̱ ma' .
Tza̱j ne̱ ca've̱e se naqui'ya̱j cu̱u soj manj do̱' , ca've̱e se na̱j guun cuese̱ naqui'ya̱j cu̱u che'ej do̱' , tza̱j ne̱ taj se 'yaj ma' . 'O̱ se a̱ ma̱'án 'u̱nj ne naqui'ya̱j cuú 'u̱nj da̱j 'yáj ma' .
A̱ 'ó cacun' ne tumé 'u̱nj cuano̱ , rá 'u̱nj , tza̱j ne̱ dan me se ne ne'én 'u̱nj da̱j vaa man ma̱'anj ma' . 'O̱ se o̱rún' síí 'ni̱j ra'a man ní' me síí no̱ xcúún naqui'ya̱j cu̱u che'ej na̱nj ado̱nj .
Che'é dan se̱ guun naqui'ya̱j cu̱u soj cacun' che'é yuvii̱ ma' . Ma̱a̱n se na̱'vi̱j soj ca'na̱' uún síí 'ni̱j ra'a man ní' rihaan chumii̱ nihánj ei . Cuano̱ nihánj me se ne ne'en sa̱' ní' da̱j vaa 'yaj 'o̱ 'o̱ yuvii̱ , tza̱j ne̱ asa̱' ca'na' síí 'ni̱j ra'a man ní' , ne̱ ti̱haa̱n so' rihaan ní' da̱j vaa 'yaj 'o̱ 'o̱ yuvii̱ ma̱n rihaan chumii̱ nihánj , ne̱ sese sa̱' qui'yaj yo'o̱ so' , ne̱ ma'a̱n Diose̱ cata̱j se vaa sa̱' qui'yaj so' ado̱nj .
Dan me se a̱j cataj xna'anj 'u̱nj rihaan soj se vaa ma'a̱n Jesucristó naqui'ya̱j cu̱u che'é núj ga̱ síí cu'na̱j Apolos , ne̱ me raj quene'e̱n soj man núj , ne̱ xca̱j soj cuentá se vaa no̱ xcúún soj cuno̱ soj nana̱ a̱j cataj xna'anj Diose̱ rihaan ní' nana̱ no̱ rihaan yanj á . Dan me se se̱ cataj soj se vaa sa̱' doj vaa yo'o̱ tuvi' núj rihaan yo'ó tuvi' núj ma' .
Sa̱' doj vaa so̱' rihaan yo'ó yuvii̱ , rá so̱' na' . Me síí cataj rihaan so̱' se vaa sa̱' doj vaa so̱' ga̱ , man tinu̱j , man nocoj . Si'yáá so̱' ro' , me se me síí rqué yo' rihaan so̱' ga̱ . Ma̱'án so̱' qui'yaj na' . Ase Diose̱ qui'yaj xa̱' . Sese rqué Diose̱ nu̱' si'yáá so̱' rihaan so̱' , ne̱ taj che'é ca'mi̱i̱ xta̱' so̱' a̱ doj ma' .
Ne̱ xa̱' soj , tza̱j ne̱ a̱ 'ó rasu̱u̱n ne achiin man soj , rá soj , ne̱ ru'vee me soj , rá soj , ne̱ rii ta'nga' ndo'o soj , rá soj a . Ne̱ xa̱' núj , tza̱j ne̱ a̱ doj ne rii ta'nga' núj , rá soj a . Sese ya̱ rii ta'nga' soj , ne̱ gu̱un niha̱' uxrá raj , ne̱ nda̱a a̱ núj quiri̱i̱ ta'nga' ga̱ soj ei .
Ne̱ xa̱' núj apóstol cune' Jesucristó man nata̱' se‑na̱na̱ so' rihaan cunuda̱nj nij yuvii̱ ma̱n rihaan chumii̱ nihánj , tza̱j ne̱ ase vaa síí na̱j rma'a̱n ro' , da̱nj vaa núj rihaan chumii̱ nihánj , ne̱ si̱j da̱j doj cavi̱' me núj , qui'yaj Diose̱ , raj a . Che'é dan ni'ya̱j ndo'o nij síí ma̱n rihaan chumii̱ nihánj ni'ya̱j ma'a̱n nij se‑mo̱zó Diose̱ ni'ya̱j ndo'o man núj , che'é se vaa síí ya̱nj rma'a̱n me núj a .
Dan me se ase vaa síí ni'yo̱n vaa núj rihaan chumii̱ nihánj , che'é Jesucristó , tza̱j ne̱ síí cu̱u raa̱ me soj che'é Jesucristó , rá soj a . Ne̱ síí nucua̱j ndo'o me soj , rá soj , tza̱j ne̱ núj me se síí ina̱j me núj a . Ne̱ ve'é ndo'o aráj cochro̱j yuvii̱ rihaan soj , tza̱j ne̱ xa̱' ma'a̱n núj , tza̱j ne̱ tana̱nj a̱ nachri' yuvii̱ ni'ya̱j yuvii̱ man núj a .
Nu̱' ca'na' me se achiin se chá rihaan núj do̱' , achiin se co'o̱ núj do̱' , achiin yatzíj quita̱j xráá núj do̱' á . Tucuxru' ndo'o nii man núj , ne̱ ne'en nii se vaa taj va̱j to'óó núj a .
Dan me se 'yaj suun ndo'o núj , ga̱a ne̱ a'vee ri' núj se achiin man núj a . Nachri' nii ni'ya̱j nii man núj , tza̱j ne̱ a'mii núj nana̱ lu̱j rihaan nij síí nachri' ni'ya̱j man núj , ne̱ 'yaj nii sayuun man núj , tza̱j ne̱ ne a'ne' rá núj ga̱ suun vaa rihaan núj a̱ man ado̱nj .
Nana̱ nij a'mii nii rihaan núj , tza̱j ne̱ nana̱ sa̱' a'mii núj ga̱ nij síí a'mii nij che'é núj a . Ase vaa nacaj na'nu' nii rihaan cunuda̱nj rasu̱u̱n ma̱n rihaan chumii̱ ro' , da̱nj vaa núj rihaan chumii̱ nihánj nu̱' ca'na' , ne̱ veé da̱nj vaa núj nda̱a cuano̱ nihánj na̱nj ado̱nj .
Dan me se quisíj cachrón 'u̱nj nana̱ nihánj naya̱a̱ soj , ne̱ nuveé che'e̱ se me raj gu̱un na'a̱j soj me cachronj nana̱ nihánj ma' . 'O̱ se ase vaa ta'níj vaa soj rihanj , tinu̱j , nocoj , ne̱ che'é se 'e̱e̱ raj man soj , che'é dan me raj narque̱j chrej sa̱' man soj ei .
Ca've̱e se cuchi̱' chi̱' míj síí tu̱cu'yón che'é Jesucristó rihaan soj , tza̱j ne̱ asinoj me síí cataj xna'anj se‑na̱na̱ Diose̱ nana̱ sa̱' rihaan soj á . Canoco' soj man Jesucristó ga̱ 'u̱nj , ne̱ che'é dan ase vaa rej soj vaa 'u̱nj , tinu̱j , nocoj .
Che'é dan me cata̱j xna'anj 'u̱nj rihaan soj se vaa ase vaa 'yáá 'u̱nj ro' , da̱nj ga̱a̱ qui'ya̱j gue̱e̱ soj uún a .
Che'é dan ca'ne̱j 'u̱nj man síí cu'na̱j Timoteo cuchi̱' so' rihaan soj , ne̱ síí noco̱' man síí 'ni̱j ra'a man ní' me so' ga̱ 'u̱nj , ne̱ che'é dan ase vaa ta'níj vaa so' a . 'E̱e̱ raj man so' , ne̱ nucua̱j raj man so' na̱nj ado̱nj . Cata̱j xna'anj uún so' rihaan soj nu̱' tucuáán noco̱' 'u̱nj che'é Jesucristó , ne̱ 'o̱ cuya̱a̱n vaa nana̱ tu̱cu'yón so' ga̱ nana̱ tucu'yón 'u̱nj rihaan nij síí amán rá ni'ya̱j man Jesucristó ma̱n cunuda̱nj nij chuman' rej va̱j 'u̱nj a .
Guun che'e̱ ta'a̱j nij soj ca'mii xta̱' ta'a̱j nij soj , ne̱ xa̱' nij síí a'mii xta̱' , tza̱j ne̱ se̱ cuchi' ma̱'anj rihaan soj , rá nij so' a .
Tza̱j ne̱ ra'ya̱nj ya̱ cuchi̱' ma̱'anj rihaan soj , sese ca've̱j síí 'ni̱j ra'a man ní' , ga̱a ne̱ nuveé ina̱nj che'é nana̱ a'mii xta̱' nij so' xca̱j 'u̱nj cuentá ma' . 'O̱ se xca̱j 'u̱nj cuentá sese ya̱ quisi̱j nij so' qui'ya̱j nij so' nda̱a vaa taj nij so' ado̱nj .
'O̱ se se̱ guun chij ní' ga̱ Diose̱ qui'ya̱j nana̱ tu'va u̱u̱n ní' ma' . 'O̱ se gu̱un chij ní' ga̱ Diose̱ , qui'ya̱j suun gu̱un nucua̱j ní' qui'ya̱j suun ní' che'é Diose̱ ado̱nj .
Me se me rá soj qui̱'yáj ga̱ soj asa̱' cuchí' 'u̱nj rihaan soj ga̱ . Me rá soj qui̱'yáá 'u̱nj sayuun man soj na' . Ase me rá soj ga̱a̱ 'e̱e̱ rá 'u̱nj man soj ne̱ ve'é ca'mi̱j ga̱ soj xa̱' .
Dan me se nata' nii rihanj se vaa 'ni̱j 'o̱ síí tumé ndo'o cacun' sca'núj nij soj , ne̱ cacun' chi'i̱i̱ ndo'o me yo' , ne̱ a̱ nij síí ne noco' man Diose̱ ne 'yaj da̱nj ma' . Dan me se vaa yo'o̱ síí otoj ga̱ nica̱ rej 'ni̱j sca'núj soj , taj nii ei .
Me che'é a'mii xta̱' soj ga̱ . Me che'é ne nanó rá soj ga̱ . Me che'é ne quiri̱i̱ yaníj soj man síí tumé cacun' 'ni̱j sca'núj soj ga̱ .
Nuvi' ya̱ xa̱' 'u̱nj ne ga̱ soj cuano̱ , tza̱j ne̱ nuchruj ra̱a̱ ndo'oj che'é soj , ne̱ nana̱ nihánj ro' , a'mii 'u̱nj , ne̱ ase uun rá soj ga̱a nej ga̱ soj ro' , da̱nj gu̱un rá soj cuno̱ soj nana̱ nihánj á . Che'é dan asa̱' cunuu chre̱' soj , ne̱ xca̱j soj cuentá che'é rej ya̱ nicu̱n' nimán 'u̱nj sca'núj soj , qui'ya̱j Jesucristó si̱j 'ni̱j ra'a man ní' , ne̱ che'é Jesucristó si̱j 'ni̱j ra'a man ní' taj xna'anj 'u̱nj rihaan soj se vaa ya̱ tumé ndo'o snó'o yo' cacun' ,

ne̱ taj xna'anj 'u̱nj rihaan soj se vaa ta̱cuachén soj man síí tumé cacun' yo' rihaan síí chre̱e cu'na̱j Satanás , ga̱a ne̱ quira̱n' ndo'o nee̱ man so' sayuun , qui'ya̱j síí chre̱e , ga̱a ne̱ sese xca̱j sa̱' so' cuentá , ne̱ ga̱a asa̱' ca'na' síí 'ni̱j ra'a man ní' ca'ne̱' so' cacun' che'é yuvii̱ , ga̱a ne̱ quinani̱i̱ nimán so' , qui'ya̱j síí 'ni̱j ra'a man ní' a .
Ne chiha̱n' uxrá vaa ga̱a a'mii xta̱' soj , man tinu̱j , man nocoj . Ne'en soj se vaa yo'óó cu'na̱j levadura 'yaj naraa nana̱ rque rachrúún a . Do̱j tzin' yo'óó cu'na̱j levadura 'yaj naraa nana̱ rque noco̱o ndo'o cunj ado̱nj . Ne̱ ase vaa levadura rihaan cunj yo' ro' , da̱nj vaa o̱rún' síí 'yaj cacun' rihaan soj , ne̱ dan me se quiri̱' que'e̱e̱ soj , qui'ya̱j o̱rún' síí tumé cacun' 'ni̱j sca'núj soj ei .
Che'é dan me , ne̱ quiri̱i̱ yaníj soj nu̱' se nij 'ni̱j sca'núj soj , ga̱a ne̱ ase vaa cunj naca̱ sa̱' ro' , da̱nj ga̱a̱ soj , ne̱ se̱ guun qui̱'nij se nij sca'núj soj a̱ ma' . Xa̱' soj , tza̱j ne̱ ya̱ vaa sa̱' soj , qui'yaj Jesucristó , ne̱ dan me se a̱j cavi' so' che'é ní' , ne̱ ase vaa caráán matzinj rihaan sayuun che'é nij yuvii̱ israelitá ga̱a naá ro' , da̱nj vaa caráán Jesucristó rihaan nu̱' sayuun che'é ní' , ne̱ se̱ quiran' ní' sayuun che'é cacun' tumé ní' a̱ ma' .
Che'é dan , ase vaa navij rá nij yuvii̱ israelitá cha'anj pascuá cha'anj avi' matzinj che'é nij so' ro' , da̱nj ga̱a̱ ve'é ndo'o qui'ya̱j ma'a̱n ní' rihaan Diose̱ cuano̱ , che'é rej cavi' Jesucristó che'é ní' á . Dan me se yuvii̱ israelitá ro' , ri'íj nij so' nu̱' se cu'na̱j levadura ma̱n tucuá nij so' ga̱a navij rá nij so' cha'anj pascuá , ne̱ 'o̱ cuya̱a̱n qui'ya̱j ní' ga̱ nij so' , quiri'i̱j ní' nu̱' se chi'i̱i̱ ma̱n nimán ní' , ga̱a ne̱ se̱ gaa chi'i̱i̱ nimán ní' ei . Se̱ qui'yaj ní' se nij qui'yaj ní' ga̱a rque̱ ma' . Tana̱nj ca'mi̱i̱ chij ní' , ne̱ ina̱nj tucuáán ya̱ qui'ya̱j ní' á .
A̱j ca'néé 'u̱nj nana̱ rihaan soj rihaan yo'ó yanj se vaa se̱ cunuu chre̱' soj ga̱ nij síí 'yaj cacun' ga̱ chana̱ ado̱nj .
Tza̱j ne̱ ne ca'mi̱i̱ 'u̱nj che'é síí ma̱n rihaan chumii̱ nihánj síí ne noco' man Jesucristó ma' . Dan me se nij so' me síí 'yaj ndo'o cacun' ga̱ chana̱ , ne̱ uun xco̱j ruva̱a̱ rá nij so' ne'en nij so' tuvi' nij so' , ne̱ 'yaj itu̱u̱ nij so' si'yaj tuvi' nij so' , ne̱ na'víj nij so' rihaan ya'anj ne vaa i'na̱' uún a . Tza̱j ne̱ sese me rá soj gu̱un yaníj soj ga̱ nij síí 'yaj cacun' ma̱n rihaan chumii̱ nihánj , ne̱ me rej ca'a̱nj soj ga̱ . 'O̱ se ma̱n nij so' rihaan nu̱' cachra̱' chumii̱ nihánj , ne̱ se̱ ca'vee cu̱riha̱nj soj rihaan nij so' rihaan chumii̱ nihánj ma' .
Ma̱a̱n se che'é soj cachrón 'u̱nj nana̱ nihánj se vaa se̱ guun cunu̱u chre̱' soj ga̱ yo'o̱ síí taj uun tinúú man soj , ne̱ ne ya̱ noco' so' man Jesucristó , ne̱ 'ni̱j so' sca'núj soj ei . Dan me se sese tinúú soj me so' , taj yo'o̱ so' , tza̱j ne̱ sese 'yaj so' cacun' ga̱ chana̱ do̱' , sese uun xco̱j ruva̱a̱ rá so' do̱' , sese na'víj so' rihaan ya'anj ne vaa i'na̱' do̱' , sese nachri' so' ni'ya̱j so' tuvi' so' do̱' , sese síí xno̱ me so' do̱' , sese síí itu̱u̱ me so' do̱' , ne̱ se̱ cunuu chre̱' soj ga̱ so' do̱' , a̱ ne nó xcúún so' cata̱j tinu̱j soj man so' a̱ mei . Ne̱ a̱ 'ó chraa se̱ chá soj ga̱ so' a̱ ma' .
Dan me se ne nó xcúún 'u̱nj ca'ne̱' 'u̱nj cacun' che'é nij síí ne noco' man Diose̱ ma' . Ma'a̱n Diose̱ nó xcúún ca'ne̱' cacun' che'é nij so' ado̱nj . Tza̱j ne̱ no̱ xcúún soj ca'ne̱' soj cacun' che'é nij tinúú soj síí nuu chre̱' ga̱ soj , ne̱ danj Diose̱ taj : “ Quiri̱i̱ yaníj soj man síí chi'i̱i̱ 'ni̱j sca'núj ma'a̱n soj á ” . Da̱nj taj danj Diose̱ ado̱nj .

Ga̱a unu' soj ga̱ tinúú soj , ne̱ 'anj soj uchruj soj cacun' rihaan cuese̱ síí ne amán rá ni'ya̱j man Jesucristó ne̱ ne 'anj soj rihaan yo'o̱ tuvi' nij síí sa̱' noco̱' man Diose̱ man chugua̱nj . Nij uxrá vaa 'yaj soj da̱nj ei .
Ne̱ ne ne'en soj se vaa vaa güii , ne̱ ca'ne̱' ní' si̱j sa̱' noco̱' man Diose̱ cunuda̱nj cacun' che'é cunuda̱nj nij yuvii̱ ma̱n rihaan chumii̱ nihánj a . Sese ca'ne̱' soj cacun' che'é cunuda̱nj chumii̱ vaa güii , ga̱a ne̱ me che'é se̱ guun nucua̱j soj ca'ne̱' soj cacun' che'é cacun' le'e̱j nii cuano̱ ga̱ .
Ne ne'en soj se vaa vaa güii , ne̱ nda̱a che'é ya̱ se‑mo̱zó Diose̱ ca'ne̱' ní' cacun' vaa güii a . Che'é dan me ya̱ gu̱un nucua̱j ya̱ soj ca'ne̱' soj cacun' che'é daj a̱ nij síí ma̱n rihaan chumii̱ nihánj cuano̱ ei .
Che'é dan , sese vaa cacun' sca'núj soj rihaan chumii̱ nihánj , ne̱ ca'a̱nj cuchru̱j soj cacun' rihaan na̱j guun síí amán rá ni'ya̱j man Jesucristó ei . Me ma'a̱n síí nica̱' doj rihaan cunuda̱nj soj ro' , gu̱un nucua̱j so' ca'ne̱' so' cacun' che'é tinúú soj ei .
Dan me se vaa che'é gu̱un na'a̱j ya̱ soj che'é se vaa 'yaj soj da̱nj ei . Ne̱ nuvi' a̱ 'ó tinúú soj síí gu̱un nucua̱j naqui'ya̱j cu̱u man pleitó che'é tinúú soj síí ma̱n sca'núj soj a̱ a .
Tza̱j ne̱ nuveé , ma̱a̱n se ina̱nj unu' soj ga̱ tinúú soj , ma̱a̱n ne̱ nda̱a 'anj soj uchruj soj cacun' 'yaj soj rihaan nij síí ne amán rá ni'ya̱j man Jesucristó , ne̱ nij uxrá vaa 'yaj soj ado̱nj .
Che'é yan unu' soj ga̱ tinúú soj me se a̱j tumé uxrá soj cacun' vaa na̱nj ado̱nj . A̱j quiri' nu̱' soj , ne̱ sa̱' doj sese ca'ne̱' cachri̱j rá soj qui'ya̱j chi'i̱i̱ tinúú soj man soj do̱' , ca'ne̱' rá soj qui'ya̱j itu̱u̱ cachri̱j tinúú soj man si'yaj soj do̱' , na̱nj ei .
Tza̱j ne̱ na'vej rá soj qui'ya̱j soj da̱nj , ma̱a̱n ne̱ tana̱nj a̱ ma'a̱n soj 'yaj chi'i̱i̱ man tinúú soj do̱' , 'yaj itu̱u̱ soj si'yaj tinúú soj do̱' , na̱nj chiha̱' .
Ne ne'en soj se vaa se̱ cayáán nij síí chi'i̱i̱ ga̱ Diose̱ asa̱' guun chij Diose̱ rihaan chumii̱ nihánj a̱' . Se̱ guun tiha̱' yu'unj soj man ma'a̱n soj ma' . 'O̱ se síí chi'i̱i̱ do̱' , síí na'víj rihaan ya'anj ne vaa i'na̱' do̱' , síí otoj ga̱ nica̱ tuvi' do̱' , chii cha̱na̱ do̱' , síí otoj ga̱ chii cha̱na̱ do̱' ,
síí itu̱u̱ do̱' , síí uun xco̱j ruva̱a̱ rá do̱' , síí xno̱ do̱' , síí nachri' ni'ya̱j tuvi' do̱' , síí tiha' yu'unj man tuvi' do̱' , se̱ cayáán nij so' ga̱ Diose̱ asa̱' guun chij Diose̱ rihaan chumii̱ nihánj a̱ ma' .
Dan me se da̱nj ina̱nj qui'yaj ta'a̱j soj ga̱a rque̱ , tza̱j ne̱ ya̱j me se x'néj cacun' ta̱j xráá soj , ne̱ cunuu sa̱' nimán soj , ne̱ cunuu sa̱' soj rihaan Diose̱ , qui'yaj Jesucristó si̱j 'ni̱j ra'a man ní' do̱' , qui'yaj Nimán Diose̱ síí noco̱' ní' man do̱' , cuano̱ ei .
Dan me se taj ya̱ uún nii , ne̱ : “ Síí vaa ya'núj rihaan mej a . Ca've̱e qui̱'yáá 'u̱nj na̱j guun rasu̱u̱n me raj qui̱'yáj á ” . Tza̱j ne̱ se̱ cavii sa̱' 'u̱nj , qui'ya̱j na̱j guun rasu̱u̱n me raj qui̱'yáj a̱ ma' . Dan me se ya̱ uxrá síí vaa ya'núj rihaan mej , tza̱j ne̱ se̱ ca'vej raj gu̱un chij a̱ doj rasu̱u̱n rihanj ma' .
Dan me se taj ya̱ uún nii , ne̱ : “ Vaa rque ní' a . Che'é dan cha̱ ní' a . Ina̱nj che'é rque ní' ro' , vaa se chá yo' a . Ne̱ che'é se chá yo' vaa rque ní' uún ” , taj uún nii a . Dan me se ya̱ uxrá ei . Da̱nj vaa ro̱j yo' ei . Tza̱j ne̱ Diose̱ qui'ya̱j navi̱j ro̱j yo' na̱nj chugua̱nj . Dan me se xa̱' nee̱ man ní' , tza̱j ne̱ nuveé se qui'ya̱j na̱j guun rasu̱u̱n chi'i̱i̱ ga̱ chana̱ me yo' ma' . Se ca̱yáán ga̱ síí 'ni̱j ra'a man ní' me yo' , ne̱ rej ne̱ so' me uún yo' chugua̱nj .
Dan me se nda̱' rá se vaa naqui'yaj i'na̱' Diose̱ man síí 'ni̱j ra'a man ní' ga̱a cavi' so' ro' , da̱nj gu̱un nucua̱j Diose̱ cunu̱u i'na̱' uún ma'a̱n ní' qui'ya̱j uún so' na̱nj ado̱nj .
Ne̱ ne ne'en soj se vaa nee̱ man nij soj me se ase vaa nee̱ man Jesucristó ro' , vaa nee̱ man soj a . Dan me se ca've̱e ni̱caj ní' nee̱ man Jesucristó , ne̱ cunu̱u rcua'a̱a̱n yo' ga̱ chana̱ niha̱' rá ga̱ chii , qui'ya̱j ní' na' . Se̱ ca'vee ga̱a̱ da̱nj qui'ya̱j ní' a̱ ma' .
Dan me se ne ne'en soj se vaa síí otoj ga̱ chana̱ niha̱' rá ro' , nuu 'o̱ nee̱ man so' ga̱ chana̱ yo' a . Dan me se ase vaa o̱rún' yuvii̱ vaa so' ga̱ chana̱ yo' na̱nj chugua̱nj . Danj Diose̱ taj : “ Ase vaa o̱rún' yuvii̱ ro' , da̱nj vaa ro̱j so' a ” . Da̱nj a'mii danj Diose̱ ei .
Tza̱j ne̱ sese guun tuvi̱' ní' ga̱ síí 'ni̱j ra'a man ní' , ne̱ 'o̱ vaa nimán ní' ga̱ so' ado̱nj .
Tu̱mé uxrá soj man soj , ne̱ naxu̱u̱n soj man soj rihaan nij chana̱ niha̱' chana̱ me rá coto̱j ga̱ soj ei . Se̱ ca'vej uxrá rá soj qui'ya̱j soj da̱nj ma' . Na̱j guun cacun' qui'ya̱j ma'a̱n snó'o ro' , nuveé cacu̱n' qui'ya̱j so' man ma'a̱n nee̱ man so' me cacun' yo' ma' . Tza̱j ne̱ sese qui'ya̱j snó'o cacun' ga̱ chana̱ niha̱' rá , ne̱ yo' me cacun' qui'ya̱j so' man ma'a̱n nee̱ man so' ado̱nj .
Ne̱ ne ne'en soj se vaa ase vaa nuvií sa̱' ndo'o vaa nee̱ man soj , ne̱ rej ya̱nj Nimán Diose̱ me yo' a . Dan me se Diose̱ me síí rqué nee̱ man soj rihaan soj , ne̱ nuveé si'ya̱j ma'a̱n soj me nee̱ man soj a̱ man ado̱nj .
Dan me se vaa ndo'o yu'vee nó soj rihaan Diose̱ , ne̱ noco̱o ndo'o naru'vee so' ga̱a quiránj so' man soj , ne̱ che'é dan no̱ xcúún soj qui'ya̱j suun nee̱ man soj che'é Diose̱ , ne̱ ve'é ndo'o ca'mi̱i̱ yuvii̱ che'é Diose̱ , qui'ya̱j soj ei .
Ne̱ cuano̱ nihánj me cata̱j xna'anj 'u̱nj rihaan soj che'é rasu̱u̱n xná'anj soj manj a . Dan me se sa̱' vaa sese se̱ xcaj tuvi' snó'o ga̱ chana̱ sa̱j ado̱nj . Sa̱' vaa sese quina̱j u̱u̱n so' , ca̱yáán ma'a̱n so' ado̱nj .
Tza̱j ne̱ cuano̱ nihánj me se 'yaj ndo'o yuvii̱ cacun' ga̱ chana̱ , ne̱ che'é dan ca've̱e a̱ doj xca̱j snó'o man nica̱ so' na̱nj á . Dan me se no̱ xcúún snó'o xca̱j so' man chana̱ , ne̱ no̱ xcúún chana̱ xca̱j no' man snó'o ,
ne̱ ve'é qui'ya̱j snó'o coto̱j so' ga̱ chana̱ nica̱ so' , ne̱ ve'é qui'ya̱j chana̱ coto̱j no' ga̱ snó'o nica̱ no' uún a . No̱ xcúún ro̱j so' coto̱j ro̱j so' ga̱ tuvi' ro̱j so' ei .
Dan me se chana̱ ro' , se̱ quirii ta'nga' no' rihaan nee̱ man ma'a̱n no' ma' . 'O̱ se nica̱ no' quiri̱i̱ ta'nga' rihaan nee̱ man no' , ne̱ vaa snó'o uún , ne̱ se̱ quirii ta'nga' so' rihaan nee̱ man ma'a̱n so' uún ma' . 'O̱ se nica̱ so' quiri̱i̱ ta'nga' rihaan nee̱ man so' uún ado̱nj .
Se̱ guun cata̱j yo'o̱ so' se vaa na'vej rá so' coto̱j so' ga̱ nica̱ so' ma' . Tza̱j ne̱ sese 'o̱ cuya̱a̱n gu̱un rá ro̱j ni̱ca̱ ro̱j so' se vaa me rá ro̱j so' gu̱un yaníj ro̱j so' rihaan tuvi' ro̱j so' che'é yan yo'o̱ cachi̱nj ni'ya̱j ro̱j so' rihaan Diose̱ do̱j güii , ne̱ ca've̱e qui'ya̱j ro̱j so' da̱nj ei . Dan me se nda̱a quisíj cachíín ni'ya̱j ro̱j so' rihaan Diose̱ , ga̱a ne̱ cunu̱u rcua'a̱a̱n uún ro̱j ni̱ca̱ ro̱j so' , coto̱j rcua'a̱a̱n uún ro̱j so' ei . Sese se̱ cuno soj nana̱ nihánj , ne̱ caxri̱i̱ síí chre̱e chrej chi'i̱i̱ rque soj , che'é se se̱ guun nucua̱j soj gu̱un yaníj soj rihaan nica̱ soj que'e̱e̱ güii ma' .
Ne a'né' 'u̱nj suun rihaan soj se vaa xca̱j tuvi' soj , man tinu̱j , man nocoj . Ma̱a̱n se ataj 'u̱nj se vaa sese me rá soj xca̱j tuvi' soj , ne̱ ca've̱e qui'ya̱j soj da̱nj ei .
Dan me se sa̱' doj sese 'o̱ cuya̱a̱n ga̱a̱ cunuda̱nj yuvii̱ ga̱ 'u̱nj , ne̱ gu̱un nucua̱j cunuda̱nj nij yuvii̱ ca̱yáán ma'a̱n nij yuvii̱ , rá 'u̱nj , tza̱j ne̱ se̱ guun nucua̱j cunuda̱nj yuvii̱ qui'ya̱j nij so' da̱nj a̱ ma' . Dan me se nda̱a ino̱ vaa se nucua̱j 'o̱ 'o̱ ní' 'yaj ní' , 'yaj Diose̱ , ne̱ dan me se ino̱ vaa se nucua̱j yo'o̱ tinúú ní' qui'ya̱j so' , ne̱ ino̱ doj vaa se nucua̱j yo'ó tinúú ní' qui'ya̱j so' uún a .
Dan me se cata̱j xna'anj 'u̱nj rihaan nij soj si̱j ya̱a̱n do̱' , rihaan soj cha̱na̱ ya̱a̱n do̱' , rihaan soj cha̱na̱ cavi' nica̱ do̱' , se vaa sa̱' vaa sese gu̱un nucua̱j soj ca̱yáán ma'a̱n soj , ne̱ ase vaa u̱u̱n ma̱'anj ro' , da̱nj ga̱a̱ cane̱ ma'a̱n soj tza̱j ado̱nj .
Tza̱j ne̱ sese se̱ guun nucua̱j nij soj ca̱yáán ma'a̱n soj , ne̱ táá a̱ se xca̱j tuvi' cachri̱j soj na̱nj ei . Che'é se acaa tiha' ga̱a me u̱u̱n rá soj coto̱j soj ga̱ 'o̱ chana̱ , táá a̱ se xca̱j tuvi' cachri̱j soj na̱nj ado̱nj .
Nihánj me cata̱j xna'anj 'u̱nj rihaan soj si̱j vaa nica̱ da̱j qui'ya̱j soj ga̱ nica̱ soj ei . Dan me se nuveé na̱na̱ cavii raa̱ ma̱'anj me nana̱ nihánj ma' . 'O̱ se nana̱ cataj xna'anj síí 'ni̱j ra'a man ní' rihaan ní' me nana̱ nihánj ado̱nj . Dan me se se̱ cunánj chana̱ rihaan nica̱ no' ma' .
Sese cunánj chana̱ rihaan nica̱ no' , ne̱ quina̱j u̱u̱n no' , ne̱ se̱ xcaj no' yo'ó snó'o ma' . Ma̱a̱n se ca've̱e ca̱nica̱j uún no' nan' no' rihaan nica̱ no' , ne̱ gu̱un tuvi̱' uún no' ga̱ nica̱ no' ei . Ne̱ snó'o uún me se se̱ tanáj so' man nica̱ so' ma' .
Vaa doj nana̱ cata̱j xna'anj uún 'u̱nj rihaan soj si̱j vaa nica̱ , tza̱j ne̱ nuveé na̱na̱ cataj xna'anj síí 'ni̱j ra'a man ní' me nana̱ nihánj , tza̱j ne̱ nana̱ ya̱ me nana̱ nihánj , raj ado̱nj . Dan me se sese vaa nica̱ yo'o̱ tinúú ní' , ne̱ nuveé cha̱na̱ amán rá ni'ya̱j man Jesucristó me no' , tza̱j ne̱ taj che'é quiri'i̱j tinúú ní' man no' , sese a'vej rá no' cane̱ no' ga̱ so' a .
Ne̱ sese vaa chana̱ ra'vij ní' chana̱ amán rá ni'ya̱j man Jesucristó , ne̱ nica̱ no' ne amán rá ni'ya̱j man Jesucristó , tza̱j ne̱ cane̱ no' ga̱ so' , ne̱ taj che'é cuna̱nj no' rihaan so' , sese a'vej rá so' cane̱ no' ga̱ so' ma' .
Snó'o ne amán rá ni'ya̱j man Jesucristó ro' , me rá Diose̱ qui'ya̱j suun Diose̱ nimán so' che'é nica̱ so' chana̱ ra'vij ní' , ne̱ chana̱ ne amán rá ni'ya̱j man Jesucristó ro' , me rá Diose̱ qui'ya̱j suun Diose̱ nimán no' che'é nica̱ no' tinúú ní' , ne̱ che'é dan me cunu̱u sa̱' ta'níí ro̱j so' rihaan Diose̱ , qui'ya̱j Diose̱ vaa güii ado̱nj . Sese se̱ qui'yaj Diose̱ da̱nj , ne̱ si̱j yo'o̱ tumé cacun' me ta'níí soj rihaan Diose̱ asuun tza̱j ado̱nj . Nihánj me se che'é se si̱j amán rá ni'ya̱j man Diose̱ me ma'a̱n soj , ne̱ ya̱ uxrá cunu̱u sa̱' ta'níí soj rihaan Diose̱ vaa na̱nj ado̱nj .
Sese nica̱ ní' ne amán rá ni'ya̱j man Jesucristó , ne̱ me rá nica̱ ní' ca'a̱nj yaníj yo' rihaan ní' , ne̱ ca'ne̱' cachri̱j rá ní' ca'a̱nj nica̱ ní' na̱nj ei . Ga̱a̱ ya'núj rihaan ní' ga̱a̱ na̱nj ado̱nj . Sese ne amán rá nica̱ ní' ni'ya̱j nica̱ ní' man Jesucristó , ne̱ taj che'é qui'ya̱j ní' fuerzá man nica̱ ní' cane̱ nica̱ ní' ga̱ ní' a̱ ma' . 'O̱ se canacúún Diose̱ man ní' che'é rej dínj cuma̱n ní' ado̱nj .
Asa̱' ne'én so̱' cha̱na̱ ga̱a̱ xraj , ne̱ ca've̱e quinani̱i̱ snó'o nica̱ so̱' rihaan sayuun qui̱'yáá so̱' ga̱ . Ne̱ asa̱' ne'én so̱' sno̱'o quinani̱i̱ chana̱ nica̱ so̱' rihaan sayuun qui'ya̱j uún so̱' ga̱ .
Veé nda̱a se vaa 'o̱ 'o̱ ní' ga̱a canacúún Diose̱ man ní' ca'na̱' ní' xrej so' ro' , veé da̱nj ga̱a̱ ní' na̱nj á . 'O̱ se nihánj me chrej narqué 'u̱nj man daj a̱ nij síí noco̱' man Jesucristó ma̱n daj a̱ chuman' a .
Sese Diose̱ me síí canacúún man síí a̱j ta̱j ta'nga' man canoco̱' so' man so' , ga̱a ne̱ taj se 'yaj mei . Veé da̱nj ga̱a̱ quita̱j ta'nga' man nij so' na̱nj ei . Ne̱ veé da̱nj vaa nij síí nuvi' ta'nga' táá man uún ga̱a canacúún Diose̱ man nij so' canoco̱' nij so' man Diose̱ uún , ne̱ taj che'é gu̱un rá nij so' cano̱ ta'nga' man nij so' ma' . Veé da̱nj ga̱a̱ cachri̱j nij so' na̱nj ei .
Dan me se ca've̱e se ta̱j ta'nga' man ní' , ca've̱e se nuvi' ta'nga' táá man ní' , ca've̱e se , tza̱j ne̱ taj se 'yaj ma' . Ma̱a̱n se ina̱nj no̱ xcúún ní' cuno̱ ní' nu̱' nana̱ cataj xna'anj Diose̱ rihaan ní' na̱nj ado̱nj .
Veé ase vaa ní' ga̱a canacúún Diose̱ man ní' canoco̱' ní' man Diose̱ ro' , veé da̱nj ga̱a̱ ca̱yáán ní' rej rihaan ní' na̱nj ei .
Dan me se sese mozó mé so̱' ga̱a canacúún Diose̱ mán so̱' ca̱nocó' so̱' man Diose̱ , ne̱ se̱ nanó rá so̱' ma' . 'O̱ se mozó si̱j canacúún Diose̱ man canoco̱' man Diose̱ ro' , nuveé mo̱zó u̱u̱n me so' , ni'ya̱j Diose̱ ma' . 'O̱ se vaa ya'núj rihaan so' canoco̱' so' man síí 'ni̱j ra'a man ní' na̱nj ado̱nj . Ne̱ síí ne uun mozó ga̱a canacúún Diose̱ man so' me se no̱ xcúún so' gu̱un so' mozó nu̱u̱ rihaan Jesucristó ya̱j ado̱nj . Tza̱j ne̱ sese ga̱a̱ ya'núj rihaan mozó gu̱un yaníj so' rihaan ru'vee rii ta'nga' rihaan so' , ne̱ vaa che'é gu̱un yaníj so' chugua̱nj .

Sayuun ndo'o quiran' Diose̱ ga̱a quiránj Diose̱ man soj , ne̱ che'é dan se̱ ca'vej rá soj quiri̱i̱ ta'nga' rma'a̱n yuvii̱ rihaan soj a̱ ma' .
Dan me se ase vaa cayáán ní' ga̱a canacúún Diose̱ man ní' canoco̱' ní' man Diose̱ ro' , veé da̱nj ga̱a̱ ca̱yáán ní' rej rihaan ní' che'é Diose̱ , tinu̱j , nocoj .
Cata̱j xna'anj 'u̱nj rihaan nij soj che'é rej xcaj tuvi' ní' , tinu̱j , nocoj . Nuveé na̱na̱ cataj xna'anj síí 'ni̱j ra'a man ní' rihaan ní' me nana̱ nihánj , tza̱j ne̱ cunuu 'e̱e̱ rá síí 'ni̱j ra'a man ní' manj , ne̱ che'é dan me ca'ne' so' suun rihanj , ne̱ che'é dan cata̱j xna'anj 'u̱nj rihaan soj da̱j me raj , ne̱ ca've̱e gu̱un nucua̱j rá soj man nana̱ nihánj nana̱ cata̱j xna'anj 'u̱nj rihaan soj a .
Dan me se va̱j ní' quira̱n' ndo'o ní' sayuun rihaan chumii̱ nihánj , ne̱ che'é dan me sa̱' a̱ doj sese ca̱yáán ma'a̱n snó'o nda̱a vaa ne so' cuano̱ , raj a .
Dan me se sese vaa nica̱ so̱' , ne̱ se̱ nanó rá so̱' rej quiri'i̱j so̱' man nica̱ so̱' ma' . Ne̱ sese nuvi' nica̱ so̱' , ne̱ se̱ xcaj so̱' chana̱ ma' .
Tza̱j ne̱ sese xca̱j so̱' 'o̱ chana̱ , ne̱ nuveé cacu̱n' me yo' mei . Ne̱ sese xca̱j chana̱ ya̱a̱n man 'o̱ snó'o , ne̱ nuveé cacu̱n' me yo' uún mei . Tza̱j ne̱ nij síí vaa nica̱ ro' , me se quira̱n' nij so' sayuun rihaan chumii̱ nihánj , ne̱ me raj quinani̱i̱ soj rihaan sayuun yo' ei .
Dan me se me raj quene'e̱n soj se vaa nichru̱n' quisi̱j güii ca'na̱' uún Jesucristó rihaan chumii̱ nihánj , ne̱ che'é dan me se̱ nica̱j raan ní' man rasu̱u̱n ma̱n rihaan chumii̱ nihánj ma' . 'O̱ se ra'ya̱nj navi̱j nu̱' rasu̱u̱n ma̱n rihaan chumii̱ nihánj na̱nj ei . Dan me se síí vaa nica̱ ro' , ase vaa síí ya̱a̱n ro' , da̱nj ga̱a̱ so' ca̱yáán so' á .
Ne̱ síí nanó ndo'o rá ro' , se̱ ta'vee so' ma' . Ne̱ síí niha̱' ndo'o rá ro' , se̱ ca'nga' so' ma' . Ne̱ síí naránj natu'véj ro' , ase vaa síí nuvi' rasu̱u̱n rihaan da̱nj ga̱a̱ so' , ne̱ ina̱nj qui'ya̱j suun so' che'é Jesucristó á .
Ne̱ síí 'yaj suun ga̱ chumii̱ nihánj ro' , ase vaa síí ne achiin chumii̱ nihánj rihaan ro' , da̱nj ga̱a̱ so' á . 'O̱ se va̱j navi̱j chumii̱ nihánj , ne̱ ino̱ uxrá ga̱a̱ chumii̱ nihánj vaa güii na̱nj ei .
Ne̱ na'vej raj nano̱ ndo'o rá nij soj ma' . Dan me se síí nuvi' nica̱ vaa ro' , ina̱nj acaj so' cuentá da̱j qui'ya̱j so' , ne̱ gu̱un niha̱' rá síí 'ni̱j ra'a man ní' ni̱'yaj síí 'ni̱j ra'a man ní' man so' a .
Tza̱j ne̱ síí vaa nica̱ ro' , me se acaj ndo'o so' cuentá che'é chumii̱ nihánj da̱j qui'ya̱j so' , ga̱a ne̱ gu̱un niha̱' rá nica̱ so' ni̱'yaj no' man so' ,
ne̱ uun vi̱j rá so' a . Ne̱ ase vaa snó'o ro' , da̱nj vaa chana̱ uún , ne̱ chana̱ ya̱a̱n do̱' , chana̱ ne vaa nica̱ do̱' , ina̱nj che'é síí 'ni̱j ra'a man ní' acaj no' cuentá , ne̱ acaj ndo'o no' cuentá da̱j qui'ya̱j no' che'é rej ina̱nj sa̱' uxrá ga̱a̱ nee̱ man no' do̱' , nimán no' do̱' , rihaan Diose̱ a . Tza̱j ne̱ chana̱ vaa nica̱ ro' , me se acaj ndo'o no' cuentá che'é chumii̱ nihánj da̱j qui'ya̱j no' , ga̱a ne̱ gu̱un niha̱' rá nica̱ no' ni̱'yaj so' man no' a .
Ma̱a̱n che'é se ina̱nj me raj cavi̱i̱ sa̱' soj me a'mij nana̱ nihánj rihaan soj ei . Nuveé che'e̱ se me raj ca̱ránj chrej rihaan soj da̱j qui'ya̱j soj me a'mij nana̱ nihánj rihaan soj ma' . Ma̱a̱n che'é se me raj ve'é ina̱nj qui'ya̱j soj ne̱ yo'o̱ canoco̱' sa̱' soj man síí 'ni̱j ra'a man ní' ro' , che'é dan ca'mij da̱nj , ne̱ na'vej raj gu̱un vi̱j rá soj a̱ man ado̱nj .
Dan me se vaa ta'níí ta'a̱j soj chana̱ ya̱a̱n , ne̱ sa̱' doj cane̱ ma'a̱n no' tucuá soj , rá soj , tza̱j ne̱ sese chana̱ ya̱a̱n cachij me no' ne̱ me ndo'o rá no' xca̱j no' man snó'o , ne̱ sese a̱j xcaj rej no' cuentá se vaa nanó rá no' 'yaj ma'a̱n so' , ga̱a ne̱ ca've̱e go̱' so' man no' rihaan snó'o , ne̱ xca̱j tuvi' ro̱j so' ei . Dan me se sese se̱ ca'vee quina̱j u̱u̱n no' , rá rej no' , ne̱ no̱ xcúún rej no' rque̱ so' man no' ado̱nj . Nuveé cacu̱n' me yo' ma' . Ca've̱e xca̱j tuvi' chana̱ ya̱a̱n ga̱ 'o̱ snó'o ei .
Tza̱j ne̱ sese me ndo'o rá rej chana̱ se vaa cane̱ no' tucuá so' , ne̱ cane̱ no' , ne̱ sese taj che'é xca̱j chana̱ man snó'o , ne̱ gu̱un nucua̱j rej no' qui'ya̱j so' nda̱a vaa me rá ma'a̱n so' qui'ya̱j so' a . Cane̱ ta'nij cha̱na̱ so' tucuá so' , qui'ya̱j so' , ne̱ sa̱' uxrá vaa 'yaj so' sese da̱nj 'yaj so' ei .
Che'é dan me , síí o' ta'nij cha̱na̱ rihaan snó'o ro' , sa̱' 'yaj so' , ne̱ síí na'vej rá go̱' ta'nij cha̱na̱ rihaan snó'o ro' , me se sa̱' doj 'yaj so' ado̱nj .
No̱ xcúún chana̱ ca̱yáán chana̱ ga̱ nica̱ chana̱ nda̱a se cavi̱' so' , tza̱j ne̱ sese cavi' nica̱ chana̱ , ne̱ ca've̱e xca̱j chana̱ man na̱j guun snó'o me rá ma'a̱n no' xca̱j no' , tza̱j ne̱ no̱ xcúún no' xca̱j no' man síí noco̱' man síí 'ni̱j ra'a man ní' a .
Tza̱j ne̱ sese quina̱j u̱u̱n no' , ne̱ ve'é doj ga̱a̱ cane̱ ma'a̱n no' ei . Da̱nj ina̱nj vaa rá 'u̱nj , ne̱ ase vaa yáán Nimán Diose̱ ga̱ soj ro' , da̱nj vaa ne Nimán Diose̱ ga̱ 'u̱nj uún na̱nj ei .
Ne̱ cata̱j xna'anj 'u̱nj rihaan soj che'é nee̱ a̱j cuta' nii rihaan ya'anj cacój yuvii̱ a . Ne'en ní' se vaa síí acaj cuentá me cunuda̱nj ní' , ne̱ nuveé se ya'a̱nj tiha' me ne'en ní' , ne̱ ca'mi̱i̱ xta̱' ní' ma' . 'O̱ se nij ndo'o vaa sese da̱nj qui'ya̱j ní' ado̱nj . Tza̱j ne̱ sese 'e̱e̱ rá ní' man tinúú ní' , ne̱ ra̱cuíj ní' man tinúú ní' , ga̱a ne̱ cavi̱i̱ sa̱' tinúú ní' doj á .
Dan me se síí taj se vaa sa̱' uxrá ne'en ma'a̱n so' ro' , ataa doj nari̱' so' nana̱ achiin man so' ei .
Tza̱j ne̱ sese ya̱ aráj cochro̱j yo'o̱ so' rihaan Diose̱ , ne̱ ya̱ ne'en Diose̱ man so' uún ado̱nj .
Dan me se cata̱j xna'anj 'u̱nj rihaan soj se vaa ne nó xcúún ní' cha̱ ní' nee̱ cuta' nii rihaan ya'anj cacój yuvii̱ a . Ne̱ ya̱ ne'en ní' se vaa taj se guun ya'anj cacój yuvii̱ rihaan chumii̱ nihánj ma' . Ne̱ xa̱' Diose̱ , tza̱j ne̱ o̱ruun ya̱ so' ado̱nj .
Dan me se ma̱n ndo'o ya'anj noco̱' nij yuvii̱ ma̱n rihaan chumii̱ nihánj , ne̱ tumé ya'anj yo' man nij yuvii̱ , rá nij yuvii̱ , ne̱ ya'anj me yo' , rá nij so' , ne̱ ta'a̱j ya'anj yo' rii ta'nga' rej xta̱' , ne̱ yo'ó ta'a̱j ya'anj yo' rii ta'nga' rihaan yo'óó , rá nij so' a .
Ne̱ xa̱' ní' , tza̱j ne̱ ne'en ní' se vaa o̱ruun ya̱ Diose̱ á . Rej ní' Diose̱ me so' , ne̱ o̱rún' so' me síí qui'yaj cunuda̱nj rasu̱u̱n ma̱n rihaan chumii̱ nihánj , ne̱ ina̱nj che'é ma'a̱n so' vaa i'na̱' ní' a . Ne̱ vaa o̱rún' síí 'ni̱j ra'a man ní' , ne̱ Jesucristó cu'na̱j so' , ne̱ che'é so' curuvi' nu̱' rasu̱u̱n ma̱n rihaan chumii̱ nihánj , ne̱ che'é so' cunuu i'na̱' cunuda̱nj ní' ya̱ ado̱nj .
Tza̱j ne̱ nuveé cunuda̱nj tinúú ní' ne'en nana̱ nihánj ma' . Tza̱j ne̱ 'o̱ se vaa ta'a̱j nij so' canoco' man ya'anj cacój yuvii̱ ga̱a rque̱ , ne̱ ta'a̱j nij tinúú ní' me se ne nucua̱j nimán nij so' , ne̱ ga̱a chá nij so' nee̱ cuta' nii rihaan ya'anj me se uun vi̱j rá nij so' ni'ya̱j nij so' man nee̱ yo' , che'é se nee̱ cuta' nii rihaan ya'anj me yo' , rá nij so' a . Cacun' me cha̱' man nee̱ cuta' nii rihaan yo' , rá nij so' , ne̱ che'é dan me sese cha̱ nij tinúú ní' síí vaa da̱nj rá man nee̱ yo' , ne̱ quiri̱' rá nij so' na̱nj ado̱nj . Dan me se qui'yaj nij so' cacun' rihaan Diose̱ , rá nij so' , ne̱ che'é dan me no̱ xcúún ní' ra̱cuíj ní' man tinúú ní' , ne̱ se̱ chá ní' nee̱ yo' , sese cacun' me yo' rihaan tinúú ní' mei .
Nuveé che'e̱ se chá ní' me cavi̱i̱ sa̱' ní' doj rihaan Diose̱ ma' . Dan me se ca've̱e se se̱ chá ní' man nee̱ yo' do̱' , tza̱j ne̱ se̱ quina'aan tiha' rque ní' do̱' a̱ ma' . Ne̱ ca've̱e se cha̱ ní' man nee̱ yo' , tza̱j ne̱ se̱ nari' nucuaj tiha' ní' do̱' , qui'ya̱j nee̱ yo' na̱nj ma' . Nuveé ne̱e̱ yo' me 'yaj vaa i'na̱' ní' a̱ man ado̱nj .
Nda̱' se ca've̱e cha̱ soj me ma'a̱n rasu̱u̱n , tza̱j ne̱ tadó soj se vaa ma̱a̱n che'é se chá quira̱n' tinúú soj cacun' , qui'ya̱j soj á .
'O̱ se sese a̱j ne'en so' nu̱' rasu̱u̱n nihánj , tza̱j ne̱ 'anj so' rej na'víj nii rihaan ya'anj cacój yuvii̱ , ne̱ ca'anj cayáán so̱' chá nee̱ yo' ga̱ nij síí na'víj rihaan ya'anj yo' , ga̱a ne̱ ne'en tinúú so̱' síí ne nucua̱j nimán , ga̱a ne̱ dan me se nda̱a a̱ so' nda̱a a̱ ca'anj cayáán chá , ga̱a ne̱ uun vi̱j rá so' che'é se chá yo' , ga̱a ne̱ 'yaj so' cacun' rihaan síí 'ni̱j ra'a man nij ma'a̱n soj na̱nj ado̱nj .
Dan me se quiri̱' rá so' che'é se vaa qui'yaj soj na̱nj ado̱nj . Dan me se ma'a̱n soj me se guun ya̱ rá xa̱' soj cha̱ soj , tza̱j ne̱ tinúú soj síí ne gu̱un ya̱ rá ro' , me se quiri̱' so' ga̱a̱ na̱nj ado̱nj . Dan me se cavi' Jesucristó che'é tinúú soj , tza̱j ne̱ quiri̱' tinúú soj , qui'ya̱j ma'a̱n soj , sese da̱nj qui'ya̱j soj chugua̱nj .
Dan me se qui'ya̱j soj cacun' rihaan tinúú soj , ne̱ quiri̱' rá so' , qui'ya̱j soj , ne̱ yo' me cacun' cu̱tumé soj rihaan Jesucristó sese da̱nj qui'ya̱j soj ado̱nj .
Che'é dan me sese quira̱n' tinúú 'u̱nj sayuun che'é nee̱ chá 'u̱nj , ne̱ daj chiha̱a̱ míj se̱ chá 'u̱nj nee̱ , ga̱a ne̱ se̱ gaa na̱nj quira̱n' tinúú 'u̱nj sayuun , qui̱'yáá 'u̱nj a̱ ma' .
Ne'en soj se vaa nuveé mo̱zó u̱u̱n mé 'u̱nj ma' . Apóstol cune' Jesucristó man nata̱' se‑na̱na̱ so' rihaan cunuda̱nj yuvii̱ ma̱n rihaan chumii̱ mej , ne̱ quene'en yá 'u̱nj man Jesucristó si̱j 'ni̱j ra'a man ní' , ne̱ che'é suun qui'yaj suun 'u̱nj canoco' ma'a̱n nij soj man síí 'ni̱j ra'a man ní' ado̱nj .
Dan me se vaa yuvii̱ taj se vaa nuveé ya̱ apóstol cune' Jesucristó man mé 'u̱nj , tza̱j ne̱ ya̱ ne'en soj se vaa cune' Jesucristó mán 'u̱nj nata̱' 'u̱nj se‑na̱na̱ so' rihaan soj , ne̱ dan me se che'é se canoco' soj man síí 'ni̱j ra'a man ní' , che'é dan xca̱j yuvii̱ cuentá se vaa ya̱ cune' Diose̱ mán 'u̱nj nata̱' 'u̱nj rihaan yuvii̱ che'é so' ado̱nj .
Ne̱ ga̱a achíín na'a̱nj nij yuvii̱ manj sese ya̱ ya̱ cune' Diose̱ manj , ne̱ dan me se taj xna'anj 'u̱nj rihaan nij yuvii̱ se vaa ya̱ ya̱ canoco' nij soj man Jesucristó che'é nana̱ natá' 'u̱nj rihaan soj a .
Che'é dan no̱ xcúún núj cha̱ núj chraa á . No̱ xcúún núj co'o̱ núj á .
No̱ xcúún núj xca̱j núj man ra'vij núj níí noco̱' man Jesucristó , ca'a̱nj no' me rej ma'a̱n ca'a̱nj núj á . Ne'en soj se vaa nij tinúú síí 'ni̱j ra'a man ní' do̱' , síí cu'na̱j Pedró do̱' , yo'ó nij apóstol cune' Jesucristó man nata̱' se‑na̱na̱ so' rihaan yuvii̱ do̱' , vaa nica̱ 'o̱ 'o̱ nij so' a .
No̱ xcúún núj ni̱caj núj sa'anj rqué yuvii̱ a . Me che'é vi̱j ran' gue̱e̱ núj ga̱ síí cu'na̱j Bernabé me síí 'yaj suun che'é rej quiri̱' núj sa'anj cha̱ núj ga̱a chéé núj ga̱ soj ga̱ . Me che'é ne 'yaj núj nda̱a vaa 'yaj yo'ó nij apóstol cune' Jesucristó man nata̱' rihaan yuvii̱ che'é so' , rá soj ga̱ .
Tanuu ro' , o' so' sa'anj che'é se vaa achiin rihaan ma'a̱n so' na' . Taj , man tinu̱j , man nocoj . Ma̱a̱n se gobiernó rqué nu̱' se vaa achiin rihaan tanuu yo' ei . Ne̱ síí 'yaj suun naa̱ ro' , me se ina̱nj 'yaj suun rma'a̱n so' náa . Taj , man tinu̱j , man nocoj . Ma̱a̱n se me rá so' cha̱ so' se achij man raa̱ naa̱ yo' ei . Ne̱ síí tumé matzinj ro' , cata̱j so' se vaa ne nó xcúún so' co'o̱ so' stoo matzinj na' . Taj , man tinu̱j , man nocoj . 'O̱ se anuu so' too , ne̱ co'o̱ so' ei . Ne̱ da̱nj vaa gue̱e̱ núj , raj , tinu̱j , nocoj . Vaa núj , ne̱ no̱ xcúún núj ni̱caj núj se vaa me rá soj rque̱ soj rihaan núj na̱nj ado̱nj .
Nuveé na̱na̱ avii raa̱ yuvii̱ me nana̱ nihánj ma' . 'O̱ cuya̱a̱n a'mii se‑tucua̱nj Moisés ga̱ nana̱ nihánj , ne̱ :
“ Se̱ numíj so̱' tu'va scúj ga̱a 'yaj suun xo' ga̱a tuguáj che'é xo' 'núú trigó cunu̱u sa̱' 'núú trigó ma' ” , taj se‑tucua̱nj Moisés yo' a . Ina̱nj che'é scúj nanó rá Diose̱ , rá soj na' .
Ase che'é ma'a̱n ya̱ ní' a'mii nana̱ nihánj xa̱' . Che'é ma'a̱n ya̱ ní' a'mii nana̱ nihánj ei . Síí uxra' yo'óó ro' , me se no̱ xcúún so' ga̱a̱ nucua̱j rá so' se vaa ya̱ quiri̱' so' ta'a̱j se achij rihaan yo'óó yo' , vaa güii ei . Ne̱ síí rii tan' ro' , no̱ xcúún so' ga̱a̱ nucua̱j rá so' se vaa quiri̱' ma'a̱n so' ta'a̱j tan' rii so' man rque naa̱ yo' chugua̱nj .
Ne̱ ase vaa síí 'yaj suun yo'óó ro' , da̱nj vaa núj che'é soj , ne̱ dan me se caxríj núj se‑na̱na̱ Diose̱ nimán soj , ne̱ cavi̱i̱ sa̱' nij soj nu̱' cavii nu̱' ca'anj , ne̱ che'é dan , sese rque̱ soj do̱j se chá ma̱n rihaan chumii̱ nihánj rihaan núj , ne̱ nuveé se ya'a̱nj tiha' me yo' rihaan núj ma' .
Sese no̱ xcúún yo'ó yuvii̱ cha̱ nij so' se vaa rqué soj rihaan nij so' , ne̱ táá a̱ núj , ne̱ doj a̱ no̱ xcúún núj cha̱ núj se vaa rqué soj rihaan núj , raj a . Tza̱j ne̱ ne achíín núj se chá rihaan soj ma' . 'O̱ se chu'vi' núj se vaa gu̱un rá yuvii̱ se vaa a'mii natáj núj se‑na̱na̱ Diose̱ che'é sa'anj do̱' , che'é se chá do̱' , ne̱ se̱ cuchumán rá nij yuvii̱ cuno̱ nij yuvii̱ se‑na̱na̱ Diose̱ nana̱ sa̱' , rá núj , ne̱ che'é dan na'vej rá núj ni̱caj núj sa'anj che'é nana̱ a'mii natáj núj ma' . 'O̱ se a'vej rá núj quira̱n' núj me ma'a̱n sayuun che'é se‑na̱na̱ Diose̱ na̱nj ado̱nj .
Ne'en soj se vaa nij síí 'yaj suun rihaan Diose̱ rque nuvií ro' , chá nij so' ta'a̱j rasu̱u̱n 'anj nica̱j yuvii̱ rque nuvií yo' , ne̱ nij síí racuíj man yuvii̱ rqué rasu̱u̱n rihaan Diose̱ ro' , chá ma'a̱n nij so' ta'a̱j rasu̱u̱n yo' , ne̱ dan me se no̱ xcúún nij so' cha̱ nij so' rasu̱u̱n yo' ado̱nj .
Ne̱ xa̱' núj si̱j nata' se‑na̱na̱ Diose̱ nana̱ sa̱' rihaan yuvii̱ , tza̱j ne̱ cataj xna'anj síí 'ni̱j ra'a man ní' rihaan ní' se vaa no̱ xcúún núj qui'ya̱j núj se vaa 'yaj nij síí 'yaj suun rá nuvií yo' , ne̱ no̱ xcúún núj cha̱ núj se vaa rque̱ yuvii̱ rihaan núj che'é se‑su̱u̱n núj suun nata' se‑na̱na̱ Diose̱ rihaan yuvii̱ a . Da̱nj taj síí 'ni̱j ra'a man ní' ado̱nj .
Tza̱j ne̱ a̱ 'ó güii ne qui̱'yáj da̱nj ma' . Nuveé che'e̱ se me raj rque̱ soj rasu̱u̱n rihanj me cachronj nana̱ nihánj ma' . 'O̱ se nda̱' se cavij , tza̱j ne̱ se̱ guun raj daj chiha̱a̱ míj rque̱ soj sa'anj manj ma' . 'O̱ se síí nucua̱j nimán mej ado̱nj . Sese ca̱ta'aa 'u̱nj sa'anj , ne̱ cata̱j yuvii̱ se vaa tu'va rma̱'án 'u̱nj taj 'u̱nj se vaa se̱ cata'aa 'u̱nj sa'anj che'é se‑su̱u̱n 'u̱nj suun a'mii natáj se‑na̱na̱ Diose̱ nana̱ sa̱' , ne̱ che'é dan daj chiha̱a̱ míj se̱ qui'yáj da̱nj ma' .
Dan me se a'mii natáj 'u̱nj se‑na̱na̱ Diose̱ , tza̱j ne̱ se̱ ca'mii xta̱' 'u̱nj che'é suun yo' mei . Ma̱a̱n se suun ca'ne' Diose̱ rihaan 'u̱nj me suun yo' , ne̱ sese se̱ ca'mii natáj 'u̱nj se‑na̱na̱ Diose̱ nana̱ sa̱' , ga̱a ne̱ qui̱rán' 'u̱nj cacun' noco̱o ndo'o ga̱a̱ na̱nj ado̱nj .
Sese gu̱un niha̱' raj qui'ya̱j sunj suun ca'ne' Diose̱ rihanj , ne̱ na̱ru'vee Diose̱ rihanj , tza̱j ne̱ ca've̱e se ne ga̱a̱ niha̱' raj qui'ya̱j sunj che'é Diose̱ , tza̱j ne̱ daj chiha̱a̱ míj se̱ ca'ne' raj ga̱ suun a'mii natáj se‑na̱na̱ Diose̱ ma' . Ma̱a̱n se yo'o̱ qui'ya̱j sunj na̱nj ei .
Ne̱ me se na̱ru'vee Diose̱ rihanj , rá soj ga̱ . 'O̱ se ina̱nj ca've̱j rá Diose̱ rque̱ u̱u̱n 'u̱nj se‑na̱na̱ Diose̱ rihaan yuvii̱ , ne̱ cuno̱ u̱u̱n yuvii̱ se‑na̱na̱ Diose̱ nana̱ sa̱' ca'mi̱i̱ natáj 'u̱nj , ne̱ se̱ rqué yuvii̱ sa'anj rihanj ma' . No̱ xcúnj cachi̱nj sa'anj rihaan yuvii̱ cuno nana̱ sa̱' , tza̱j ne̱ na'vej rá Diose̱ qui̱'yáj da̱nj ma' . Ma̱a̱n se cuno̱ u̱u̱n nij yuvii̱ , ne̱ se lu̱j rqué Diose̱ manj me nana̱ yo' a . Se̱ naru'vee yuvii̱ rihanj ma' .
Nuveé mo̱zó mej rihaan yuvii̱ ma' . A̱ 'ó yuvii̱ se̱ guun nucua̱j quiri̱i̱ ta'nga' rihanj , tza̱j ne̱ naqui'yaj yá 'u̱nj mozó manj rihaan cunuda̱nj yuvii̱ , che'é se me raj cunu̱u ri̱i̱ ndo'o yuvii̱ , ne̱ cuma̱n doj nij so' canoco̱' man Jesucristó ado̱nj .
Dan me se ga̱a vaa 'u̱nj sca'núj nij yuvii̱ israelitá , ga̱a ne̱ naqui'yaj manj nda̱a vaa 'yaj ma'a̱n nij so' , ga̱a ne̱ ca've̱e canoco̱' nij so' se‑tucua̱nj Jesucristó , che'é se me raj cuno̱ nij so' se‑na̱na̱ Jesucristó ei . Ase vaa nij síí noco̱' uxrá se‑tucua̱nj Moisés ro' , da̱nj vaa ma̱'anj ga̱a taj xna'anj 'u̱nj rihaan nij so' che'é Jesucristó ei . Taj che'é canoco̱' ma̱'anj se‑tucua̱nj Moisés , tza̱j ne̱ ma̱a̱n che'é rej me raj cuno̱ nij so' se‑na̱na̱ Jesucristó me 'yáj da̱nj na̱nj ado̱nj .
Ase vaa nij síí ne noco' se‑tucua̱nj Moisés ro' , da̱nj vaa 'u̱nj ga̱a taj xna'anj 'u̱nj rihaan nij so' che'é Jesucristó , che'é rej me raj cuno̱ nij so' se‑na̱na̱ Jesucristó , ne̱ dan me se ne 'yáá 'u̱nj na̱j guun se vaa me raj qui̱'yáj ma' . 'O̱ se unó 'u̱nj rihaan Diose̱ , ne̱ unó 'u̱nj cunuda̱nj nana̱ cataj xna'anj Jesucristó rihaan ní' ado̱nj .
Ase vaa nij síí ne gu̱un ya̱ rá se vaa a'vej rá Diose̱ cha̱ nij so' na̱j guun rasu̱u̱n ro' , da̱nj vaa ma̱'anj ga̱a tucu'yonj se‑na̱na̱ Diose̱ rihaan nij so' , che'é rej me raj raan doj canoco̱' nij so' man Jesucristó ei . Dan me se ase vaa 'o̱ 'o̱ nij yuvii̱ ro' , da̱nj vaa naqui'yáj man ma̱'anj ga̱a taj xna'anj 'u̱nj rihaan 'o̱ 'o̱ nij so' che'é Jesucristó , ga̱a ne̱ canoco̱' ta'a̱j 'o̱ 'o̱ nij yuvii̱ man Jesucristó , qui̱'yáj ado̱nj .
Ina̱nj da̱nj 'yáá 'u̱nj ga̱ se‑na̱na̱ Diose̱ nana̱ sa̱' , ga̱a ne̱ cavi̱i̱ sa̱' ma̱'anj , qui'ya̱j se‑na̱na̱ Diose̱ , raj a .
Ne'en soj se vaa nij síí unánj tico tuvi' ro' , nucua̱j unánj cunuda̱nj nij so' , tza̱j ne̱ o̱rún' tuvi' nij so' 'yaj canaán , ne̱ dan me se ase vaa 'yaj suun ndo'o síí 'yaj canaán ro' , da̱nj ga̱a̱ soj qui'ya̱j suun soj che'é Jesucristó , ga̱a ne̱ qui'ya̱j canaán soj , ne̱ cavi̱i̱ sa̱' soj ei .
Dan me se síí me rá qui'ya̱j canaán ga̱a tico nii ro' , tumé uxrá so' man ma'a̱n so' da̱j qui'ya̱j so' , ne̱ se̱ náj qui'ya̱j rma'a̱n so' ma' . 'O̱ se me rá so' gu̱un nucua̱j so' qui'ya̱j canaán so' 'o̱ cachriin coj cu̱nuû raa̱ so' , tza̱j ne̱ nuveé 'o̱ cachriin coj ga̱a̱ nu̱' cavii nu̱' ca'anj me yo' ma' . Ma̱a̱n se vaa güii canaco̱o̱ yo' na̱nj ado̱nj . Tza̱j ne̱ ino̱ vaa se rque̱ Diose̱ man ní' sese qui'ya̱j canaán ní' , ne̱ dan me se se rque̱ Diose̱ man ní' ro' , yo'o̱ ga̱a̱ yo' nu̱' cavii nu̱' ca'anj , ne̱ che'é dan cu̱tumé uxrá ní' man ma'a̱n ní' ei .
Xa̱' síí unánj tico tuvi' , tza̱j ne̱ ne'en so' me rej cuchi̱' so' , ne̱ ne 'anj so' na̱j guun chrej ma' . Ne̱ da̱nj 'yaj gue̱e̱ 'u̱nj na̱nj á . Dan me se ne'en yaj me rej cuchi̱' 'u̱nj , ne̱ che'é dan ina̱nj 'yaj sunj ado̱nj . Ne̱ síí tico tuvi' cuxru' , tza̱j ne̱ ne o' so' rihaan nana̱ u̱u̱n ma' . 'O̱ se ne'en so' da̱j qui'ya̱j so' , ne̱ qui'ya̱j canaán so' , ne̱ ase 'yaj so' ro' , da̱nj 'yáj ado̱nj . Ne'enj da̱j qui̱'yáj , ne̱ qui'ya̱j cananj ni̱'yaj Diose̱ , ne̱ da̱nj 'yaj gue̱e̱ 'u̱nj na̱nj á .
Dan me se síí tico tuvi' cuxru' ro' , me se o' so' man ma'a̱n so' , che'é se me rá so' ga̱a̱ sca̱' nee̱ man so' , ga̱a ne̱ qui'ya̱j canaán so' man tuvi' so' a . Uxrá tumé so' man nee̱ man ma'a̱n so' , ne̱ ase vaa tumé so' man ma'a̱n so' ro' , da̱nj vaa tumej man ma̱'anj a . Dan me se ca'mii natáj 'u̱nj rihaan yo'ó yuvii̱ se vaa canoco̱' nij so' man Jesucristó , ne̱ na'vej raj cata̱j Jesucristó se vaa ne canoco̱' ya̱ ma̱'anj man so' ma' .
Me raj xca̱j nij soj cuentá che'é xi̱i núj si̱j israelitá nij síí cumán ga̱a naá , ga̱a ne̱ quene'e̱n soj me che'é canoco̱' raan ní' man síí 'ni̱j ra'a man ní' , tinu̱j , nocoj . Xi̱i núj si̱j israelitá nij síí cumán ga̱a naá ro' , me se caráán ngaa rihaan güii xráá cunuda̱nj nij so' , qui'yaj Diose̱ , ne̱ cachén sa̱' nij so' tanu̱u̱ na ya'a̱nj , ne̱ canó nij so' nda̱a rej xco̱ na ya'a̱nj , qui'yaj Diose̱ ,
ne̱ ga̱a cachén nij yuvii̱ israelitá rej caráán ngaa rihaan güii xráá nij so' do̱' , ga̱a cachén sa̱' nij so' nda̱a rej xco̱ na ya'a̱nj do̱' , ne̱ yo' me cata' ne nij so' vaa , ne̱ cunuu rcua'a̱a̱n nij so' ga̱ síí cu'na̱j Moisés , ne̱ canoco' cunuda̱nj nij so' man Diose̱ ga̱ síí cu'na̱j Moisés ei .
Ne̱ vaa se rqué Jesucristó rihaan nij so' chá cunuda̱nj nij so' ,
ne̱ vaa na rqué Jesucristó rihaan nij so' co'o cunuda̱nj nij so' , ne̱ rqué Jesucristó cunuda̱nj rasu̱u̱n cachiin man nee̱ man nij so' do̱' , man nimán nij so' do̱' , na̱nj ado̱nj . Dan me se cachéé Jesucristó ga̱ nij so' me rej ma'a̱n va̱j nij so' , ne̱ ase vaa yuvej quixra' cavii na co'o nij yuvii̱ israelitá ro' , da̱nj vaa Jesucristó rihaan nimán nij so' , rqué Jesucristó nu̱' se vaa cachiin man nimán nij so' ado̱nj .
Tza̱j ne̱ ne gu̱un niha̱' uxrá rá Diose̱ ni̱'yaj Diose̱ man que'e̱e̱ nij so' ma' . Do̱j tzin' tuvi' nij so' me síí sa̱' rihaan Diose̱ , ne̱ che'é dan cavi' nu̱' yo'ó ta'a̱j nij so' rej tacaan , qui'yaj Diose̱ ei .
Xca̱j ra̱a̱ ní' da̱j qui'yaj nij yuvii̱ israelitá ga̱a naá , ne̱ xca̱j ní' cuentá da̱j qui'ya̱j ní' yo' ya̱j á . Dan me se guun ndo'o rá nij yuvii̱ israelitá qui'ya̱j nij so' se nij , ga̱a ne̱ quiran' nij so' sayuun , ne̱ che'é dan xca̱j ní' cuentá se vaa ne nó xcúún ní' gu̱un rá ní' qui'ya̱j ní' se nij ma' .
Dan me se quina'víj ta'a̱j nij so' rihaan ya'anj cacój yuvii̱ , ne̱ dan me se cayáán nij yuvii̱ israelitá rej rihaan nij ya'anj yo' , ga̱a ne̱ chá nij so' chraa , ga̱a ne̱ co'o nij so' na , ga̱a ne̱ canicun' nij so' , ga̱a ne̱ quij tico tuvi' nij so' ga̱ tuvi' nij so' rihaan ya'anj yo' , taj danj Diose̱ a . Ga̱a ne̱ quiran' ndo'o nij so' sayuun , che'é yan qui'yaj nij so' da̱nj a . Dan me se xca̱j ní' cuentá se vaa se̱ quina'víj ní' rihaan ya'anj cacój yuvii̱ ma' .
'O̱ se qui'yaj yo'ó ta'a̱j nij yuvii̱ israelitá cacun' ga̱ chana̱ , ne̱ dan me se cavi' ico̱ va'nu̱j míj tuvi' nij so' rque 'o̱ güii yo' , qui'yaj cacun' yo' a . Che'é dan xca̱j ní' cuentá se vaa se̱ qui'yaj ní' da̱nj ma' .
Ne̱ ne cuchu'vi̱' nij yuvii̱ israelitá qui'ya̱j nij so' cacun' ma' . Ma̱a̱n se guun rá nij so' quene'e̱n nij so' sese ya̱ ya̱ qui'ya̱j Diose̱ sayuun man nij so' che'é cacun' tumé nij so' a . Doj a̱ qui'yaj nij so' cacun' , tza̱j ne̱ cavi' que'e̱e̱ nij so' , qui'yaj xcuáá , ne̱ che'é dan xca̱j ní' cuentá se vaa se̱ qui'yaj ní' da̱nj ma' .
Ne̱ ca'mii ta'a̱j nij so' nana̱ nij rihaan Diose̱ , se vaa ne ve'é qui'yaj Diose̱ rihaan nij so' a . Ne̱ che'é dan cavi' yo'ó ta'a̱j nij so' , qui'yaj se‑mo̱zó Diose̱ síí ca'néé Diose̱ rihaan nij so' , ne̱ che'é dan xca̱j ní' cuentá se vaa se̱ qui'yaj ní' da̱nj ma' .
Ina̱nj da̱nj quiran' nij yuvii̱ israelitá nij síí cumán ga̱a naá , ga̱a ne̱ cachrón nii nana̱ nihánj che'é nij so' rihaan yanj , che'é yan xca̱j ní' cuentá da̱j qui'ya̱j ní' yo' ya̱j a . Nichru̱n' quinavi̱j chumii̱ nihánj , ne̱ che'é dan no̱ xcúún ní' xca̱j ní' cuentá da̱j qui'ya̱j ní' a .
Sese sa̱' uxrá noco' ní' man Jesucristó rá ní' , ne̱ tu̱mé uxrá ní' man ní' se̱ gaa na̱nj ca'a̱nj yaníj ní' ne̱ quiri̱' ní' a .
Xa̱' soj , tza̱j ne̱ ne cache̱n soj rihaan sayuun noco̱o ndo'o ne gu̱un nucua̱j soj quira̱n' soj ma' . Ma̱a̱n se ina̱nj sayuun le'e̱j nii 'vee gu̱un nucua̱j soj 'na' rihaan soj na̱nj ado̱nj . Tza̱j ne̱ vaa che'é ga̱a̱ nucua̱j rá soj man Diose̱ , ga̱a ne̱ se̱ gaa na̱nj ca'na̱' sayuun noco̱o ndo'o rihaan soj ei . Tza̱j ne̱ asa̱' ca'na' sayuun noco̱o ndo'o rihaan soj , ne̱ ga̱a̱ nucua̱j rá soj man Diose̱ , ne̱ ra̱cuíj so' man soj da̱j ga̱a̱ qui'ya̱j soj , ga̱a ne̱ quinani̱i̱ soj rihaan chrej chi'i̱i̱ yo' , ga̱a ne̱ se̱ gaa na̱nj qui'ya̱j soj cacun' chugua̱nj . Dan me se daj chiha̱a̱ míj se̱ guun nucua̱j sayuun noco̱o yo' qui'ya̱j canaán yo' rihaan soj ma' . 'O̱ se Diose̱ ra̱cuíj na̱nj ado̱nj .
Che'é dan tu̱mé uxrá soj man soj ei . Se̱ quina'víj soj rihaan ya'anj cacój yuvii̱ , man tinu̱j , man nocoj .
Síí a̱j acaj cuentá me soj , raj , ne̱ che'é dan me nuchru̱j ra̱a̱ soj nana̱ a'mij á .
Dan me se ga̱a nuu chre̱' ní' , ne̱ vaa yo'o̱ tazá na vinó rihaan ní' , ne̱ nago' ní' graciá rihaan Diose̱ che'é tazá se vaa che'é ina̱nj o̱rún' Diose̱ ga̱a̱ na vinó yo' , ne̱ ase vaa ton man Jesucristó ro' , da̱nj vaa na vinó yo' rihaan ní' a . Ne̱ ne'en ní' se vaa cavi' Jesucristó che'é nu̱' nij tinu̱j ní' a . Ga̱a ne̱ uxra' ta'a̱j ní' rachrúún , ga̱a ne̱ chá taran' ní' do̱j rachrúún yo' , ne̱ ase vaa nee̱ man Jesucristó ro' , da̱nj vaa rachrúún yo' rihaan ní' a . Ne̱ ne'en ní' se vaa cavi' Jesucristó che'é nu̱' nij tinu̱j ní' a .
Dan me se o̱rún' rachrúún vaa rihaan ní' chá cunuda̱nj ní' a . Che'é dan me ase vaa o̱rún' yuvii̱ ro' , da̱nj vaa cunuda̱nj nij tinu̱j ní' a .
Ne̱ xca̱j soj cuentá se vaa ase vaa 'yaj ní' cuano̱ ro' , da̱nj qui'yaj nij yuvii̱ israelitá nij síí ma̱n ga̱a naá , chá cunuda̱nj nij so' nee̱ rqué nij so' rihaan Diose̱ , ne̱ che'é dan ase vaa o̱rún' yuvii̱ ro' , da̱nj vaa cunuda̱nj nij so' rihaan Diose̱ a .
Xca̱j nij soj cuentá ni̱'yaj soj nana̱ a'mij á . Yu'va̱' cha̱' nee̱ uta' nii rihaan ya'anj cacój yuvii̱ na' . Taj ma' . Ya̱ ya'anj me nij ya'anj cacój yuvii̱ na' . Taj ma' .
Ina̱nj me rá 'u̱nj cata̱j 'u̱nj se vaa nee̱ uta' nii rihaan ya'anj cacój yuvii̱ ro' , nuveé Dio̱se̱ me síí rqué nii nee̱ yo' rihaan ma' . Ma̱a̱n se rihaan nana̱ chre̱e rqué nii nee̱ yo' na̱nj ado̱nj . Ne̱ na'vej raj gu̱un tuvi̱' soj ga̱ nij nana̱ chre̱e ma' .
Sese co'o̱ soj na vinó che'é síí 'ni̱j ra'a man ní' , ne̱ se̱ ca'vee ca̱nica̱j soj co'o̱ soj na vinó che'é nij nana̱ chre̱e ma' . Se̱ guun co'o̱ soj vi̱j na yo' ma' . Sese cha̱ soj chraa rihaan síí 'ni̱j ra'a man ní' , ne̱ se̱ ca'vee ca̱nica̱j soj cha̱ soj chraa rihaan nij nana̱ chre̱e ma' .
Sese da̱nj qui'ya̱j ní' , ne̱ caxri̱i̱ yuva̱a̱ síí 'ni̱j ra'a man ní' man ní' na̱nj ado̱nj . Che'é se sa̱' Diose̱ , ne̱ nano̱' ní' da̱j qui'ya̱j ní' , ga̱a ne̱ ca'ma̱an rá Diose̱ ni̱'yaj Diose̱ man ní' na' . Taj ma' . Sese da̱nj qui'ya̱j ní' , ne̱ se̱ guun nucua̱j ní' quinani̱i̱ ní' rihaan so' a̱ ma' .
“ Ca've̱e qui̱'yáj na̱j guun se me raj á ” , taj ta'a̱j yuvii̱ , ne̱ ya̱ vaa nana̱ a'mii nij so' , tza̱j ne̱ se̱ cavii sa̱' ní' a̱ doj , qui'ya̱j na̱j guun se 'yaj ní' ma' . Se̱ cunuu sa̱' ní' , qui'ya̱j na̱j guun se 'yaj ní' man chugua̱nj .
Se̱ guun nano̱' ní' se sa̱' ga̱a̱ rihaan ma'a̱n ina̱nj ní' ma' . 'O̱ se no̱ xcúún ní' nano̱' ní' se sa̱' ga̱a̱ rihaan yo'ó yuvii̱ ado̱nj . Da̱nj qui'ya̱j ní' , ga̱a ne̱ cavi̱i̱ sa̱' doj ní' ei .
Ca've̱e cha̱ soj na̱j guun nee̱ ane' rihaan yu'vee , ne̱ se̱ nanó rá soj sese nee̱ cuta' nii rihaan ya'anj cacój yuvii̱ me nee̱ yo' mei . Ma̱a̱n se cha̱ u̱u̱n soj ei .
Danj Diose̱ taj se vaa nu̱' cachra̱' chumii̱ do̱' , cunuda̱nj rasu̱u̱n ma̱n rihaan chumii̱ do̱' , me si'yaj síí 'ni̱j ra'a man ní' a . Da̱nj taj danj Diose̱ , ne̱ taj che'é cuchu'vi̱' ní' cha̱ ní' man si'yaj síí 'ni̱j ra'a man ní' ma' .
Sese nacúún yo'o̱ síí ne amán rá ni'ya̱j man Jesucristó man soj cha̱ soj chraa ga̱ so' , ne̱ ca've̱e ca'a̱nj soj cha̱ soj ga̱ so' , sese da̱nj me rá soj , ne̱ ca've̱e cha̱ soj na̱j guun rasu̱u̱n rque̱ so' cha̱ soj ei . Se̱ xcaj soj cuentá sese nee̱ cuta' nii rihaan ya'anj cacój yuvii̱ me nee̱ yo' ma' . Cha̱ soj cuaj ei .
Tza̱j ne̱ sese cata̱j xna'anj yo'o̱ so' rihaan soj se vaa nee̱ uta' nii rihaan ya'anj cacój yuvii̱ me nee̱ chá soj , ne̱ se̱ chá soj man nee̱ yo' a̱ mei . 'O̱ se síí cataj xna'anj rihaan soj ro' , ne gu̱un ya̱ rá so' se vaa ca've̱e cha̱ soj nee̱ yo' , ne̱ che'é dan me se̱ guun cha̱ soj a̱ ma' .
Dan me se ne'en ma'a̱n soj se vaa nuveé cacu̱n' me cha̱ soj nee̱ yo' ma' . Tza̱j ne̱ tinúú soj síí cataj xna'anj rihaan soj ro' , cacun' me cha̱' nee̱ yo' , rá so' , ne̱ che'é dan me se táá a̱ se̱ chá soj nee̱ yo' a̱ man ado̱nj . Ca've̱e cha̱ 'u̱nj nee̱ yo' , raj , tza̱j ne̱ sese cha̱ 'u̱nj nee̱ yo' , ga̱a ne̱ cuta̱' tinúú 'u̱nj cacun' xráj , ne̱ nda̱' se nago̱' 'u̱nj graciá rihaan Diose̱ che'é nee̱ yo' , tza̱j ne̱ cata̱j tinúj se vaa chi'i̱i̱ vaa nimanj , ne̱ na'vej uxrá raj ca'mi̱i̱ tinúj da̱nj a̱ ma' . Che'é dan me taj che'é cha̱j nee̱ yo' ma' .

'O̱ se veé da̱nj qui'ya̱j soj uún ei . Dan me se nu̱' se cha̱ soj do̱' , nu̱' se co'o̱ soj do̱' , na̱j guun se qui'ya̱j soj do̱' , ina̱nj che'é Diose̱ qui'ya̱j soj cunuda̱nj nij rasu̱u̱n yo' , ga̱a ne̱ ve'é doj ca'mi̱i̱ yuvii̱ che'é Diose̱ , qui'ya̱j soj chugua̱nj .
Tana̱nj uún , ne̱ se̱ quinanó rá nij yuvii̱ israelitá do̱' , nij yuvii̱ yaníj do̱' , cunuda̱nj nij síí noco̱' man Jesucristó do̱' , qui'ya̱j soj ma' .
Ina̱nj da̱nj 'yaj ma̱'anj , ne̱ nu̱' se vaa me rá 'o̱ 'o̱ ta'a̱j yuvii̱ qui̱'yáá 'u̱nj ro' , 'yáá 'u̱nj , ne̱ ne 'yáá 'u̱nj ina̱nj se me raj qui̱'yáj ma' . 'O̱ se 'yáá 'u̱nj nda̱a vaa me rá nij yuvii̱ na̱nj ado̱nj . 'O̱ se nanó' 'u̱nj chrej cavi̱i̱ sa̱' cunuda̱nj nij yuvii̱ doj , ga̱a ne̱ quinani̱i̱ nij so' rihaan sayuun che'é se sa̱' yo' ado̱nj . Ina̱nj da̱nj qui'ya̱j soj uún ei .
Dan me se xcaj 'u̱nj cuentá da̱j qui'yaj Jesucristó , ne̱ ina̱nj da̱nj 'yáá 'u̱nj , ne̱ xca̱j soj cuentá da̱j 'yáá 'u̱nj , ne̱ ina̱nj da̱nj qui'ya̱j soj uún ei .
A̱ 'ó güii ne quini'yo̱n nij soj manj , ne̱ ve'é 'yaj soj nu̱' tucuáán tucu'yonj rihaan soj , ne̱ che'é dan sa̱' uxrá qui'yaj soj á .
Me raj xca̱j soj cuentá se vaa uun chij Jesucristó rihaan nu̱' snó'o , ne̱ snó'o uun chij rihaan chana̱ nica̱ so' , ne̱ uun chij Diose̱ rihaan Jesucristó a .
Dan me se ga̱a achíín ni'ya̱j snó'o rihaan Diose̱ do̱' , ga̱a nata' so' se‑na̱na̱ Diose̱ cuno̱ cunuda̱nj nij síí amán rá ni'ya̱j man Jesucristó do̱' , ne̱ sese ca̱ráán so' raa̱ so' , ne̱ nij ndo'o 'yaj so' rihaan ma'a̱n so' do̱' , rihaan Jesucristó do̱' , vaa ei .
Ne̱ chana̱ me se ga̱a achíín ni'ya̱j no' rihaan Diose̱ do̱' , ga̱a nata' no' se‑na̱na̱ Diose̱ cuno̱ cunuda̱nj nij síí cuchumán rá ni'ya̱j man Jesucristó do̱' , ne̱ sese se̱ caráán no' raa̱ no' , ne̱ nij 'yaj no' rihaan ma'a̱n no' do̱' , rihaan nica̱ no' do̱' , vaa ei . Ase vaa chana̱ raa̱ ca̱an ro' , vaa no' ,
sese se̱ ca'vej rá no' ca̱ráán raa̱ no' ei . Táá a̱ se ca've̱j cachri̱j rá no' caca̱ ca̱an nii raa̱ no' , sese ne na'a̱j no' ga̱a̱ da̱nj raa̱ no' ei . Sese na'a̱j no' , ne̱ ca̱ráán no' raa̱ no' ado̱nj .
Ne nó xcúún núj sno̱'o ca̱ráán núj raa̱ núj ma' . 'O̱ se ase vaa Diose̱ ro' , da̱nj vaa ma'a̱n núj sno̱'o , ne̱ che'é dan ni'ya̱j yuvii̱ man snó'o ne̱ xcaj yuvii̱ cuentá se vaa ve'é ndo'o vaa Diose̱ síí qui'yaj man snó'o ado̱nj . Ne̱ ni'ya̱j yuvii̱ man chana̱ ne̱ xcaj yuvii̱ cuentá se vaa ve'é ndo'o vaa snó'o , che'é se cúú man snó'o ro' , guun chana̱ a .
Ne'en soj se vaa cúú man ma'a̱n snó'o ro' , cavii chana̱ , ne̱ nuveé cu̱j man chana̱ cavii snó'o ma' .
Ne̱ nuveé che'e̱ chana̱ me qui'yaj Diose̱ man snó'o ma' . Che'e̱ snó'o ro' , me qui'yaj Diose̱ man chana̱ ado̱nj .
Che'é dan no̱ xcúún chana̱ ti̱haa̱n chana̱ se vaa uun chij snó'o rihaan no' , ne̱ che'é dan ca̱ráán no' raa̱ no' , ne̱ quene'e̱n nij se‑mo̱zó Diose̱ se vaa ve'é 'yaj no' ei .
Tza̱j ne̱ ní' si̱j noco̱' man síí 'ni̱j ra'a man ní' ro' , se̱ guun cata̱j ní' se vaa taj se uun snó'o rihaan chana̱ , ne̱ se̱ guun cata̱j ní' se vaa taj se uun chana̱ rihaan snó'o ma' .
'O̱ se che'e̱ snó'o guun chana̱ rihaan chumii̱ nihánj , tza̱j ne̱ che'é chana̱ me a'ngaa snó'o , ne̱ Diose̱ me síí qui'yaj man cunuda̱nj ní' ado̱nj .
Nuchru̱j ra̱a̱ ma'a̱n soj da̱j qui'ya̱j soj á . Cuna̱j vaa cachi̱nj ni'ya̱j chana̱ rihaan Diose̱ sese se̱ caráán raa̱ no' , rá soj na' . Taj ma' .
Ne'en cunuda̱nj yuvii̱ se vaa sese ga̱a̱ xca̱a̱n ndo'o yuvé raa̱ snó'o , ne̱ gu̱un na'a̱j so' ,
tza̱j ne̱ sese xca̱a̱n yuvé raa̱ chana̱ , ne̱ ve'é vaa no' , rá yuvii̱ a . Me rá Diose̱ ga̱a̱ xca̱a̱n yuvé raa̱ chana̱ , ne̱ che'é dan me rqué Diose̱ yuvé raa̱ no' , me rá Diose̱ ca̱ráán yo' raa̱ no' ei .
Sese vaa 'o̱ síí na'vej rá cuno̱ nana̱ nihánj , ne̱ taj se qui'ya̱j ní' a̱ ma' . 'O̱ se nuvi' yo'ó tucuáán canoco̱' ní' a̱ ma' . 'O̱ se veé nihánj me tucuáán noco̱' ní' do̱' , tucuáán noco̱' taran' nij síí amán rá ni'ya̱j man Jesucristó ma̱n cunuda̱nj chuman' do̱' , na̱nj ado̱nj .
Vaa yo'ó nana̱ cata̱j xna'anj uún 'u̱nj rihaan soj , tza̱j ne̱ se̱ cataj 'u̱nj se vaa ve'é 'yaj soj ma' . Ma̱a̱n se nij 'yaj soj ga̱a nuu chre̱' soj , ne̱ se̱ cavii sa̱' soj , qui'ya̱j se vaa 'yaj soj ma' . Ma̱a̱n se nij doj cavi̱i̱ soj ado̱nj .
Asino ya̱a̱n cata̱j xna'anj 'u̱nj rihaan soj che'é se vaa ne cuya̱a̱n vaa rá taran' soj a̱ man chugua̱nj . Dan me se ca'na' nana̱ rihanj , ne̱ cunoj se vaa ga̱a nuu chre̱' soj , ne̱ uun yaníj ta'a̱j soj rihaan tuvi' soj , ne̱ ino̱ vaa rá ta'a̱j 'o̱ 'o̱ soj , ne̱ xa̱' nana̱ yo' , tza̱j ne̱ nana̱ ya̱ ya̱ me nana̱ yo' , raj na̱nj á .
'O̱ se cuna̱j uxrá vaa cuxra' ta'a̱j soj man ma'a̱n soj axe̱e̱ . Ne̱ ya̱j me se xca̱j ní' cuentá ni̱'yaj ní' me tuvi' soj me síí noco̱' ya̱ man Jesucristó raa̱ ado̱nj .
Dan me se ga̱a nuu chre̱' soj , navij rá soj chá xti'no̱ soj che'é síí 'ni̱j ra'a man ní' , rá soj , tza̱j ne̱ ino̱ uxrá 'yaj soj , ne̱ nuveé che'e̱ ya̱ síí 'ni̱j ra'a man ní' chá xti'no̱ soj ga̱ tinúú soj a̱ ma' .
Ma̱a̱n se che'é ma'a̱n soj chá xti'no̱ 'o̱ 'o̱ soj , ne̱ dan me se ta'aa 'o̱ 'o̱ soj chá ma'a̱n soj , ne̱ na'vej rá soj go̱' soj chraa cha̱ tinúú soj ma' . Che'é dan na'aan rque yo'o̱ ta'a̱j tinúú soj , 'yaj soj ei . Ne̱ yo'ó ta'a̱j soj me se uun xno̱ soj ei .
Sese ina̱nj me rá soj cha̱ soj do̱' , co'o̱ soj do̱' , ne̱ me che'é ne quina̱n' soj tucuá soj cha̱ soj do̱' , co'o̱ soj do̱' ga̱ . Taj va̱j tucuá soj vaa , don 'yaj soj da̱nj na' . Nachri' soj ni'ya̱j soj man tinúú soj síí noco̱' man Jesucristó , don 'yaj soj da̱nj na' . Me che'é me rá soj gu̱un na'a̱j nij tinúú soj nij síí nique̱ ga̱ . Da̱j cata̱j 'u̱nj rihaan soj , rá soj ga̱ . Ca've̱e cata̱j 'u̱nj se vaa sa̱' uxrá 'yaj soj axe̱e̱ .
Dan me se cataj xna'anj síí 'ni̱j ra'a man ní' rihanj da̱j qui'ya̱j ní' ga̱a cha̱ xti'no̱ ní' che'é so' , ne̱ a̱j cataj xna'anj 'u̱nj nana̱ yo' rihaan soj á . Dan me se ga̱a quisíj güii tacuachén síí cu'na̱j Judas man Jesucristó sǐj 'ni̱j ra'a man ní' rihaan nij síí ta̱j ri'yunj man Jesucristó , ga̱a ne̱ ma̱a̱n ti'nuu dan ro' , nica̱j síí 'ni̱j ra'a man ní' rachrúún ,
ne̱ nago' so' graciá rihaan Diose̱ che'é rachrúún yo' , ne̱ guun che'e̱ so' cuxra' ta'a̱j so' man rachrúún yo' , ga̱a ne̱ dan me se cataj so' : ― Nihánj me nee̱ manj , ne̱ ina̱nj che'é soj vaa nihánj ado̱nj . Cha̱ soj man nihánj , ga̱a ne̱ yo'o̱ cu̱nuû rá soj manj á ― taj Jesucristó rihaan nij síí noco̱' man so' a .
Ga̱a ne̱ quisíj chá xti'no̱ nij so' , ga̱a ne̱ nica̱j Jesucristó 'o̱ copá nu̱u̱ na vinó , ga̱a ne̱ cataj uún so' : ― Na vinó nihánj ro' , me ton manj , ne̱ che'é ton manj ro' , rqué naca̱ Diose̱ 'o̱ nana̱ rihaan soj da̱j qui'ya̱j Diose̱ ga̱ soj , ne̱ me ma'a̱n güii co'o̱ soj na nihánj , ne̱ na'nu̱j rá soj manj á ― taj Jesucristó rihaan nij síí noco̱' man so' a .
Dan me se me ma'a̱n güii cha̱ soj rachrúún yo' do̱' , me ma'a̱n güii co'o̱ nij soj na vinó yo' do̱' , ne̱ ti̱haa̱n soj rihaan taran' nij yuvii̱ ma̱n rihaan chumii̱ se vaa cavi' Jesucristó che'é soj , ne̱ ina̱nj da̱nj qui'ya̱j soj nda̱a se quisi̱j güii ca'na̱' uún Jesucristó rihaan chumii̱ nihánj a .
Che'é dan me sese nij 'yaj yo'o̱ tinúú ní' ga̱a chá so' rachrúún do̱' , ga̱a 'o so' na vinó do̱' , che'é síí 'ni̱j ra'a man ní' , ne̱ tumé so' cacun' , che'é yan 'yaj so' da̱nj ado̱nj . Tumé so' cacun' rihaan nee̱ man síí 'ni̱j ra'a man ní' do̱' , rihaan ton man síí 'ni̱j ra'a man ní' do̱' , na̱nj ado̱nj .
Che'é dan xca̱j 'o̱ 'o̱ nij soj cuentá da̱j qui'ya̱j 'o̱ 'o̱ soj , ga̱a ne̱ ve'é cha̱ soj rachrúún do̱' , ve'é co'o̱ soj na vinó do̱' á .
Sese ne acaj soj cuentá sese nee̱ man síí 'ni̱j ra'a man ní' me se chá soj , ne̱ quira̱n' soj sayuun , ne̱ sese ne acaj soj cuentá sese ton man síí 'ni̱j ra'a man ní' me se 'o soj , ne̱ quira̱n' soj sayuun ei .
Dan me se ma̱a̱n che'é se nij 'yaj soj rihaan síí 'ni̱j ra'a man ní' ro' , che'é dan a̱j ran' que'e̱e̱ soj sayuun chugua̱nj . Dan me se ta'a̱j soj anó chi'ii̱ man , ne̱ yo'ó ta'a̱j soj yo'o̱ ina̱j , ne̱ yo'ó ta'a̱j soj a̱j cavi' na̱nj ei .
Sese naqui'ya̱j cu̱u ní' che'é ma'a̱n ní' da̱j vaa ní' , ga̱a ne̱ se̱ qui'yaj síí 'ni̱j ra'a man ní' sayuun ma' .
Tza̱j ma̱a̱n che'é se nij 'yaj ní' , rá síí 'ni̱j ra'a man ní' , ne̱ che'é dan 'yaj so' sayuun man ní' , che'é rej quinari̱' ní' da̱j qui'ya̱j ní' cavi̱i̱ sa̱' ní' ado̱nj . Sese nari̱' sa̱' ní' chrej sa̱' , ga̱a ne̱ se̱ quiran' ní' sayuun qui'ya̱j Diose̱ , asa̱' qui'yaj so' sayuun man cunuda̱nj yuvii̱ ma̱n rihaan chumii̱ nihánj , ga̱a güii qui'ya̱j Diose̱ sayuun man nij so' ma' .
Che'é dan , ga̱a nuu chre̱' soj cha̱ soj , ga̱a ne̱ na̱'vi̱j soj ca'na̱' cunuda̱nj tinúú soj , tinu̱j , nocoj .
Sese na'aan ndo'o rque yo'o̱ tuvi' soj ta̱' asuun , ne̱ cha̱ so' chraa tucuá so' , ga̱a ne̱ se̱ quiran' soj sayuun che'é se vaa 'yaj soj ga̱a nuu chre̱' soj ei . Ne̱ yo'ó nana̱ xná'anj soj manj ro' , cata̱j xna'anj 'u̱nj nana̱ yo' rihaan soj asa̱' cuchij chiháán soj ei .
Me raj xca̱j soj cuentá che'é suun sa̱' nica̱j ní' 'yaj Nimán Diose̱ , tinu̱j , nocoj .
Ne'en soj se vaa ga̱a ataa canoco̱' soj man Diose̱ , ne̱ 'anj yaníj soj rihaan Diose̱ , ne̱ chéé soj rihaan ya'anj acój yuvii̱ , qui'yaj nii , ne̱ náá qui'yaj rma'a̱n nii man soj , tiha' yu'unj nii man soj ei . Ne̱ nij ya'anj yo' me se ne uno nij yo' nana̱ a'mii soj a̱ man ado̱nj .
Che'é dan xa̱' ní' si̱j noco̱' man Jesucristó nihánj me se ino̱ 'yaj ní' , ne̱ che'é dan cata̱j xna'anj 'u̱nj rihaan soj se vaa nda̱' se cata̱j yo'o̱ so' se vaa quij ndo'o vaa Jesucristó , tza̱j ne̱ nuveé na̱na̱ rqué Nimán Diose̱ rihaan so' me nana̱ a'mii so' a̱ ma' . Tza̱j ne̱ sese cata̱j yo'o̱ so' se vaa 'ni̱j ra'a Jesucristó man ní' , ne̱ nana̱ yo' me nana̱ rqué Nimán Diose̱ rihaan so' , don a'vee a'mii so' da̱nj ado̱nj . Che'é se racuíj Nimán Diose̱ man ní' , che'é dan gu̱un nucua̱j ní' ca'mi̱i̱ ní' da̱nj ei .
Dan me se ino̱ vaa 'o̱ 'o̱ suun sa̱' rqué Nimán Diose̱ man ní' nica̱j 'o̱ 'o̱ ní' chugua̱nj . Tza̱j ne̱ o̱rún' Nimán Diose̱ me síí rqué man 'o̱ 'o̱ suun sa̱' yo' ei .
Ne̱ ino̱ vaa 'o̱ 'o̱ suun 'yaj suun 'o̱ 'o̱ ní' rihaan tinúú ní' ei . Tza̱j ne̱ veé o̱rún' síí 'ni̱j ra'a man ní' me 'yaj nu̱' rasu̱u̱n yo' ei .
Ne̱ ino̱ vaa suun 'yaj suun Diose̱ nimán 'o̱ 'o̱ ní' , tza̱j ne̱ veé o̱rún' Diose̱ 'yaj nu̱' daj a̱ rasu̱u̱n sa̱' yo' ei . Ne̱ Diose̱ me síí 'yaj suun nimán 'o̱ 'o̱ ní' , ne̱ ina̱nj ma'a̱n so' 'yaj don a'vee qui'ya̱j suun ní' ei .
Dan me se vaa suun sa̱' nica̱j 'o̱ 'o̱ ní' , 'yaj Nimán Diose̱ , ne̱ che'é dan ne'en ní' se vaa ya̱nj Nimán Diose̱ ga̱ ní' , ne̱ che'é suun sa̱' nica̱j ní' ro' , cavi̱i̱ sa̱' doj nu̱' nij tinu̱j ní' , qui'ya̱j ní' ado̱nj .
Dan me se yo'o̱ tinúú ní' a'mii nana̱ cu̱u , 'yaj Nimán Diose̱ , ne̱ avii ndo'o raa̱ yo'ó tinúú ní' , 'yaj uún ma'a̱n Nimán Diose̱ ,
ne̱ yo'ó tinúú ní' me síí nucua̱j ndo'o rá man Diose̱ se vaa ra̱cuíj ndo'o Diose̱ man ní' , ne̱ ina̱nj da̱nj vaa rá so' , 'yaj uún ma'a̱n Nimán Diose̱ , ne̱ uun nucua̱j yo'ó tinúú ní' tinahuun so' man síí ran' , 'yaj uún ma'a̱n Nimán Diose̱ , tza̱j ne̱ veé o̱rún' Nimán Diose̱ 'yaj na̱nj ado̱nj .
Yo'ó tinúú ní' me síí uun nucua̱j 'yaj suun sa̱' noco̱o , ne̱ yo'ó tinúú ní' uun nucua̱j nata' nana̱ rqué Diose̱ rihaan , ne̱ yo'ó tinúú ní' me síí uun nucua̱j xcaj cuentá da̱j vaa nana̱ a'mii 'o̱ 'o̱ ní' , ne̱ so' ro' , me síí ne'en sese se‑na̱na̱ Nimán Diose̱ a'mii ní' ni' , ase se‑na̱na̱ síí chre̱e a'mii ní' a . Dan me se ne'en so' nu̱' nana̱ a . Ne̱ vaa yo'ó tinúú ní' a'mii xna'ánj naca̱ xna'ánj ne ne'en a̱ ma'a̱n nij so' ma' . Ne̱ yo'ó tinúú ní' ro' , me síí nata' da̱j ca'mii tinúú ní' síí a'mii xna'ánj naca̱ yo' a .
Ne̱ ma'a̱n Nimán Diose̱ me síí 'yaj uun nucua̱j 'o̱ 'o̱ tinúú ní' qui'ya̱j suun tinúú ní' suun sa̱' nica̱j so' , ne̱ o̱rún' Nimán Diose̱ me síí 'yaj suun nimán 'o̱ 'o̱ ní' na̱nj ado̱nj . Ne'en Nimán Diose̱ da̱j vaa 'o̱ 'o̱ ní' , ne̱ rqué so' rihaan 'o̱ 'o̱ ní' se vaa me rá so' rque̱ so' man ní' , ne̱ dan me se nda̱a ino̱ vaa se rqué so' rihaan 'o̱ 'o̱ ní' a .
Ne'en nij soj se vaa vaa o̱rún' nee̱ man ní' , tza̱j ne̱ ma̱n que'e̱e̱ rej 'yaj suun man ní' ado̱nj . Ma̱n ra'a ní' do̱' , ma̱n tacóó ní' do̱' , ma̱n xréé ní' do̱' , ma̱n rlij rihaan ní' do̱' a . Dan me se que'e̱e̱ nee̱ 'yaj suun man ní' , tza̱j ne̱ o̱rún' ní' , ne̱ ase vaa nee̱ man o̱rún' yuvii̱ ro' , da̱nj vaa taran' ní' si̱j noco̱' man Jesucristó ado̱nj . Dan me se 'o̱ yuvii̱ me ní' na̱nj ei .
Dan me se canoco' cunuda̱nj ní' man Jesucristó , ne̱ cayáán Nimán Diose̱ ga̱ 'o̱ 'o̱ ní' , ne̱ che'é dan cata' ne ní' , ga̱a ne̱ cunuu rcua'a̱a̱n taran' ní' , ne̱ che'é dan ase vaa nee̱ man o̱rún' yuvii̱ ro' , vaa taran' ní' cuano̱ na̱nj chugua̱nj . Ino̱ vaa ta'a̱j 'o̱ 'o̱ ní' , ne̱ veé dan me se ta'a̱j ní' me yuvii̱ israelitá do̱' , ta'a̱j ní' me yuvii̱ yaníj do̱' , ta'a̱j ní' me mozó do̱' , ta'a̱j ní' ne uun mozó me do̱' , tza̱j ne̱ ase vaa nee̱ man o̱rún' yuvii̱ ro' , vaa taran' ní' cuano̱ , ne̱ ya̱nj ndo'o Nimán Diose̱ ga̱ cunuda̱nj ní' cuano̱ ei .
Ne'en soj se vaa ne 'o̱ cuya̱a̱n vaa cunuda̱nj nee̱ man yo'o̱ yuvii̱ ma' . Ma̱a̱n se ino̱ vaa 'o̱ 'o̱ rej 'yaj suun man yuvii̱ ado̱nj .
Dan me se ca've̱e se gu̱un rá tacóó ní' se vaa , che'é se na'vee qui'ya̱j suun yo' se‑su̱u̱n ra'a ní' ro' , che'é dan naxu̱u̱n yo' man ma'a̱n yo' rihaan ní' cata̱j yo' , tza̱j ne̱ se̱ guun nucua̱j yo' qui'ya̱j yo' da̱nj ma' . 'O̱ se nee̱ man ma'a̱n ní' me tacóó ní' na̱nj ado̱nj .
Ne̱ ca've̱e se gu̱un rá xréé ní' se vaa , che'é se na'vee qui'ya̱j suun yo' se‑su̱u̱n rlij rihaan ní' , ne̱ che'é dan naxu̱u̱n yo' man ma'a̱n yo' rihaan ní' , tza̱j ne̱ se̱ guun nucua̱j yo' qui'ya̱j yo' da̱nj ma' . 'O̱ se nee̱ man ma'a̱n ní' me xréé ní' na̱nj ado̱nj .
Ne̱ vaa se uun nu̱' nee̱ man ní' rihaan ní' , ne̱ sese ina̱nj rlij rihaan ní' me nu̱' nee̱ man ní' , ne̱ asa̱' ca've̱e cuno̱ ní' , rá soj ga̱ . Ne̱ sese ina̱nj xréé ní' me nu̱' nee̱ man ní' , ne̱ asa̱' ca've̱e naxu̱u̱n ní' nana̱ , rá soj ga̱ .
Diose̱ me síí qui'yaj nu̱' nee̱ man ní' , ne̱ Diose̱ ro' , me síí rqué suun rihaan 'o̱ 'o̱ nee̱ man ní' da̱j qui'ya̱j nij yo' ei .
Sese cuya̱a̱n ga̱a̱ cunuda̱nj nee̱ man ní' , ne̱ nuveé yuvi̱i̱ me ní' ma' .
Dan me se nda̱' se ino̱ vaa 'o̱ 'o̱ nee̱ man ní' , tza̱j ne̱ ve'é vaa nu̱' nee̱ man ní' ei .
Ne nó xcúún rlij rihaan ní' cata̱j yo' rihaan ra'a ní' : “ Taj se uún so̱' rihanj ma' ” . Se̱ guun tu'va̱ yo' da̱nj ma' . Ne̱ ne nó xcúún raa̱ ní' cata̱j yo' rihaan tacóó ní' : “ Taj se uún so̱' rihanj ma' ” . Se̱ guun tu'va̱ yo' da̱nj ma' .
'O̱ se nee̱ man ní' nee̱ ninaj doj ro' , doj a̱ achiin nee̱ yo' man ní' ,
ne̱ nee̱ man ní' nee̱ nij doj ro' , ve'é a̱ doj nique̱e̱ sa̱' yo' , 'yaj ní' , ne̱ na'vej rá ní' quene'e̱n yuvii̱ man nee̱ yo' , ne̱ che'é dan aráán ní' yatzíj man nee̱ yo' a .
Tza̱j ne̱ nee̱ man ní' nee̱ ve'é doj ro' , taj se qui̱'yá' ca̱ráán ní' yatzíj man nee̱ yo' ma' . Ne̱ ve'é ndo'o vaa rcua'a̱a̱n nu̱' nee̱ man ní' , qui'yaj Diose̱ , ne̱ ve'é doj qui'yaj so' che'é nee̱ man ní' nee̱ cunii doj ,
che'é rej na'vej rá so' ga̱a̱ yaníj nee̱ yo' man ní' a . Ma̱a̱n se ve'é cu̱tumé 'o̱ nee̱ man ní' man tuvi' nee̱ man ní' , rá Diose̱ ,
ne̱ sese quira̱n' chi'ii̱ do̱j nee̱ man ní' , ne̱ nano̱ rá nu̱' nee̱ man ní' , ne̱ da̱nj ina̱nj uún , ne̱ sese ve'é cavi̱i̱ sa̱' do̱j nee̱ man ní' , ne̱ gu̱un niha̱' rá nu̱' nee̱ man ní' uún a .
Ya̱j me se a̱j canoco' taran' soj man Jesucristó , ne̱ che'é dan ase vaa nee̱ man Jesucristó vaa cunuda̱nj soj , ne̱ ase vaa do̱j nee̱ man Jesucristó vaa 'o̱ 'o̱ nij soj á .
Ne̱ Diose̱ ro' , me síí cune' man 'o̱ 'o̱ soj qui'ya̱j suun soj che'é cunuda̱nj nij síí noco̱' man Jesucristó , ne̱ ino̱ vaa suun ca'ne' Diose̱ rihaan 'o̱ 'o̱ soj , ne̱ dan me se asino cune' Diose̱ man núj si̱j apóstol nata' se‑na̱na̱ so' rihaan cunuda̱nj nij yuvii̱ ma̱n rihaan chumii̱ , ga̱a ne̱ cune' uún Diose̱ man nij síí nata' nana̱ rqué Diose̱ rihaan nij so' a . Ga̱a ne̱ cune' uún Diose̱ man nij síí tucu'yón se‑na̱na̱ Diose̱ rihaan yuvii̱ , ga̱a ne̱ cune' uún Diose̱ man nij síí 'yaj suun sa̱' noco̱o a . Ga̱a ne̱ cune' uún Diose̱ man nij síí uun nucua̱j tinahuun man yuvii̱ ran' , ne̱ cune' uún Diose̱ man nij síí racuíj man yuvii̱ quiran' sayuun a . Ne̱ cune' Diose̱ man nij síí uun chij rihaan nij síí noco̱' man Jesucristó , ne̱ cune' Diose̱ man nij síí ne'en ca'mi̱i̱ xna'ánj naca̱ a .
Tza̱j ne̱ nuveé apóstol nata' se‑na̱na̱ Jesucristó rihaan cunuda̱nj yuvii̱ ma̱n rihaan chumii̱ me taran' soj ma' . Nuveé si̱j nata' nana̱ rqué Diose̱ rihaan nij so' me cunuda̱nj soj ma' . Nuveé si̱j tucu'yón se‑na̱na̱ Diose̱ rihaan tinúú ní' me cunuda̱nj soj ma' . Ne uun nucua̱j cunuda̱nj ní' qui'ya̱j suun ní' suun sa̱' noco̱o ma' .
Ne uun nucua̱j taran' soj tinahuun taran' soj man yuvii̱ ran' ma' . Ne a'mii cunuda̱nj soj xna'ánj naca̱ ma' . Ne uun nucua̱j taran' soj cataj xna'anj soj me taj nana̱ a'mii tinúú ní' ga̱a a'mii tinúú ní' xna'ánj naca̱ ma' .
'O̱ se nano̱' soj da̱j qui'ya̱j soj , ga̱a ne̱ ca'ne̱' Diose̱ suun rihaan soj qui'ya̱j suun soj nij suun sa̱' doj á . Sese da̱nj qui'ya̱j soj , ne̱ cavi̱i̱ sa̱' taran' soj chugua̱nj . Tza̱j ne̱ me rá 'u̱nj cata̱j 'u̱nj yo'ó nana̱ rihaan soj , ne̱ me ya̱ raj nari̱' soj yo'ó tucuáán sa̱' ina̱nj ei .
Dan me se ca've̱e se ca'mi̱j xna'ánj a'mii yuvii̱ do̱' , ca've̱e se ca'mi̱j xna'ánj a'mii se‑mo̱zó Diose̱ do̱' , tza̱j ne̱ sese ne 'e̱e̱ raj tuvij , ne̱ se̱ guun niha̱' rá yuvii̱ cuno̱ yuvii̱ nana̱ ca'mi̱j ma' . Ma̱a̱n se tu'va rma̱'anj , cata̱j nij yuvii̱ , ne̱ ase uun ga̱a agüiin aga' do̱' , ase uun ga̱a anó aga' do̱' , ta'nga' da̱nj vaa se‑na̱na̱j , cata̱j yuvii̱ na̱nj á .
Ca've̱e se ve'é ndo'o natá' 'u̱nj nana̱ rqué Diose̱ manj do̱' , ca've̱e se ne'enj nu̱' nana̱ tihaa̱n Diose̱ rihaan yuvii̱ do̱' , ca've̱e se sa̱' uxrá avii raj do̱' , ca've̱e se amán uxrá raj ni'ya̱j 'u̱nj man Diose̱ do̱' , ca've̱e se gu̱un nu̱cuáj natuna̱j rej nicu̱n' 'o̱ quij xca̱a̱n che'é se amán uxrá raj ni'ya̱j 'u̱nj man Diose̱ do̱' , tza̱j ne̱ sese ne 'e̱e̱ raj tuvij , ne̱ taj se uún 'u̱nj ga̱a̱ a̱ ma' .
Ca've̱e se rque̱ u̱u̱n 'u̱nj cunuda̱nj si'yáj rihaan nij síí nique̱ do̱' , ca've̱e se rque̱ 'u̱nj nda̱a nee̱ man ma̱'anj do̱' , tza̱j ne̱ sese ne 'e̱e̱ raj man nij síí nique̱ , ne̱ se̱ cavii sa̱' 'u̱nj daj chiha̱a̱ míj ma' .
Ne ra'ya̱nj rá síí 'e̱e̱ rá man tuvi' qui'ya̱j so' sayuun man tuvi' so' ma' . Tza̱j ne̱ vaa ina̱j nimán so' , ne̱ 'e̱e̱ rá so' man tuvi' so' , ne̱ ina̱nj ve'é 'yaj so' rihaan tuvi' so' á . Ne uun xco̱j ruva̱a̱ rá síí 'e̱e̱ rá man tuvi' ni'ya̱j so' tuvi' so' ma' . Ne a'mii xta̱' so' ma' . 'O̱ se nica̱' vaa nimán so' a .
Síí 'e̱e̱ rá man tuvi' ro' , ina̱nj ve'é 'yaj so' rihaan tuvi' so' , ne̱ ne aráya'a̱nj so' ina̱nj ma'a̱n so' ma' . 'O̱ se aráya'a̱nj so' tuvi' so' a . Ne ra'ya̱nj rá so' caxri̱i̱ yuva̱a̱ so' ma' . Ne nuû rá so' sayuun qui'yaj yuvii̱ man so' ga̱a rque̱ ma' .
Nuveé si̱j niha̱' rá ne'en man yuvii̱ 'yaj cacun' me so' ma' . Tza̱j ne̱ niha̱' rá so' ne'en so' se vaa uno yuvii̱ nana̱ ya̱ a .
Uun nucua̱j so' ran' so' na̱j guun sayuun , ne̱ ne tanáj ma'a̱n so' man tinúú so' ma' . 'O̱ se yo'o̱ amán rá so' uno so' cunuda̱nj nana̱ sa̱' , ne̱ yo'o̱ ne'en so' se vaa ina̱nj sa̱' uxrá cavi̱i̱ ní' vaa güii , ne̱ ina̱nj da̱nj vaa rá síí 'e̱e̱ rá man tuvi' ado̱nj .
Xa̱' suun 'e̱e̱ rá tuvi' , tza̱j ne̱ yo'o̱ ga̱a̱ yo' nu̱' cavii nu̱' ca'anj ei . Cuano̱ nihánj me se ma̱n síí nata' nana̱ rqué Diose̱ rihaan nij so' , tza̱j ne̱ vaa güii ca'ne̱' rá nij so' ga̱ suun yo' ei . Ne̱ cuano̱ nihánj me se ma̱n yuvii̱ a'mii xna'ánj naca̱ xna'ánj ne ne'en ma'a̱n yuvii̱ , tza̱j ne̱ vaa güii ca'ne̱' rá nij so' ga̱ suun a'mii xna'ánj yo' a . Ne̱ cuano̱ nihánj me se ma̱n síí avii ndo'o raa̱ , 'yaj Nimán Diose̱ , tza̱j ne̱ vaa güii se̱ go' nij so' doj nana̱ rihaan yuvii̱ a̱ ma' .
Dan me se nu̱' nana̱ sa̱' a'mii ní' do̱' , nu̱' nana̱ cu̱u avii raa̱ ní' 'yaj Diose̱ do̱' , me se ta'a̱j gue̱e̱ nana̱ me yo' na̱nj ado̱nj . Tza̱j ne̱ vaa güii quinavi̱j yo' na̱nj ado̱nj .
'O̱ se güii quina̱n' ní' rihaan Diose̱ me se Diose̱ me síí qui'ya̱j yo'o̱ quene'e̱n ní' cunuda̱nj nana̱ , ne̱ se̱ cachiin a̱ doj nana̱ ca'mi̱i̱ ní' a̱ ma' .
Ga̱a mej xnii me se a'mii xnií 'u̱nj , ne̱ da̱j se uun rá xnii , da̱nj uun raj , ne̱ da̱j se nuchruj ra̱a̱ xnii , da̱nj nuchruj ra̱a̱ 'u̱nj a . Tza̱j ne̱ ya̱j cachij 'u̱nj , guún 'u̱nj snó'o noco̱o , ne̱ tanáj xco̱ 'u̱nj nu̱' se vaa qui'yáj ga̱a mej xnii a . Dan me se ase vaa se 'yaj ina̱nj xnii ro' , da̱nj vaa 'yaj ní' cuano̱ , tza̱j ne̱ vaa güii ta̱náj xco̱ ní' man nu̱' se vaa 'yaj ní' cuano̱ á .
Vaa se ne'en ní' cuano̱ , rá ní' , tza̱j ne̱ ne ne'en sa̱' ní' man yo' ma' . Dan me se ase vaa yuvii̱ ni'ya̱j rihaan 'o̱ se ni'ya̱j rihaan ro' , da̱nj vaa ní' , ne̱ sese ne naruvi̱i̱ rihaan se ni'ya̱j rihaan , ne̱ se̱ quene'en sa̱' yuvii̱ rihaan yuvii̱ ma' . Ne̱ da̱nj vaa ní' uún , ne̱ ma̱n ndo'o rasu̱u̱n ne ne'en sa̱' ní' ei . Tza̱j ne̱ vaa güii canicu̱n' ní' rihaan ma'a̱n Diose̱ , ne̱ sa̱' uxrá quene'e̱n ní' man ma'a̱n so' a . Cuano̱ nihánj me se ne ne'enj cunuda̱nj , tza̱j ne̱ vaa güii , ne̱ ase vaa ne'en Diose̱ manj ro' , da̱nj ga̱a̱ que̱ne'enj man cunuda̱nj ado̱nj .
Tza̱j ne̱ vaa va'nu̱j suun sa̱' no̱ xcúún ní' qui'ya̱j ní' cuano̱ , ne̱ dan me se gu̱un nucua̱j rá ní' man Diose̱ , ne̱ gu̱un ya̱ rá ní' se vaa ya̱ cavi̱i̱ sa̱' ní' , ne̱ ga̱a̱ 'e̱e̱ rá ní' tuvi' ní' a . Yo' me va'nu̱j se no̱ xcúún ní' qui'ya̱j ní' , tza̱j ne̱ o̱rún' suun ga̱a̱ 'e̱e̱ rá man tuvi' ro' , yo' me suun noco̱o doj rihaan cunuda̱nj yo'ó suun ei .
Che'é dan yo'o̱ ga̱a̱ suun 'e̱e̱ rá man tuvi' nimán soj ei . Tza̱j ne̱ nano̱' soj da̱j qui'ya̱j soj , ne̱ ni̱caj soj suun sa̱' , qui'ya̱j Nimán Diose̱ ei . Tza̱j ne̱ doj a̱ gu̱un rá soj nata̱' soj nana̱ rqué Diose̱ rihaan soj ei . 'O̱ se sa̱' doj vaa suun yo' chugua̱nj .
Dan me se xa̱' síí a'mii xna'ánj naca̱ , tza̱j ne̱ ne a'mii so' rihaan yuvii̱ ma' . Rihaan Diose̱ a'mii so' , ne̱ taj síí uno nana̱ a'mii so' ma' . 'O̱ se racuíj Nimán Diose̱ man so' a'mii so' nana̱ tihaa̱n Diose̱ rihaan ma'a̱n so' ado̱nj .
Tza̱j ne̱ síí nata' nana̱ rqué Diose̱ rihaan , tza̱j ne̱ rihaan yuvii̱ a'mii so' , ne̱ sa̱' doj xca̱j nij yuvii̱ cuentá da̱j qui'ya̱j nij yuvii̱ canoco̱' nij yuvii̱ man Diose̱ , ne̱ nari̱' nucuaj nimán nij yuvii̱ , qui'ya̱j so' , ne̱ se̱ nanó rá nij yuvii̱ ma' . 'O̱ se gu̱un niha̱' doj rá nij so' ado̱nj .
Dan me se síí a'mii xna'ánj naca̱ ro' , o̱rún' ma'a̱n so' noco' sa̱' doj man Diose̱ , 'yaj so' , tza̱j ne̱ síí nata' nana̱ rqué Diose̱ rihaan me se sa̱' doj noco' cunuda̱nj nij síí amán rá ni'ya̱j man Jesucristó man Diose̱ , 'yaj so' ado̱nj .
Me raj ca'mi̱i̱ taran' soj xna'ánj naca̱ , tza̱j ne̱ sa̱' doj nata̱' soj nana̱ rqué Diose̱ rihaan soj ei . Dan me se sa̱' doj 'yaj síí nata' se‑na̱na̱ Diose̱ rihaan síí a'mii xna'ánj naca̱ , tza̱j ne̱ sese gu̱un nucua̱j síí a'mii xna'ánj naca̱ cata̱j xna'anj so' rihaan nij yuvii̱ me taj nana̱ a'mii so' ga̱a uun che'e̱ so' a'mii so' xna'ánj naca̱ , ne̱ sa̱' doj qui'ya̱j so' , ne̱ cavi̱i̱ sa̱' doj nij síí amán rá ni'ya̱j man Jesucristó , qui'ya̱j so' , sese da̱nj qui'ya̱j so' ado̱nj .
Cuno̱ soj ca'mi̱j , tinu̱j , nocoj , ne̱ dan me se sese cuchi̱' 'u̱nj rihaan soj , ne̱ cuno̱ soj sese ina̱nj xna'ánj naca̱ ca'mi̱j rihaan soj , rá soj na' . Taj ma' . Me nana̱ nari̱' soj , sese da̱nj qui̱'yáj ga̱ . Tza̱j ne̱ sese ti̱haán 'u̱nj yo'o̱ nana̱ naca̱ nana̱ ca'mii Diose̱ rihanj rihaan soj , ne̱ cuno̱ soj doj , ne̱ sese cavi̱i̱ ndo'o raá 'u̱nj do̱' , sese nata̱' 'u̱nj nana̱ rqué Diose̱ manj do̱' , sese tu̱cu'yonj rihaan soj do̱' , ne̱ cuno̱ sa̱' soj doj ei .
Dan me se ne'en soj da̱j vaa ya'ánj , ne̱ ne vaa i'na̱' ya'ánj , tza̱j ne̱ vaa che'é agüiin sca̱' yo' , ne̱ sese ne tica'mii sca̱' nii man ya'aâ nu̱u̱ rihaan ya'ánj yo' ga̱a anica̱j 'o̱ 'o̱ chra' , ga̱a ne̱ asa̱' ca've̱e xca̱j yuvii̱ cuentá me chra' me achráá nii rihaan ya'ánj yo' ga̱ .
Sese ne tunaca̱j nii se‑na̱na̱ chruun a'yánj yo' ga̱a a'yánj nii , ga̱a ne̱ asa̱' ca've̱e xca̱j nij tanuu cuentá se vaa ca'a̱nj nij so' cunu̱' nij so' ga̱ .
Ne̱ ase vaa ya'ánj do̱' , chruun a'yánj do̱' , ta'nga' da̱nj vaa nij soj uún , ne̱ sese ca'mi̱i̱ soj xna'ánj naca̱ , ne̱ sese se̱ gaa nica̱ nana̱ ca'mi̱i̱ soj , ne̱ asa̱' ca've̱e cuno̱ yuvii̱ me taj soj ga̱ . 'O̱ se se̱ ca'mii soj rihaan yuvii̱ a̱ ma' . Ma̱a̱n rihaan nana̱ u̱u̱n ca'mi̱i̱ soj , raj a .
Dan me se ma̱n uxrá xna'ánj a'mii yuvii̱ rihaan chumii̱ nihánj , raj , ne̱ vaa yuvii̱ uno cunuda̱nj nij xna'ánj yo' ,
tza̱j ne̱ sese ca'mi̱i̱ yo'o̱ so' xna'ánj a'mii ma'a̱n so' rihanj , ne̱ sese se̱ cunoj nana̱ ca'mi̱i̱ so' , ga̱a ne̱ si̱j 'na' yo'ó chuman' gu̱un so' rihanj , ne̱ tana̱nj 'u̱nj , ne̱ guún 'u̱nj si̱j 'na' yo'ó chuman' rihaan so' a .
Che'é dan me xca̱j soj cuentá da̱j qui'ya̱j ma'a̱n soj uún , ne̱ dan me se gu̱un rá soj ni̱caj soj suun sa̱' , qui'ya̱j Nimán Diose̱ , tza̱j ne̱ nano̱' soj da̱j qui'ya̱j soj , ne̱ ca've̱e ni̱caj soj suun sa̱' doj suun ra̱cuíj man cunuda̱nj yo'ó nij síí amán rá ni'ya̱j man Jesucristó , qui'ya̱j Nimán Diose̱ a . 'O̱ se cavi̱i̱ sa̱' soj doj , sese da̱nj qui'ya̱j soj ado̱nj .
Che'é dan me sese vaa yo'o̱ tinúú soj síí a'mii xna'ánj naca̱ , ne̱ no̱ xcúún so' cachi̱nj ni'ya̱j so' rihaan Diose̱ se vaa gu̱un nucua̱j so' cata̱j xna'anj so' me taj nana̱ ca'mi̱i̱ so' rihaan nij yuvii̱ cuno̱ nana̱ yo' ado̱nj .
Tza̱j ne̱ sese ca'mi̱i̱ 'u̱nj xna'ánj naca̱ cachi̱nj ni̱'yáá 'u̱nj rihaan Diose̱ , ne̱ ina̱nj ma̱a̱n nimán 'u̱nj me cachi̱nj ni'ya̱j rihaan Diose̱ , ne̱ cúú ya̱vej , tza̱j ne̱ se̱ cachíín ni'ya̱j yo' rihaan Diose̱ a̱ ma' .
'O̱ se me se no̱ xcúún 'u̱nj qui̱'yáj ga̱ . 'O̱ se no̱ xcúún 'u̱nj asino ya̱a̱n cachi̱nj ni̱'yáj rihaan Diose̱ ga̱ nimanj , ga̱a ne̱ cachi̱nj ni'ya̱j cúú ya̱vej uún rihaan Diose̱ , ne̱ asino ya̱a̱n cachra̱a̱ 'u̱nj chra' rihaan Diose̱ ga̱ nimanj , ga̱a ne̱ nu̱' cúú ya̱vej cachra̱a̱ chra' uún rihaan Diose̱ ado̱nj .
Da̱nj qui'ya̱j soj che'é se asa̱' nuu chre̱' soj cachi̱nj ni'ya̱j soj rihaan Diose̱ , ne̱ 'na' nij síí ataa nari̱' sa̱' se‑na̱na̱ Diose̱ a . Ne̱ sese ina̱nj nimán so̱' cachi̱nj ni̱'yáá so̱' rihaan Diose̱ do̱' , sese ina̱nj nimán so̱' nago̱' so̱' graciá rihaan Diose̱ do̱' , sese ina̱nj nimán so̱' cata̱j se vaa sa̱' vaa Diose̱ do̱' , ne̱ asa̱' ca've̱e cuno̱ síí 'na' naca̱ nana̱ ca'mi̱i̱ so̱' ga̱ . Asa̱' ca've̱e cata̱j so' se vaa ya̱ uxrá vaa nana̱ ca'mii so̱' ga̱ .
Ca've̱e se ve'é uxrá ga̱a̱ nana̱ cachi̱nj ni̱'yáá so̱' rihaan Diose̱ , tza̱j ne̱ yo'ó so' ro' , se̱ ca'vee gu̱un niha̱' rá so' , qui̱'yáá so̱' ma' .
Nagó' 'u̱nj graciá rihaan Diose̱ che'é se xca̱a̱n vaa xna'ánj naca̱ a'mij rihaan taran' nij soj , che'é se 'u̱nj me síí ne'en doj xna'ánj naca̱ rihaan taran' soj a .
Tza̱j ne̱ ga̱a nuu chre̱' 'u̱nj ga̱ nij tinúú ní' nij síí amán rá ni'ya̱j man Jesucristó , ne̱ no̱ xcúnj ca'mi̱j nana̱ avii cúú ya̱vej rihaan nij so' , ne̱ dan me se ca've̱e se chi̱' míj nana̱ xna'ánj naca̱ ca'mi̱j , tza̱j ne̱ se̱ cavii sa̱' doj tinúj , qui'ya̱j nana̱ yo' a̱ ma' . Tza̱j ne̱ sese ca'mi̱j nu̱j se 'u̱n' gue̱e̱ nana̱ cavi̱i̱ cúú ya̱vej rihaan tinúú ní' , tza̱j ne̱ cavi̱i̱ sa̱' nij so' doj , qui'ya̱j nana̱ yo' , che'é se nana̱ uno nij so' me yo' ei .
Ga̱a̱ sca̱' raa̱ nij soj , tinu̱j , nocoj . Se̱ gaa raa̱ soj ase vaa raa̱ 'o̱ xnii ma' . Dan me se ase vaa ne'ej ataa nari̱' qui'ya̱j cacun' ro' , da̱nj ga̱a̱ soj , tza̱j ne̱ ga̱a̱ sca̱' raa̱ soj ei .
Dan me se vaa nana̱ no̱ rihaan danj Diose̱ taj se vaa : “ Ca'ne̱j 'u̱nj yuvii̱ ma̱n ga̱n' cuchi̱' rihaan nij yuvii̱ israelitá , ne̱ yo'ó xna'ánj quinata̱' nij so' rihaan nij yuvii̱ israelitá , tza̱j ne̱ se̱ cuno nij yuvii̱ israelitá nana̱ ca'mi̱j rihaan nij so' ma' . ” Da̱nj cataj Diose̱ rihaan nij yuvii̱ israelitá ga̱a naá a .
Dan me se xca̱j ní' cuentá se vaa nuveé che'e̱ ma'a̱n ní' si̱j amán rá ni'ya̱j man Jesucristó vaa xna'ánj naca̱ xna'ánj ne ne'en a̱ 'ó yuvii̱ yo' ma' . 'O̱ se che'é nij síí ne amán rá ni'ya̱j man Jesucristó vaa xna'ánj naca̱ yo' , ne̱ dan me se cuno̱ nij so' xna'ánj naca̱ , ga̱a ne̱ xca̱j nij so' cuentá se vaa nuveé si̱j noco̱' man Diose̱ me ma'a̱n nij so' a . Ne̱ se‑na̱na̱ Diose̱ nana̱ nata' nii ro' , nuveé che'e̱ nij síí ne amán rá ni'ya̱j man Jesucristó vaa nana̱ yo' ma' . 'O̱ se che'é ní' si̱j amán rá ni'ya̱j man Jesucristó vaa nana̱ yo' ado̱nj .
Dan me se sese ina̱nj xna'ánj naca̱ ca'mi̱i̱ taran' soj ga̱a nuu chre̱' soj , ne̱ catu̱u̱ nij síí ataa nari̱' sa̱' tucuáán noco̱' ní' catu̱u̱ síí ne amán rá ni'ya̱j man Jesucristó catu̱u̱ rá ve' ga̱ nij soj , ne̱ da̱j cata̱j nij so' , rá soj ga̱ . Se̱ cuno nij so' xna'ánj ca'mii soj a̱ ma' . Che'é dan : “ Snúú rma'a̱n nij soj ” , cata̱j nij so' na̱nj ado̱nj .
Tza̱j ne̱ sese nata̱' taran' soj nana̱ rqué Diose̱ rihaan soj , ne̱ catu̱u̱ nij síí ataa nari̱' tucuáán noco̱' ní' catu̱u̱ nij síí ne amán rá ni'ya̱j man Jesucristó catu̱u̱ rá ve' , ga̱a ne̱ xca̱j nij so' cuentá che'é cacun' tumé nij so' , qui'ya̱j taran' soj , ne̱ quinano̱ rá nij so' che'é cacun' tumé nij so' , qui'ya̱j taran' soj chugua̱nj .
Cuno̱ nij so' nana̱ ca'mi̱i̱ taran' soj , ga̱a ne̱ xca̱j nij so' cuentá che'é nu̱' se chi'i̱i̱ ma̱n nimán nij so' , ne̱ ca'a̱nj canicu̱n' ru̱j nij so' , ga̱a ne̱ na'vi̱j nij so' rihaan Diose̱ , ne̱ cata̱j ya̱ nij so' se vaa ya̱ Diose̱ ne ga̱ soj ei .
Che'é dan nihánj me cata̱j xna'anj 'u̱nj rihaan soj da̱j qui'ya̱j soj , tinu̱j , nocoj . Ga̱a nuu chre̱' soj , ne̱ ino̱ ga̱a̱ se qui'ya̱j 'o̱ 'o̱ soj ei . Yo'o̱ tinúú soj cachra̱a̱ 'o̱ chra' , ne̱ tu̱cu'yón yo'ó tinúú soj se‑na̱na̱ Diose̱ rihaan soj , ne̱ nata̱' yo'ó tinúú soj nana̱ rqué Diose̱ rihaan so' , ne̱ ca'mi̱i̱ yo'ó tinúú soj xna'ánj naca̱ , ne̱ cata̱j xna'anj yo'ó tinúú soj me taj nana̱ ca'mii tinúú soj síí ca'mii xna'ánj naca̱ , ne̱ ina̱nj da̱nj qui'ya̱j soj , ra̱cuíj taran' soj man tinúú soj , ga̱a ne̱ ve'é doj canoco̱' sa̱' soj man Jesucristó a .
Sese vaa vi̱j va'nu̱j soj me rá ca'mi̱i̱ xna'ánj naca̱ , ne̱ ca've̱e ca'mi̱i̱ nij so' , tza̱j ne̱ sese que'e̱e̱ soj doj me rá ca'mi̱i̱ , ga̱a ne̱ se̱ ca'vee ma' . 'O̱ se dínj tu'va ta'a̱j soj , ga̱a ne̱ canicu̱n' yo'ó tuvi' soj nata̱' so' me nana̱ me ca'mii nij síí ca'mii xna'ánj naca̱ yo' á .
Tza̱j ne̱ sese taj va̱j a̱ 'ó soj gu̱un nucua̱j nata̱' che'é nana̱ ca'mii nij síí ca'mii xna'ánj naca̱ , ne̱ táá a̱ se se̱ ca'mii nij so' xna'ánj naca̱ rihaan yuvii̱ a̱ ma' . Ma̱a̱n se dínj ga̱a̱ tu'va nij so' ga̱a nuu chre̱' soj á . Ina̱nj rihaan ma'a̱n nij so' do̱' , rihaan Diose̱ do̱' , ca'mi̱i̱ nij so' xna'ánj naca̱ yo' á .
Dan me se veé da̱nj qui'ya̱j gue̱e̱ soj asa̱' nata' soj se‑na̱na̱ Diose̱ uún a . Nata̱' vi̱j va'nu̱j tinúú soj , síí rqué Diose̱ se‑na̱na̱ so' rihaan , ne̱ nuchru̱j ra̱a̱ yo'ó tinúú soj nana̱ nata' nij so' , sese ya̱ ya̱ se‑na̱na̱ Nimán Diose̱ me nana̱ nata' nij so' a .
Sese nata' yo'o̱ so' , ne̱ sese gu̱un rá yo'ó so' nata̱' so' yo'ó nana̱ rqué Diose̱ rihaan ma'a̱n so' , ne̱ ca'ne̱' rá síí nicu̱n' a'mii yo' ca'mi̱i̱ yo'ó tinúú so' á .
Veé dan me se ga̱a̱ ya'núj rihaan taran' soj , ne̱ nda̱a yo'o̱ yo'o̱ soj nata̱' nana̱ rqué Diose̱ rihaan soj , ne̱ nari̱' cunuda̱nj soj nana̱ achiin man soj , ga̱a ne̱ nari̱' nucuaj nimán taran' soj a .
Sese uun nucua̱j nij síí nata' nana̱ rqué Diose̱ rihaan nij so' quiri̱i̱ ta'nga' nij so' rihaan nimán ma'a̱n nij so' , ne̱ uun nucua̱j nij so' ca'ne̱' rá nij so' ga̱ nana̱ a'mii nij so' ado̱nj .
Dan me se xa̱' Diose̱ , tza̱j ne̱ nuveé si̱j tinachej rasu̱u̱n me Diose̱ ma' . 'O̱ se Diose̱ ro' , me síí 'yaj nica̱ vaa nu̱' rasu̱u̱n ado̱nj . Dínj ga̱a̱ tu'va chana̱ ga̱a nuu chre̱' nij soj si̱j amán rá ni'ya̱j man Jesucristó á . Ne nó xcúún chana̱ ca'mi̱i̱ chana̱ ma' . Ma̱a̱n se da̱nj nano̱ xre̱j no' á . Ina̱nj da̱nj taj se‑tucua̱nj Moisés , ne̱ ina̱nj da̱nj vaa tucuáán noco̱' cunuda̱nj ní' si̱j sa̱' noco̱' man Diose̱ ma̱n daj a̱ chuman' a .

Sese vaa 'o̱ nana̱ me rá chana̱ nari̱' no' , ne̱ xna̱'anj no' man snó'o nica̱ no' ve' tucuá no' , ne̱ cata̱j xna'anj so' rihaan no' a . Tza̱j ne̱ nij vaa sese canicu̱n' chana̱ ca'mi̱i̱ no' rihaan cunuda̱nj nij síí amán rá ni'ya̱j man Jesucristó ga̱a nuu chre̱' nij so' ado̱nj .
Nuveé na̱na̱ cavii raa̱ nij soj me se‑na̱na̱ Diose̱ ma' . Nuveé ina̱nj soj me síí cuchi' se‑na̱na̱ Diose̱ rihaan ma' . Che'é dan me xca̱j soj cuentá da̱j vaa tucuáán noco̱' núj si̱j amán rá ni'ya̱j man Jesucristó á .
Sese guun rá yo'o̱ so' se vaa ne'en so' nata̱' so' nana̱ rqué Diose̱ rihaan so' do̱' , sese guun rá so' se vaa ya̱nj Nimán Diose̱ ga̱ ma'a̱n so' do̱' , ne̱ xca̱j so' cuentá se vaa nana̱ nihánj nana̱ cachrón 'u̱nj che'é soj ro' , nana̱ cataj xna'anj ma'a̱n síí 'ni̱j ra'a man ní' rihaan ní' me nana̱ nihánj a .
Sese vaa yo'o̱ síí taj se vaa nuveé na̱na̱ cataj xna'anj síí 'ni̱j ra'a man ní' me nana̱ nihánj , ne̱ se̱ cuchumán rá ní' se vaa si̱j nata' se‑na̱na̱ Diose̱ me ma'a̱n so' ma' .
Che'é dan me nano̱' uxrá soj da̱j qui'ya̱j soj , ne̱ gu̱un nucua̱j soj nata̱' soj nana̱ rqué Diose̱ rihaan soj , tinu̱j . Ne̱ se̱ cataj soj se vaa se̱ ca'vee ca'mi̱i̱ yuvii̱ xna'ánj naca̱ mei .
Tza̱j ne̱ ve'é ina̱nj qui'ya̱j soj nu̱' se vaa 'yaj soj , ne̱ chij ina̱nj qui'ya̱j soj nu̱' se‑su̱u̱n Diose̱ ei .
Ya̱j me se me raj na'nu̱j rá soj nana̱ cataj xna'anj 'u̱nj rihaan soj , tinu̱j , nocoj . Dan me se nana̱ sa̱' a̱j natá' 'u̱nj rihaan soj asi̱j rque̱ me nana̱ nihánj , ne̱ cuno soj nana̱ nihánj , ne̱ raan noco' soj man nana̱ nihánj a .
Dan me se che'e̱ nana̱ nihánj nana̱ natá' 'u̱nj rihaan soj me quinani̱i̱ soj rihaan sayuun , sese yo'o̱ raan canoco̱' soj nana̱ nihánj ei . Tza̱j ne̱ sese tu'va rma'a̱n soj do̱' , sese ne ya̱ noco' soj nana̱ sa̱' nihánj do̱' , ne̱ se̱ cavii sa̱' soj ma' . Ma̱a̱n se quira̱n' soj sayuun na̱nj ado̱nj .
'O̱ se asino ya̱a̱n nataj nana̱ sa̱' narí' 'u̱nj rihaan soj , ne̱ nana̱ cataj xna'anj nii rihanj me nana̱ nihánj , se vaa cavi' Jesucristó che'é cacun' tumé ní' , nda̱a vaa taj danj Diose̱ a .
Dan me se cachin' nii man so' rque yo'óó , ga̱a ne̱ dan me se cachén va'nu̱j güii , ne̱ cunuu i'na̱' uún so' , ne̱ dan me se ase vaa tu'va gue̱e̱ danj Diose̱ vaa quiran' so' a .
Dan me se curuvi' so' ni'ya̱j síí cu'na̱j Pedró , ne̱ gaa do̱j , ga̱a ne̱ curuvi' uún so' ni'ya̱j nu̱' chuvi̱j nij apóstol cune' so' man nata̱' se‑na̱na̱ so' a .
Cachén do̱j güii , ga̱a ne̱ curuvi' uún so' rihaan 'u̱n' cientó táá doj tinúú ní' síí noco̱' man so' a . Dan me se ta'a̱j nij so' cavi' , tza̱j ne̱ yo'ó ta'a̱j nij so' vaa i'na̱' cuano̱ ga̱ ní' a .
Ga̱a ne̱ cachén do̱j , ga̱a ne̱ curuvi' uún Jesucristó ni'ya̱j síí cu'na̱j Santiagó , ne̱ veé dan , ga̱a ne̱ curuvi' uún so' ni'ya̱j cunuda̱nj nij apóstol cune' so' man nata̱' se‑na̱na̱ so' a .
Veé dan , ga̱a ne̱ curuvi' uún so' ni'ya̱j ma̱'anj a . Síí noco̱' xcó taran' nij síí quene'en man so' mej , ne̱ ase vaa 'o̱ ne'ej ni'ya' vaa 'u̱nj rihaan nij so' na̱nj ei . 'O̱ se ne nó xcúún 'u̱nj guún 'u̱nj apóstol rihaan nij so' a̱ ma' .
'O̱ se ga̱a ataa ca̱nocoj man Jesucristó , ne̱ qui'yaj ndo'oj sayuun man nij síí cuchumán rá ni'ya̱j man Jesucristó , ne̱ che'é dan ya̱j mej síí noco̱' rihaan cunuda̱nj nij apóstol cune' Jesucristó man nata̱' se‑na̱na̱ so' a . Che'é dan nuveé si̱j no̱ xcúún nata̱' rihaan yuvii̱ che'é so' mej , raj a̱ ma' .
Tza̱j ne̱ sa̱' uxrá qui'yaj Diose̱ che'ej , ne̱ racuíj ma'a̱n Diose̱ manj , ne̱ che'é dan mej apóstol cuano̱ ado̱nj . Nuveé se̱ qui'yaj rma'a̱n Diose̱ da̱nj manj ma' . 'O̱ se 'u̱nj nihánj ro' , me síí 'yaj suun doj rihaan cunuda̱nj nij apóstol cune' Jesucristó man , tza̱j ne̱ nuveé ma̱'anj 'yaj suun ma' . 'O̱ se che'é se racuíj Diose̱ manj ro' , che'é dan 'yáj da̱nj , ne̱ ma'a̱n Diose̱ 'yaj da̱nj ado̱nj .
Ne̱ a'mii natáj 'u̱nj a'mii natáj yo'ó nij apóstol cune' Jesucristó man a'mii natáj se‑na̱na̱ Diose̱ nana̱ sa̱' , ne̱ che'é se ca'mii natáj cunuda̱nj núj rihaan soj , che'é dan cuchumán rá soj cuno soj nana̱ sa̱' yo' ei .
Dan me se ne'en soj se vaa a'mii natáj núj se vaa cunuu i'na̱' uún Jesucristó ga̱a cavi' so' , ne̱ che'é dan me che'é taj ta'a̱j yuvii̱ 'ni̱j sca'núj soj se vaa se̱ ca'vee cunu̱u i'na̱' uún nij síí cavi' ga̱ .
Sese ya̱ se̱ ca'vee cunu̱u i'na̱' uún nij síí cavi' , ga̱a ne̱ me che'é cunuu i'na̱' uún Jesucristó , rá soj ga̱ .
Sese ya̱ ne cunu̱u i'na̱' uún Jesucristó , ga̱a ne̱ tu'va rma'a̱n núj ga̱a a'mii natáj núj a̱j na' . Amán rma'a̱n rá soj ni'ya̱j soj nana̱ ne̱ a'mii núj ga̱a̱ a̱j na' .
A̱j cataj xna'anj núj rihaan soj se vaa cunuu i'na̱' uún Jesucristó , qui'yaj Diose̱ , tza̱j ne̱ sese se̱ ca'vee cunu̱u i'na̱' uún nij síí cavi' , ga̱a ne̱ ne cunu̱u i'na̱' uún Jesucristó vaa ga̱a̱ na' . Síí ne̱ me núj , ne̱ ca'mii ne̱ núj che'é ma'a̱n Diose̱ vaa ga̱a̱ a̱j na' .
'O̱ se sese se̱ ca'vee cunu̱u i'na̱' uún nij síí cavi' , ga̱a ne̱ ne cunu̱u i'na̱' uún Jesucristó vaa ga̱a̱ a̱ ma' .
Ne̱ sese ya̱ ne cunu̱u i'na̱' uún Jesucristó , ne̱ nana̱ amán rá soj yo' ro' , nana̱ tiha' yu'unj me yo' vaa ga̱a̱ asanj . Ne̱ quira̱n' ma'a̱n soj sayuun che'é nu̱' cacun' tumé soj ,
ne̱ nij síí cavi' síí cuchumán rá ni'ya̱j man Jesucristó me se cuchumán rma'a̱n rá nij so' , ne̱ ca'anj nij so' rihaan ya'an vaa ga̱a̱ na̱nj asanj .
Ne̱ ní' si̱j guun ya̱ rá se vaa cavi̱i̱ sa̱' ní' qui'yaj Jesucristó me se doj a̱ quij quira̱n' ní' rihaan daj a̱ nij yuvii̱ ma̱n rihaan chumii̱ nihánj vaa ga̱a̱ asanj . Dan me se che'é se nana̱ tiha' yu'unj noco' ní' , ga̱a ne̱ doj a̱ quij quira̱n' ní' vaa ga̱a̱ ei .
Tza̱j ne̱ , taj ma' . 'O̱ se ya̱ uxrá cunuu i'na̱' uún Jesucristó ga̱a cavi' so' ado̱nj . Che'é se cunuu i'na̱' uún so' ro' , che'é dan ne'en ya̱ ní' se vaa cunu̱u i'na̱' uún nij síí cavi' cuchumán rá ni'ya̱j man so' ado̱nj .
Dan me se che'é se o̱rún' snó'o me qui'yaj cavi' cunuda̱nj yuvii̱ ma̱n rihaan chumii̱ ro' , che'é dan o̱rún' snó'o me qui'yaj cunu̱u i'na̱' uún yuvii̱ ado̱nj .
Dan me se che'é se vaa qui'yaj o̱rún' síí cu'na̱j Adán ne̱ cavi' taran' yuvii̱ ro' , veé da̱nj qui'yaj Jesucristó , ne̱ che'é o̱rún' so' ro' , me cunu̱u i'na̱' uún cunuda̱nj yuvii̱ noco̱' man so' ado̱nj .
Tza̱j ne̱ nda̱a 'o̱ 'o̱ orá quisi̱j 'o̱ 'o̱ rasu̱u̱n ado̱nj . Dan me se Jesucristó me síí cunuu i'na̱' asino ya̱a̱n rihaan cunuda̱nj yuvii̱ , ga̱a ne̱ güii ca'na̱' uún so' rihaan chumii̱ nihánj ro' , me se asino nij síí cuchumán rá ni'ya̱j man so' cunu̱u i'na̱' uún ei . Dan me se quisíj cunuu i'na̱' taran' nij síí noco̱' man so' ,
ga̱a ne̱ quinavi̱j nu̱' chumii̱ nihánj a . Dan me se asino ya̱a̱n ca'ne̱e̱ Jesucristó nu̱' suun ata̱ taran' nij yuvii̱ do̱' , taran' nij ya'anj uun chij rihaan chumii̱ nihánj do̱' , ga̱a ne̱ nago̱' Jesucristó nu̱' chumii̱ nihánj rihaan Rej ní' Diose̱ , ga̱a ne̱ ma'a̱n Diose̱ gu̱un chij rihaan chumii̱ nihánj ado̱nj .
'O̱ se no̱ xcúún Jesucristó gu̱un chij Jesucristó rihaan chumii̱ nihánj nda̱a se qui'ya̱j canaán ya̱ ya̱ so' rihaan taran' nij síí ta̱j ri'yunj man so' ado̱nj .
'O̱ se síí ta̱j ri'yunj man Jesucristó me se 'yaj avi' yuvii̱ , ne̱ dan me se yo'o̱ qui'ya̱j canaán Jesucristó rihaan se 'yaj avi' yuvii̱ , ga̱a ne̱ quisi̱j quinavi̱j cunuda̱nj nij síí ta̱j ri'yunj man Jesucristó ei .
Danj Diose̱ taj se vaa qui'ya̱j canaán Jesucristó rihaan cunuda̱nj rasu̱u̱n , qui'ya̱j Diose̱ a . Da̱nj a'mii danj Diose̱ , tza̱j ne̱ se̱ guun chij Jesucristó rihaan ma'a̱n Diose̱ ma' . 'O̱ se Diose̱ me síí qui'yaj guun chij so' rihaan cunuda̱nj yo'ó nij rasu̱u̱n ado̱nj .
Asa̱' guun chij Jesucristó rihaan nu̱' rasu̱u̱n qui'yaj Diose̱ , ne̱ gu̱un chij Diose̱ rihaan ma'a̱n Jesucristó , ne̱ dan me se qui'ya̱j canaán Jesucristó rihaan cunuda̱nj rasu̱u̱n , qui'ya̱j Diose̱ , ga̱a ne̱ gu̱un chij Diose̱ rihaan ma'a̱n so' , ga̱a ne̱ Diose̱ me síí gu̱un chij ndo'o rihaan cunuda̱nj rasu̱u̱n ado̱nj .
Sese se̱ cunuu i'na̱' síí cavi' , ga̱a ne̱ me che'é ata' ne nii che'é 'o̱ xnangá , rá soj ga̱ . Sese se̱ cunuu i'na̱' ya̱ uún nij síí cavi' , ga̱a ne̱ ata' ne rma'a̱n nii che'é síí cavi' a . Tza̱j ne̱ 'o̱ se ya̱ uxrá cunu̱u i'na̱' uún nij síí cavi' , rá nii ei .
Me che'é niga̱nj vaj núj rihaan sayuun che'é se‑na̱na̱ Diose̱ , rá soj ga̱ .
Ya̱ ina̱nj da̱nj vaj núj rihaan sayuun , tinu̱j , nocoj . Ne'en soj se vaa niha̱' ndo'o rá núj che'é suun 'yaj suun núj sca'núj soj che'é síí 'ni̱j ra'a man ní' , ne̱ dan me se ya̱ taj xna'anj 'u̱nj rihaan soj se vaa ma̱a̱n na'vi̱j núj 'o̱ 'o̱ güii cavi̱' núj che'é se‑na̱na̱ Diose̱ ei .
Quiran' ndo'oj sayuun chuman' Efeso , ne̱ dan me se ase vaa sayuun ran' síí unu' ga̱ xcuu yuva̱a̱ ro' , ta'nga' da̱nj vaa sayuun quiranj , ne̱ me che'é qui'yáj da̱nj , rá soj , sese yu̱u̱n che'e̱ cavi̱j ga̱ . 'O̱ se qui'yaj suun u̱u̱n 'u̱nj vaa ga̱a̱ na̱nj ei . Sese ya̱ uxrá se̱ cunuu i'na̱' uún nij síí cavi' , ga̱a ne̱ doj a̱ ve'é sese canoco̱' ní' nana̱ a'mii yuvii̱ ma̱n rihaan chumii̱ nihánj chugua̱nj . Dan me se yuvii̱ ma̱n rihaan chumii̱ nihánj taj : “ Da̱j doj quisi̱j güii cavi̱' ní' á . Che'é dan cha̱ ní' chraa do̱' , co'o̱ ní' tzi' do̱' , ya̱j ga̱a vaa i'na̱' ní' á ” , taj nij yuvii̱ ma̱n rihaan chumii̱ nihánj yuvii̱ ne gu̱un ya̱ rá se vaa cunu̱u i'na̱' uún ní' a . Tza̱j ne̱ ne 'yaj núj da̱nj ma' . 'O̱ se ne'en ya̱ núj se vaa cunu̱u i'na̱' ya̱ uún nij síí cavi' ado̱nj .
Ca'ne̱' rá soj ga̱ suun tiha' yu'unj man ma'a̱n ei . Nda̱' se sa̱' vaa nimán soj , tza̱j ne̱ sese cache̱e̱ soj ga̱ síí chi'i̱i̱ , ne̱ nu̱u chi'i̱i̱ nimán soj , qui'ya̱j nij so' ei .
No̱ xcúún soj xca̱j naca̱ soj cuentá , ne̱ ca'ne̱' rá soj ga̱ suun 'yaj cacun' ei . 'O̱ se ta'a̱j soj me síí ne ne'en uxrá da̱j vaa Diose̱ , raj a̱ ma' . 'O̱ se vaa che'é gu̱un na'a̱j soj chugua̱nj .
Tza̱j ne̱ vaa yuvii̱ cata̱j : “ Asa̱' ca've̱e cunu̱u i'na̱' uún nij síí cavi' ga̱ . Da̱j ga̱a̱ nee̱ man nij so' asa̱' cunuu i'na̱' uún nij so' ga̱ ” , taj nij yuvii̱ , xná'anj nij yuvii̱ a .
Tza̱j ne̱ síí ni'yo̱n mé so̱' , sese da̱nj a'mii so̱' chugua̱nj . Ne'én so̱' da̱j ran' 'núú unô so̱' ei . Asino ya̱a̱n uchruu̱ 'núú yo' rque yo'óó , ga̱a ne̱ xtun' ma'a̱n 'núú yo' , ga̱a ne̱ xra' naa̱ le'e̱j man 'núú yo' a . Sese se̱ cuchruu̱ 'núú yo' rque yo'óó , ne̱ daj chiha̱a̱ míj se̱ xra' naa̱ ma' . 'O̱ se ase vaa ran' 'núú ga̱a unô nii man yo' rque yo'óó ro' , da̱nj ga̱a̱ quira̱n' ní' ado̱nj .
Ne̱ sese cuno̱ so̱' yo'o̱ caân 'núú trigó do̱' , na̱j guun caân do̱' , rque yo'óó , ne̱ nuveé ma'a̱n coj me se caxríj so̱' rque yo'óó ma' . Ma̱a̱n se caân me yo' , tza̱j ne̱ síj xra' yo' , ga̱a ne̱ nahuun yo' coj ado̱nj .
Tza̱j ne̱ ino̱ vaa coj xra' man 'o̱ 'o̱ caân , ne̱ ase vaa me rá Diose̱ ga̱a̱ 'o̱ 'o̱ coj ro' , ta'nga' da̱nj vaa 'o̱ 'o̱ coj xra' , 'yaj Diose̱ ado̱nj .
Ne̱ ne 'o̱ cuya̱a̱n vaa nu̱' nee̱ ma' . 'O̱ se ca've̱e se nee̱ man yuvii̱ do̱' , ca've̱e se nee̱ man xcuu do̱' , ca've̱e se nee̱ man xtâj do̱' , ca've̱e se nee̱ man xcuaj do̱' , tza̱j ne̱ ino̱ vaa a'ngaa 'o̱ 'o̱ nij nee̱ yo' ado̱nj .
Ne̱ ma̱n rasu̱u̱n rej xta̱' , ne̱ ma̱n rasu̱u̱n rihaan yo'óó , ne̱ ino̱ doj vaa rasu̱u̱n ma̱n rej xta̱' ga̱ rasu̱u̱n ma̱n rihaan yo'óó nihánj , tza̱j ne̱ ve'é uxrá vaa cunuda̱nj nij rasu̱u̱n yo' ei .
Dan me se ve'é vaa güii do̱' , ve'é vaa yavii do̱' , ve'é vaa yati' do̱' , tza̱j ne̱ ino̱ vaa ruvi' 'o̱ 'o̱ nij rasu̱u̱n yo' ga̱a ni'ya̱' man nij yo' , ne̱ veé da̱nj ino̱ vaa 'o̱ 'o̱ nij yati' uún chugua̱nj .
Dan me se ase vaa ino̱ vaa 'o̱ 'o̱ nij rasu̱u̱n yo' ro' , vaa 'o̱ 'o̱ ní' uún chugua̱nj . Ne̱ nee̱ man ní' asa̱' quisíj cunuu i'na̱' uún ní' me se ino̱ ga̱a̱ nee̱ yo' ga̱ nee̱ man ní' cuano̱ chugua̱nj . Ne̱ nee̱ man ní' cuano̱ , tza̱j ne̱ da̱j doj cavi̱' yo' , ne̱ vaa güii cavi̱' ní' , ga̱a ne̱ cachi̱n' nii man nee̱ man ní' rque yo'óó , ga̱a ne̱ cunu̱u ino̱ yo' ei . Tza̱j ne̱ asa̱' cunuu i'na̱' uún ní' , ga̱a ne̱ daj chiha̱a̱ míj se̱ cavi' uún nee̱ man ní' a̱ ma' .
Xa̱' nee̱ man ní' cuano̱ , tza̱j ne̱ nij vaa yo' , tza̱j ne̱ asa̱' cunuu i'na̱' uún ní' , ne̱ ina̱nj ve'é ndo'o ga̱a̱ nee̱ man ní' asa̱' cunuu i'na̱' uún ní' ei . Tza̱j ne̱ cuano̱ me se taj se 'yá' gu̱un nucua̱j yo' ma' . Tza̱j ne̱ asa̱' cunuu i'na̱' uún ní' , ne̱ ga̱a̱ nucua̱j ndo'o nee̱ man ní' ado̱nj .
Nee̱ ma̱n u̱u̱n rihaan chumii̱ nihánj cuano̱ me ní' , tza̱j ne̱ asa̱' cunuu i'na̱' uún ní' , ne̱ nee̱ yo'o̱ canoco̱' sa̱' man Diose̱ gu̱un nee̱ man ní' ado̱nj . Dan me se sese ne'en ní' se vaa ya̱ vaa nee̱ man ní' cuano̱ , ne̱ veé da̱nj ya̱ uxrá ga̱a̱ yo'ó nee̱ sa̱' man ní' , qui'ya̱j Diose̱ ei . Ne̱ nee̱ yo' me yo'o̱ canoco̱' sa̱' man Diose̱ chugua̱nj .
Ne̱ danj Diose̱ taj se vaa snó'o qui'yaj Diose̱ asino ya̱a̱n me síí cu'na̱j Adán , ne̱ ga̱a tiha̱j qui'yaj Diose̱ man so' me se ca'néé Diose̱ nana̱ vaa i'na̱' rque nee̱ man so' a , taj danj Diose̱ a . Dan me se ase vaa síí cu'na̱j Adán ro' , da̱nj vaa síí cu'na̱j Jesucristó , tza̱j ne̱ ino̱ doj vaa Jesucristó , ne̱ dan me se ga̱a cunuu i'na̱' uún Jesucristó , ne̱ cunuu ino̱ u̱n' nee̱ man so' , ne̱ dan me se 'vee vaa i'na̱' nda̱a ma'a̱n ní' , 'yaj so' a . Ne̱ che'é dan cunu̱u i'na̱' uún taran' ní' chugua̱nj .
Tza̱j ne̱ asino ya̱a̱n vaa nee̱ man ní' ga̱a mán ní' rihaan chumii̱ nihánj , ga̱a ne̱ vaa güii , ga̱a ne̱ ma'a̱n ní' ni̱caj nee̱ sa̱' doj yo' a .
Xa̱' snó'o qui'yaj Diose̱ asino ya̱a̱n , tza̱j ne̱ yo'óó u̱u̱n guun so' a . Dan me se nica̱j Diose̱ yo'óó ma̱n rihaan chumii̱ nihánj , qui'yaj Diose̱ man so' , tza̱j ne̱ xa̱' yo'ó snó'o , tza̱j ne̱ Jesucristó me so' , ne̱ so' me síí cavii rej xta̱' ca'na' rihaan ní' ado̱nj .
Ne̱ ase vaa síí cu'na̱j Adán síí guun yo'óó ro' , ta'nga' da̱nj vaa cunuda̱nj yuvii̱ ma̱n rihaan chumii̱ nihánj , tza̱j ne̱ ase vaa Jesucristó síí cavii rej xta̱' ro' , ta'nga' da̱nj vaa cunuda̱nj yuvii̱ ya̱nj rej xta̱' na̱nj á .
Ga̱a mán ní' rihaan chumii̱ nihánj me se ase vaa Adán síí guun yo'óó ro' , da̱nj vaa ma'a̱n ní' , tza̱j ne̱ vaa güii , ne̱ ase vaa Jesucristó síí cavii rej xta̱' ro' , ta'nga' da̱nj ga̱a̱ ní' ado̱nj .
Cuano̱ nihánj me se cata̱j xna'anj 'u̱nj rihaan nij soj se vaa se̱ guun nucua̱j nee̱ man ní' do̱' , ton man ní' do̱' , cúú man ní' do̱' , ca̱yáán yo' ga̱ Diose̱ asa̱' guun chij Diose̱ rihaan chumii̱ nihánj , man tinu̱j , man nocoj . 'O̱ se se̱ guun cuma̱n rasu̱u̱n cuchru̱u̱ ga̱ rasu̱u̱n ne uchruu̱ mei .
Tza̱j ne̱ cata̱j xna'anj 'u̱nj rihaan nij soj yo'o̱ nana̱ yuve̱ tihaa̱n naca̱ Diose̱ rihanj , se vaa se̱ cavi' taran' ní' ma' . 'O̱ se vaa güii , ne̱ rque o̱rún' orá le'e̱j nii yu̱u̱n che'e̱ cunu̱u ino̱ taran' ní' ,
ne̱ dan me se da̱j se uun rá' ga̱a nanij do̱j yuvé scu'lu̱' rihan' ro' , da̱nj gu̱un u̱u̱n do̱j rá' asa̱' quisíj orá cunu̱u ino̱ ní' na̱nj ado̱nj . Dan me se güii quinavi̱j chumii̱ nihánj me se nu̱' ca'ya̱nj se‑mo̱zó Diose̱ chruun a'yánj , ne̱ cunu̱u ino̱ taran' ní' na̱nj ado̱nj . 'O̱ se asa̱' ca'yánj so' chruun a'yánj , ne̱ cunu̱u i'na̱' nu̱' nij síí cavi' , tza̱j ne̱ ino̱ ga̱a̱ nij so' , ne̱ se̱ cavi' uún nij so' daj chiha̱a̱ míj ga̱a̱ a̱ ma' . Dan me se quisíj cunuu i'na̱' nij síí cavi' , ga̱a ne̱ cunu̱u ino̱ taran' ní' si̱j ga̱a̱ i'na̱' rihaan chumii̱ nihánj ado̱nj .
Sese ase vaa ní' cuano̱ nihánj ro' , da̱nj ga̱a̱ ní' ca'a̱nj ní' rihaan Diose̱ , rá ní' , ga̱a ne̱ se̱ ca'vee daj chiha̱a̱ míj ma' . 'O̱ se vaa che'é asino cunu̱u sa̱' nee̱ man ní' , ga̱a ne̱ ca've̱e quina̱n' ní' rihaan Diose̱ ado̱nj . Dan me se che'é se nichru̱n' cavi̱' nee̱ man ní' , che'é dan vaa che'é cunu̱u sa̱' yo' , ne̱ daj chiha̱a̱ míj se̱ cavi' yo' ga̱a̱ a̱ ma' .
Dan me se asa̱' nanó nee̱ se̱ cavi' uún xráá ní' , ga̱a ne̱ daj chiha̱a̱ míj se̱ cavi' nee̱ man ní' a̱ ma' . 'O̱ se güii dan ro' , quisi̱j ya̱ nu̱' nana̱ nihánj nana̱ no̱ rihaan danj Diose̱ nana̱ taj : “ Sa̱' uxrá qui'yaj canaán ní' , ne̱ daj chiha̱a̱ míj se̱ cavi' ní' a̱ ma' . 'O̱ se quisíj ní' qui'yaj canaán ní' rihaan ta'naj 'yaj avi' yuvii̱ ado̱nj .
Me rej vaj ta'naj 'yaj avi' yuvii̱ ga̱ . Me rej vaj se nucua̱j so' ga̱ . Ya̱j me se se̱ nanó rá ní' se vaa quira̱n' uún ní' sayuun ma' . 'O̱ se daj chiha̱a̱ míj se̱ cavi' ní' ma' . 'O̱ qui'yaj canaán ya̱ ní' ado̱nj ” , taj danj Diose̱ , ne̱ quisi̱j ya̱ nu̱' nana̱ yo' ado̱nj .
Se nucua̱j ta'naj 'yaj avi' ní' ro' , me cacun' tumé ní' ado̱nj . Ne̱ che'é se‑tucua̱nj Moisés qui'yaj ní' cacun' ,
tza̱j ne̱ tinavij Jesucristó si̱j 'ni̱j ra'a man ní' cacun' tumé ní' , ne̱ dan me se ya̱ qui'yaj canaán ní' , qui'yaj Diose̱ , ne̱ che'é dan no̱ xcúún ní' nago̱' ní' graciá rihaan Diose̱ ei .
Ne'en soj se vaa 'e̱e̱ raj man soj , tinu̱j , nocoj . Che'é se vaa cataj 'u̱nj rihaan soj ro' , che'é dan raan canoco̱' soj man Jesucristó á . Se̱ ca'ne' rá soj ma' . 'O̱ se niga̱nj qui'ya̱j suun ndo'o soj che'é síí 'ni̱j ra'a man ní' á . Ne'en soj se vaa suun 'yaj suun soj che'é síí 'ni̱j ra'a man ní' ro' , nuveé su̱u̱n snúú rma'a̱n me yo' ma' . 'O̱ se cavi̱i̱ sa̱' soj che'é se noco̱' sa̱' soj man so' ado̱nj .
Cata̱j xna'anj 'u̱nj rihaan nij soj che'é sa'anj naqui'ya̱j chre̱' soj rque̱ soj man nij síí nique̱ síí sa̱' noco̱' man Diose̱ á . Dan me se qui'ya̱j soj nda̱a se vaa cataj xna'anj 'u̱nj rihaan nij síí amán rá ni'ya̱j man Jesucristó ya̱nj estadó Galacia ,
ne̱ rque 'o̱ 'o̱ cotungó ro' , ca'ne̱j sa̱' soj do̱j sa'anj tucuá soj che'é nij síí nique̱ á . Sese noco̱o doj qui'yaj canaán yo'o̱ soj , ne̱ noco̱o doj ca'ne̱j sa̱' soj , ne̱ sese do̱j doj qui'yaj canaán yo'ó soj , ne̱ do̱j doj ca'ne̱j sa̱' soj á . Ve'é cu̱tumé soj sa'anj yo' nda̱a se cuchi̱' 'u̱nj chiháán soj á . 'O̱ se na'vej raj naqui'ya̱j chre̱' soj sa'anj nda̱a güii cuchi̱' 'u̱nj ma' . 'O̱ se güii yo' a̱j naqui'yaj chre̱' soj sa'anj , raj ei .
Asa̱' cuchí' 'u̱nj rihaan soj , ne̱ go̱' soj sa'anj naqui'yaj chre̱' soj man tinúú soj síí me rá soj ni̱caj sa'anj yo' a . Ne̱ tinúú soj síí nica̱j sa'anj yo' ro' , ca'a̱nj ni̱caj nij so' sa'anj yo' nda̱a chuman' Jerusalén a . Ne̱ me raj ni̱caj nij so' yanj cartá ca'a̱nj nij so' , ne̱ yanj cartá yo' ro' , cata̱j xna'anj yo' rihaan nij síí ma̱n Jerusalén se vaa va̱j sa'anj yo' rihaan nij so' , 'yaj nij tinúú ní' a .
Sese vaa che'é ca'a̱nj ma̱'anj chuman' Jerusalén , ne̱ ni̱caj tuvi' núj ca'a̱nj núj a .
Cache̱n 'u̱nj estadó Macedonia , ga̱a ne̱ cuchi̱' 'u̱nj chiháán soj a . Se̱ guun ra̱a̱n 'u̱nj estadó Macedonia ma' .
'O̱ se xraj , ne̱ ca̱rán' 'u̱nj chiháán soj que'e̱e̱ güii , tza̱j ne̱ ne ne'enj sese ca̱nej ga̱ soj nu̱' yavii ayuu yu've' man ado̱nj . 'O̱ se veé ma̱a̱n chiháán soj me raj cavi̱i̱ 'u̱nj ca'a̱nj 'u̱nj ado̱nj .
Na'vej raj cache̱n ra'ya̱nj uún 'u̱nj chiháán soj ma' . 'O̱ se me raj gu̱un ra̱a̱n 'u̱nj que'e̱e̱ güii , sese ca've̱j síí 'ni̱j ra'a man ní' da̱nj ga̱a̱ ado̱nj .
Tza̱j ne̱ me raj cu̱nuû 'u̱nj chuman' Efeso nihánj nda̱a se cache̱n ya̱ cha'anj Pentecostés ado̱nj .
'O̱ se vaa ndo'o rej rihanj qui'ya̱j sunj se‑su̱u̱n Diose̱ , tza̱j ne̱ 'o̱ se ma̱n ndo'o síí ta̱j ri'yunj man ní' chuman' yo' ei .
Tza̱j ne̱ sese cuchi̱' síí cu'na̱j Timoteo rihaan soj , ne̱ ve'é ca'mi̱i̱ soj ga̱ so' , ga̱a ne̱ gu̱un niha̱' rá so' ga̱ soj ei . 'O̱ se 'yaj suun so' che'é síí 'ni̱j ra'a man ní' , ne̱ ase vaa 'yaj sunj ro' , ta'nga' da̱nj vaa 'yaj suun ma'a̱n so' che'é síí 'ni̱j ra'a man ní' ado̱nj .
Se̱ nachri' soj ni̱'yaj soj man so' ma' . Ma̱a̱n se dínj cuma̱n soj ga̱ so' , ne̱ ve'é ra̱cuíj soj man so' yan ca'na̱' uún so' rihanj nihánj á . Na'vi̱j uxraj ca'na̱' uún so' ga̱ yo'ó nij tinúú ní' ado̱nj .
Ne̱ tinúú ní' síí cu'na̱j Apolos me se cataj xna'anj ndo'oj rihaan so' se vaa cuchi̱' so' ga̱ yo'ó nij tinúú ní' rihaan soj , tza̱j ne̱ ne ca've̱j so' cuchi̱' so' cuano̱ mei . Tza̱j ne̱ nda̱a güii quix'núj rihaan so' asu̱u̱n , ga̱a ne̱ cuchi̱' so' rihaan soj a .
Tu̱mé soj man soj á . Raan canoco̱' soj man Jesucristó á . Ga̱a̱ nucua̱j nimán soj , ne̱ 'o̱ ca'ne̱j nimán soj qui'ya̱j suun soj á .
Ne̱ ga̱a 'yaj suun soj nu̱' suun vaa rihaan soj , ne̱ uxrá ga̱a̱ 'e̱e̱ rá soj man tinúú soj á .
Ne'en nij soj man nij tucua̱ tinúú ní' síí cu'na̱j Estéfanas se vaa nij so' me síí cuchumán rá ni'ya̱j man Jesucristó asino ya̱a̱n rihaan cunuda̱nj nij yuvii̱ ma̱n estadó Acaya a . Ne̱ ca'néé nimán ma'a̱n nij so' qui'ya̱j suun nij so' ra̱cuíj nij so' man nij síí sa̱' noco̱' man Diose̱ á . Cuano̱ nihánj me se cata̱j xna'anj 'u̱nj rihaan soj se vaa ve'é cuno̱ soj rihaan cunuda̱nj yuvii̱ 'yaj suun nda̱a vaa 'yaj suun nij so' , tinu̱j , nocoj . Ne̱ cuno̱ uún soj rihaan cunuda̱nj nij síí a'néé ndo'o nimán qui'ya̱j suun ga̱ nij so' ei .

Guun niha̱' ndo'o raj se vaa ca'na' ma'a̱n síí cu'na̱j Estéfanas do̱' , síí cu'na̱j Fortunato do̱' , síí cu'na̱j Acaico do̱' , ei . Dan me se guun niha̱' uxrá raj ga̱a ca'na' va'nu̱j nij síí nihánj rej nej , ne̱ ga̱a quene'enj man nij so' , ne̱ nda̱a ma'a̱n ya̱ soj quene'enj nda̱' rá se 'yaa raj na̱nj ei . 'O̱ se nayón nij so' rihaan soj ei .
Dan me se nuu cui̱j nimanj , qui'yaj nij so' , ne̱ dan me se nu̱u cui̱j nimán ma'a̱n soj , qui'ya̱j uún nij so' a . 'O̱ se nij yuvii̱ vaa da̱nj me se no̱ xcúún ya̱ soj cara̱a̱ cochro̱j soj rihaan nij so' na̱nj ado̱nj .
Cunuda̱nj nij síí amán rá ni'ya̱j man Jesucristó ma̱n estadó Asia a'néé saludó rihaan soj , ga̱ síí cu'na̱j Aquila do̱' , chana̱ cu'na̱j Priscila do̱' , taran' nij síí amán rá nuu chre̱' tucuá ro̱j so' do̱' , a'néé ndo'o saludó rihaan soj a .
Dan me se cunuda̱nj nij tinúú ní' a'néé saludó rihaan nij soj ei . Ga̱a nari' tuvi' soj , ne̱ ve'é ndo'o ca'mi̱i̱ soj ga̱ tinúú soj , ne̱ go̱' soj 'o̱ xto gue̱e̱ rihaan tinúú soj asa̱' nari' tuvi' soj ei .
A'néé ma̱'anj saludó do̱' rihaan soj uún ei . Nihánj me nana̱ cachrón ma̱'anj ra'aj ya̱ rihaan yanj nihánj ado̱nj .
Sese vaa yo'o̱ tuvi' soj ne amán rá ni'ya̱j man síí 'ni̱j ra'a man ní' , ne̱ quene'e̱n soj se vaa ya̱ quira̱n' síí vaa da̱nj sayuun na̱nj chugua̱nj . Ya̱ ca'na̱' uún síí 'ni̱j ra'a man ní' ei .
Me rá 'u̱nj qui'ya̱j ndo'o Jesucristó si̱j 'ni̱j ra'a man ní' se lu̱j che'é soj ei .
Ne̱ se sa̱' 'e̱e̱ rá yuvii̱ nu̱u̱ nimanj 'yaj Jesucristó me se a'néj rihaan soj cu̱nuû nimán soj ei .
'U̱nj me síí cu'na̱j Pabló si̱j apóstol cune' Jesucristó man nata̱' se‑na̱na̱ so' rihaan yuvii̱ , nda̱a vaa me rá ma'a̱n Diose̱ qui̱'yáj a . Ya̱nj tinú' Timoteo ga̱j , ne̱ 'yaj núj yanj nihánj ca'ne̱j núj rihaan soj si̱j noco̱' man Diose̱ ya̱nj chuman' cu'na̱j Corinto , ne̱ ca'ne̱j núj yanj nihánj rihaan cunuda̱nj yo'ó nij soj si̱j sa̱' noco̱' man Diose̱ ya̱nj nu̱' estadó cu'na̱j Acaya uún a .
Dan me se me rá núj qui'ya̱j ndo'o Rej ní' Diose̱ do̱' , Jesucristó si̱j 'ni̱j ra'a man ní' do̱' , se lu̱j che'é nij soj , ne̱ me rá núj ga̱a̱ xe̱j nimán soj qui'ya̱j ro̱j so' a .
Ve'é ndo'o vaa Diose̱ ei . Se‑ Dio̱se̱ Jesucristó si̱j 'ni̱j ra'a man ní' me Diose̱ , ne̱ Rej Jesucristó me uún Diose̱ chugua̱nj . Ne̱ so' me síí 'e̱e̱ ndo'o rá man yuvii̱ , ne̱ so' me síí racuíj ndo'o nana̱ sa̱' nimán yuvii̱ chugua̱nj .
Ca've̱e se me ma'a̱n sayuun ran' núj , tza̱j ne̱ Diose̱ ro' , me síí narqué ndo'o chrej nucua̱j man núj , ne̱ che'é dan gu̱un nucua̱j núj nago̱' núj chrej nucua̱j man tinúú núj güii quira̱n' tinúú núj sayuun uún chugua̱nj . Che'é dan asa̱' ran' tinúú núj sayuun , ne̱ ca've̱e nago̱' núj chrej nucua̱j man tinúú núj chrej narqué ma'a̱n Diose̱ man núj nago̱' núj man tinúú núj chugua̱nj .
Dan me se nda̱' rá se vaa quiran' uxrá Jesucristó sayuun ro' , da̱nj vaa 'na' uxrá sayuun xráá núj , ne̱ che'é dan cunuu 'e̱e̱ uxrá rá Jesucristó man núj che'é sayuun ran' núj ei . Che'é dan nari' nucuaj rá núj che'é Jesucristó , 'yaj Diose̱ a .
'O̱ se sese ran' núj sayuun , ne̱ che'é yan nari̱' nucuaj nimán soj do̱' , che'é yan nani̱i̱ soj rihaan cacun' tumé soj do̱' , me ran' núj sayuun ado̱nj . Dan me se sese Diose̱ rqué se nucua̱j nu̱u̱ nimán núj , ne̱ veé da̱nj ga̱a̱ gue̱e̱ cu̱nuû se nucua̱j nimán soj asa̱' quiran' soj sayuun se vaa ran' núj ado̱nj .
Dan me se yo'o̱ guun ya̱ rá núj ni'ya̱j núj man soj che'é se vaa ran' soj ei . 'O̱ se nda̱' rá se vaa 'na' sayuun xráá soj ro' , veé da̱nj vaa a'néé Diose̱ se nucua̱j nimán soj uún chugua̱nj . Ase vaa ran' núj sayuun ro' , da̱nj vaa ran' gue̱e̱ soj sayuun , ne̱ ase vaa nari' nucuaj rá núj 'yaj Diose̱ ro' , da̱nj vaa nari' nucuaj rá soj 'yaj uún Diose̱ a .
Me rá núj na'nu̱j rá soj se vaa quiran' núj sayuun estadó Asia , tinu̱j , nocoj . Ne̱ me rá núj quene'e̱n soj se vaa uxrá quiran' ya̱ núj sayuun , ne̱ da̱j doj se cavi' ya̱ núj ei .
Dan me se 'o̱ sayuun noco̱o ya̱ ya̱ me yo' , ne̱ nuveé sayu̱u̱n gu̱un nucua̱j yá' me sayuun yo' a̱ ma' . 'O̱ se ne ga̱a̱ ya̱ ya̱ rá núj ga̱a̱ i'na̱' núj a̱ ma' . 'O̱ se ca'néé nimán núj quina̱j nimán núj rej yo' na̱nj ado̱nj . Nda̱' rá se vaa síí nata' se‑cacu̱n' cavi̱' ro' , da̱nj vaa guun rá núj na̱nj ado̱nj . Tza̱j ne̱ 'o̱ se cuna̱j uxrá quiran' núj da̱nj , ga̱a ne̱ yu̱u̱n che'e̱ , ga̱a ne̱ se̱ gaa nucua̱j rá núj man ma'a̱n núj ma' . 'O̱ se vaa che'é ga̱a̱ nucua̱j ya̱ rá núj man Diose̱ síí naqui'yaj i'na̱' man yuvii̱ cavi' na̱nj ado̱nj .
Dan me se da̱j doj se cavi' núj , tza̱j ne̱ Diose̱ me síí tinanii man núj rihaan sayuun yo' , ne̱ so' me síí ti̱nanii man núj rihaan sayuun quira̱n' núj rej riha̱a̱n , ne̱ nucua̱j rá núj man so' , ne̱ ya̱ ya̱ ti̱nanii so' man núj rihaan sayuun ,
che'é se racuíj ndo'o soj man núj achíín ni'ya̱j soj rihaan Diose̱ che'é núj ei . Dan me se cuno Diose̱ se vaa achíín ni'ya̱j que'e̱e̱ yuvii̱ rihaan so' che'é núj , ne̱ qui'ya̱j so' se lu̱j che'é núj ti̱nanii so' man núj rihaan sayuun ei . Ne̱ nago̱' que'e̱e̱ ní' graciá rihaan Diose̱ che'é se vaa tinanii so' man núj rihaan sayuun ei .
Ne'en núj se vaa quinani̱i̱ núj rihaan sayuun , ne̱ niha̱' ndo'o rá núj , che'é se ne'en núj se vaa nuvi' cacun' tumé núj a . 'O̱ se ve'é qui'yaj núj ga̱ soj ga̱a chéé núj rihaan chumii̱ nihánj , ne̱ ne tiha̱' yu'unj núj man soj ma' . Ma̱a̱n se cuno núj rihaan Diose̱ , ne̱ ca'mii chij núj rihaan soj , ne̱ ne qui'ya̱j núj ina̱nj se vaa cavii raa̱ ma'a̱n núj ma' . 'O̱ se ma'a̱n Diose̱ racuíj man núj , ne̱ qui'yaj núj ina̱nj se vaa me rá Diose̱ qui'ya̱j núj na̱nj ado̱nj .
Dan me se taj va̱j nana̱ nachran' cachrón núj naya̱a̱ soj ma' . Ina̱nj nana̱ gu̱un nucua̱j soj naya̱a̱ soj do̱' , ina̱nj nana̱ gu̱un nucua̱j soj cuno̱ soj do̱' , me nana̱ cachrón núj naya̱a̱ soj na̱nj ado̱nj . Cuano̱ ro' , a̱j nari' soj ta'a̱j nana̱ cataj xna'anj núj rihaan soj , ne̱ me rá núj nari̱' gue̱e̱ soj nu̱' nana̱ yo' ei . Da̱nj me rá núj , che'é yan gu̱un niha̱' rá núj che'é soj güii ca'na̱' uún Jesucristó si̱j 'ni̱j ra'a man ní' rihaan chumii̱ nihánj , ne̱ veé da̱nj gu̱un niha̱' rá soj che'é núj uún ei .

Che'é se guun ya̱ raj se vaa cavi̱i̱ sa̱' taran' ní' vaa güii , che'é dan guun raj ca'a̱nj 'u̱nj chiháán soj , ga̱a ne̱ quisi̱j vi̱j ca'a̱nj ni̱'yaj 'u̱nj man soj , che'é se me raj gu̱un niha̱' rá soj doj , raj a .
Dan me se ga̱a va̱j 'u̱nj ca'anj 'u̱nj estadó Macedonia , ne̱ guun raj ca̱ranj chiháán soj ga̱a cachén 'u̱nj chrej ca'anj 'u̱nj estadó yo' ei . Dan me se guun raj ca̱ranj chiháán soj rej ca'anj 'u̱nj ne̱ rej 'na' niquej uún ei . Da̱nj guun raj qui̱'yáj che'é se guun raj ra̱cuíj soj manj ca'a̱nj 'u̱nj estadó Judea ei . Tza̱j ne̱ ne ca̱ranj chiháán soj ga̱a ca'naj nihánj a̱ mei .
Me che'é me ne ca̱rán' 'u̱nj chiháán soj , rá soj ga̱ . Guun vi̱j rá 'u̱nj ga̱a cataj 'u̱nj se vaa guun rá 'u̱nj ca̱rán' 'u̱nj chiháán soj , rá soj na' . Ga̱a nuchruj ra̱a̱ 'u̱nj da̱j qui̱'yáj , ne̱ na̱j guun nana̱ avii raá 'u̱nj ca'mii 'u̱nj , rá soj na' . 'O̱ cuya̱a̱n vaa nana̱ ya̱ ga̱ nana̱ ne̱ rihanj , rá soj na' .
Taj ma' . 'O̱ se Diose̱ me testigó se vaa ya̱ uxrá vaa nu̱' nana̱ a'mii núj rihaan soj ei . Xa̱' núj , tza̱j ne̱ ne a'mii rma'a̱n núj nana̱ rihaan soj ma' .
'O̱ se a'mii natáj ma̱'anj ga̱ síí cu'na̱j Silvano do̱' , síí cu'na̱j Timoteo do̱' , rihaan soj che'é ta'níí Diose̱ síí cu'na̱j Jesucristó , ne̱ ne ti̱nachej núj nana̱ ne̱ ga̱ nana̱ ya̱ ga̱a a'mii natáj núj rihaan soj ma' . Tana̱nj ina̱nj nana̱ ya̱ me nana̱ a'mii núj rihaan soj , che'é se quene'en núj se vaa ya̱ uxrá vaa nu̱' se‑na̱na̱ Jesucristó nana̱ sa̱' chugua̱nj .
Cunuda̱nj nij nana̱ cata' tu'va Diose̱ che'é ní' ro' , ni'ya̱j ní' man Jesucristó ne̱ xcaj ní' cuentá se vaa ya̱ vaa nu̱' nana̱ yo' chugua̱nj . Ne̱ che'é se si̱j noco̱' man Jesucristó me ní' , che'é dan taj ní' “ Veé da̱nj ga̱a̱ ya̱ ei ” , taj ní' rihaan Diose̱ , ne̱ sa̱' doj xcaj yuvii̱ cuentá se vaa ve'é ndo'o 'yaj Diose̱ á .
Diose̱ me síí racuíj man núj noco' sa̱' núj man Jesucristó ga̱ soj , ne̱ so' me síí cune' man núj qui'ya̱j suun núj rihaan so' a .
Ne̱ so' me síí cataj se vaa ya̱ ya̱ ta'ni̱j so' me ní' , ne̱ ca'néé so' Nimán so' ca̱yáán nimán ní' , ne̱ che'é dan guun ya̱ rá ní' se vaa ya̱ rque̱ so' se sa̱' man ní' , vaa güii ado̱nj .
Tza̱j ne̱ sese ne cuchi̱j rej ma̱n soj , ne̱ me raj quene'e̱n Diose̱ nimanj , se vaa ya̱ vaa nana̱ a'mij rihaan soj cuano̱ nihánj , ne̱ che'é se ne ca've̱j ya̱ raj qui̱'yáj sayuun man soj , che'é dan ne cuchi̱j chuman' Corinto ado̱nj .
'O̱ se ne me rá núj quiri̱i̱ ta'nga' núj rihaan soj da̱j qui'ya̱j soj canoco̱' soj man Jesucristó ma' . 'O̱ se síí 'yaj suun ga̱ soj yan cavi̱i̱ sa̱' soj ne̱ gu̱un niha̱' rá soj me núj , ne̱ a̱j nari' sa̱' soj canoco̱' ma'a̱n soj man Jesucristó na̱nj ado̱nj .
Ma̱a̱n che'é se guun raj yo'o̱ ga̱a̱ niha̱' nimán soj ro' , che'é dan ne cuchi̱j rej ma̱n soj na̱nj ado̱nj .
Sese nano̱ rá soj qui̱'yáj , ga̱a ne̱ me síí qui'ya̱j gu̱un niha̱' raj ga̱ . 'O̱ se soj me síí naqui'yaj niha̱' nimanj ado̱nj . Tza̱j ne̱ sese nuvi' soj , ga̱a ne̱ a̱ me síí qui'ya̱j da̱nj ga̱ .
'O̱ se che'é dan qui'yáj yanj cartá yo' , nda̱a vaa me rá ma̱'anj , che'é se ne ca've̱j raj cuchi̱j ne̱ quinano̱ raj qui'ya̱j soj ei . Tza̱j ne̱ 'o̱ se no̱ xcúún soj gu̱un niha̱' raj qui'ya̱j soj , ne̱ nda̱a ma'a̱n soj do̱' , gu̱un niha̱' rá ga̱a̱ chugua̱nj .
Tza̱j ne̱ ga̱a qui'yáj yanj cartá yo' me se nuu quitzi̱i ndo'o raj , ne̱ nanó ndo'o raj , ne̱ nda̱a ta'vee ma̱'anj , qui'yaj suun nanó rá chugua̱nj . Tza̱j ne̱ nuveé che'e̱ se me raj quinano̱ rá soj me qui'yáj yanj cartá yo' ma' . 'O̱ se me raj quene'e̱n soj se vaa 'e̱e̱ uxrá raj man soj na̱nj ado̱nj .
Tza̱j ne̱ sese vaa yo'o̱ síí 'yaj nanó raj do̱j , ne̱ nuveé ina̱nj ma̱'anj nanó rá 'yaj so' , cata̱j ní' vaa ma' . 'O̱ se nda̱a ma'a̱n soj do̱' , nanó rá , cata̱j ní' vaa , che'é se na'vej rá ní' cuta̱' ní' doj vaa na̱nj ado̱nj .
Ne̱ sayuun cuta' soj xráá síí qui'yaj cacun' yo' me se veé dan ca'vee , ne̱ ca'ne̱e̱ soj sayuun xráá so' na̱nj ei . Taj che'é qui'ya̱j soj doj sayuun man so' a̱ ma' .
Ma̱a̱n se cara̱a̱ x'naa soj rihaan so' , ne̱ veé dan quisi̱j qui'yaj soj sayuun man so' , tadó soj se̱ nanó ndo'o rá so' , qui'ya̱j soj , ne̱ quiri̱' nimán so' , qui'ya̱j soj ei .
Che'é dan cata̱j xna'anj 'u̱nj rihaan soj se vaa me raj ve'é qui'ya̱j soj , ga̱a ne̱ gu̱un ya̱ rá so' se vaa ya̱ ya̱ 'e̱e̱ rá soj man so' ei .
Ga̱a qui'yáj yanj cartá ca'néj rihaan soj ga̱a rque̱ , ne̱ ca'né' 'u̱nj suun rihaan soj se vaa qui'ya̱j soj sayuun man síí qui'yaj cacun' yo' , che'é rej me rá 'u̱nj xca̱j 'u̱nj cuentá da̱j si̱j me soj , ne̱ me raj que̱ne'enj sese si̱j uno nu̱' nana̱ a'mij rihaan me soj a .
Sese ca've̱j rá soj cara̱a̱ x'naa soj che'é so' , ne̱ veé da̱nj qui̱'yáj , ne̱ cara̱a̱ x'naj che'é so' , che'é rej me raj cavi̱i̱ sa̱' doj soj , ne̱ ne'enj se vaa tumé Jesucristó man ní' ei .
Da̱nj qui'ya̱j ní' , ga̱a ne̱ se̱ gaa na̱nj qui'ya̱j canaán síí cu'na̱j Satanás man ní' ei . 'O̱ se a̱j ne'en ní' da̱j me rá so' qui'ya̱j so' ga̱ ní' ei .
Dan me se ca'anj 'u̱nj chuman' cu'na̱j Troas ca'mi̱i̱ natáj 'u̱nj se‑na̱na̱ Jesucristó nana̱ sa̱' , ne̱ dan me se vaa ndo'o rej ca'mi̱i̱ natáj 'u̱nj nana̱ sa̱' , qui'yaj síí 'ni̱j ra'a man ní' ,
tza̱j ne̱ ne nari̱' 'u̱nj man tinúú ní' síí cu'na̱j Titó , ne̱ nanó ndo'o raj , ne̱ che'é dan tanáj 'u̱nj man nij tinúú ní' síí ne̱ chuman' Troas yo' , ne̱ cavii 'u̱nj ca'ná' 'u̱nj estadó Macedonia nihánj na̱nj ado̱nj .
Tza̱j ne̱ nago̱' ní' graciá rihaan Diose̱ , che'é se Diose̱ me síí 'yaj se vaa 'yaj canaán uxrá núj rihaan síí chre̱e che'é Jesucristó a . Ne̱ Diose̱ me síí 'yaj uno yuvii̱ ma̱n rihaan nu̱' cachra̱' chumii̱ nana̱ sa̱' a'mii núj che'é Jesucristó , ne̱ yo'o̱ cha'nuu̱ nana̱ sa̱' yo' rihaan nu̱' cachra̱' chumii̱ , nda̱' rá se vaa avii se gun' da̱j man yâj ga̱a naxra' yo' ro' , da̱nj vaa cha'nuu̱ se‑na̱na̱ Diose̱ chugua̱nj .
Dan me se nda̱' rá se vaa yachruu̱ squíí gun' da̱j , ne̱ achén yo' sca'núj nij síí quinani̱i̱ rihaan sayuun , ne̱ achén yo' sca'núj nij síí ca'a̱nj rihaan ya'an , da̱nj vaa núj ga̱a nata' núj se‑na̱na̱ Jesucristó rihaan yuvii̱ che'é Diose̱ ei .
Ne̱ xa̱' nij síí ca'a̱nj rihaan ya'an , tza̱j ne̱ nda̱' rá se vaa gun' squíí rihaan nij yuvii̱ cavi' ro' , da̱nj vaa se‑na̱na̱ Diose̱ rihaan nij so' ei . Tza̱j ne̱ xa̱' nij síí quinani̱i̱ rihaan sayuun me se nda̱' rá se uun rá' ga̱a sa̱' uxrá gun' squíí ro' , da̱nj uun rá nij so' ga̱a uno nij so' se‑na̱na̱ Diose̱ ei . Tza̱j ne̱ a̱ me síí uun nucua̱j 'yaj da̱nj , rá soj ga̱ .
'O̱ se núj me se ne 'yaj núj nda̱a vaa 'yaj ta'a̱j nij síí a'mii natáj se‑na̱na̱ Diose̱ a̱ ma' . 'O̱ se ta'a̱j nij so' me se me ina̱nj nij síí me rá qui'ya̱j canaán sa'anj che'é se‑na̱na̱ Diose̱ , ne̱ xa̱' núj , tza̱j ne̱ ina̱nj nana̱ ya̱ me rá núj ca'mi̱i̱ núj , ne̱ na'vej rá núj ca'ne̱e̱ núj sa'anj che'é se‑na̱na̱ Diose̱ rihaan yuvii̱ ma' . 'O̱ se Diose̱ me síí ca'ne' suun rihaan núj ca'mi̱i̱ natáj núj , ne̱ tumé Diose̱ man núj da̱j ca'mi̱i̱ núj , ne̱ síí noco̱' man Jesucristó me núj ado̱nj .
Dan me se ga̱a a'mii núj nana̱ nihánj me se uun che'e̱ uún núj a'mii núj che'é ma'a̱n núj , rá soj na' . Taj mei . Dan me se ase vaa yanj cartá vaa nu̱' ní' si̱j amán rá ni'ya̱j man Jesucristó ei . Dan me se nuveé che'e̱ nucui' rá núj a'mii núj da̱nj ma' . 'O̱ se veé da̱nj vaa ya̱ ei . Nda̱' se me rá soj ti̱haa̱n núj yanj cartá a'mii sa̱' che'é núj chiha̱' . Nda̱' se me rá soj cachi̱nj núj yanj cartá a'mii sa̱' che'é núj rihaan soj chiha̱' . 'O̱ se taj ma' . Ne vaa da̱nj mei . 'O̱ se a̱j ne'en soj man núj á . Ne̱ taj che'é qui'ya̱j soj yanj cartá cata̱j xna'anj rihaan yo'ó yuvii̱ da̱j si̱j me núj ma' .
'O̱ se ase vaa yanj cartá a'mii che'é núj vaa ma'a̱n soj ado̱nj . Dan me se a̱j ne'en cunuda̱nj yuvii̱ da̱j vaa nimán núj se vaa 'e̱e̱ rá núj man soj , ne̱ che'é dan xcaj nij yuvii̱ cuentá se vaa si̱j sa̱' me núj ei .
Dan me se ne'en ya̱ ya̱ ní' adi̱' se vaa yanj cartá qui'yaj ma'a̱n Jesucristó vaa soj chugua̱nj . Tza̱j ne̱ nuveé ya̱nj cartá qui'yaj nii ga̱ tintá me yo' ma' . Nuveé le̱trá cachrón nii rihaan yahij me yo' ma' . 'O̱ se letrá cachrón ya̱ ma'a̱n Jesucristó nda̱a nimán soj me nana̱ yo' ado̱nj . Ne̱ yo' me qui'yaj Nimán Diose̱ , ne̱ che'é Nimán Diose̱ me nuû nana̱ yo' nda̱a rque nimán soj ei .
Yo'o̱ nucua̱j rá núj man Diose̱ che'é Jesucristó se vaa ya̱ racuíj Diose̱ man núj ei .
Dan me se ne nó xcúún núj cata̱j núj se vaa guun nucua̱j núj qui'yaj suun núj che'é Diose̱ ma' . 'O̱ se ma'a̱n Diose̱ me síí 'yaj uun nucua̱j núj qui'ya̱j suun núj ado̱nj .
Ne̱ Diose̱ me síí qui'yaj guun nucua̱j núj cataj xna'anj núj che'é tucuáán naca̱ cuchruj Diose̱ che'é yuvii̱ ado̱nj . Ne̱ xa̱' tucuáán naca̱ yo' , tza̱j ne̱ nuveé ina̱nj tucuáán no̱ rihaan yanj da̱j vaa no̱ xcúún ní' canoco̱' ní' me tucuáán naca̱ yo' ma' . 'O̱ se se̱ guun nucua̱j ní' canoco̱' ní' tucuáán no̱ rihaan yanj ma' . Xa̱' tucuáán no̱ rihaan yanj , tza̱j ne̱ cavi̱' nimán ní' , qui'ya̱j tucuáán vaa da̱nj ei . Dan me se xa̱' tucuáán naca̱ cuchruj Diose̱ che'é ní' , tza̱j ne̱ tana̱nj a̱ cunu̱u i'na̱' nimán ní' qui'ya̱j Nimán Diose̱ che'é tucuáán naca̱ yo' na̱nj ado̱nj .
Nana̱ cataj xna'anj Diose̱ rihaan Moisés ga̱a naá ro' , cachrón Diose̱ nana̱ yo' rihaan yahij caxra̱' , ne̱ cataj so' se vaa síí se̱ cuno nu̱' nana̱ yo' ro' , yu̱u̱n che'e̱ cavi̱' so' , taj so' a . Dan me se ga̱a tucuachén Moisés tucuáán yo' rihaan nij yuvii̱ , ne̱ cuchuguu̱n uxrá rihaan so' , ne̱ nda̱a do̱' do̱' quina'áj ya'an rihaan Moisés , tza̱j ne̱ ne gu̱un nucua̱j nij yuvii̱ israelitá ni̱'yaj nij so' rihaan Moisés ma' .
Táá a̱ suun vaa rihaan núj suun nata' se‑tucua̱nj Nimán Diose̱ chugua̱nj .
'O̱ se na̱nj se‑tucua̱nj Moisés , tza̱j ne̱ sa̱' uxrá ca'mii nii ni'ya̱j nii se‑su̱u̱n Moisés suun nata' che'é tucuáán 'yaj 'na' cacun' xráá yuvii̱ , ne̱ táá a̱ se‑su̱u̱n núj , ne̱ sa̱' doj 'yaj núj nata' núj tucuáán 'yaj nuu sa̱' yuvii̱ rihaan Diose̱ ei .
Dan me se ga̱a naá ro' , ve'é ndo'o chuguu̱n rihaan Moisés , rá nij yuvii̱ israelitá , tza̱j ne̱ ya̱j ro' , me se ne ve'é vaa nana̱ nga̱ yo' rihaan ní' a̱ ma' . Ne̱ tucuáán naca̱ cuchruj Diose̱ che'é ní' ro' , yo' ve'é vaa rihaan ní' ya̱j ado̱nj . 'O̱ se ve'é doj vaa tucuáán cuchruj Diose̱ cuano̱ rihaan nana̱ ca'mii Diose̱ ga̱a naá na̱nj ado̱nj .
'O̱ se do̱j orá cuchuguu̱n rihaan Moisés , qui'yaj nana̱ ca'mii Diose̱ rihaan so' ga̱a naá , tza̱j ne̱ sa̱' doj vaa nana̱ ca'mii Diose̱ cuno ní' ya̱j , ne̱ ve'é uxrá doj cuma̱n ní' nu̱' cavii nu̱' ca'anj , qui'ya̱j nana̱ naca̱ yo' ado̱nj .
Che'é se guun ya̱ rá núj se vaa ga̱a̱ i'na̱' núj nu̱' cavii nu̱' ca'anj , che'é dan niha̱' rá núj , ne̱ ne na'a̱j núj a̱ ma' .
Ne 'yaj núj nda̱a vaa qui'yaj Moisés ga̱a naá ma' . Dan me se caráán so' yatzíj rihaan so' , che'é yan ne ca've̱j rá so' ni̱'yaj nij yuvii̱ israelitá rihaan so' da̱j gu̱un quiti'i̱nj chuguu̱n rihaan so' a .
Dan me se ne quene'e̱n nij so' da̱j vaa canicun' se chuguu̱n rihaan Moisés ma' . 'O̱ se ne gu̱un nucua̱j nij so' xca̱j nij so' cuentá a̱ man ado̱nj . Ne̱ ina̱nj da̱nj vaa uún nij yuvii̱ israelitá nda̱a cuano̱ nihánj , ne̱ aráán rihaan nij so' ga̱a nayaa nij so' nana̱ ca'mii Diose̱ ga̱a naá , ne̱ taj se 'yá' xca̱j nij so' cuentá che'é nana̱ yo' a̱ man ado̱nj . Ina̱nj nij síí noco̱' man Jesucristó me síí uun nucua̱j xca̱j cuentá che'é nana̱ yo' na̱nj ei .
Tza̱j ne̱ veé da̱nj vaa nda̱a cuano̱ , ne̱ ne gu̱un nucua̱j nij yuvii̱ israelitá xca̱j sa̱' nij so' cuentá ga̱a nayaa nij so' se‑tucua̱nj Moisés ma' . Veé da̱nj aráán rihaan nij so' na̱nj á .
Ne̱ ga̱a canica̱j ní' noco' ní' man síí 'ni̱j ra'a man ní' , ga̱a ne̱ x'néj yatzíj aráán rihaan ní' , ne̱ a'vee ruvi' sa̱' rihaan ní' ni'ya̱j ní' ei .
( Dan me se da̱j vaa ese Nimán Diose̱ me síí 'ni̱j ra'a man ní' , ne̱ dan me se rej ya̱nj Nimán Diose̱ me se vaa ya'núj rej yo' ei . )
Ne̱ taj se aráán rihaan taran' ní' ma' . 'O̱ se uun nucua̱j ní' ne'en ní' man síí 'ni̱j ra'a man ní' , se vaa ve'é uxrá vaa so' , ne̱ ase vaa so' ro' , da̱nj ga̱a̱ uún ma'a̱n ní' , che'é se ni'ya̱j ní' man so' ei . Dan me se do̱' do̱' naqui'yaj sa̱' síí 'ni̱j ra'a man ní' nimán ní' , ne̱ dan me se ne̱ so' nimán ní' , ne̱ ase vaa ma'a̱n so' ro' , da̱nj ga̱a̱ taran' ní' uún ado̱nj .
Dan me se cunuu 'e̱e̱ rá Diose̱ man núj , ne̱ ca'ne' so' suun rihaan núj ca'mi̱i̱ natáj núj , ne̱ che'é dan ne ri' rá núj ca'mi̱i̱ natáj núj se‑na̱na̱ Diose̱ ma' .
Tana̱nj a̱ 'o̱ tanáj xco̱ núj nu̱' nij rasu̱u̱n na'a̱j chi'i̱i̱ 'yaj yuve̱ nii ei . Se̱ cuchu'vi' núj quene'e̱n yuvii̱ me 'yaj núj ma' . Se̱ ca'mii núj nana̱ tiha' yu'unj ma' . Se̱ ca'mii ne̱ núj che'é se‑na̱na̱ Diose̱ ma' . Ina̱nj nana̱ ya̱ ca'mi̱i̱ núj cuno̱ cunuda̱nj yuvii̱ , ne̱ xca̱j ma'a̱n nij yuvii̱ cuentá se vaa ya̱ vaa nana̱ a'mii núj , ne̱ Diose̱ me síí cuno̱ nu̱' nana̱ ca'mi̱i̱ núj na̱nj ei .
Tza̱j ne̱ sese nana̱ yuve̱ me nu̱' nana̱ a'mii natáj núj , rá ta'a̱j nij yuvii̱ , ne̱ ina̱nj nij síí chi'i̱i̱ ca'a̱nj rihaan sayuun me nij síí uun da̱nj rá na̱nj ei .
Ne̱ xa̱' nij so' , tza̱j ne̱ ne amán rá nij so' ni'ya̱j nij so' man Jesucristó ma' . 'O̱ se caráán xréé nij so' , qui'yaj síí chre̱e síí noco̱' nij so' man , ne̱ ne gu̱un nucua̱j nij so' xca̱j nij so' cuentá che'é se‑na̱na̱ Jesucristó ma' . Ne ne'en nij so' se vaa sa̱' ndo'o vaa Jesucristó ma' . Ne̱ xa̱' Jesucristó , tza̱j ne̱ ase vaa ma'a̱n Diose̱ vaa so' ni'ya̱j ní' man so' ado̱nj .
Xa̱' núj , tza̱j ne̱ ne a'mii natáj núj che'é ma'a̱n núj ma' . Ina̱nj che'é Jesucristó si̱j 'ni̱j ra'a man ní' a'mii natáj núj , ne̱ taj núj se vaa che'é se noco̱' ní' man so' , che'é dan si̱j 'yaj suun rihaan soj me núj ei .
'O̱ se Diose̱ me síí cataj se vaa chugu̱u̱n rihaan chumii̱ , ne̱ da̱nj ca'mii Diose̱ ga̱a naá uxrá ga̱a vaa rmi̱' rihaan chumii̱ nihánj , ga̱a ne̱ cuchuguu̱n rihaan chumii̱ nihánj , ne̱ ya̱j me se chuguu̱n nimán núj , qui'yaj uún Diose̱ á . Che'é dan me guun nucua̱j núj cataj xna'anj núj rihaan yuvii̱ se vaa sa̱' uxrá vaa Diose̱ , ne̱ sese cuno̱ nij yuvii̱ se‑na̱na̱ Jesucristó , ne̱ xca̱j nij so' cuentá se vaa sa̱' uxrá qui'yaj Diose̱ ado̱nj .
Dan me se nu̱u̱ nu̱' rasu̱u̱n sa̱' yo' nimán núj , tza̱j ne̱ ase vaa 'o̱ xruj yo'óó niquii u̱u̱n vaa núj , ne̱ che'é dan ne'en ya̱ ní' se vaa nu̱' se sa̱' nucua̱j yo' 'na' 'yaj Diose̱ ei . Ne̱ nuveé ma'a̱n núj 'yaj veé 'na' se sa̱' yo' ma' . Diose̱ me síí rqué se nucua̱j man núj che'é rej ca've̱e nata̱' núj se‑na̱na̱ so' ado̱nj .
Dan me se me rej ma'a̱n va̱j núj me se 'yaj nii sayuun man núj , tza̱j ne̱ rqué Diose̱ rej quinani̱i̱ núj rihaan sayuun yo' a . Chu'vi' nimán núj , tza̱j ne̱ ne ri' nimán núj ma' .
Noco̱' uxrá yuvii̱ man núj che'é yan me rá nij so' go̱' nij so' man núj , tza̱j ne̱ ne tanáj Diose̱ man núj ma' . 'Yaj ya̱ nii sayuun man núj , tza̱j ne̱ ne avi' núj a̱ ma' .
Niga̱nj ne'en ya̱ núj se vaa ase guun rá nii ga̱a ticavi' nii man Jesucristó ro' , cunuda̱nj me rá nii ticavi̱' nii man núj ado̱nj . Che'é se ne cavi̱' núj , ga̱a ne̱ caráya'a̱nj uxrá nij yuvii̱ ado̱nj . Ne̱ xca̱j nij yuvii̱ cuentá se vaa vaa i'na̱' núj che'é se 'ni̱j Jesucristó nimán núj ne̱ tumé so' man núj ado̱nj .
Dan me se vaa i'na̱' núj rihaan chumii̱ nihánj , tza̱j ne̱ niga̱nj ne'en núj se vaa ca've̱e cavi̱' núj che'é se noco̱' núj man Jesucristó , ne̱ ne'en yuvii̱ se vaa ca've̱e cavi̱' núj , tza̱j ne̱ xcaj nij yuvii̱ cuentá se vaa vaa i'na̱' núj che'é se 'ni̱j Jesucristó nimán núj ne̱ racuíj ndo'o so' man núj ado̱nj .
Dan me se núj me se si̱j da̱j doj cavi̱' me núj , tza̱j ne̱ soj ro' , tana̱nj a̱ yo'o̱ ga̱a̱ i'na̱' nimán nij soj á .
No̱ nana̱ ca'mii 'o̱ síí cane ga̱a naá rihaan danj Diose̱ se vaa cataj so' : ― Cuchumán raj ni'ya̱j 'u̱nj man Diose̱ , ne̱ che'é dan ca'mij che'é so' a ― taj yo'o̱ síí cane ga̱a naá yo' a . Ne̱ ase vaa cuchumán rá síí cane ga̱a naá yo' ro' , da̱nj vaa amán rá núj , ne̱ che'é dan a'mii núj che'é Diose̱ ,
che'é se ne'en núj se vaa Diose̱ me síí qui'yaj cunuu i'na̱' uún Jesucristó si̱j 'ni̱j ra'a man ní' , ne̱ che'é dan cunu̱u i'na̱' uún ma'a̱n núj ga̱ Jesucristó , qui'ya̱j uún Diose̱ , ga̱a ne̱ canicu̱n' núj rihaan Jesucristó , qui'ya̱j uún Diose̱ , ne̱ da̱nj qui'ya̱j uún Diose̱ che'é soj uún ado̱nj .
'O̱ se ina̱nj che'é soj ran' núj nu̱' se vaa ran' núj , tza̱j ne̱ che'é se me rá núj ni̱caj que'e̱e̱ soj se lu̱j qui'yaj Diose̱ , ga̱a ne̱ gu̱un ri̱i̱ doj ní' si̱j nago' graciá rihaan Diose̱ , ne̱ gu̱un ri̱i̱ doj ní' si̱j ve'é a'mii che'é Diose̱ ado̱nj .
Che'é dan se̱ ca'ne' rá núj ma' . Dan me se núj me se da̱j doj cavi̱' nee̱ man núj , tza̱j ne̱ daj a̱ güii tana̱nj a̱ nahuun sca̱' doj nimán núj na̱nj ei .
Cuano̱ ya̱j me se vaa do̱j sayuun ran' núj , tza̱j ne̱ ra'ya̱nj cache̱n nu̱' sayuun yo' , ne̱ che'é sayuun ro' , ve'é uxrá cavi̱i̱ núj nu̱' cavii nu̱' ca'anj ei .
Che'é dan ne xcaj núj cuentá che'é nij rasu̱u̱n ruvi' ni'ya̱j yuvii̱ ma' . 'O̱ se rasu̱u̱n ruvi' ni'ya̱j yuvii̱ ro' , vaa güii quinavi̱j nu̱' rasu̱u̱n yo' , ne̱ che'é dan ina̱nj che'é nij rasu̱u̱n ne ruvi' ni'ya̱j yuvii̱ cuano̱ xcaj núj cuentá , che'é se rasu̱u̱n cuma̱n nu̱' cavii nu̱' ca'anj me rasu̱u̱n yo' ado̱nj .
Dan me se ne'en núj se vaa ase vaa 'o̱ ve' mantá uta' u̱u̱n nii 'o̱ orá le'e̱j nii ne̱ doj orá a'néj nii mantá ro' , vaa nee̱ man núj , ne̱ ya̱nj nee̱ man núj ga̱a vaa i'na̱' núj rihaan chumii̱ nihánj , tza̱j ne̱ ne'en núj se vaa ca've̱e navi̱j nee̱ man núj vaa güii , ne̱ asa̱' navij yo' , ga̱a ne̱ rque̱ Diose̱ yo'ó nee̱ naca̱ cu̱nuû núj , ne̱ daj chiha̱a̱ míj se̱ quinavij nee̱ naca̱ yo' a̱ ma' . Tana̱nj a̱ ca̱yáán núj rej xta̱' nu̱' cavii nu̱' ca'anj ado̱nj .
'O̱ se aráj chej núj , che'é se me uxrá rá núj cu̱nuû núj nee̱ naca̱ yo' , nee̱ qui'yaj Diose̱ rej xta̱' che'é núj a .
Ne̱ nee̱ naca̱ yo' me ca̱ráán xráá núj , ga̱a ne̱ se̱ gaa na̱nj ga̱a̱ ca̱nj núj ei .
Dan me se nuû núj nee̱ nga̱ nihánj cuano̱ , ne̱ che'é dan nanó rá núj , ne̱ aráj chej núj , che'é se na'vej rá núj cavi̱' núj a̱ man ado̱nj . Dan me se na'vej rá núj ta̱náj núj nee̱ nu̱u̱ núj cuano̱ , tza̱j ne̱ me ndo'o rá núj cu̱nuû núj nee̱ naca̱ yo' , ne̱ veé dan me se nee̱ man núj nee̱ da̱j doj cavi̱' nihánj ro' , cunu̱u naca̱ uún yo' , ne̱ ga̱a̱ i'na̱' yo' nu̱' cavii nu̱' ca'anj ei .
Ne̱ Diose̱ me síí 'yaj suun nimán núj yan ca've̱e cunu̱u naca̱ nee̱ man núj vaa güii , ne̱ rqué so' Nimán so' man núj , ne̱ che'é dan guun ya̱ rá núj se vaa cunu̱u naca̱ ya̱ núj ado̱nj .
Che'é dan niga̱nj vaa nucua̱j nimán núj , ne̱ dan me se ne'en núj se vaa ga̱a vaa nee̱ man núj nihánj cuano̱ ro' , ne̱ taj va̱j núj ne̱ rej xta̱' ga̱ síí 'ni̱j ra'a man ní' ma' .
'O̱ se ataa qui̱ta'aa núj se vaa rque̱ Diose̱ rihaan núj , tza̱j ne̱ amán rá núj ni'ya̱j núj man Diose̱ se vaa ya̱ vaa nana̱ cataj xna'anj so' rihaan núj , ne̱ che'é dan uno núj rihaan so' na̱nj ado̱nj .
Dan me se nari' nucuaj nimán núj , ne̱ uun rá núj se vaa cuna̱j uxrá ga̱a̱ ta̱náj núj nee̱ man núj , ne̱ ca'a̱nj núj ca̱yáán núj ga̱ síí 'ni̱j ra'a man ní' , ne̱ sa̱' doj cavi̱i̱ núj asa̱' qui'yaj núj da̱nj ado̱nj .
Che'é dan me ndo'o rá núj gu̱un niha̱' rá síí 'ni̱j ra'a man ní' ni̱'yaj so' man núj á . Ca've̱e se ca̱yáán núj rihaan chumii̱ nihánj , ca've̱e se ca̱yáán núj rej xta̱' , tza̱j ne̱ me rá núj gu̱un niha̱' rá síí 'ni̱j ra'a man ní' ni̱'yaj so' man núj na̱nj ado̱nj .
Ne'en núj se vaa vaa güii no̱ xcúún taran' ní' canicu̱n' taran' ní' rihaan Jesucristó , ne̱ naqui'ya̱j cu̱u so' che'é ní' a . Ga̱a ne̱ na̱ru'vee Jesucristó rihaan ní' che'é se vaa qui'yaj ní' ga̱a vaa i'na̱' ní' rihaan chumii̱ nihánj , ne̱ sese sa̱' qui'yaj ní' , ne̱ se sa̱' na̱ru'vee Jesucristó rihaan ní' , ne̱ sese nij qui'yaj ní' , ne̱ se nij qui̱nicaj ní' na̱nj ado̱nj .
Chu'vi' núj che'é se ne'en núj se vaa qui'ya̱j síí 'ni̱j ra'a man ní' sayuun man nij síí tumé cacun' , ne̱ che'é dan nago' núj chrej nucua̱j man yuvii̱ canoco̱' nij yuvii̱ man so' , ne̱ a̱j ne'en Diose̱ da̱j vaa nimán núj a . Ne̱ guun ya̱ rá 'u̱nj se vaa xca̱j ma'a̱n nij soj cuentá da̱j vaa nimán núj na̱nj ado̱nj .
Nuveé che'e̱ se me rá núj ca'mi̱i̱ núj nana̱ sa̱' che'é ma'a̱n núj me a'mii 'u̱nj da̱nj ma' . Ma̱a̱n se me rá núj gu̱un nucua̱j soj ca'mi̱i̱ nacaj soj ni̱'yaj soj man núj na̱nj ado̱nj . 'O̱ se nij síí ta̱j ri'yunj man núj me se ina̱nj xcaj nij so' cuentá da̱j ruvi' yuvii̱ ni'ya̱j nij so' , tza̱j ne̱ ne acaj nij so' cuentá da̱j vaa nimán yuvii̱ ma' .
Ca've̱e se snúú rma'a̱n núj rá nij so' , tza̱j ne̱ ina̱nj che'é se noco̱' núj Diose̱ me 'yaj núj nda̱a vaa 'yaj núj , ne̱ ca've̱e se nuvi' nana̱ niha̱' nimán núj rá nij so' , tza̱j ne̱ ina̱nj che'é se me rá núj ra̱cuíj núj man soj me 'yaj núj nda̱a vaa 'yaj núj ado̱nj .
'O̱ se ne'en núj se vaa 'e̱e̱ rá Jesucristó man cunuda̱nj yuvii̱ , ne̱ che'é dan 'o̱ me rá núj cata̱j xna'anj núj rihaan yuvii̱ che'é so' a . 'O̱ se guun ya̱ rá núj se vaa o̱rún' Jesucristó me síí cavi' che'é cunuda̱nj yuvii̱ , ne̱ che'é dan ase vaa síí cavi' ro' , da̱nj vaa cunuda̱nj nij yuvii̱ noco̱' man so' ni'ya̱j nij so' chrej chi'i̱i̱ a .
Ne̱ che'é se cunuu sa̱' nimán nij yuvii̱ ro' , che'é dan se̱ guun rá nij yuvii̱ se vaa vaa i'na̱' nij yuvii̱ rihaan chumii̱ nihánj che'é yan qui'ya̱j suun nij yuvii̱ che'é ma'a̱n nij yuvii̱ ma' . 'O̱ se ga̱a̱ i'na̱' nij so' che'é yan canoco̱' nij so' man Jesucristó , ne̱ Jesucristó me se so' me síí cavi' che'é nij so' , ne̱ cunuu i'na̱' uún so' che'é yan cavi̱i̱ sa̱' nij yuvii̱ doj na̱nj ado̱nj .
Che'é dan me ca'ne' rá núj ga̱ suun acaj cuentá nda̱a vaa ruvi' yuvii̱ ni'ya̱j tuvi' yuvii̱ á . Asi̱j rque̱ me se na̱nj yuvii̱ me Jesucristó rá núj , ne̱ ina̱nj xcaj núj cuentá nda̱a vaa ruvi' so' , tza̱j ne̱ ya̱j me se ne 'yaj núj da̱nj a̱ ma' .
Ne̱ che'é se cunuu sa̱' nimán núj , che'é dan ne'en núj se vaa me ma'a̱n yuvii̱ amán rá ni'ya̱j man Jesucristó ro' , cunu̱u sa̱' nimán so' , qui'ya̱j Diose̱ á . Ne̱ síí amán rá ro' , se̱ guun rá uún so' qui'ya̱j so' nda̱a vaa qui'yaj so' ga̱a rque̱ ma' . 'O̱ se síí acaj naca̱ cuentá me so' ado̱nj .
Ne̱ xa̱' nu̱' nihánj , tza̱j ne̱ Diose̱ me síí 'yaj nu̱' nihánj che'é yuvii̱ , ne̱ so' me síí qui'yaj cunuu rcua'a̱a̱n ní' ga̱ ma'a̱n so' che'é se vaa qui'yaj Jesucristó , ne̱ ca'ne' ma'a̱n Diose̱ suun rihaan núj cata̱j xna'anj núj rihaan yuvii̱ se vaa ca've̱e cunu̱u rcua'a̱a̱n nij yuvii̱ ga̱ Diose̱ ado̱nj .
Dan me se ma'a̱n Diose̱ ca'néé man Jesucristó rihaan chumii̱ nihánj , ne̱ che'é se vaa qui'yaj Jesucristó ro' , che'é dan ca've̱e cunu̱u rcua'a̱a̱n yuvii̱ ga̱ Diose̱ , qui'ya̱j Diose̱ , ne̱ tiri̱' Diose̱ cuentá cacun' vaa rihaan nij yuvii̱ a . Ne̱ Jesucristó me síí rqué nana̱ nihánj man núj cata̱j xna'anj núj nana̱ nihánj rihaan yuvii̱ , qui'yaj uún Diose̱ ei .
Dan me se a'mii núj se‑na̱na̱ Jesucristó rihaan yuvii̱ , ne̱ ma'a̱n Diose̱ rqué se‑na̱na̱ Diose̱ rihaan núj ca'mi̱i̱ núj che'é ma'a̱n Diose̱ , ne̱ che'é dan achíín ni'ya̱j ndo'o núj rihaan nij yuvii̱ , ne̱ a'mii núj nana̱ nihánj rihaan nij yuvii̱ a : “ Cunu̱u rcua'a̱a̱n nij soj ga̱ Diose̱ ei .
A̱ 'ó cacun' ne tumé Jesucristó ma' . Tza̱j ne̱ naraa Diose̱ nu̱' cacun' tumé ní' xráá ma'a̱n Jesucristó , ne̱ quiran' Jesucristó sayuun che'é cacun' yo' , ne̱ che'é dan ca've̱e cunu̱u sa̱' ya̱ ní' rihaan Diose̱ che'é se si̱j noco̱' man Jesucristó me ní' ado̱nj . ” Yo' me nana̱ a'mii natáj núj rihaan yuvii̱ na̱nj ado̱nj .
Dan me se 'yaj suun núj suun ca'ne' Diose̱ rihaan núj , ne̱ che'é dan taj xna'anj núj rihaan soj se vaa se̱ quiri'íj yaníj soj se lu̱j qui'yaj Diose̱ che'é soj ma' .
'O̱ se nana̱ nihánj me nana̱ ca'mii Diose̱ á : ― Ma̱a̱n güii cunó 'u̱nj cachíín ni'ya̱j soj rihanj , ne̱ güii dan me racuíj 'u̱nj man soj cavi̱i̱ sa̱' soj a ― cataj Diose̱ ga̱a naá a . Ne̱ xca̱j soj cuentá se vaa cuano̱ nihánj me güii cunuu 'e̱e̱ rá Diose̱ man soj , ne̱ cuano̱ nihánj me güii ca've̱e cavi̱i̱ sa̱' soj chugua̱nj .
Ne̱ tumé uxrá núj man núj che'é chrej sa̱' , che'é se na'vej rá núj gu̱un yaníj soj rihaan chrej sa̱' a . Ne̱ na'vej rá núj cata̱j soj se vaa nij vaa suun 'yaj suun núj rihaan Diose̱ uún a .
'O̱ se me rá núj ni̱'yaj soj man núj ne̱ cata̱j soj se vaa ya̱ ya̱ si̱j 'yaj suun rihaan Diose̱ me núj , ne̱ che'é dan a'vee se daj a̱ ran' núj sayuun , tza̱j ne̱ vaa ina̱j nimán núj na̱nj ado̱nj . Dan me se ran' núj sayuun , ne̱ achiin rasu̱u̱n man núj , ne̱ chu'vi' nimán núj , ne̱ o' nii cuxru' xráá núj , ne̱ axríj nii taga' man núj , ne̱ nuu chre̱' nii caxri̱i̱ yuva̱a̱ nii man núj , ne̱ 'yaj suun ndo'o núj che'é se qui'ya̱j canaán núj cha̱ núj , ne̱ vaa güii narii ndo'o núj nej , ne̱ vaa güii , ne̱ ne vaa ya'núj rihaan núj cha̱ núj , tza̱j ne̱ vaa ina̱j nimán núj , ne̱ ne a'ne' rá núj a̱ ma' .

Ne̱ a'néé nimán núj qui'ya̱j suun núj rihaan Diose̱ , ne̱ núj ro' , ne uun yuva̱a̱ núj man tuvi' núj ma' . Tana̱nj ve'é 'yaj núj rihaan tuvi' núj , ne̱ noco̱' núj Nimán Diose̱ , ne̱ ya̱ ya̱ 'e̱e̱ rá núj man tuvi' núj ado̱nj .
Nana̱ ya̱ a'mii núj , ne̱ rqué Diose̱ se nucua̱j man núj , ne̱ cunuu sa̱' nimán núj rihaan Diose̱ , ne̱ che'é dan a'vee unu' núj ga̱ síí chre̱e , ne̱ tumé núj man núj se vaa se̱ qui'yaj síí chre̱e chi'ii̱ man núj a .
Vaa yuvii̱ a'mii sa̱' che'é núj , ne̱ vaa yuvii̱ a'mii nij che'é núj , ne̱ vaa yuvii̱ taj se vaa síí ne̱ me núj , tza̱j ne̱ nana̱ ya̱ a'mii núj ei .
Ne̱ nuvi' se uun núj , taj uún nii , tza̱j ne̱ si̱j ne'en uxrá yuvii̱ man me núj a . Ne̱ taj uún nii se vaa da̱j doj cavi̱' núj , tza̱j ne̱ ne'en soj se vaa vaa nucua̱j núj a . Ne̱ ma'a̱n Diose̱ 'yaj sayuun man núj che'é rej nari̱' núj cuno̱ núj doj rihaan Diose̱ , tza̱j ne̱ ne avi' núj , 'yaj Diose̱ ma' .
Ne̱ nanó rá núj che'é sayuun , tza̱j ne̱ niha̱' rá núj rihaan Diose̱ uún a . Ne̱ síí nique̱ me núj , tza̱j ne̱ avii sa̱' doj que'e̱e̱ yuvii̱ , 'yaj núj a . Ne̱ taj si'yaj núj , tza̱j ne̱ cunuda̱nj chumii̱ nihánj me si'yaj núj a .
Dan me se nihánj me cata̱j xna'anj 'u̱nj rihaan soj si̱j ma̱n chuman' Corinto da̱j vaa nimán núj a . Dan me se ne'en soj se vaa 'e̱e̱ ndo'o rá núj man soj á .
Nuveé che'e̱ se vaa qui'yaj núj me nanó rá soj ma' . Ma̱a̱n che'é se ne nucua̱j rá soj man núj ro' , che'é dan nanó rá soj ado̱nj .
Da̱j se uun rá nii ne'en nii ta'níí nii ro' , da̱nj vaa uun raj ne'enj man soj , ne̱ che'é dan cata̱j xna'anj 'u̱nj rihaan soj se vaa , ase vaa qui'yaj núj che'é soj ro' , da̱nj qui'ya̱j uún soj che'é núj , ne̱ ga̱a̱ nucua̱j rá soj man núj á .
Se̱ guun gu̱un tuvi̱' soj ga̱ nij síí ne amán rá ni'ya̱j man Jesucristó ma' . Se̱ guun qui'ya̱j soj nda̱a vaa 'yaj nij so' ma' . Asa̱' ca've̱e cuya̱a̱n ga̱a̱ rej ranga̱' ga̱ rej rmi̱' , rá soj ga̱ . Che'é dan , asa̱' ca've̱e gu̱un tuvi̱' síí me rá qui'ya̱j sa̱' ga̱ síí me rá qui'ya̱j cacun' , rá soj ga̱ .
Asa̱' ca've̱e cuya̱a̱n ga̱a̱ rá Jesucristó ga̱ síí chre̱e , rá soj ga̱ . Ne̱ ca've̱e cuya̱a̱n ga̱a̱ rá síí amán rá ni'ya̱j man Diose̱ ga̱ síí na'vej rá cuchuma̱n rá , rá soj na' . Taj ma' .
Ne̱ xa̱' ní' si̱j noco̱' man Diose̱ , tza̱j ne̱ asa̱' ca've̱e cunu̱u chre̱' ní' ga̱ ya'anj cacój yuvii̱ , rá soj ga̱ . Xa̱' ya'anj cacój yuvii̱ , tza̱j ne̱ ne vaa i'na̱' yo' ma' . Ne̱ xa̱' Diose̱ , tza̱j ne̱ síí vaa i'na̱' me so' , ne̱ ne̱ so' nimán ní' ei . 'O̱ cuya̱a̱n vaa nana̱ nihánj ga̱ nana̱ ca'mii Diose̱ ga̱a naá ga̱a cataj Diose̱ : ― Ca̱yáán 'u̱nj ga̱ nij so' , ne̱ cache̱e̱ 'u̱nj ga̱ nij so' , ne̱ guún 'u̱nj Diose̱ noco̱' nij so' , ne̱ gu̱un nij so' yuvii̱ tumé 'u̱nj man a ― taj Diose̱ ga̱a naá che'é ní' si̱j noco̱' man so' a .
Ne̱ cataj uún Diose̱ rihaan ní' si̱j noco̱' man so' : ― Che'é dan gu̱un yaníj soj rihaan nij síí chi'i̱i̱ yo' , ne̱ a̱ 'ó se chi'i̱i̱ se̱ qui'yaj soj , ga̱a ne̱ naca̱j 'u̱nj man soj ,
ne̱ gu̱un Re̱j soj manj , ne̱ gu̱un soj ta'níj a . Veé da̱nj síj nana̱ cataj xna'anj 'u̱nj si̱j 'ni̱j ra'a man soj rihaan soj , ne̱ si̱j gu̱un nucua̱j qui'ya̱j nu̱' nana̱ nihánj mej ado̱nj ― taj uún Diose̱ rihaan ní' a .
Dan me se nu̱' nana̱ nihánj nana̱ ca'mii ya̱ Diose̱ ga̱a naá ro' , ca'mii Diose̱ nana̱ yo' rihaan ní' , tinu̱j , nocoj . Che'é dan quiri̱i̱ yaníj ní' man cunuda̱nj se chi'i̱i̱ qui'yaj ní' asi̱j rque̱ do̱' , man cunuda̱nj se chi'i̱i̱ ma̱n nimán ní' do̱' , ne̱ ga̱a̱ cu̱j nimán ní' á . Ne̱ naqui'ya̱j sa̱' ina̱nj ní' nimán ní' , che'é se uxrá aráj cochro̱j ní' rihaan Diose̱ á .
Me rá núj ve'é ca'mi̱i̱ soj ga̱ núj á . 'O̱ se a̱ 'ó soj ne qui'ya̱j chi'i̱i̱ núj man ma' . A̱ 'ó soj ne tiha̱' yu'unj núj man ma' .
Dan me se nuveé che'e̱ se me rá 'u̱nj cuta̱' 'u̱nj cacun' xráá soj me a'mij da̱nj ma' . 'O̱ se a̱j cataj xna'anj 'u̱nj rihaan soj se vaa 'e̱e̱ uxrá rá núj man soj , ne̱ ca've̱e se ga̱a̱ i'na̱' ní' do̱' , ca've̱e se cavi̱' ní' do̱' , tza̱j ne̱ yo'o̱ ga̱a̱ 'e̱e̱ rá núj man soj na̱nj ado̱nj .
Ina̱nj nucua̱j ndo'o rá 'u̱nj ni'ya̱j 'u̱nj man soj se vaa ve'é qui'ya̱j soj , ne̱ niha̱' ndo'o rá 'u̱nj ni'ya̱j 'u̱nj man soj , ne̱ nda̱' se sayuun ran' núj , tza̱j ne̱ uun niha̱' ndo'o raj ado̱nj .
Dan me se ca'anj núj estadó Macedonia , tza̱j ne̱ taj se 'yá' cane̱ sa̱' núj a̱ ma' . 'O̱ se qui'yaj ndo'o nii sayuun man núj , ne̱ vaa yuvii̱ ca'mii cunu' ga̱ núj , ne̱ cuchu'vi' ndo'o núj a .
Tza̱j ne̱ Diose̱ me síí racuíj ndo'o man nij síí ni'ya̱nj nimán , ne̱ dan me se racuíj ndo'o Diose̱ man núj se vaa ca'na' tinú' Titó rihaan núj , qui'yaj Diose̱ , ne̱ cunuu cui̱j rá núj , qui'yaj so' a .
Ne̱ veé uún so' me síí cataj xna'anj rihaan núj se vaa guun niha̱' rá so' quene'en so' man soj , ne̱ cataj xna'anj so' se vaa me ndo'o rá soj quene'e̱n soj man núj do̱' , se vaa nanó rá soj che'é síí qui'yaj cacun' 'ni̱j sca'núj soj do̱' , se vaa niha̱' rá soj ca'mi̱i̱ sa̱' soj che'é núj do̱' , ne̱ che'é dan doj a̱ guun niha̱' raj ado̱nj .
Dan me se nda̱' se quinanó rá soj , qui'yaj yanj cartá ca'néj , tza̱j ne̱ cuna̱j qui'yáj , raj ei . 'O̱ se quinanó rá soj che'é se cataj xna'anj 'u̱nj che'é cacun' tumé soj , tza̱j ne̱ ne'én 'u̱nj cuano̱ se vaa ya̱ quinanó rá soj do̱j güii , qui'yaj yanj cartá yo' chugua̱nj . Dan me se ne gu̱un niha̱' raj ga̱a cachronj nana̱ nucua̱j yo' rihaan soj ma' .
Tza̱j ne̱ ya̱j me se guun niha̱' raj , ne̱ nuveé che'e̱ ina̱nj se quinanó rá soj me guun niha̱' raj ma' . Che'é se tanáj soj cacun' tumé soj , ne̱ canica̱j nimán soj ro' , che'é dan guun niha̱' raj ado̱nj . 'O̱ se quinanó rá soj , ne̱ canica̱j nimán soj nda̱a vaa me rá Diose̱ qui'ya̱j soj , ne̱ che'é dan ne quira̱n' soj sayuun , qui'yaj núj a̱ ma' . Tana̱nj a̱ cavii sa̱' soj doj , qui'yaj núj ado̱nj .
'O̱ se sese quinano̱ rá ní' nda̱a vaa me rá Diose̱ qui'ya̱j ní' , ne̱ ca̱nica̱j nimán ní' , ne̱ cavi̱i̱ sa̱' ní' , ne̱ gu̱un rá ní' se vaa sa̱' qui'yaj Diose̱ che'é ní' ado̱nj . Tza̱j ne̱ sese quinano̱ rá ní' nda̱a vaa nanó rá nij síí ma̱n rihaan chumii̱ nihánj , ne̱ quiri̱' nu̱' nimán ní' nu̱' cavii nu̱' ca'anj na̱nj ado̱nj .
'O̱ se xca̱j soj cuentá se vaa ve'é ndo'o qui'yaj soj , che'é se quinanó rá soj che'é cacun' qui'yaj soj , qui'yaj Diose̱ á . 'O̱ se cuna̱j ca'mii soj che'é nana̱ ca'mii núj do̱' , ne niha̱' rá soj ni'ya̱j soj cacun' tumé yuvii̱ 'ni̱j sca'núj soj do̱' , caráj cochro̱j ndo'o soj ni'ya̱j soj Diose̱ do̱' , guun rá soj quene'e̱n soj man núj do̱' , guun niha̱' rá soj qui'ya̱j soj sayuun man síí qui'yaj cacun' do̱' a . Nu̱' nihánj qui'yaj soj , tihaa̱n soj se vaa nuveé si̱j tumé cacun' me ma'a̱n soj ma' . 'O̱ se síí sa̱' me soj na̱nj ei .
Nuveé che'e̱ síí tumé cacun' me qui'yáá 'u̱nj yanj cartá yo' ma' . Nuveé che'e̱ síí qui'yaj so' cacun' rihaan me qui'yáá 'u̱nj yanj cartá yo' ma' . 'O̱ se qui'yáá 'u̱nj yanj cartá yo' che'é se guun rá 'u̱nj xca̱j ma'a̱n soj cuentá se vaa niha̱' rá ma'a̱n soj cuno̱ soj nana̱ ca'mii núj rihaan soj , che'é se noco̱' nu̱' ní' man Diose̱ ado̱nj .
Ne̱ che'é se vaa qui'yaj soj ro' , che'é dan guun niha̱' rá núj na̱nj ado̱nj . Ne̱ dan me se guun niha̱' rá núj che'é se cunuu cui̱j rá síí cu'na̱j Titó ne̱ guun niha̱' rá so' , qui'yaj soj a .
Dan me se ca'mii 'u̱nj nana̱ sa̱' rihaan síí cu'na̱j Titó che'é soj , ne̱ quisíj ya̱ nu̱' nana̱ ca'mii 'u̱nj rihaan so' che'é soj vaa ei . Dan me se ya̱ vaa nu̱' nana̱ a'mii núj rihaan soj , ne̱ ya̱ vaa nana̱ ca'mii núj rihaan Titó , ne̱ che'é dan taj a̱ yo'ó chrej na'a̱j nó rihaan 'u̱nj ma' .
Ne̱ nu̱u̱ rá síí cu'na̱j Titó se vaa uxrá ve'é cuno soj nana̱ cataj xna'anj so' rihaan soj , ne̱ uxrá caráj cochro̱j soj rihaan so' asi̱j cuchi' so' rihaan soj , ne̱ cuchu'vi' soj caxri̱i̱ yuva̱a̱ so' man soj a . Che'é dan uxrá doj 'e̱e̱ rá so' man soj chugua̱nj .
Guun niha̱' rá 'u̱nj , che'é se ca've̱e ga̱a̱ nucua̱j yá yá 'u̱nj man soj ado̱nj .
Ne̱ cata̱j xna'anj núj rihaan soj che'é se lu̱j qui'yaj Diose̱ che'é nij síí sa̱' noco̱' man Diose̱ ma̱n estadó Macedonia , tinu̱j , nocoj .
Dan me se quiran' uxrá nij so' sayuun , tza̱j ne̱ guun niha̱' uxrá rá nij so' , ne̱ nda̱' se síí nique̱ ndo'o me nij so' , tza̱j ne̱ guun niha̱' rá nij so' quiri̱i̱ nij so' sa'anj rihaan tinúú nij so' síí nique̱ a . Nda̱' rá se 'yaj síí ru'vee 'yaj nij so' na̱nj ado̱nj .
Dan me se cavii raa̱ ma'a̱n nij so' rque̱ nij so' nu̱' se vaa guun nucua̱j nij so' rque̱ nij so' ei . Nuveé si̱j quirii sa'anj me nij so' vaa , tza̱j ne̱ quirii nij so' noco̱o sa'anj ado̱nj .
Ne̱ cachíín ni'ya̱j uxrá nij so' rihaan núj se vaa qui'ya̱j núj se ndo'o ca've̱j núj qui'ya̱j nij so' nda̱a vaa qui'yaj yo'ó tinúú ní' síí quirii sa'anj rihaan yo'ó nij síí sa̱' noco̱' man Diose̱ ,
ne̱ doj a̱ qui'yaj nij so' rihaan se vaa me rá núj qui'ya̱j nij so' na̱nj chugua̱nj . Dan me se asino ya̱a̱n guun rá nij so' qui'ya̱j nij so' nu̱' se vaa me rá síí 'ni̱j ra'a man ní' qui'ya̱j nij so' , ga̱a ne̱ guun rá uún nij so' qui'ya̱j nij so' nu̱' se vaa me rá núj qui'ya̱j nij so' , ne̱ dan me se sa̱' uxrá cuno nij so' rihaan Diose̱ na̱nj ado̱nj .
Che'é dan cataj xna'anj núj rihaan síí cu'na̱j Titó se vaa cuchi̱' so' rihaan soj si̱j ne̱ chuman' Corinto , ne̱ cata̱j so' se vaa ase vaa qui'yaj nij síí ma̱n estadó Macedonia ro' , da̱nj ga̱a̱ ca've̱e qui'ya̱j ma'a̱n nij soj uún , ga̱a ne̱ quisi̱j quirii taran' soj sa'anj rihaan nij síí nique̱ yo' ei .
Dan me se 'yaj suun ndo'o nij soj nu̱' suun sa̱' ado̱nj . Tza̱j ne̱ soj me se veé da̱nj síí nucua̱j ndo'o rá man Jesucristó me soj do̱' , síí a'mii sa̱' me soj do̱' , síí avii raa̱ me soj do̱' , síí niha̱' rá qui'ya̱j suun me soj do̱' , síí 'e̱e̱ rá man núj me soj do̱' ei . Che'é dan gu̱un soj síí rii ndo'o sa'anj rihaan tinúú á .
Se̱ ca'né' 'u̱nj suun rihaan soj da̱j qui'ya̱j soj ma' . Ma̱a̱n se me rá 'u̱nj xca̱j 'u̱nj cuentá sese ya̱ ya̱ 'e̱e̱ rá soj tinúú soj nda̱a vaa 'e̱e̱ rá nij síí ma̱n Macedonia tinúú nij so' a .
'O̱ se a̱j ne'en soj se vaa qui'yaj ndo'o Jesucristó si̱j 'ni̱j ra'a man ní' se lu̱j che'é ní' á . Dan me se ru've̱e̱ ndo'o so' ga̱a cayáán so' rej xta̱' , tza̱j ne̱ naqui'yaj nique̱ so' man so' ne̱ ca'na' so' rihaan chumii̱ nihánj che'é ní' , ga̱a ne̱ che'é se da̱nj qui'yaj so' ro' , che'é dan cavi̱i̱ sa̱' doj ní' na̱nj ado̱nj .
Ma̱a̱n se cata̱j xna'anj 'u̱nj se vaa me raj qui'ya̱j soj á . Ne'en soj se vaa yo' cachén qui'yaj suun ndo'o soj , ne̱ guun che'e̱ soj racuíj soj man nij síí nique̱ , ne̱ che'é dan cavi̱i̱ sa̱' soj doj , sese
tinavi̱j soj suun guun che'e̱ soj ei . Dan me se ase vaa ya̱ ya̱ guun niha̱' rá soj ra̱cuíj soj asi̱j tacóó ga̱a guun che'e̱ soj ro' , veé da̱nj gu̱un rá soj tinavi̱j soj nu̱' suun yo' , ne̱ ra̱cuíj soj sa'anj gu̱un nucua̱j soj man nij síí nique̱ ei .
Sese ya̱ ya̱ rii nimán soj rque̱ soj sa'anj yo' , ne̱ gu̱un niha̱' rá Diose̱ naca̱j Diose̱ sa'anj gu̱un nucua̱j soj rque̱ soj a . Se̱ cataj Diose̱ rque̱ soj doj sa'anj , sese se̱ guun nucua̱j soj qui'ya̱j soj da̱nj ma' .
Nuveé che'e̱ se me rá núj cunu̱u nique̱ soj ne̱ cunu̱u ru've̱e̱ yo'ó yuvii̱ me a'mii núj da̱nj ma' . 'O̱ se me rá núj cuya̱a̱n ga̱a̱ nu̱' nij tinu̱j ní' ado̱nj .
Ma̱a̱n se cuano̱ nihánj ro' , vaa ndo'o sa'anj rihaan soj , ne̱ nique̱ ndo'o yo'ó tinúú ní' , ne̱ che'é dan no̱ xcúún soj ra̱cuíj soj man nij so' ei . Ne̱ xraj , ne̱ cachi̱in sa'anj rihaan soj , ne̱ sese vaa sa'anj rihaan yo'ó tinúú ní' , ne̱ ra̱cuíj nij so' man soj , ga̱a ne̱ cuya̱a̱n ga̱a̱ nij tinu̱j ní' a .
Ne̱ ase vaa nana̱ nihánj ro' , da̱nj vaa nana̱ no̱ rihaan danj Diose̱ che'é nij yuvii̱ israelitá , taj yo' : “ Ne quina̱j se chá rihaan síí vaa ndo'o se chá rihaan ma' . Tana̱nj uún , ne̱ ne cachi̱in se chá rihaan síí vaa do̱j se chá rihaan ma' ” , taj nana̱ yo' a .
Nago' uxrá núj graciá rihaan Diose̱ , che'é se ase vaa me ndo'o rá núj ra̱cuíj núj man soj ro' , da̱nj vaa guun ndo'o rá síí cu'na̱j Titó ra̱cuíj so' man soj , qui'yaj Diose̱ chugua̱nj .
Dan me se cuno so' nana̱ cataj xna'anj núj rihaan so' se vaa ca'a̱nj so' chiháán soj , tza̱j ne̱ guun niha̱' rá ma'a̱n so' ra̱cuíj so' man soj , ne̱ che'é dan quirii nimán so' ca'a̱nj so' , ne̱ dan me se ca'a̱nj so' chiháán soj a .
Ne̱ cuchi̱' yo'ó tinúú ní' ga̱ síí cu'na̱j Titó , ne̱ yo'ó so' ro' , me síí a'mii natáj ndo'o se‑na̱na̱ Diose̱ nana̱ sa̱' , ne̱ che'é dan ve'é a'mii taran' nij síí amán rá ni'ya̱j man Jesucristó ni'ya̱j nij so' man so' ei .
Ne̱ ca'ne' taran' nij síí amán rá ni'ya̱j man Jesucristó suun rihaan so' ca'a̱nj so' ga̱ núj ra̱cuíj so' man núj ta̱cuachén núj sa'anj yo' rihaan nij síí nique̱ yo' , ga̱a ne̱ uxrá ve'é ca'mi̱i̱ yuvii̱ che'é síí 'ni̱j ra'a man ní' , ne̱ gu̱un niha̱' doj rá ma'a̱n núj qui'ya̱j suun núj suun yo' chugua̱nj .
Tza̱j ne̱ na'vej rá núj cata̱j yuvii̱ se vaa caxríj yuve̱ núj ta'a̱j sa'anj ma' .
'O̱ se nuchruj ra̱a̱ núj da̱j qui'ya̱j núj ne̱ gu̱un niha̱' rá síí 'ni̱j ra'a man ní' ni̱'yaj so' man núj , ne̱ gu̱un niha̱' rá yuvii̱ uún ni̱'yaj nij yuvii̱ man núj ado̱nj .
Ne̱ ca'ne̱j uún núj man yo'ó tinúú ní' ga̱ ro̱j so' á . Guun que'e̱e̱ uxrá quene'en núj se vaa si̱j ya̱ ya̱ me rá qui'ya̱j suun me so' , ne̱ ya̱j ro' , guun ya̱ rá so' se vaa ya̱ ya̱ ra̱cuíj soj man nij síí nique̱ , ne̱ che'é dan niha̱' doj rá so' qui'ya̱j suun so' che'é soj na̱nj ado̱nj .
Dan me se xa̱' tinú' Titó , tza̱j ne̱ síí 'yaj suun ga̱ 'u̱nj me so' , 'yaj suun so' che'é ma'a̱n soj , ne̱ yavíj ro̱j tinúú ní' ro' , síí cune' nij síí amán rá ni'ya̱j man Jesucristó cu̱tumé sa'anj yo' me ro̱j so' , ne̱ ve'é ca'mi̱i̱ yuvii̱ che'é Jesucristó , qui'ya̱j ro̱j so' na̱nj ado̱nj .
Che'é dan ga̱a̱ 'e̱e̱ rá soj man nij so' , ne̱ ve'é ndo'o qui'ya̱j soj ga̱ nij so' , ga̱a ne̱ quisi̱j ya̱ 'unj nana̱ ve'é ca'mii núj che'é soj rihaan nij so' , ne̱ quene'e̱n taran' nij síí amán rá ni'ya̱j man Jesucristó da̱j qui'ya̱j soj ei .
Taj che'é cata̱j xna'anj 'u̱nj rihaan soj che'é sa'anj quiri̱i̱ soj rihaan nij síí sa̱' noco̱' man Diose̱ ma' .
'O̱ se a̱j ne'én 'u̱nj se vaa guun niha̱' rá soj quiri̱i̱ soj sa'anj rihaan nij so' , ne̱ ve'é ca'mii 'u̱nj rihaan nij tinúú ní' síí ma̱n estadó Macedonia che'é soj , cataj 'u̱nj : “ Yo' cachén ro' , guun che'e̱ nij síí ma̱n estadó Acaya quirii nij so' sa'anj rihaan nij síí sa̱' noco̱' man Diose̱ ado̱nj ” , taj 'u̱nj che'é soj , ga̱a ne̱ guun niha̱' doj rá que'e̱e̱ nij so' quiri̱i̱ ma'a̱n nij so' sa'anj a .
Tza̱j ne̱ ca'ne̱j 'u̱nj nij tinúú ní' cuchi̱' nij so' rihaan soj , ne̱ ra̱cuíj nij so' man soj qui'ya̱j soj nu̱' se vaa cataj xna'anj 'u̱nj che'é soj rihaan nij síí ma̱n estadó Macedonia a . Me rá 'u̱nj ra̱cuíj nij so' man soj naqui'ya̱j chre̱' soj sa'anj yo' , ga̱a ne̱ quisi̱j ya̱ nu̱' nana̱ ca'mii núj che'é soj , raj a .
'O̱ se sese cuchi̱' ta'a̱j nij síí ma̱n estadó Macedonia chiháán soj ga̱ núj , ne̱ sese xca̱j nij so' cuentá se vaa taj va̱j sa'anj nuu chre̱' qui'yaj soj , ne̱ gu̱un na'a̱j uxrá núj ei . Ne̱ gu̱un na'a̱j doj ma'a̱n soj che'é nana̱ ca'mii núj se vaa guun ya̱ rá núj se vaa quiri̱i̱ soj sa'anj ado̱nj .
Che'é dan guun rá núj se vaa ca'ne̱j núj man nij tinúú ní' cuchi̱' nij so' rihaan soj chugua̱nj . Dan me se asino ya̱a̱n cuchi̱' nij tinúú ní' rihaan soj , ne̱ ra̱cuíj nij so' man soj naqui'ya̱j chre̱' soj sa'anj yo' , ne̱ asa̱' cuchi' núj , ga̱a ne̱ a̱j cunuu chre̱' sa'anj yo' a . 'O̱ se da̱nj qui'ya̱j soj , ga̱a ne̱ se̱ gaa na̱nj gu̱un rá nij síí ma̱n Macedonia se vaa na'vej rá soj qui'ya̱j soj se vaa cataj soj a . 'O̱ se quene'e̱n nij so' se vaa ya̱ me rá soj qui'ya̱j suun soj nu̱' suun yo' ei .
Dan me se ne'en soj se vaa síí unô do̱j tzin' 'núú ro' , do̱j tan' quiri̱i̱ so' , ne̱ síí unô noco̱o uxrá 'núú ro' , noco̱o uxrá tan' quiri̱i̱ so' , ne̱ ase vaa ran' síí unô 'núú ro' , da̱nj quira̱n' soj che'é sa'anj rque̱ soj vaa ado̱nj .
Xca̱j yo'o̱ yo'o̱ soj cuentá me daj sa'anj rque̱ yo'o̱ soj , ne̱ se̱ quinanó rá soj che'é sa'anj rque̱ soj mei . Se̱ cataj soj se vaa ma̱a̱n che'é se no̱ xcúún soj rque̱ soj sa'anj , che'é dan rque̱ soj ma' . 'O̱ se síí niha̱' rá quiri̱i̱ sa'anj rihaan tinúú ro' , 'e̱e̱ rá Diose̱ man so' ado̱nj . Che'é dan ina̱nj sa'anj rii nimán soj ro' , go̱' soj á .
Ne̱ gu̱un nucua̱j Diose̱ rque̱ ndo'o Diose̱ nu̱' se sa̱' man soj , ne̱ ca've̱e se me ma'a̱n sayuun quira̱n' soj , tza̱j ne̱ niga̱nj ni̱caj soj nu̱' se cachi̱in man soj , ne̱ gu̱un nucua̱j soj qui'ya̱j soj nu̱' suun sa̱' ca'ne̱' Diose̱ rihaan soj chugua̱nj .
Ase vaa nana̱ nihánj vaa nana̱ no̱ rihaan danj Diose̱ , taj yo' : “ Síí niha̱' rá ra̱cuíj man nij síí nique̱ ro' , daj chiha̱a̱ míj se̱ quini'yón Diose̱ se sa̱' qui'yaj so' a̱ ma' ” , taj danj Diose̱ a .
Dan me se Diose̱ me síí rqué 'núú rihaan síí unô naa̱ , ne̱ Diose̱ me síí rqué se chá rihaan síí na'aan rque , ne̱ cavi̱i̱ sa̱' uxrá nij tinúú ní' che'é se sa̱' qui'ya̱j soj , qui'ya̱j uún Diose̱ ei .
Ne̱ me a̱' se sa̱' ni̱caj soj , ga̱a ne̱ gu̱un niha̱' doj rá soj ra̱cuíj soj man tinúú ní' , ne̱ nago̱' tinúú ní' graciá rihaan Diose̱ che'é se vaa rqué soj sa'anj man núj ta̱cuachén núj rihaan nij so' ei .
Ne̱ xa̱' suun qui'ya̱j suun ní' che'é tinúú ní' , tza̱j ne̱ nuveé ina̱nj suun qui'ya̱j suun ní' yan cara̱a rque nij síí sa̱' noco̱' man Diose̱ me yo' ma' . 'O̱ se suun qui'ya̱j suun ní' yan nago̱' ndo'o yuvii̱ graciá rihaan Diose̱ me suun yo' ado̱nj .
Ne̱ quene'e̱n nij yuvii̱ se vaa ya̱ uno soj se‑na̱na̱ Jesucristó nana̱ sa̱' noco̱' ní' , ne̱ quene'e̱n nij yuvii̱ se vaa niha̱' rá soj rque̱ soj si'yaj soj man nij síí sa̱' ya̱nj chuman' Jerusalén do̱' , man taran' nij tinúú ní' do̱' , ne̱ che'é dan gu̱un ya̱ rá nij so' se vaa ya̱ ya̱ si̱j noco̱' man Diose̱ me soj , ne̱ ve'é uxrá ca'mi̱i̱ nij so' che'é Diose̱ a .
Ne̱ cunu̱u 'e̱e̱ rá ma'a̱n nij tinúú ní' ma̱n chuman' Jerusalén man soj , ne̱ cachi̱nj ni'ya̱j nij so' rihaan Diose̱ che'é soj , che'é yan uxrá racuíj Diose̱ man soj qui'ya̱j suun soj che'é nij so' na̱nj ei .
Nago̱' uxrá ní' graciá rihaan Diose̱ che'é se ve'é uxrá qui'yaj Diose̱ che'é ní' , ne̱ daj chiha̱a̱ míj se̱ guun nucua̱j ní' cata̱j ní' nu̱' se vaa qui'yaj Diose̱ che'é ní' a̱ ma' .
Xa̱' 'u̱nj si̱j cu'na̱j Pabló , tza̱j ne̱ me rá 'u̱nj ga̱a̱ 'u̱nj nda̱a rá se vaa ma'a̱n Jesucristó ado̱nj . Dan me se na'vej rá 'u̱nj caxri̱i̱ yuva̱a̱ 'u̱nj man soj ma' . Ma̱a̱n se ve'é ina̱nj ca'mi̱j ga̱ soj , raj a . Ne'en soj se vaa vaa yuvii̱ 'ni̱j sca'núj soj taj se vaa ve'é uxrá a'mii 'u̱nj rihaan soj ga̱a nicún' 'u̱nj rihaan soj , tza̱j ne̱ axríj yuva̱a̱ 'u̱nj man soj ga̱a nicun' yaníj 'u̱nj a . Da̱nj tu'va nij yuvii̱ yo' , tza̱j ne̱ cuano̱ nihánj me cata̱j xna'anj 'u̱nj rihaan soj
se vaa qui'ya̱j soj se ndo'o , ne̱ se̱ qui'yaj tuchi̱' soj cuma̱n soj , ne̱ asa̱' cuchí' 'u̱nj , ga̱a ne̱ se̱ caxríj yuva̱a̱ 'u̱nj man soj man rugua̱nj . Ya̱ quisi̱j rá 'u̱nj caxri̱i̱ yuva̱a̱ 'u̱nj man nij síí taj se vaa ina̱nj 'yaj núj se vaa me rá nee̱ man núj qui'ya̱j núj na̱nj á . Tza̱j ne̱ taj che'é caxri̱i̱ yuva̱a̱ 'u̱nj man ma'a̱n soj , sese ve'é qui'ya̱j soj ma' .
Dan me se vaa i'na̱' nee̱ man núj cuano̱ , tza̱j ne̱ ne unu' ma'a̱n nee̱ man núj ga̱ síí chre̱e ma' .
Xa̱' se nucua̱j núj , tza̱j ne̱ nuveé se nucua̱j ma̱n rihaan chumii̱ nihánj me yo' ma' . 'O̱ se se nucua̱j rqué ma'a̱n ya̱ Diose̱ man núj me yo' ado̱nj . Che'é dan gu̱un nucua̱j núj qui'ya̱j canaán núj rihaan cunuda̱nj nij síí me rá cunu̱' ga̱ Diose̱ , ne̱ dan me se tiri̱' núj nana̱ tiha' yu'unj nana̱ avii raa̱ yuvii̱ ,
ne̱ tiri̱' núj nu̱' nana̱ aráán chrej rihaan yuvii̱ cuno̱ nij yuvii̱ se‑na̱na̱ Diose̱ , ga̱a ne̱ gu̱un rá nij yuvii̱ cuno̱ nij yuvii̱ rihaan Jesucristó , qui'ya̱j núj a .
Ne̱ asa̱' cuno ma'a̱n soj rihaan Diose̱ , ne̱ gu̱un nucua̱j núj qui'ya̱j núj sayuun man cunuda̱nj nij tuvi' soj síí na'vej rá cuno̱ rihaan Diose̱ ei .
Dan me se ni̱'yaj sa̱' soj man núj , ne̱ xca̱j soj cuentá da̱j vaa núj , ne̱ sese vaa yo'o̱ tuvi' soj me rá se vaa ya̱ ya̱ noco' so' man Jesucristó , ne̱ xca̱j so' cuentá se vaa ase vaa noco̱' so' man Jesucristó ro' , ta'nga' da̱nj vaa noco̱' ma'a̱n núj uún man Jesucristó na̱nj ado̱nj .
Dan me se ne'en soj se vaa ca'ne' síí 'ni̱j ra'a man ní' suun rihanj , ne̱ veé dan me se na'vej rá so' ti̱rí' 'u̱nj man soj ma' . 'O̱ se me rá so' cavi̱i̱ sa̱' soj doj qui̱'yáj na̱nj ado̱nj . Ne̱ ca've̱e se ve'é ca'mi̱j che'é suun a̱tá 'u̱nj , tza̱j ne̱ se̱ guun na'a̱j 'u̱nj daj chiha̱a̱ míj ma' . 'O̱ se ma'a̱n ya̱ síí 'ni̱j ra'a man ní' ca'ne' suun rihanj se vaa ya̱ no̱ xcúnj ca'ne̱j suun rihaan soj se vaa naqui'ya̱j sa̱' soj doj nimán soj ado̱nj .
Dan me se na'vej uxrá rá 'u̱nj gu̱un rá soj se vaa ma̱a̱n che'é se me rá 'u̱nj tu̱chu'ví' 'u̱nj man soj me a'néé 'u̱nj nij yanj cartá rihaan soj a̱ mei .
'O̱ se ne'en soj se vaa cataj ta'a̱j nij síí 'ni̱j sca'núj soj se vaa nda̱' se nana̱ nucua̱j achrón 'u̱nj rihaan yanj cartá , tza̱j ne̱ ga̱a nicún' 'u̱nj rihaan soj , ne̱ ne gu̱un nu̱cuáá 'u̱nj ca'mi̱i̱ sca̱' 'u̱nj rihaan soj , taj nij so' a . Ma̱a̱n se taj yu'vee nó nana̱ a'mii 'u̱nj rihaan soj ga̱a nicún' 'u̱nj rihaan soj , taj nij so' a .
Tza̱j ne̱ xca̱j nij síí a'mii da̱nj cuentá se vaa ase vaa nana̱ achrón núj rihaan yanj cartá ga̱a nuvi' núj yáán ga̱ soj ro' , ta'nga' da̱nj ga̱a̱ suun qui'ya̱j suun núj asa̱' cuchi' núj rihaan soj ado̱nj .
Dan me se xa̱' nij síí a'mii da̱nj , tza̱j ne̱ taj nij so' se vaa sa̱' uxrá vaa ma'a̱n nij so' , ne̱ che'é dan se̱ quisíj rá núj cata̱j núj se vaa 'yaj nij so' nda̱a vaa 'yaj ma'a̱n núj a . 'O̱ se ne'en núj se vaa nuveé si̱j acaj cuentá me nij so' ma' . 'O̱ se ma'a̱n nij so' taj se vaa cunuda̱nj yuvii̱ 'yaj tucuáán noco̱' nij so' ro' , me síí sa̱' , ne̱ taj uún nij so' se vaa ma'a̱n nij so' me síí sa̱' doj rihaan yo'ó nij yuvii̱ noco̱' tucuáán noco̱' ma'a̱n nij so' , ne̱ ina̱nj da̱nj tu'va nij so' ,
tza̱j ne̱ daj chiha̱a̱ míj se̱ ca'mii xta̱' núj nda̱a vaa tu'va nij so' da̱nj ma' . Ma̱a̱n se ina̱nj che'é suun ca'ne' ma'a̱n Diose̱ rihaan ma'a̱n núj me ca'mi̱i̱ núj a . Ne̱ Diose̱ me síí ca'ne' suun rihaan núj nata̱' núj se‑na̱na̱ Diose̱ nda̱a rihaan ma'a̱n soj na̱nj ado̱nj .
Dan me se ne 'anj núj qui'ya̱j suun núj rej na'vej rá Diose̱ ca'a̱nj núj ma' . 'O̱ se me rá Diose̱ cuchi̱' núj rihaan soj cata̱j xna'anj núj se‑na̱na̱ Jesucristó nana̱ sa̱' rihaan soj , ne̱ da̱nj qui'yaj núj , ne̱ asino núj me síí cataj xna'anj se‑na̱na̱ Jesucristó rihaan soj na̱nj ado̱nj .
Dan me se se̱ ca'mii xta̱' núj che'é se vaa qui'yaj yo'ó yuvii̱ ma' . Se̱ cataj núj se vaa ma'a̱n núj me síí qui'yaj se vaa qui'yaj suun yo'ó yuvii̱ ma' . Ne nó xcúún núj qui'ya̱j núj da̱nj ma' . Ma̱a̱n se na'vi̱j ndo'o núj se vaa cuchuma̱n doj rá soj ni̱'yaj soj man Diose̱ , ga̱a ne̱ uxrá doj qui'ya̱j suun núj sca'núj soj , nda̱a vaa me rá Diose̱ qui'ya̱j núj ,
ga̱a ne̱ nda̱a gu̱un nucua̱j núj cata̱j xna'anj núj se‑na̱na̱ Diose̱ nana̱ sa̱' rihaan nij yuvii̱ ma̱n yo'ó chuman' ga̱n' doj uún a . Tza̱j ne̱ taj che'é cata̱j núj se vaa ma'a̱n núj me síí qui'yaj se vaa qui'yaj suun yo'ó so' a̱ ma' .
'O̱ se síí me rá ca'mi̱i̱ sa̱' che'é ma'a̱n ro' , no̱ xcúún so' cata̱j so' se vaa sa̱' qui'yaj so' canoco' so' man síí 'ni̱j ra'a man ní' ei .
'O̱ se sese cata̱j yo'o̱ so' se vaa ma'a̱n so' qui'yaj sa̱' , ne̱ taj se 'yaj ma' . Tza̱j ne̱ sese cata̱j síí 'ni̱j ra'a man ní' se vaa sa̱' qui'yaj so' , ne̱ ya̱ ya̱ sa̱' qui'yaj so' chugua̱nj .
Me rá 'u̱nj ca've̱j rá soj ca'mi̱i̱ snu̱j 'u̱nj do̱j rihaan soj ei . 'O̱ se da̱nj vaa ma'a̱n , tza̱j ne̱ 'o̱ se cara̱a̱ x'naa soj do̱j chugua̱nj . Dan me se yo'o̱ da̱nj qui'ya̱j soj na̱nj á .
Dan me se ase vaa me ndo'o rá Diose̱ cu̱tumé Diose̱ man soj ro' , da̱nj vaa me rá 'u̱nj cu̱tumé 'u̱nj man soj ei . 'O̱ se ase vaa yo'o̱ chana̱ ya̱a̱n taj cacun' tumé ro' , da̱nj vaa cunuda̱nj nij soj rihaan 'u̱nj , ne̱ cataj 'u̱nj rihaan Jesucristó se vaa ya̱ naca̱j so' man soj canoco̱' soj man o̱rún' so' , taj 'u̱nj rihaan so' ei .
Tza̱j ne̱ chu'ví' 'u̱nj se vaa ase vaa tiha' yu'unj xcuáá man chana̱ cu'na̱j Eva ga̱a naá ro' , da̱nj ga̱a̱ tiha̱' yu'unj síí chre̱e man soj , ne̱ se̱ guun nucua̱j soj xca̱j sa̱' soj cuentá , ga̱a ne̱ ta̱náj xco̱ soj man nana̱ sa̱' nari' soj ga̱a canoco' soj man Jesucristó , raj na̱nj ado̱nj .
'O̱ se ca've̱e se ca'na̱' me ma'a̱n yo'ó so' rihaan soj , ne̱ ca've̱e se nata̱' so' yo'ó nana̱ rihaan soj che'é Jesucristó , ne̱ ca've̱e se ino̱ doj ga̱a̱ se‑na̱na̱ so' ga̱ se‑na̱na̱ núj , tza̱j ne̱ nuveé si̱j rihuun rá me soj a̱ ma' . Ase ra'ya̱nj tanáj xco̱ soj Nimán Diose̱ canoco̱' soj yo'ó nana̱ xe̱e̱ .
Taj che'é tiha̱' yu'unj nij síí ca'na' man soj ma' . 'O̱ se si̱j sa̱' ndo'o me nij so' , rá soj , ne̱ apóstol cune' Jesucristó man me nij so' , rá soj , tza̱j ne̱ nuveé si̱j sa̱' doj me nij so' rihaan 'u̱nj , rá 'u̱nj a̱ ma' .
Nda̱' se ataa nari̱' sa̱' 'u̱nj ca'mi̱i̱ natáj 'u̱nj rihaan soj , tza̱j ne̱ a̱j ne'en soj se vaa si̱j avii raa̱ mej , ne̱ nu̱' se vaa qui'yaj núj ve'é qui'yaj núj , quene'en cunuda̱nj soj na̱nj ado̱nj .
Ne'en soj se vaa ne ca'ne̱e̱ 'u̱nj sa'anj man soj ga̱a ca'mii natáj 'u̱nj se‑na̱na̱ Diose̱ nana̱ sa̱' rihaan soj ma' . Ne̱ dan me se nuu ni̱qué 'u̱nj doj , tza̱j ne̱ cavii sa̱' soj doj ado̱nj . Che'é dan nij qui'yáá 'u̱nj , rá soj na' . Cacun' me se vaa qui'yáj , rá soj na' .
Ne̱ nica̱j 'u̱nj sa'anj rqué nij síí amán rá ni'ya̱j man Jesucristó síí ma̱n yo'ó chuman' , ne̱ cutún' 'u̱nj sa'anj yo' yan gu̱un nu̱cuáá 'u̱nj qui'ya̱j suun 'u̱nj che'é soj na̱nj ado̱nj .
Ne̱ ga̱a cayáán 'u̱nj ga̱ soj , ne̱ ga̱a cachiin rasu̱u̱n mán 'u̱nj , ne̱ a̱ 'ó rasu̱u̱n ne cachi̱nj 'u̱nj man soj a̱ ma' . Ma̱a̱n se nij tinúú ní' nij síí ca'na' estadó Macedonia ro' , rqué nij so' nu̱' se vaa cachiin manj , ne̱ dan me se ne cara̱a̱ chrúú 'u̱nj a̱ doj rihaan soj a̱ ma' . Dan me se veé da̱nj qui̱'yáj rej riha̱a̱n , ne̱ se̱ caráj chrúj rihaan soj , raj man ado̱nj .
Che'é se ya̱nj Jesucristó ga̱ 'u̱nj , che'é dan ne'en soj se vaa ya̱ vaa nana̱ a'mii 'u̱nj rihaan soj , ne̱ cata̱j xna'anj 'u̱nj rihaan soj cuano̱ se vaa se̱ guun daj chiha̱a̱ míj cata̱j yuvii̱ ma̱n estadó ma̱n soj se vaa quita'aj se‑sa'a̱nj soj ma' .
Me che'é tu'vaj da̱nj , rá soj ga̱ . Da̱nj tu'vaj che'é se ne 'e̱e̱ raj man soj , rá soj na' . Taj ma' . 'O̱ se Diose̱ me síí ne'en se vaa ya̱ ya̱ 'e̱e̱ rá 'u̱nj man soj ei .
Tza̱j ne̱ ne'en soj se vaa me rá yo'ó nij so' cata̱j nij so' se vaa 'o̱ cuya̱a̱n vaa se 'yaj núj ga̱ se 'yaj nij so' , ne̱ che'é dan ase vaa 'yáá 'u̱nj cuano̱ ro' , ta'nga' da̱nj qui̱'yáá 'u̱nj xra̱j , ne̱ se̱ ca'néj 'u̱nj sa'anj man soj ma' . Ne̱ se̱ ca'vee cata̱j nij so' se vaa 'o̱ cuya̱a̱n 'yaj nij so' ga̱ núj a̱ ma' .
Dan me se taj nij so' se vaa me nij so' apóstol cune' Jesucristó man nata̱' se‑na̱na̱ so' , tza̱j ne̱ a'mii ne̱ nij so' , ne̱ dan me se 'yaj suun nij so' rihaan soj , tza̱j ne̱ tiha' yu'unj nij so' man soj na̱nj ado̱nj . Ne̱ ase vaa apóstol cune' Jesucristó man ro' , da̱nj vaa nij so' rihaan soj a .
Tza̱j ne̱ taj se 'yaj sese cuchumán rá soj ni'ya̱j soj man nij so' ma' . 'O̱ se ma'a̱n síí chre̱e cu'na̱j Satanás naqui'yaj ino̱ man , ne̱ naqui'yaj síí chre̱e yo' man yo' yo'o̱ se‑mo̱zó Diose̱ chuguu̱n ndo'o , ne̱ tiha' yu'unj so' man soj na̱nj ado̱nj .
Ne̱ ase vaa 'yaj síí chre̱e ro' , da̱nj 'yaj uún nij so' a . Che'é dan , nuveé se ya'a̱nj tiha' me yo' , sese ne'en nij síí 'yaj suun che'é síí cu'na̱j Satanás qui'ya̱j nij so' da̱nj a̱ ma' . Ca've̱e natuna̱ nij so' man ma'a̱n nij so' gu̱un nij so' síí 'yaj suun che'é rej cunu̱u sa̱' nimán yuvii̱ ei . Tza̱j ne̱ che'é se 'yaj ndo'o nij so' sayuun ro' , che'é dan uxrá quira̱n' nij so' sayuun nu̱' cavii nu̱' ca'anj ado̱nj .
Dan me se cata̱j xna'anj uún 'u̱nj rihaan soj se vaa se̱ guun cata̱j soj se vaa si̱j snúú mé 'u̱nj ma' . Ca've̱e se si̱j snúú ya̱ ya̱ mé 'u̱nj rá soj , tza̱j ne̱ ve'é naca̱j soj manj , ne̱ ve'é cuno̱ soj nana̱ ca'mi̱j , ne̱ ca'mi̱i̱ xta̱' 'u̱nj do̱j che'é ma̱'anj nda̱a ase vaa 'yaj yo'ó nij so' ei .
( Nuveé na̱na̱ rqué síí 'ni̱j ra'a man ní' rihaan 'u̱nj me nana̱ nihánj nana̱ ca'mi̱i̱ 'u̱nj rihaan soj cuano̱ ma' . Tana̱nj che'é se snúú rma̱'anj , don ca'mi̱i̱ 'u̱nj nana̱ nihánj rihaan soj na̱nj ei . )
Dan me se che'é se que'e̱e̱ yuvii̱ a'mii xta̱' che'é se vaa qui'yaj ma'a̱n nij so' ro' , che'é dan ca'mi̱i̱ xta̱' ma̱'án 'u̱nj do̱j rihaan soj ga̱a̱ ei .
'O̱ se ne'én 'u̱nj se vaa síí avii ndo'o raa̱ me soj , rá ma'a̱n soj , ne̱ che'é dan ne ne'en soj se vaa si̱j snúú me nij síí ca'na' rihaan soj , ne̱ che'é dan niha̱' rá soj ve'é cuno̱ soj rihaan nij so' a .
Ne̱ nda̱' se rii ta'nga' ndo'o nij so' rihaan soj do̱' , nda̱' se a'néj nij so' nu̱' si'yaj soj do̱' , nda̱' se tiha' yu'unj nij so' man soj do̱' , nda̱' se sa̱' doj vaa nij so' rihaan soj rá nij so' do̱' , nda̱' se ase vaa síí oxro xruu̱ soj vaa nij so' do̱' , tza̱j ne̱ ve'é uno soj rihaan nij so' á .
Che'é dan guun na'a̱j núj do̱j tzin' rihaan soj , che'é se ne gu̱un nucua̱j núj qui'ya̱j núj se nij yo' rihaan soj a̱ mei . 'O̱ se che'é se ne quisi̱j rá núj qui'ya̱j quij núj ro' , che'é dan sa̱' doj vaa yo'ó nij so' , rá soj asanj . Ne̱ nda̱' se nana̱ snu̱j me nana̱ nihánj , tza̱j ne̱ ase vaa quisíj rá nij so' ca'mi̱i̱ xta̱' nij so' ro' , da̱nj ga̱a̱ quisi̱j rá ma̱'anj ca'mi̱i̱ xta̱' ma̱'anj rihaan soj ei .
Dan me se yuvii̱ israelitá me nij so' , taj nij so' na' . 'O̱ se veé da̱nj si̱j israelitá me ma̱'anj uún na̱nj á . Noco̱' xna'anj tuvi̱' nij so' ga̱ síí cu'na̱j Abraham síí cane ga̱a naá , taj nij so' na' . 'O̱ se veé da̱nj si̱j noco̱' xna'anj tuvi̱' ga̱ so' mej uún na̱nj ei .
'Yaj suun nij so' che'é Jesucristó , taj nij so' na' . 'O̱ se veé da̱nj qui'yaj suun gaa 'u̱nj do̱' , na̱nj á . 'O̱ se nihánj me nana̱ snu̱j cata̱j 'u̱nj rihaan soj se vaa 'u̱nj me síí 'yaj suun doj che'é Jesucristó rihaan nij so' na̱nj ei . Dan me se 'u̱nj nihánj ro' , me síí qui'nij doj taga' che'é Jesucristó rihaan nij so' do̱' , uxrá go' nii cuartá xráá 'u̱nj che'é Jesucristó do̱' , que'e̱e̱ güii da̱j doj se caví' 'u̱nj che'é Jesucristó do̱' ,
quisíj 'u̱n' ya̱ quita'aa nij síí uun chij rihaan nij yuvii̱ israelitá manj , ne̱ ico̱ xnu̱' ca'a̱nj ya̱ go' nij so' cuartá xráj a .
Va'nu̱j go' nii chruun xráj a . Ne̱ yu̱u̱n go' nii yahij manj a . Quisíj va'nu̱j quiri' rihoo va̱j 'u̱nj rihaan na ya'a̱nj , ne̱ ca'anj cunu̱u̱ rihoo yo' rque na ya'a̱nj , ne̱ 'o̱ güii 'o̱ yan' quitáá 'u̱nj rihaan na ya'a̱nj cunu̱u̱ ndo'o ya̱ a .
Dan me se a̱j cachéé ndo'oj nu̱' nij chrej , ne̱ vaa ndo'o sayuun quirán' 'u̱nj rihaan chráá do̱' , che'é síí itu̱u̱ do̱' , che'é nij síí israelitá ne noco' man Jesucristó do̱' , che'é nij síí yaníj do̱' , che'é yuvii̱ ya̱nj chuman' do̱' , che'é nij yuvii̱ ya̱nj quij do̱' , che'é na ya'a̱nj do̱' , che'é síí tiha' yu'unj manj se vaa tinúj me nij so' do̱' á .
Dan me se a̱j su̱u̱n ndo'o quirán' 'u̱nj rihaan nij sayuun , ne̱ que'e̱e̱ yan' ne ca've̱e coto̱j , ne̱ ta'a̱j güii me se quina'aan ndo'o rquej , ne̱ yo'ó ta'a̱j güii canacoo̱ ndo'oj na , ne̱ quisíj que'e̱e̱ ndo'o ne quiri̱j chraa cha̱j , ne̱ ta'a̱j güii me se go' ndo'o ya̱ nuvij xráj , ne̱ yo'ó ta'a̱j güii me se ne quiri̱' yá 'u̱nj yatzíj ca̱ráán xráá 'u̱nj uún , ne̱ dan me se vaa ca̱nj yá 'u̱nj nda̱' rasu̱u̱n na̱nj á .
Tza̱j ne̱ se̱ ca'mii 'u̱nj che'é yo'ó sayuun quirán' 'u̱nj a̱ ma' . Ma̱a̱n se nihánj nanó rá 'u̱nj che'é cunuda̱nj nij síí amán rá ni'ya̱j man Jesucristó ma̱n 'o̱ 'o̱ chuman' a .
Sese ne nucua̱j nimán yo'o̱ tinúú ní' , ne̱ ase vaa ran' nimán so' ro' , da̱nj ran' nimanj , ne̱ sese qui'yaj yo'o̱ tinúú ní' cacun' , ne̱ uun na'a̱j uxrá ma̱'anj ado̱nj .
Dan me se , sese me rá soj ca'mi̱i̱ xta̱' 'u̱nj , tza̱j ne̱ ina̱nj cata̱j xna'anj yaj se vaa ne gu̱un nucua̱j ma̱'anj qui'ya̱j suun ma̱'anj a̱ ma' .
Diose̱ Rej Jesucristó si̱j 'ni̱j ra'a man ní' ro' , ne'en se vaa a'mii yá 'u̱nj , ne̱ ve'é uxrá ca'mi̱i̱ ní' che'é so' nu̱' cavii nu̱' ca'anj na̱nj ei .
Ga̱a ca'anj 'u̱nj chuman' cu'na̱j Damasco ro' , ne̱ síí nica̱j suun 'yaj suun che'é rey cu'na̱j Aretas ro' , caráán so' rej atúj yuvii̱ chuman' , che'é yan guun rá so' qui̱ta'aa so' manj ,
tza̱j ne̱ na'núj nij tuví' 'u̱nj yo'o̱ ta'yaa nii ta̱j chraan nicu̱n' nu̱' anica̱j tu'va chuman' yo' , ne̱ ca'néé nij so' rá 'o̱ scaa manj , ne̱ tinanij nij so' rej xe' manj , ne̱ dan me se curiha̱nj 'u̱nj chuman' yo' , ne̱ quinanii 'u̱nj rihaan síí nica̱j suun yo' ei .
Dan me se taj a̱ doj se quiri̱' ní' che'é yan ca'mi̱i̱ sa̱' ní' che'é ma'a̱n ní' , tza̱j ne̱ nihánj me ca'mi̱i̱ 'u̱nj che'é do̱j rasu̱u̱n curuvi' rihanj ei . Ne̱ cata̱j xna'anj 'u̱nj che'é se vaa tihaa̱n síí 'ni̱j ra'a man ní' rihanj a .
Dan me se ne'enj man 'o̱ síí amán ndo'o rá ni'ya̱j man síí 'ni̱j ra'a man ní' ei . Ne̱ quisíj xca'a̱nj yo' nica̱j Diose̱ man so' , ca'anj so' rej xta̱' , qui'yaj Diose̱ , ne̱ nda̱a va'nu̱j xta̱' cavii so' ca'anj so' ei . Dan me se ma̱'anj me yo' ei . Tza̱j ne̱ ne ne'enj sese ina̱nj nimanj cavii ni' , ase nu̱' nee̱ manj cavii ca'anj ni' , ne ne'en uxraj ma' . O̱rún' Diose̱ me síí ne'en da̱j vaa 'u̱nj ga̱a cavii 'u̱nj ca'anj 'u̱nj a .
Ne̱ ne'én 'u̱nj se vaa cavii 'u̱nj nda̱a rej sa̱' ndo'o ya̱nj ma'a̱n Diose̱ , qui'yaj Diose̱ , ne̱ cunó 'u̱nj nana̱ sa̱' ndo'o nana̱ ne nó xcúún yuvii̱ ca'mi̱i̱ yuvii̱ a . Tza̱j ne̱ ne ne'enj sese ina̱nj nimanj cavii ca'anj ni' , ase nu̱' nee̱ manj cavii ca'anj ni' , ne ne'en yaj a̱ mei . O̱rún' Diose̱ me síí ne'en da̱j vaa 'u̱nj ga̱a cavii 'u̱nj ca'anj 'u̱nj ei .

Dan me se ve'é ca'mi̱j che'é se vaa quiranj nda̱' rasu̱u̱n , tza̱j ne̱ se̱ ca'mij che'é se vaa qui'yáj da̱nj ma' . Ma̱a̱n se ina̱nj cata̱j xna'anj 'u̱nj se vaa nuveé 'o̱ síí sca̱' mej ma' .
Dan me se ca've̱e se ve'é ca'mi̱j che'é ma̱'anj , tza̱j ne̱ se̱ ca'mii snu̱j 'u̱nj ma' . 'O̱ se nana̱ ya̱ ca'mi̱j á . Dan me se me rá 'u̱nj xca̱j yuvii̱ cuentá che'é ina̱nj da̱j vaa 'yáá 'u̱nj ni'ya̱j nij so' do̱' , che'é ina̱nj nana̱ a'mii 'u̱nj uno nij so' do̱' , ga̱a ne̱ ca've̱e xca̱j sa̱' nij yuvii̱ cuentá da̱j si̱j mé 'u̱nj á . Tza̱j ne̱ taj che'é cata̱j xna'anj 'u̱nj yo'ó nana̱ rihaan nij yuvii̱ a̱ mei . Che'é dan se̱ cataj xna'anj 'u̱nj
che'é cunuda̱nj nij nana̱ tihaa̱n naca̱ Diose̱ rihanj a̱ mei . Dan me se ne ca've̱j rá Diose̱ ca'mi̱i̱ xta̱' 'u̱nj ma' . Che'é dan ca'vej Diose̱ qui'ya̱j síí chre̱e cu'na̱j Satanás sayuun man nee̱ manj , che'é rej se̱ guun rá 'u̱nj se vaa si̱j sa̱' ndo'o mej a .
Ne̱ quisíj va'nu̱j ya̱ cachíín ni̱'yáá 'u̱nj rihaan síí 'ni̱j ra'a man ní' se vaa ca'ne̱e̱ so' sayuun yo' rihanj a .
Tza̱j ne̱ 'o̱ se cataj so' rihanj a : ― Ma̱'anj ra̱cuíj mán so̱' , ne̱ cavi̱i̱ sa̱' so̱' á . Che'é dan se̱ ca'néj 'u̱nj sayuun yo' rihaan so̱' ma' . 'O̱ se che'é se vaa ninaj nee̱ mán so̱' ro' , che'é dan gu̱un nu̱cuáá 'u̱nj ra̱cuíj 'u̱nj mán so̱' qui'ya̱j suun so̱' ado̱nj ― taj síí 'ni̱j ra'a man ní' rihanj a . Che'é dan gu̱un niha̱' rá 'u̱nj cata̱j xna'anj 'u̱nj se vaa ninaj 'u̱nj , ne̱ gu̱un nucua̱j Jesucristó ra̱cuíj so' manj qui'ya̱j sunj a .
Dan me se che'é se ninaj 'u̱nj do̱' , che'é se uun na'a̱j 'u̱nj do̱' , che'é se rán' 'u̱nj sayuun do̱' , che'é se 'yaj ndo'o nii sayuun manj do̱' , che'é nu̱' se rán' 'u̱nj che'é Jesucristó do̱' , che'é dan guun niha̱' ndo'o raj chugua̱nj . 'O̱ se che'é se síí ninaj mej ro' , che'é dan gu̱un nu̱cuáj qui'ya̱j sunj na̱nj ado̱nj .
Dan me se nda̱' rá se tu'va 'o̱ síí snúú tu'vaj , tza̱j ne̱ ma'a̱n soj qui'yaj don tu'vaj da̱nj ca'mii snu̱j 'u̱nj do̱j ei . 'O̱ se ma'a̱n soj me síí no̱ xcúún cata̱j se vaa sa̱' 'yáj ei . Nda̱' se taj yu'vee nó 'u̱nj , tza̱j ne̱ nuveé si̱j sa̱' doj me yo'ó nij so' rihanj ma' . Dan me se si̱j sa̱' uxrá me nij so' , ne̱ ma'a̱n nij apóstol cune' ya̱ ma'a̱n Jesucristó me nij so' , rá soj , tza̱j ne̱ nuveé si̱j sa̱' doj me nij so' rihanj ma' .
'O̱ se 'u̱nj me se suun sa̱' noco̱o ya̱ qui'yáj ni'ya̱j soj , ne̱ suun sa̱' noco̱o 'yaj nij apóstol cune' Jesucristó man me suun sa̱' qui'yáj ni'ya̱j soj , ne̱ dan me se naqui'yaj na̱j ndo'o 'u̱nj nimanj , ne̱ ne ca'ne̱' raj ga̱ suun 'yaj suun sa̱' noco̱o yo' ma' .
'O̱ se cara̱a̱ x'naa soj do̱j rihanj sese nij ca'mij rá soj ei . Xa̱' 'u̱nj , tza̱j ne̱ a̱ doj ne naqui'ya̱j yaníj 'u̱nj man soj ma' . 'O̱ se o̱rún' rasu̱u̱n me naqui'yaj yaníj 'u̱nj ado̱nj . Ne ca've̱j ya̱ raj naqui'ya̱j chrúj rihaan soj ma' . Tza̱j ne̱ sese nij qui'yáj ne cachi̱nj 'u̱nj sa'anj rihaan soj , rá soj , ne̱ cara̱a̱ x'naa soj ei .
Dan me se a̱j qui'yaj chuvi̱i uún 'u̱nj cuchi̱' 'u̱nj rihaan soj , ga̱a ne̱ quisi̱j va'nu̱j cuchi̱' 'u̱nj rihaan soj , ne̱ asa̱' cuchí' 'u̱nj rej ma̱n soj , ne̱ se̱ ca'néj 'u̱nj rasu̱u̱n man soj ma' . Ma̱a̱n se me raj cuno̱ sa̱' ma'a̱n soj rihanj ei . Dan me se ase vaa ta'níj vaa soj rihanj , ne̱ ne nó xcúún xnii cara̱a sa̱' xnii rasu̱u̱n che'é rej xnii ma' . 'O̱ se ma̱a̱n rej xnii no̱ xcúún cara̱a sa̱' rasu̱u̱n che'é ta'níí so' ado̱nj .
Gu̱un niha̱' rá 'u̱nj cutu̱n' 'u̱nj sa'anj che'é nimán soj , ne̱ nda̱a nimán yá 'u̱nj me raj qui'ya̱j sunj che'é nimán soj chugua̱nj . Dan me se che'é se 'e̱e̱ raj man soj , ne̱ doj a̱ rá soj chiha̱' . Me che'é 'yaj soj da̱nj ga̱ .
Dan me se ne ca'ne̱e̱ 'u̱nj rasu̱u̱n man soj ma' . Tza̱j ne̱ vaa yuvii̱ cata̱j se vaa tiha' yu'unj uxrá 'u̱nj man soj ,
ne̱ cata̱j nij yuvii̱ se vaa ca'néé 'u̱nj yo'ó so' cuchi̱' so' rihaan soj , ne̱ racuíj yo'ó so' manj tiha̱' yu'unj núj man soj , ne̱ ca'néj núj rasu̱u̱n rihaan soj , cata̱j nij yuvii̱ ado̱nj .
Dan me se ya̱ cataj xna'anj 'u̱nj rihaan síí cu'na̱j Titó se vaa cuchi̱' so' rihaan soj , ne̱ ca'néé 'u̱nj yo'ó tinúú ní' ca'anj ga̱ so' á . Tiha' yu'unj síí cu'na̱j Titó man soj na' . Taj ma' . 'O̱ se veé o̱rún' Nimán Diose̱ noco' núj ga̱ síí cu'na̱j Titó , ne̱ cuya̱a̱n qui'yaj síí cu'na̱j Titó ga̱ 'u̱nj na̱nj ado̱nj .
Dan me se che'é se chu'vi' ndo'o núj se vaa cuta̱' soj cacun' xráá núj me se ca'mii ndo'o núj nu̱' nana̱ nihánj , rá soj na' . Taj ma' . 'O̱ se ne'en Diose̱ da̱j a'mii núj , ne̱ che'é se si̱j noco̱' man Jesucristó me núj , ne̱ ca'mii núj nu̱' nana̱ nihánj che'é se 'e̱e̱ rá núj man soj , ne̱ me rá núj nari̱' sa̱' soj canoco̱' soj man Diose̱ , tinu̱j , nocoj .
'O̱ se chu'ví' 'u̱nj do̱j tzin' se vaa cuchi̱' 'u̱nj chiháán soj ne̱ que̱ne'enj se vaa ne 'yaj soj nda̱a vaa no̱ xcúún soj qui'ya̱j soj , ne̱ cata̱j soj se vaa ne 'yáá 'u̱nj nda̱a vaa me rá soj qui̱'yáá 'u̱nj a . Chu'ví' 'u̱nj se vaa que̱ne'én 'u̱nj se vaa gu̱un yuva̱a̱ soj rihaan tinúú soj do̱' , se vaa gu̱un xco̱j ruva̱a̱ rá soj ni̱'yaj soj tinúú soj do̱' , se vaa caxri̱i̱ yuva̱a̱ soj man tinúú soj do̱' , se vaa cuxra̱' ta'a̱j soj man ma'a̱n soj ne̱ gu̱un rá soj cunu̱' soj do̱' , se vaa nano̱ soj cuentó ne̱ che'é tinúú soj do̱' , se vaa ca'mi̱i̱ xta̱' soj do̱' , se vaa ga̱a̱ sayuun sca'núj soj do̱' chugua̱nj .
Dan me se chu'vi' uún 'u̱nj se vaa asa̱' cuchí' 'u̱nj rihaan soj , ne̱ gu̱un na'a̱j ndo'o 'u̱nj qui'ya̱j Diose̱ che'é soj , ne̱ quinano̱ ndo'o rá 'u̱nj che'é que'e̱e̱ nij tinúú ní' nij síí tumé cacun' , che'é se na'vej rá nij so' ta̱náj nij so' cacun' ne̱ cunu̱u sa̱' nimán nij so' a . 'O̱ se yo'o̱ cu̱tumé nij so' cacun' se vaa nij ndo'o 'yaj nij so' do̱' , se vaa 'yaj nij so' cacun' ga̱ yo'ó chana̱ do̱' , na̱nj ei .
Dan me se cuchi̱' uún 'u̱nj , ne̱ quisi̱j va'nu̱j cuchi̱' 'u̱nj rihaan soj , ne̱ sese vaa yo'o̱ tinúú soj síí tumé cacun' , ne̱ sese canicu̱n' vi̱j síí quene'en do̱' , sese canicu̱n' va'nu̱j síí quene'en do̱' , ne̱ quiri̱' so' sayuun na̱nj á .
Ga̱a quisíj vi̱j cuchí' 'u̱nj rihaan soj , ne̱ cataj xna'anj 'u̱nj rihaan soj se vaa sese cuchi̱' uún 'u̱nj rihaan soj , ne̱ se̱ caráj x'naj que̱ne'enj man síí qui'yaj cacun' ma' . Ne̱ cuano̱ nihánj me se nuví' 'u̱nj ne rej ma̱n soj , tza̱j ne̱ cata̱j xna'anj uún 'u̱nj rihaan soj se vaa ya̱ ya̱ qui̱'yáá 'u̱nj sayuun man cunuda̱nj nij síí tumé cacun' yo' ei .
'O̱ se ca'vee don ma'a̱n soj me rá quene'e̱n sese ya̱ ya̱ Jesucristó me síí rqué nana̱ a'mii 'u̱nj rihaan soj ei . Xa̱' Jesucristó , tza̱j ne̱ nuveé si̱j ninaj me so' rihaan soj ma' . 'O̱ se si̱j gu̱un nucua̱j ndo'o tu̱mé man soj me Jesucristó ei .
Dan me se ca'vej rá Jesucristó gu̱un nucua̱j doj yuvii̱ rihaan so' , ne̱ cachrón nii man so' rihaan rcutze̱ , tza̱j ne̱ guun nucua̱j so' cunuu i'na̱' uún so' , qui'yaj Diose̱ , ne̱ che'é se noco̱' núj man Jesucristó ro' , che'é dan ase vaa síí ninaj vaa ma'a̱n núj rihaan chumii̱ nihánj , tza̱j ne̱ Diose̱ ro' , me síí rque̱ se nucua̱j man núj , ga̱a ne̱ gu̱un nucua̱j núj ga̱ Jesucristó qui'ya̱j suun núj ga̱ nij soj na̱nj ado̱nj .
Xca̱j ma'a̱n soj cuentá sese ya̱ ya̱ noco̱' soj se‑tucua̱nj Jesucristó ei . Ne'en soj se vaa ya̱nj Jesucristó ga̱ soj na' . Ase ne ne'en soj xa̱' . Ya̱ ne Jesucristó ga̱ soj , sese nuveé si̱j tiha' yu'unj me soj chugua̱nj .
'O̱ se amán ya̱ raj , ne̱ me raj quene'e̱n soj se vaa nuveé si̱j tiha' yu'unj me núj man chugua̱nj .
'O̱ se achíín ni'ya̱j núj rihaan Diose̱ se vaa a̱ 'ó se chi'i̱i̱ se̱ qui'yaj soj mei . Nuveé che'e̱ se me rá núj cata̱j yuvii̱ se vaa sa̱' qui'yaj núj me achíín ni'ya̱j núj da̱nj ma' . 'O̱ se che'é se me rá núj qui'ya̱j sa̱' ina̱nj soj , che'é dan achíín ni'ya̱j núj da̱nj rihaan Diose̱ ei . Ca've̱e se cata̱j yuvii̱ se vaa síí tiha' yu'unj me ma'a̱n núj , tza̱j ne̱ yo'o̱ qui'ya̱j sa̱' soj ei .
'O̱ se se̱ guun nucua̱j núj tiha̱' yu'unj núj man Diose̱ da̱j vaa nimán 'o̱ 'o̱ ní' ma' . Ma̱a̱n se ina̱nj a̱ tana̱nj rque̱e̱ núj ca'mi̱i̱ núj nana̱ ya̱ che'é 'o̱ 'o̱ ní' a .
Ne̱ ca've̱e se nuveé si̱j nucua̱j me núj , tza̱j ne̱ uun niha̱' rá núj che'é se si̱j nucua̱j me soj , ne̱ achíín ni'ya̱j núj rihaan Diose̱ se vaa rque̱ Diose̱ nu̱' se vaa achiin man soj , ga̱a ne̱ qui'ya̱j suun soj che'é so' a .
Che'é dan cuano̱ nihánj me se cachrón 'u̱nj nana̱ nihánj rihaan yanj cartá naya̱a̱ soj a . Dan me se nda̱' se nuví' 'u̱nj yáán ga̱ soj cuano̱ , tza̱j ne̱ cachrón 'u̱nj nana̱ nihánj , ga̱a ne̱ güii cuchi̱' 'u̱nj rihaan soj me se se̱ gaa suun rihanj qui'ya̱j ndo'oj sayuun man soj a . Dan me se ca'ne' síí 'ni̱j ra'a man ní' suun rihanj cu̱tumej man soj , ne̱ dan me se na'vej rá so' quiri̱' soj qui̱'yáj ma' . 'O̱ se me rá so' ra̱cuíj 'u̱nj man soj yan canoco̱' sa̱' soj man so' ado̱nj .
Ne̱ vaa do̱j nana̱ me raj cata̱j xna'anj 'u̱nj rihaan soj , tinu̱j , nocoj . Dan me se ga̱a̱ niha̱' nimán soj ei . Ra̱cuíj soj nana̱ sa̱' man tinúú soj yan gu̱un nucua̱j soj canoco̱' soj man Diose̱ á . Se̱ guun cano̱ tuvi' soj ga̱ tuvi' soj ma' . 'O̱ se cuya̱a̱n ga̱a̱ nimán soj ga̱ tuvi' soj ei . Ne̱ ca̱yáán Diose̱ ga̱ soj ei . 'O̱ se Diose̱ me síí 'yaj nuu 'e̱e̱ rá ní' tinúú ní' , ne̱ vaa xe̱j nimán ní' , 'yaj Diose̱ a .
Ne̱ ga̱a nari' tuvi' soj ga̱ tinúú soj , ne̱ uxrá ve'é ca'mi̱i̱ soj ga̱ tinúú soj ei . Da̱nj me rá Diose̱ qui'ya̱j soj chugua̱nj .
Ve'é ca̱yáán nij soj , rá cunuda̱nj nij síí sa̱' rihaan Diose̱ ei .
Dan me se me rá núj qui'ya̱j ndo'o Jesucristó si̱j 'ni̱j ra'a man ní' se lu̱j che'é cunuda̱nj soj , ne̱ me rá núj ga̱a̱ 'e̱e̱ rá Diose̱ ni̱'yaj Diose̱ man cunuda̱nj soj , ne̱ me rá núj ve'é ca'mi̱i̱ cunuda̱nj soj ga̱ tinúú soj qui'ya̱j Nimán Diose̱ na̱nj ado̱nj .
Síí cu'na̱j Pabló mej , ne̱ dan me se ga̱a cavi' Jesucristó , ne̱ cunuu i'na̱' uún so' , qui'yaj Diose̱ , ne̱ Jesucristó do̱' , Rej ní' Diose̱ do̱' , me ro̱j síí cune' mán 'u̱nj guún 'u̱nj apóstol nata' se‑na̱na̱ Jesucristó rihaan cunuda̱nj nij yuvii̱ ma̱n rihaan chumii̱ a . Nuveé ina̱nj yuvii̱ me síí cune' mán 'u̱nj ma' . Ma'a̱n ya̱ Diose̱ cune' mán 'u̱nj ado̱nj .
Dan me se taran' nij tinúú ní' síí ne̱ ga̱ 'u̱nj ro' , 'yaj yanj cartá nihánj ga̱ 'u̱nj , ne̱ ca'ne̱j núj yanj nihánj rihaan nij soj si̱j amán rá ni'ya̱j man Jesucristó si̱j ya̱nj nij chuman' na̱j rihaan estadó Galacia a .
Dan me se me rá núj qui'ya̱j Rej ní' Diose̱ qui'ya̱j Jesucristó si̱j 'ni̱j ra'a man ní' qui'ya̱j ndo'o se lu̱j che'é nij soj , ne̱ me rá núj ga̱a̱ xe̱j nimán soj qui'ya̱j ro̱j so' ado̱nj .
Dan me se chi'i̱i̱ vaa nimán yuvii̱ ma̱n rihaan chumii̱ nihánj cuano̱ , ne̱ me rá Rej ní' Diose̱ quinani̱i̱ ní' rihaan sayuun quira̱n' nij yuvii̱ ma̱n rihaan chumii̱ nihánj , ne̱ che'é dan ca'vej Jesucristó si̱j 'ni̱j ra'a man ní' cavi̱' ya̱ ma'a̱n so' che'é cacun' tumé ní' ado̱nj .
Sa̱' uxrá vaa 'yaj Diose̱ , cata̱j ní' nu̱' cavii nu̱' ca'anj a . Veé da̱nj ga̱a̱ ya̱ ei .
Ne ne'en uxraj me che'é me rá nij soj ta̱náj ra'ya̱nj soj man Diose̱ ne̱ canoco̱' soj yo'ó nana̱ ma' . Ne'en soj se vaa qui'yaj ndo'o Jesucristó se lu̱j che'é soj , ne̱ che'é dan canacúún ma'a̱n Diose̱ man soj canoco̱' soj man so' , ne̱ me che'é me rá soj ta̱náj soj man Diose̱ ga̱ .
Nuveé se vaa yo'ó se‑tucua̱nj Diose̱ ma' . Ma̱a̱n se vaa nij síí me rá naqui'ya̱j ino̱ se‑tucua̱nj Jesucristó chugua̱nj . Tza̱j ne̱ ina̱nj se‑na̱na̱ Diose̱ nana̱ cataj xna'anj núj rihaan soj che'é Jesucristó me nana̱ sa̱' ado̱nj .
Che'é dan se̱ ca'vej rá soj nata̱' yuvii̱ yo'ó nana̱ naca̱ rihaan soj mei . 'O̱ se ina̱nj nana̱ nata' núj rihaan soj asi̱j rque̱ ro' , cuchuma̱n rá soj ei . Dan me se ca've̱e se nda̱a ma'a̱n núj do̱' , ca've̱e se nda̱a 'o̱ se‑mo̱zó Diose̱ nanij rej xta̱' do̱' , nata̱' yo'ó nana̱ naca̱ rihaan soj , tza̱j ne̱ yo'o̱ gu̱un ya̱ rá soj se vaa quira̱n' ndo'o síí a'mii yo'ó nana̱ yo' sayuun qui'ya̱j Diose̱ á . 'O̱ se taj síí no̱ xcúún natuna̱ se‑na̱na̱ Diose̱ ma' .
Dan me se a̱j cataj xna'anj núj rihaan soj , ne̱ cuano̱ nihánj me cata̱j xna'anj uún 'u̱nj rihaan soj , se vaa sese ino̱ ga̱a̱ nana̱ nata̱' yo'o̱ so' rihaan soj ga̱ nana̱ canoco' soj asi̱j rque̱ , ne̱ gu̱un ya̱ rá soj se vaa quira̱n' uxrá síí nata' yo'ó nana̱ yo' sayuun , qui'ya̱j Diose̱ ei .
Me rá 'u̱nj ga̱a̱ niha̱' rá yuvii̱ ni̱'yaj yuvii̱ mán 'u̱nj , rá soj na' . Taj mei . 'O̱ se ina̱nj me rá 'u̱nj ga̱a̱ niha̱' rá Diose̱ ni̱'yaj Diose̱ manj ei . Dan me se ga̱a rque̱ me se ina̱nj me rá 'u̱nj ga̱a̱ niha̱' rá yuvii̱ ni̱'yaj yuvii̱ manj , tza̱j ne̱ ya̱j ro' , me taj ma' . Sese ina̱nj gu̱un rá 'u̱nj ga̱a̱ niha̱' rá yuvii̱ ni̱'yaj yuvii̱ mán 'u̱nj , ne̱ nuveé si̱j 'yaj suun che'é Jesucristó mé 'u̱nj a̱ man chugua̱nj .
Me rá 'u̱nj xca̱j nij soj cuentá se vaa se‑na̱na̱ Diose̱ nana̱ sa̱' a'mii natáj 'u̱nj ro' , nuveé na̱na̱ cavii raa̱ yuvii̱ me nana̱ yo' ma' .
Ne̱ nuveé yuvi̱i̱ nata' nana̱ yo' rihanj ma' . Ne̱ taj síí tucu'yón nana̱ yo' manj ma' . Tza̱j ne̱ ma'a̱n ya̱ Jesucristó me síí qui'yaj xcaj 'u̱nj cuentá che'é nana̱ sa̱' yo' ado̱nj .
A̱j ne'en soj da̱j vaa raj asi̱j rque̱ doj ado̱nj . Dan me se ga̱a canocó' 'u̱nj tucuáán noco̱' nij yuvii̱ israelitá , ne̱ dan me se qui'yaj ndo'o 'u̱nj sayuun man taran' nij síí cuchumán rá ni'ya̱j man Diose̱ , ne̱ qui'yaj suun uxrá 'u̱nj che'é se me rá 'u̱nj ti̱rí' 'u̱nj man nij so' a .
Ne̱ tucuáán noco̱' nij yuvii̱ israelitá ro' , 'u̱nj me síí noco̱' sa̱' doj tucuáán yo' rihaan que'e̱e̱ nij tuví' 'u̱nj síí israelitá vaa cuya̱a̱n ga̱ 'u̱nj ei . Ne̱ 'u̱nj ro' , me síí a'néé sa̱' doj nu̱' se‑tucua̱nj xií 'u̱nj si̱j israelitá ado̱nj .
Tza̱j ne̱ asi̱j ataa ca'nga̱a̱ 'u̱nj , ne̱ guun rá Diose̱ se vaa qui'ya̱j sunj che'é so' ei . Dan me se qui'yaj ndo'o Diose̱ se lu̱j che'ej se vaa canacúún so' manj qui'ya̱j sunj che'é so' ,
ne̱ tihaa̱n so' ta'níí so' Jesucristó rihanj , che'é se me rá so' ca'a̱nj 'u̱nj nata̱' 'u̱nj se‑na̱na̱ so' nana̱ sa̱' rihaan nij yuvii̱ yaníj na̱nj ado̱nj . Tza̱j ne̱ 'u̱nj me se a̱ doj ne ca'a̱nj 'u̱nj xna̱'anj 'u̱nj man yuvii̱ da̱j qui̱'yáj ca̱nocoj man Diose̱ ma' .
Dan me se vaa nij síí ya̱nj chuman' Jerusalén , ne̱ apóstol cune' Jesucristó nata̱' se‑na̱na̱ so' rihaan yuvii̱ me nij so' , ne̱ dan me se asi̱j ataa cune̱' Jesucristó mán 'u̱nj ro' , cune' Jesucristó man nij so' , tza̱j ne̱ ne cuchi̱' 'u̱nj rihaan nij so' xna̱'anj 'u̱nj man nij so' da̱j qui̱'yáj ma' . Ma̱a̱n se ra'ya̱nj ca'anj 'u̱nj cuaj estadó Arabia , ne̱ canica̱j 'u̱nj ca'naj chuman' Damasco ado̱nj .
Quisíj va'nu̱j ya̱ yo' nocoj man Jesucristó ta̱' asuun , ga̱a ne̱ ca'anj 'u̱nj chuman' Jerusalén , ga̱a ne̱ cunuu ya̱a̱n 'u̱nj man síí cu'na̱j Pedró a . Dan me se nanó 'u̱nj cuentó ga̱ so' , ne̱ cayáán 'u̱nj tucuá so' rque xnu̱' güii a .
Ne̱ dan me se ga̱a canej ga̱ so' me se quene'enj man síí cu'na̱j Santiagó tinúú síí 'ni̱j ra'a man ní' uún a . Tza̱j ne̱ o̱rún' so' quene'enj na̱nj á . Ne̱ ne que̱ne'én 'u̱nj man yo'ó nij apóstol ma' .
Ne'en ya̱ Diose̱ se vaa ya̱ vaa nana̱ nihánj nana̱ cachrón 'u̱nj rihaan yanj nihánj ado̱nj . Nuveé na̱na̱ ne̱ me nana̱ nihánj ma' .
Dan me se curiha̱nj 'u̱nj chuman' Jerusalén , ne̱ cachéé 'u̱nj nu̱' chuman' na̱j estadó Siria do̱' , nu̱' chuman' na̱j estadó Cilicia do̱' ,
tza̱j ne̱ nij síí ma̱n estadó Judea síí cuchumán rá ni'ya̱j man Jesucristó ro' , me se ne quene'e̱n nij so' mán 'u̱nj ma' .
Ma̱a̱n se cuno nij so' cuentó cataj xna'anj tuvi' nij so' che'é 'u̱nj se vaa síí chi'i̱i̱ ndo'o mé 'u̱nj , tza̱j ne̱ ya̱j nihánj cuano̱ me se si̱j a'mii natáj se‑na̱na̱ Diose̱ mé 'u̱nj cuano̱ , taj nij so' , caráya'a̱nj nij so' a . “ Síí qui'yaj ndo'o sayuun man ní' ga̱a rque̱ me se cuano̱ nihánj nata' ma'a̱n so' nana̱ sa̱' nana̱ noco̱' ní' nana̱ me rá so' tiri̱' so' ga̱a rque̱ chugua̱nj ” , taj tuvi' nij so' a .
Dan me se caráya'a̱nj ndo'o nij so' , ne̱ cataj nij so' se vaa sa̱' uxrá qui'yaj Diose̱ se vaa quene'en nij so' manj a .
Dan me se cachén xca'a̱nj yo' ga̱a curiha̱nj 'u̱nj chuman' Jerusalén , ga̱a ne̱ canica̱j uún 'u̱nj ca'anj 'u̱nj chuman' Jerusalén ga̱ síí cu'na̱j Bernabé , ne̱ dan me se nica̱j núj man síí cu'na̱j Titó ca'anj núj rej yo' a .
Dan me se ca'anj 'u̱nj chuman' Jerusalén , che'é se cataj xna'anj Diose̱ rihaan 'u̱nj se vaa me rá Diose̱ ca'a̱nj 'u̱nj chuman' Jerusalén , ne̱ cataj xna'anj 'u̱nj rihaan nij tinúú ní' síí israelitá da̱j vaa nana̱ sa̱' nana̱ ca'mii natáj 'u̱nj rihaan nij soj si̱j yaníj a . Tza̱j ne̱ quirii yaníj 'u̱nj man nij síí uun chij doj rihaan nij so' , ne̱ natá' 'u̱nj rihaan ma'a̱n ina̱nj nij so' che'é nana̱ a'mii natáj 'u̱nj rihaan nij soj a . Dan me se me rá 'u̱nj xca̱j sa̱' nij síí uun chij yo' cuentá da̱j vaa se‑na̱na̱j , ga̱a ne̱ se̱ gaa na̱nj tiri̱' nij so' nu̱' suun qui'yaj suun 'u̱nj che'é Jesucristó a .
Ne̱ nicu̱n' síí cu'na̱j Titó ga̱ 'u̱nj , ne̱ nda̱' se nuveé si̱j israelitá me so' , tza̱j ne̱ ne qui'ya̱j nij síí ma̱n Jerusalén fuerzá man so' cata̱' ta'nga' man so' ma' .
Tza̱j ne̱ do̱j nij síí tiha' yu'unj , ne̱ dan me se taj nij so' se vaa tinúú ní' me nij so' , tza̱j ne̱ nuveé tinu̱j ní' me nij so' ma' . 'O̱ se tu'va rma'a̱n nij so' na̱nj ado̱nj . Dan me se catúj yuve̱ nij so' rej nuu chre̱' núj , ne̱ me rá nij so' quene'e̱n yuve̱ nij so' da̱j qui'ya̱j núj a . Tza̱j ne̱ xa̱' ní' si̱j canoco' man Jesucristó , tza̱j ne̱ daj chiha̱a̱ míj ne nó xcúún ní' canoco̱' ní' nu̱' se‑tucua̱nj Moisés a̱ ma' . Che'é dan guun rá nij so' xca̱j nij so' cuentá da̱j 'yaj ní' , ga̱a ne̱ ti̱haa̱n uún nij so' man ní' canoco̱' ní' nana̱ noco̱' nij so' , rá a̱ nij so' a .
Tza̱j ne̱ núj me se a̱ 'ó xco' nii ne cuno̱ núj rihaan nij so' a̱ ma' . 'O̱ se guun rá núj se vaa ve'é ya̱ quina̱j nu̱' se‑na̱na̱ Diose̱ nana̱ ya̱ rihaan soj , rá núj ado̱nj .
Dan me se ase vaa síí uun chij vaa ta'a̱j nij síí ma̱n Jerusalén , rá nii , tza̱j ne̱ taj va̱j síí sa̱' doj rihaan tuvi' , rá 'u̱nj a̱ ma' . Ma̱a̱n se 'o̱ cuya̱a̱n vaa cunuda̱nj yuvii̱ rihaan Diose̱ na̱nj ado̱nj . Dan me se nij síí uun chij yo' ro' , ne cata̱j xna'anj nij so' a̱ doj nana̱ rihaan 'u̱nj ma' . Ma̱a̱n se cuna̱j vaa nana̱ ca'mii natáj 'u̱nj , taj nij so' a .
Dan me se Diose̱ me síí qui'yaj guun nucua̱j síí cu'na̱j Pedró nata̱' so' se‑na̱na̱ Diose̱ nana̱ sa̱' rihaan nij yuvii̱ israelitá , ne̱ da̱nj qui'yaj gue̱e̱ Diose̱ ga̱ 'u̱nj uún , ne̱ dan me se guun nu̱cuáá 'u̱nj nata̱' 'u̱nj se‑na̱na̱ Diose̱ nana̱ sa̱' rihaan nij yuvii̱ yaníj , qui'yaj Diose̱ , ne̱ che'é dan me xcaj nij síí uun chij ma̱n Jerusalén cuentá se vaa ne cachi̱in doj nana̱ mán 'u̱nj a . Ma̱a̱n se ase vaa ata̱ síí cu'na̱j Pedró suun nata̱' rihaan nij yuvii̱ israelitá , qui'yaj Diose̱ ro' , da̱nj vaa atá 'u̱nj suun nata̱' rihaan nij yuvii̱ yaníj , qui'yaj uún Diose̱ a .

Ne̱ quene'en síí cu'na̱j Santiagó do̱' , síí cu'na̱j Pedró do̱' , síí cu'na̱j Juan do̱' , se vaa qui'yaj ndo'o Diose̱ se lu̱j che'é 'u̱nj do̱' , che'é síí cu'na̱j Bernabé do̱' , se vaa guun nu̱cuáá 'u̱nj nata̱' 'u̱nj se‑na̱na̱ Diose̱ nana̱ sa̱' rihaan yuvii̱ , qui'yaj Diose̱ , ne̱ guun ya̱ nu̱' rá nij so' se vaa Diose̱ me síí ca'ne' suun rihaan núj ei . Dan me se síí uun chij rihaan nij síí cuchumán rá ni'ya̱j man Jesucristó ma̱n Jerusalén me nij so' , tza̱j ne̱ guun ya̱ rá nij so' se vaa tuvi' ma'a̱n nij so' me núj , ne̱ 'o̱ cuya̱a̱n vaa suun vaa rihaan núj ga̱ suun vaa rihaan nij so' , rá nij so' a . Dan me se ne̱ nata̱' nij so' se‑na̱na̱ Diose̱ nana̱ sa̱' rihaan nij yuvii̱ israelitá , ne̱ tana̱nj núj uún , ne̱ nata̱' núj rihaan nij síí yaníj , cataj nij so' uún a .
Tza̱j ne̱ o̱rún' ya̱ rasu̱u̱n me cachíín ni'ya̱j ndo'o nij so' rihaan núj se vaa asino̱ nij síí nique̱ me ra̱cuíj núj , taj nij so' a . Tza̱j ne̱ tumé ndo'o núj man nij síí nique̱ , ne̱ asino̱ yo' me 'yaj núj chéé núj ei .
Cachén do̱j güii , ga̱a ne̱ cuchi' síí cu'na̱j Pedró chuman' cu'na̱j Antioquía a . Tza̱j ne̱ qui'yaj so' do̱j se nij , ne̱ tumé so' cacun' che'é se nij qui'yaj so' , rá 'u̱nj , ne̱ che'é dan ca'mii riha̱a̱n yaj ga̱ so' rihaan cunuda̱nj yuvii̱ , ne̱ cataj 'u̱nj se vaa tumé so' cacun' che'é se vaa qui'yaj so' a .
Dan me se ga̱a ca'na' so' chuman' Antioquía , ne̱ xcaj so' cuentá se vaa ca've̱e cha̱ so' chraa ga̱ nij yuvii̱ yaníj , ne̱ da̱nj qui'yaj so' , ne̱ chá so' chraa ga̱ nij so' chugua̱nj . Tza̱j ne̱ ga̱a namán nij síí ca'na' suun qui'yaj síí cu'na̱j Santiagó chuman' nihánj , ga̱a ne̱ cuchu'vi' Pedró ca'mi̱i̱ nij síí ma̱n Jerusalén síí taj se vaa no̱ xcúún cunuda̱nj nij snó'o noco̱' man Diose̱ cata̱' ta'nga' man nij so' a . Dan me se chu'vi' Pedró se vaa xca̱j nij so' cuentá se vaa chá so' chraa ga̱ nij yuvii̱ yaníj , ne̱ cata̱j nij so' se vaa ne nó xcúún so' qui'ya̱j so' da̱nj , rá so' , ne̱ che'é dan me ca'ne' rá so' ga̱ rej chá chraa ga̱ nij yuvii̱ yaníj , ne̱ naxuun yaníj so' man so' rihaan nij yuvii̱ yaníj na̱nj ado̱nj .
Quene'en ma'a̱n so' se vaa ca've̱e cha̱ so' chraa ga̱ nij yuvii̱ yaníj , tza̱j ne̱ nuveé si̱j 'o̱ vaa rá ga̱ nana̱ a'mii me so' a̱ ma' . Ne̱ ase vaa qui'yaj so' ro' , ta'nga' da̱nj qui'yaj uún taran' nij yuvii̱ israelitá , ne̱ nda̱a síí cu'na̱j Bernabé qui'yaj cacun' ga̱ nij so' se vaa ca'ne' rá so' ga̱ rej chá chraa ga̱ nij yuvii̱ yaníj na̱nj ado̱nj .
Dan me se xcaj 'u̱nj cuentá se vaa ne raan noco' nij so' se‑na̱na̱ Diose̱ nana̱ ya̱ ma' . Dan me se ca'mii yá 'u̱nj rihaan Pedró , ne̱ cuno taran' nij so' , ne̱ cataj 'u̱nj : ― Síí israelitá mé so̱' , tza̱j ne̱ ne nocó' so̱' tucuáán noco̱' nij yuvii̱ israelitá ma' . Ma̱a̱n se ase vaa 'yaj nij yuvii̱ yaníj ro' , da̱nj vaa 'yáá so̱' chugua̱nj . Me che'é qui̱'yáá so̱' fuerzá man nij yuvii̱ yaníj canoco̱' nij yuvii̱ yaníj tucuáán noco̱' nij yuvii̱ israelitá ga̱ .
Dan me se yuvii̱ israelitá me ní' á . Nuveé yuvi̱i̱ yaníj yuvii̱ 'yaj ndo'o cacun' me ní' ma' .
Tza̱j ne̱ ne'en ní' se vaa nda̱' se ve'é noco' yo'o̱ so' se‑tucua̱nj Moisés , tza̱j ne̱ se̱ cunuu sa̱' ma'a̱n so' rihaan Diose̱ ma' . 'O̱ se cunu̱u sa̱' ya̱ so' rihaan Diose̱ sese cuchuma̱n rá so' ni̱'yaj so' man Jesucristó ado̱nj . Dan me se cuchumán rá ma'a̱n ní' ni'ya̱j ní' Jesucristó , yan cunu̱u sa̱' ní' rihaan Diose̱ , tza̱j ne̱ se̱ cunuu sa̱' ní' , qui'ya̱j se‑tucua̱nj Moisés ma' . Ina̱nj da̱nj taj danj Diose̱ á . A̱ 'ó yuvii̱ se̱ cunuu sa̱' rihaan Diose̱ qui'ya̱j se‑tucua̱nj Moisés ma' , taj uún danj Diose̱ ado̱nj .
'O̱ se ní' me se canoco' ní' man Jesucristó , ga̱a ne̱ ca've̱e x'ne̱e̱ cacun' xráá ní' qui'ya̱j so' , rá ní' , tza̱j ne̱ 'o̱ se veé da̱nj 'yaj ní' cacun' ta̱' rasuun chiha̱' . Me che'é 'yaj ní' da̱nj ga̱ . 'O̱ se Cristó me síí ca'ne' suun qui'ya̱j ní' cacun' , rá so̱' na' . Taj ma' . ― Nu̱' nana̱ nihánj me nana̱ ca'mii 'u̱nj rihaan síí cu'na̱j Pedró ado̱nj .
Dan me se ma̱'án 'u̱nj me síí tiri' chrej canoco̱' se‑tucua̱nj Moisés , ne̱ veé dan , ga̱a ne̱ sese gu̱un che'e̱ uún 'u̱nj naqui'ya̱j sa̱' uún 'u̱nj man chrej yo' , ne̱ dan me se ma'a̱n ina̱nj yá 'u̱nj me síí tumé cacun' ga̱a̱ na̱nj ado̱nj .
Asi̱j rque̱ me se canocó' 'u̱nj tucuáán yo' , tza̱j ne̱ quiri' rá 'u̱nj , qui'yaj tucuáán yo' , ne̱ ya̱j me se ase vaa cavi' Jesucristó rihaan rcutze̱ ro' , da̱nj vaa caví' 'u̱nj rihaan tucuáán yo' chugua̱nj . Ne̱ ya̱j me se ina̱nj che'é Diose̱ ga̱a̱ i'na̱' 'u̱nj ei .
Che'é se amán rá 'u̱nj ni'ya̱j 'u̱nj Jesucristó ro' , ma̱a̱n che'é dan vaa i'na̱' 'u̱nj ei . Ya̱j me se nuvé 'u̱nj me síí ya̱nj cuano̱ ma' . 'O̱ se Jesucristó me síí ya̱nj nimanj , ne̱ che'é dan vaa i'na̱' 'u̱nj cuano̱ ei . Che'é se amán rá 'u̱nj ni'ya̱j 'u̱nj man ta'níí Diose̱ ro' , che'é dan ina̱nj nocó' 'u̱nj man so' ga̱a chéé 'u̱nj rihaan chumii̱ nihánj ado̱nj . Ne̱ dan me se ma̱a̱n che'é se cunuu 'e̱e̱ uxrá rá so' mán 'u̱nj ro' , che'é dan ca'ne' gue̱e̱ rá so' cavi' so' rihaan rcutze̱ che'é 'u̱nj na̱nj ado̱nj .
Ne̱ na'vej rá 'u̱nj ta̱náj yaníj 'u̱nj se lu̱j qui'yaj Diose̱ che'é 'u̱nj ma' . 'O̱ se vaa che'é ya̱ qui'yaj Diose̱ se lu̱j ado̱nj . Dan me se sese ca've̱e ya̱ navi̱j cacun' che'é qui'ya̱j se‑tucua̱nj Moisés , ga̱a ne̱ cavi' u̱u̱n ma'a̱n Jesucristó vaa ga̱a̱ a̱j na' . Taj ma' . 'O̱ se ne cavi̱' u̱u̱n so' mei .
Síí nij snúú rma'a̱n ya̱ me soj si̱j ma̱n estadó Galacia na̱nj chugua̱nj . Me che'é guun rá soj ta̱náj soj tucuáán sa̱' ga̱ . Vaa síí qui'yaj chre̱e man soj na' . Nuveé se̱ sa̱' uxrá nata' nii rihaan soj se vaa cavi' Jesucristó rihaan rcutze̱ che'é soj á .
'O̱ se me rá 'u̱nj xna̱'anj 'u̱nj 'o̱ nana̱ man soj chugua̱nj . Che'é se canoco' nij soj se‑tucua̱nj Moisés me yáán Nimán Diose̱ ga̱ soj na' . Ase che'é se amán rá soj cuno soj se‑na̱na̱ Jesucristó me yáán Nimán Diose̱ ga̱ soj xa̱' .
'O̱ se síí nij snúú rma'a̱n ya̱ me soj na̱nj chugua̱nj . Ga̱a guun che'e̱ soj canoco' soj man Jesucristó , ne̱ guun nucua̱j rá soj man Nimán Diose̱ se vaa ra̱cuíj Nimán Diose̱ man soj , tza̱j ne̱ ya̱j me se nucua̱j rá soj man ma'a̱n soj se vaa cunu̱u sa̱' soj qui'ya̱j ma'a̱n soj na̱nj aso̱n .
Nu̱' se sa̱' qui'yaj Diose̱ che'é soj ga̱a canoco' naca̱ soj man Jesucristó ro' , taj yu'vee nó yo' , qui'yaj soj a̱ a̱' man aso̱n . Ya̱ ya̱ a̱j na' . Ne cuchuma̱n ya̱ raj se vaa qui'yaj soj a̱ mei .
Ga̱a rqué Diose̱ Nimán so' rihaan soj qui'ya̱j ndo'o soj rasu̱u̱n sa̱' , ga̱a ne̱ me che'é qui'yaj Diose̱ da̱nj , rá soj ga̱ . Che'e̱ se canoco' soj se‑tucua̱nj Moisés me qui'yaj Diose̱ da̱nj na' . Taj mei . Dan me se che'é se amán rá soj ni'ya̱j soj man Jesucristó me qui'yaj Diose̱ da̱nj chugua̱nj .
Dan me se ase vaa qui'yaj síí cu'na̱j Abraham síí cayáán ga̱a naá ro' , ina̱nj da̱nj qui'ya̱j soj ei . Dan me se síí cu'na̱j Abraham ro' , me se cuchumán rá so' ni'ya̱j so' Diose̱ , ne̱ che'é dan cataj Diose̱ se vaa si̱j sa̱' me Abraham , ne̱ cunuu sa̱' so' rihaan Diose̱ á . Ina̱nj da̱nj a'mii danj Diose̱ ado̱nj .
Che'é dan xca̱j soj cuentá se vaa ní' si̱j amán rá ni'ya̱j man Diose̱ me se ase vaa síí cu'na̱j Abraham ro' , ta'nga' da̱nj vaa ma'a̱n ní' chugua̱nj .
Dan me se ga̱a naá ne'en Diose̱ se vaa cuchuma̱n rá nij yuvii̱ yaníj ni̱'yaj nij so' man Diose̱ , ne̱ ne'en Diose̱ se vaa cunu̱u sa̱' nij so' rihaan Diose̱ , qui'ya̱j ma'a̱n Diose̱ , ne̱ che'é dan me nata' Diose̱ se‑na̱na̱ Diose̱ nana̱ sa̱' rihaan Abraham , cataj Diose̱ : ― Che'é se vaa qui'yáá so̱' ro' , che'é dan me qui̱'yáá 'u̱nj se lu̱j che'é taran' nij yuvii̱ yaníj ado̱nj ― taj Diose̱ rihaan síí cu'na̱j Abraham asi̱j taj va̱j a̱ 'ó yuvii̱ ne'en se‑na̱na̱ Diose̱ nana̱ sa̱' , ne̱ nu̱' nana̱ yo' nana̱ ca'mii Diose̱ rihaan síí cu'na̱j Abraham ro' , canó nana̱ yo' rihaan danj Diose̱ a .
Dan me se cuchumán rá Abraham ni'ya̱j so' Diose̱ , ne̱ qui'yaj Diose̱ se lu̱j che'é so' , ne̱ ase vaa qui'yaj Diose̱ che'é síí cu'na̱j Abraham ro' , da̱nj qui'ya̱j uún Diose̱ che'é taran' nij síí cuchuma̱n rá ni̱'yaj man so' , ne̱ qui'ya̱j uún Diose̱ se lu̱j che'é nij so' ado̱nj .
Tza̱j ne̱ a'mii uún danj Diose̱ che'é yuvii̱ nucua̱j rá man se‑tucua̱nj Moisés , taj yo' : “ Sese se̱ qui'yaj yo'o̱ so' cunuda̱nj nij nana̱ no̱ rihaan danj Diose̱ nana̱ cataj xna'anj Moisés ro' , ne̱ so' me síí cachran' xna'anj ni'ya̱j rihaan Diose̱ á ” , taj danj Diose̱ , ne̱ a̱ 'ó yuvii̱ se̱ guun nucua̱j qui'ya̱j nu̱' se‑tucua̱nj Moisés a̱ ma' . Che'é dan me taran' nij yuvii̱ nucua̱j rá man se‑tucua̱nj Moisés ro' , quira̱n' nij so' sayuun , qui'ya̱j Diose̱ ado̱nj .
Tza̱j ne̱ : “ Síí amán rá ni'ya̱j man Diose̱ ro' , me se cunu̱u sa̱' so' rihaan Diose̱ , ne̱ ca̱yáán so' ga̱ Diose̱ nu̱' cavii nu̱' ca'anj a ” , taj uún danj Diose̱ , ne̱ che'é dan me ne'en ní' se vaa ina̱nj nij yuvii̱ amán rá ni'ya̱j man Diose̱ me yuvii̱ cunu̱u sa̱' rihaan Diose̱ á . Se̱ cunuu sa̱' nij yuvii̱ nucua̱j rá man se‑tucua̱nj Moisés ma' .
Dan me se xa̱' se‑tucua̱nj Moisés , tza̱j ne̱ ne che'e̱ yan cuchuma̱n rá' me nani̱' rihaan sayuun ma' . Ma̱a̱n che'é yan qui̱'yá' nu̱' rasu̱u̱n taj tucuáán yo' me nani̱' rihaan sayuun , taj se‑tucua̱nj Moisés na̱nj ado̱nj .
Dan me se ga̱a naá me se ne gu̱un nucua̱j ní' qui'ya̱j ní' nu̱' se‑tucua̱nj Moisés ma' . Che'é dan me si̱j cachran' xna'anj ni'ya̱j me ya̱ ní' ga̱a rque̱ , tza̱j ne̱ cavi' Jesucristó rihaan rcutze̱ che'é ní' , ne̱ guun so' síí cachran' xna'anj ni'ya̱j che'é ní' , ne̱ che'é dan se̱ quiran' ma'a̱n ní' sayuun daj chiha̱a̱ míj a̱ man chugua̱nj . “ Síí a̱j noco' rihaan rcutze̱ me síí cachran' xna'anj ni'ya̱j rihaan Diose̱ ” , taj danj Diose̱ á . Dan me se guun Jesucristó 'o̱ síí cata̱ se‑cacu̱n' cunuda̱nj ní' nago' so' nu̱' nij cacun' yo' rihaan rcutze̱ , ne̱ cuano̱ nihánj me se síí vaa u̱u̱n xráá me ní' cuano̱ ei .
Nda̱a síj , ga̱a ne̱ se lu̱j cata' tu'va Diose̱ rihaan síí cu'na̱j Abraham ro' , ca'na' se lu̱j yo' nda̱a rihaan nij yuvii̱ yaníj , che'é se vaa qui'yaj Jesucristó a . Dan me se ga̱a naá , ne̱ cata' tu'va Diose̱ se vaa catu̱u̱ Nimán Diose̱ nimán ní' , ne̱ cuchumán rá ní' ni'ya̱j ní' man Diose̱ , ne̱ che'é dan catúj ya̱ Nimán Diose̱ nimán taran' ní' cuano̱ ei .
Ne̱ ca'mi̱i̱ 'u̱nj che'é nda̱a vaa 'yaj nij síí ma̱n rihaan yo'óó nihánj , tinu̱j , nocoj . Sese vaa vi̱j ro̱j so' numíj nana̱ , ne̱ asa̱' quisíj numíj ro̱j so' nana̱ , ga̱a ne̱ naxca̱j ro̱j so' 'o̱ yanj a'mii che'é nda̱a vaa qui'ya̱j ro̱j so' , ga̱a ne̱ dan me se nda̱a vaa taj yanj naxca̱j ro̱j so' ro' , 'yaj ro̱j so' a . Se̱ guun ca'ne̱' rá ro̱j so' ma' .
Ne̱ dan me se ta'nga' da̱nj qui'yaj gue̱e̱ Diose̱ ga̱ síí cu'na̱j Abraham , ne̱ dan me se cunumíj ro̱j so' nana̱ nda̱a vaa qui'ya̱j Diose̱ ga̱ síí cu'na̱j Abraham a . Dan me se cataj Diose̱ se vaa cavi̱i̱ sa̱' so' do̱' , cavi̱i̱ sa̱' ta'níí ta'nij si'no̱ so' do̱' a . ( Dan me se da̱nj a'mii danj Diose̱ , tza̱j ne̱ ne cata̱j Diose̱ se vaa cavi̱i̱ sa̱' que'e̱e̱ ta'níí ta'nij si'no̱ síí cu'na̱j Abraham ma' . 'O̱ se che'é o̱rún' ta'níí ta'nij si'no̱ síí cu'na̱j Abraham ca'mii danj Diose̱ ado̱nj . Ne̱ síí cu'na̱j Jesucristó me síí cavii sa̱' na̱nj ado̱nj . )
Ne̱ ina̱nj nihánj me nana̱ me rá 'u̱nj cata̱j xna'anj 'u̱nj rihaan soj ei . Dan me se Diose̱ cataj rihaan síí cu'na̱j Abraham da̱j qui'ya̱j Diose̱ che'é Abraham do̱' , che'é ta'níí ta'nij si'no̱ Abraham do̱' , ne̱ cachén yo'ó ca'a̱nj cientó táá yo'ó ico̱ chi̱' yo' , ga̱a ne̱ rqué Diose̱ se‑tucua̱nj Moisés , tza̱j ne̱ ne quiri̱' nana̱ cata' tu'va Diose̱ qui'ya̱j Diose̱ che'é síí cu'na̱j Abraham qui'yaj se‑tucua̱nj Moisés ma' . 'O̱ se ya̱ qui'ya̱j so' nda̱a vaa cataj so' ado̱nj .
Dan me se sese che'e̱ se‑tucua̱nj Moisés me rque̱ Diose̱ rasu̱u̱n sa̱' , ga̱a ne̱ nuveé che'e̱ yan cata' tu'va so' rque̱ so' rasu̱u̱n sa̱' asi̱j naá me yo' ga̱a̱ a̱ ma' . Ma̱a̱n se ca'mii u̱u̱n so' vaa ga̱a̱ na̱nj ado̱nj . Tza̱j ne̱ sese ina̱nj nij síí noco̱' se‑tucua̱nj Moisés me síí ni̱caj nij rasu̱u̱n sa̱' yo' , ga̱a ne̱ taj yu'vee nó nana̱ cata' tu'va Diose̱ rihaan Abraham ga̱a naá vaa ga̱a̱ a̱ ma' . Tza̱j ne̱ ne vaa da̱nj a̱ ma' . 'O̱ se che'é nana̱ ca'mii Diose̱ rihaan Abraham me ni̱caj ní' nij rasu̱u̱n sa̱' ei . Dan me se quiri' u̱u̱n ní' nu̱' nij rasu̱u̱n sa̱' yo' , qui'yaj Abraham chugua̱nj . Ne̱ a̱ doj sa'anj ne cu̱ru'vee ní' che'é nu̱' rasu̱u̱n sa̱' yo' a̱ ma' .
Dan me se sese da̱nj vaa , ga̱a ne̱ me che'é rqué Diose̱ se‑tucua̱nj Moisés , rá soj ga̱ . Rqué Diose̱ tucuáán yo' rihaan Moisés che'é cacun' tumé yuvii̱ , ne̱ me rá Diose̱ canoco̱' yuvii̱ tucuáán yo' nda̱a se ca'na̱' ta'níí ta'nij si'no̱ Abraham síí cu'na̱j Jesucristó rihaan chumii̱ nihánj , ga̱a ne̱ so' ro' , me síí rque̱ nu̱' nij rasu̱u̱n sa̱' rihaan yuvii̱ , nda̱a vaa cataj Diose̱ rihaan síí cu'na̱j Abraham ga̱a naá ei . Dan me se guun rá Diose̱ se vaa ga̱a ca'na' Jesucristó , ne̱ ca'ne̱' rá yuvii̱ ga̱ se‑tucua̱nj Moisés yo' ado̱nj . Tza̱j ne̱ se‑mo̱zó Diose̱ me nij síí cataj xna'anj tucuáán yo' rihaan síí cu'na̱j Moisés , ga̱a ne̱ cataj xna'anj so' tucuáán yo' rihaan nij yuvii̱ a . Dan me se cataj xna'anj Moisés rihaan nij yuvii̱ ,
tza̱j ne̱ ga̱a ca'mii Diose̱ rihaan síí cu'na̱j Abraham , ne̱ ma'a̱n ya̱ so' ca'mii ado̱nj . Taj va̱j síí ca'mii che'é Diose̱ ma' . Taj va̱j síí cataj xna'anj rihaan Diose̱ da̱j me rá síí cu'na̱j Abraham ma' . Ma̱a̱n se ma'a̱n ya̱ so' me síí ca'mii ga̱ síí cu'na̱j Abraham , ése̱ o̱rún' ya̱ so' me Diose̱ na̱nj ado̱nj .
Tza̱j ne̱ ta̱j ri'yunj se‑tucua̱nj Moisés man nana̱ cata' tu'va Diose̱ rihaan Abraham ga̱a naá , rá soj na' . Daj chiha̱a̱ míj ne vaa da̱nj ma' . Tza̱j ne̱ sese gu̱un nucua̱j yuvii̱ qui'ya̱j yuvii̱ 'o̱ tucuáán rqué Diose̱ , ne̱ ya̱ cunu̱u sa̱' yuvii̱ rihaan Diose̱ , qui'ya̱j tucuáán yo' ei . Tza̱j ne̱ se̱ guun nucua̱j yuvii̱ qui'ya̱j yuvii̱ tucuáán vaa da̱nj ma' .
Che'é dan me taj danj Diose̱ se vaa cunuda̱nj yuvii̱ tumé ndo'o cacun' na̱nj ado̱nj . Ina̱nj da̱nj vaa tumé taran' yuvii̱ cacun' , taj danj Diose̱ , ne̱ che'é dan me nana̱ cata' tu'va Diose̱ rihaan síí cu'na̱j Abraham ro' , quisi̱j ya̱ nu̱' nana̱ yo' che'é taran' ní' si̱j amán rá ni'ya̱j man Jesucristó ado̱nj .
Tza̱j ne̱ ga̱a ataa doj quisi̱j güii cuchuma̱n rá ní' ni̱'yaj ní' man Jesucristó , ne̱ ina̱nj se‑tucua̱nj Moisés canoco' ní' , ne̱ ase vaa 'o̱ síí tumé man ní' ro' , da̱nj vaa se‑tucua̱nj Moisés rihaan ní' ga̱a rque̱ ei . Ina̱nj se‑tucua̱nj Moisés vaa rihaan ní' canoco̱' ní' nda̱a se ca'na' güii tihaa̱n Diose̱ rihaan ní' se vaa cuchuma̱n rá ní' ni̱'yaj ní' man Jesucristó a .
Dan me se ase vaa síí tumé man xnii da̱j qui'ya̱j xnii ro' , ta'nga' da̱nj vaa se‑tucua̱nj Moisés rihaan ní' ga̱a rque̱ , cutumé yo' man ní' nda̱a se ca'na' Jesucristó ei . Nda̱a síj , ga̱a ne̱ no̱ xcúún ní' cuchuma̱n rá ní' ni̱'yaj ní' man so' , ne̱ ca've̱e cunu̱u sa̱' ní' rihaan Diose̱ ado̱nj .
Cuano̱ ro' , nihánj me se a̱j cuchumán rá ní' ni'ya̱j ní' man Jesucristó , ne̱ che'é dan me taj che'é tu̱mé se‑tucua̱nj Moisés man ní' a̱ ma' .
Che'é se amán rá nij soj ni'ya̱j soj man Jesucristó ro' , che'é dan ta'níí Diose̱ me taran' soj cuano̱ na̱nj ado̱nj .
Dan me se che'é se cata' ne soj che'é Jesucristó ro' , che'é dan me ase vaa Jesucristó ro' , ta'nga' da̱nj vaa soj cuano̱ na̱nj ei .
Ne̱ se̱ cataj soj se vaa ta'a̱j soj me yuvii̱ israelitá ne̱ yo'ó ta'a̱j soj me yuvii̱ yaníj ma' . Ne̱ se̱ cataj soj se vaa ta'a̱j soj me mozó ne̱ yo'ó ta'a̱j soj , nuveé si̱j uun mozó me yo'ó ta'a̱j soj , cata̱j soj ma' . Ne̱ se̱ cataj soj se vaa ta'a̱j soj me snó'o ne̱ yo'ó ta'a̱j soj me chana̱ ma' . 'O̱ se tana̱nj ase vaa o̱rún' yuvii̱ vaa taran' soj , ne̱ 'o̱ cuya̱a̱n vaa taran' soj che'é se noco̱' soj man Jesucristó na̱nj ei .
Che'é se si̱j noco̱' man Jesucristó me soj ro' , che'é dan ma'a̱n ya̱ ta'níí ta'nij si'no̱ síí cu'na̱j Abraham me soj rihaan Diose̱ , nda̱a vaa cataj Diose̱ rihaan síí cu'na̱j Abraham se vaa rque̱ so' rasu̱u̱n sa̱' rihaan taran' nij ta'níí ta'nij si'no̱ síí cu'na̱j Abraham ado̱nj .
Ne̱ ne'en soj da̱j vaa xnii , se vaa vaa güii , ne̱ gu̱un si'ya̱j xnii nu̱' rasu̱u̱n ma̱n tucuá rej xnii ei . Tza̱j ne̱ ga̱a xnii me so' , ne̱ ase vaa mozó ro' , da̱nj vaa so' tucuá rej so' ga̱a yáán rej so' ei .
Dan me se vaa yuvii̱ tumé man xnii da̱j qui'ya̱j xnii , ne̱ ina̱nj da̱nj vaa tumé nii man xnii nda̱a se cachi̱j ya̱ xnii , ga̱a ne̱ vaa güii ca've̱j rá rej xnii qui̱ta'aa xnii rasu̱u̱n ma̱n tucuá xnii ei .
Ne̱ ase vaa xnii ataa cachi̱j ro' , ta'nga' da̱nj vaa ma'a̱n ní' ga̱a rque̱ , ne̱ ina̱nj ne'en ní' canoco̱' ní' man nij ya'anj uun chij rihaan chumii̱ nihánj a .
Tza̱j ne̱ quisíj güii me rá Diose̱ rque̱ Diose̱ nu̱' se sa̱' rihaan ní' , ne̱ che'é dan ca'néé Diose̱ ta'níí so' ca'na̱' ta'níí so' rihaan chumii̱ nihánj , ne̱ cuchruj 'o̱ chana̱ man ta'níí Diose̱ , ne̱ síí noco̱' se‑tucua̱nj Moisés me nu̱' nij tuvi̱' so' ga̱a cayáán so' rihaan chumii̱ nihánj ado̱nj .
Dan me se me rá Jesucristó ra̱cuíj so' man taran' ní' si̱j noco̱' tucuáán noco̱' yuvii̱ ma̱n rihaan chumii̱ nihánj , se vaa ca've̱e ta̱náj ní' tucuáán noco̱' yuvii̱ ma̱n rihaan chumii̱ , ne̱ ni̱caj ní' nu̱' se sa̱' me rá Diose̱ rque̱ Diose̱ rihaan ta'níí Diose̱ ei . Ne̱ da̱nj me rá Jesucristó qui'ya̱j so' che'é ní' chugua̱nj .
Cuano̱ nihánj me se ta'níí Diose̱ me nij soj ei . Che'é dan ca'néé Diose̱ man Nimán ta'níí so' nimán ní' , ne̱ che'é dan me : “ Ata̱j chij . Rej núj mé so̱' á ” , taj ní' , aguáj ní' , 'yaj Nimán ta'níí so' ei .
Che'é dan me nuveé mo̱zó me soj rihaan Diose̱ cuano̱ nihánj ma' . Ase vaa mozó vaa soj ga̱a rque̱ , tza̱j ne̱ xa̱' ya̱j , nahuun soj ta'níí Diose̱ , ne̱ vaa güii naca̱j soj nu̱' se sa̱' rque̱ Diose̱ rihaan nij ta'níí so' ado̱nj .
Ga̱a rque̱ me se ne ne'en ya̱ soj da̱j vaa Diose̱ ma' . Che'é dan me qui'yaj suun soj rihaan ya'anj uun chij rihaan rasu̱u̱n ma̱n rihaan chumii̱ nihánj , tza̱j ne̱ nuveé ya'a̱nj ya̱ me nij ya'anj qui'yaj suun soj rihaan ma' .
Tza̱j ne̱ cuano̱ nihánj me se ne'en nij soj man ma'a̱n ya̱ Diose̱ ei . Tza̱j ne̱ sa̱' doj cata̱j 'u̱nj se vaa ne'en Diose̱ man nij soj chugua̱nj . Sese a̱j ne'en soj man ma'a̱n ya̱ Diose̱ , ga̱a ne̱ me che'é ca̱nica̱j uún soj canoco̱' soj man nij ya'anj uun chij rihaan rasu̱u̱n ma̱n rihaan chumii̱ nihánj ga̱ . Ne'en soj se vaa se̱ guun nucua̱j nij so' ra̱cuíj nij so' man soj ma' . Taj yu'vee a̱ 'ó xco' nó ma'a̱n nij so' ma' . Me che'é me rá uún soj qui'ya̱j suun soj rihaan nij so' ga̱ .
Ne̱ navij rá soj güii gue̱e̱ do̱' , navij rá soj cha'anj che'é 'o̱ 'o̱ yavii do̱' , vaa dió gue̱e̱ rihaan soj do̱' , vaa yo' gue̱e̱ rihaan soj do̱' ga̱ . Me che'é 'yaj soj da̱nj ga̱ .
Nanó ndo'o rá 'u̱nj se vaa 'yaj soj , ne̱ nanó rá 'u̱nj se vaa quiri̱' rma'a̱n nu̱' suun qui'yaj suun 'u̱nj tucu'yón 'u̱nj se‑na̱na̱ Diose̱ nana̱ sa̱' man nij soj na̱nj chugua̱nj .
Ase vaa 'u̱nj ro' , da̱nj ga̱a̱ gue̱e̱ soj , ése̱ nda̱a adi̱' se vaa soj ro' , da̱nj vaa gue̱e̱ 'u̱nj , tinu̱j , nocoj . Che'é dan me da̱j se 'yaj gue̱j cuano̱ ro' , da̱nj qui'ya̱j gue̱e̱ soj ei . Nuveé che'e̱ se qui'yaj chi'i̱i̱ soj manj ma' . Tana̱nj a̱ , ne̱ ina̱nj ve'é qui'yaj soj ga̱a cayáán 'u̱nj ga̱ soj ei .
A̱j ne'en soj se vaa che'é se canó chi'ii̱ manj , che'é dan natá' 'u̱nj se‑na̱na̱ Diose̱ nana̱ sa̱' rihaan soj ga̱a asino ya̱a̱n ei .
Ne̱ ga̱a quirán' 'u̱nj rihaan soj me se ne nachri̱' soj ni̱'yaj soj manj ma' . Tana̱nj a̱ , ne̱ caráya'a̱nj ndo'o soj ni'ya̱j soj manj , ne̱ nda̱a adi̱' ve'é 'yaj nii ga̱ 'o̱ se‑mo̱zó Diose̱ ro' , da̱nj qui'yaj soj , ga̱a ne̱ ve'é ndo'o ca'mii soj ga̱j ei . Ne̱ ase vaa ma'a̱n ya̱ Jesucristó ro' , ta'nga' da̱nj vaa 'u̱nj , rá soj ,
ne̱ che'é dan me guun niha̱' uxrá rá nij soj ne̱ ve'é uxrá cuno soj nana̱ ca'mij , ne̱ cunuu 'e̱e̱ uxrá rá soj manj na̱nj ado̱nj . Dan me se cata̱j yá' ta̱' asuun , ne̱ sese guun nucua̱j nij soj quiri̱i̱ soj rlij rihaan soj cu̱nuû yo' rihanj , ne̱ ca'vej rá soj qui'ya̱j soj da̱nj , nda̱' rasu̱u̱n na̱nj chugua̱nj . Tza̱j ne̱ ya̱j me se me che'é ne niha̱' rá soj ga̱a uno soj nana̱ a'mij cuano̱ ga̱ .
Ma̱a̱n che'é se ca'mij nana̱ ya̱ ya̱ rihaan soj , che'é dan mej síí ta̱j ri'yunj man soj , rá soj na̱nj na' . Taj ma' .
Dan me se aráya'a̱nj uxrá yo'ó nij so' man soj , tza̱j ne̱ ne cuna̱j daj chiha̱a̱ míj 'yaj nij so' ma' . Ma̱a̱n se me rá nij so' ta̱náj xco̱ soj nana̱ noco̱' ní' si̱j amán rá ni'ya̱j man Jesucristó , ne̱ ina̱nj ma'a̱n nij so' canoco̱' soj , rá nij so' na̱nj ado̱nj .
Sese ve'é 'yaj yuvii̱ ga̱ soj , ne̱ cuna̱j uxrá sese cara̱ya'a̱nj nij yuvii̱ man soj , rá 'u̱nj á . Tza̱j ne̱ yo'o̱ da̱nj qui'ya̱j nij so' , sese ya̱ me sa̱' rá nij so' ni'ya̱j nij so' man nij soj ei . Tza̱j ne̱ taj ma' . Me che'é ga̱a yáán 'u̱nj ga̱ soj , ga̱a ne̱ uun che'e̱ nij so' 'yaj nij so' se sa̱' ga̱ soj ga̱ . Nuveé se̱ sa̱' 'yaj nij so' ga̱ soj man chugua̱nj .
Dan me se ase vaa ta'níí 'u̱nj ne'ej ro' , da̱nj vaa nij soj , tinu̱j , nocoj . Cuano̱ nihánj me se uun che'e̱ uún 'u̱nj nanó ndo'o raj che'é soj nda̱a vaa nanó raj ga̱a rque̱ , ne̱ me rá 'u̱nj se vaa nari̱' sa̱' ya̱ soj se‑na̱na̱ Diose̱ nana̱ sa̱' ya̱ ei . Dan me se ase vaa nanó rá chana̱ nichru̱n' cuchru̱j ne'ej che'é se ne ne'en no' sese ca'nga̱a̱ sa̱' ta'níí no' ro' , da̱nj vaa nanó rá 'u̱nj che'é soj cuano̱ chugua̱nj . Ne̱ veé ina̱nj da̱nj nanó ndo'o rá uún 'u̱nj che'é nij soj nda̱a nari̱' ya̱ ya̱ soj nda̱a vaa qui'yaj ma'a̱n ya̱ Jesucristó na̱nj ei .
'O̱ se 'vee , ne̱ nda̱a cuano̱ ca̱yáán yá 'u̱nj ga̱ soj , ga̱a ne̱ ca'mi̱i̱ ma'a̱n yá 'u̱nj ga̱ soj , raj ei . Tza̱j ne̱ ne ne'en yaj da̱j nano̱ raj che'é soj a̱ mei .
Me rá 'u̱nj cata̱j ya̱ soj 'o̱ nana̱ rihanj ei . Me rá nij soj canoco̱' soj se‑tucua̱nj Moisés , tza̱j ne̱ ne'en soj da̱j taj nana̱ cachrón Moisés rihaan yanj yo' na' .
Dan me se cachrón Moisés nana̱ nihánj rihaan yanj , se vaa vaa vi̱j ta'níí síí cu'na̱j Abraham sno̱'o cunii , ne̱ yo'o̱ ta'níí so' me ne'ej cuchruj mozó cha̱na̱ nu̱u̱ rihaan so' , ne̱ yo'ó ta'níí so' me ne'ej cuchruj ma'a̱n nica̱ so' a . Xa̱' nica̱ so' , tza̱j ne̱ nuveé mo̱zó me chana̱ nica̱ so' ma' . Nica̱ ya̱ so' me yo' ado̱nj .
Dan me se ne'ej cuchruj mozó cha̱na̱ ro' , me se ase vaa a'ngaa na̱j guun ne'ej ro' , da̱nj vaa ca'ngaa so' a . Tza̱j ne̱ xa̱' ne'ej cuchruj ma'a̱n nica̱ Abraham , tza̱j ne̱ a̱j cata' tu'va Diose̱ da̱j qui'ya̱j Diose̱ che'é so' asi̱j ga̱a ataa ca'nga̱a̱ so' a .
Ne̱ ase vaa cuentó che'é ro̱j chana̱ cuchruj ne'ej ro' , da̱nj vaa yo'ó nana̱ tu̱cu'yón ní' , rá 'u̱nj , ne̱ ase vaa ro̱j chana̱ ro' , da̱nj vaa vi̱j nana̱ cataj xna'anj Diose̱ rihaan yuvii̱ a . Dan me se yo'o̱ chana̱ me se‑mo̱zó Abraham , ne̱ Agar cu'na̱j se‑chuvi̱i no' , ne̱ ase vaa mozó cha̱na̱ cu'na̱j Agar ro' , ta'nga' da̱nj vaa nana̱ cataj xna'anj Diose̱ rihaan síí cu'na̱j Moisés ga̱a ca'mii Diose̱ ga̱ Moisés xráá quij xca̱a̱n cu'na̱j Sinaí a . Se‑tucua̱nj Moisés me nana̱ yo' , ne̱ ase vaa mozó ro' , da̱nj vaa yuvii̱ noco̱' nana̱ yo' a . Nicu̱n' quij xca̱a̱n cu'na̱j Sinaí rej cu'na̱j Arabia , tza̱j ne̱ ase vaa chana̱ cu'na̱j Agar ro' , ta'nga' da̱nj vaa nij yuvii̱ ma̱n chuman' Jerusalén cuano̱ a . Dan me se taran' nij yuvii̱ ma̱n chuman' Jerusalén me yuvii̱ israelitá yuvii̱ noco̱' se‑tucua̱nj Moisés , ne̱ ase vaa mozó ro' , da̱nj vaa taran' nij so' na̱nj ei .

Tza̱j ne̱ síí ma̱n yo'ó chuman' Jerusalén chuman' na̱j rej xta̱' me ní' , ne̱ nuveé mo̱zó me ní' ma' . 'O̱ se a̱j guun ni̱i ní' man chuman' Jerusalén na̱j rej xta̱' ado̱nj .
Nihánj me nana̱ no̱ rihaan danj Diose̱ a : “ Ga̱a̱ niha̱' nimán so̱' , cha̱na̱ itu̱un á . Ataa cuchru̱j so̱' ne'ej , tza̱j ne̱ ga̱a̱ niha̱' uxrá nimán so̱' á . 'O̱ ruún so̱' cuano̱ , tza̱j ne̱ vaa güii , ne̱ doj a̱ ga̱a̱ ta'níí so̱' rihaan ta'níí chana̱ otoj ga̱ snó'o ado̱nj ” . Ina̱nj da̱nj a'mii danj Diose̱ che'é nica̱ Abraham chana̱ cuchruj man síí cu'na̱j Isaac a .
Ne̱ ase vaa ta'níí no' síí cu'na̱j Isaac ro' , ta'nga' da̱nj vaa nij soj , tinu̱j , nocoj . Soj me ne'ej se vaa cataj ya̱ Diose̱ ca'nga̱a̱ ya̱ ei . Ne̱ ase vaa cavii sa̱' síí cu'na̱j Isaac ro' , da̱nj cavi̱i̱ sa̱' soj uún ei .
Ne'en nij soj se vaa xnii ca'ngaa ma'a̱n ta'níí yo'ó chana̱ ro' , me se ta̱j ri'yunj ndo'o so' man ne'ej tucua̱ ya̱ ve' chugua̱nj . Dan me se ta'nga' da̱nj ran' gue̱e̱ ní' cuano̱ nihánj , ne̱ dan me se 'yaj ndo'o nij yuvii̱ noco̱' ma'a̱n se‑tucua̱nj Moisés sayuun man ní' si̱j cunuu sa̱' nimán che'é Nimán Diose̱ chugua̱nj .
Tza̱j ne̱ xca̱j ní' cuentá me taj danj Diose̱ ei . Dan me se taj yo' se vaa : “ Quiri̱i̱ so̱' man ro̱j ta'ni̱j mozó cha̱na̱ ca'a̱nj yaníj ro̱j ta'ni̱j no' á . 'O̱ se o̱rún' ta'níí nica̱ so̱' níí ne uun mozó me síí gu̱un síí si'ya̱j nu̱' si'yáá so̱' vaa güii ei . Ne̱ xa̱' ta'níí chana̱ uun mozó , tza̱j ne̱ daj chiha̱a̱ míj ne nó xcúún ta'níí mozó cha̱na̱ yo' quiri̱' yo' ta'a̱j si'yáá so̱' ma' ” . Dan me se da̱nj vaa nana̱ ca'mii Diose̱ rihaan Abraham nana̱ no̱ rihaan danj Diose̱ a .
Dan me se nuveé ta'ni̱j mozó cha̱na̱ me ní' , man tinu̱j , man nocoj . Nuveé yuvi̱i̱ 'yaj suun ndo'o canoco̱' se‑tucua̱nj Moisés me ní' ma' . Ma̱a̱n se ase vaa ta'níí chana̱ ne uun mozó ro' , da̱nj vaa ní' , ne̱ a̱ 'ó tucuáán ne nó xcúún ní' canoco̱' ní' a̱ ma' .
Ma̱a̱n se a̱j ca'néj Jesucristó nu̱' suun ta̱j xráá ní' , ne̱ che'é dan vaa ya'núj rihaan ní' canoco̱' ní' man Diose̱ cuano̱ ei . Che'é dan me ca'ne̱j nucuaj soj nimán soj , ne̱ se̱ ca'vej uún soj qui'ya̱j suun soj suun uun mozó a̱ ma' . Se̱ guun rá soj canoco̱' soj nu̱' se‑tucua̱nj Moisés a̱ ma' .
Xca̱j nij soj cuentá se vaa nihánj me nana̱ taj xna'anj ma̱'án 'u̱nj si̱j cu'na̱j Pabló rihaan soj ei . Dan me se sese cuta̱' nii ta'nga' man soj , ne̱ taj yu'vee nó Jesucristó rihaan soj vaa ga̱a̱ a̱ ma' .
Nihánj me cata̱j xna'anj uún 'u̱nj rihaan soj se vaa taran' nij snó'o a'vej rá cuta̱' nii ta'nga' man ro' , no̱ xcúún nij so' canoco̱' nij so' nu̱' se‑tucua̱nj Moisés ado̱nj .
Ta'a̱j nij soj me rá canoco̱' se‑tucua̱nj Moisés , ne̱ cunu̱u sa̱' nij so' rihaan Diose̱ , rá nij so' , tza̱j ne̱ nuveé si̱j noco̱' man Jesucristó me síí 'yaj da̱nj ma' . 'O̱ se síí tanáj xco̱ se lu̱j qui'yaj Diose̱ che'é ní' me nij so' ado̱nj .
Xa̱' ní' , tza̱j ne̱ nu̱u̱ Nimán Diose̱ nimán ní' , ne̱ amán rá ní' ni'ya̱j ní' man Jesucristó , ne̱ che'é dan me guun ya̱ rá ní' se vaa vaa güii cunu̱u sa̱' ní' rihaan Diose̱ , ne̱ yo'o̱ na'vi̱j ní' nda̱a se quisi̱j ya̱ güii yo' ado̱nj .
Xa̱' ní' si̱j noco̱' man Jesucristó me se taj se 'yaj sese quita̱j ta'nga' man ní' , taj se 'yaj sese se̱ quitáá ta'nga' man ní' , taj se 'yaj ma' . 'O̱ se amán rá ní' ni'ya̱j ní' man Jesucristó , ne̱ che'é dan cunuu 'e̱e̱ rá ní' ni'ya̱j ní' man tinúú ní' , ne̱ che'é ro̱j yo' me cavi̱i̱ sa̱' ní' ado̱nj .
Ga̱a rque̱ me se a̱j sa̱' uxrá noco' soj man Diose̱ tza̱j niha' . Me síí caráán chrej rihaan soj se̱ cuchumán rá soj cuno̱ soj nana̱ ya̱ ya̱j ga̱ .
Xa̱' nana̱ uno soj cuano̱ , tza̱j ne̱ nuveé Dio̱se̱ me síí ca'mii nana̱ yo' rihaan soj ma' . Dan me se xa̱' Diose̱ , tza̱j ne̱ yo'o̱ canacúún so' man soj canoco̱' soj man o̱rún' ya̱ so' ado̱nj .
Ne'en nij soj se vaa yo'óó cu'na̱j levadura se 'yaj namij rque rachrúún , me se do̱j tzin' yo' araa nii rque cunj , tza̱j ne̱ namij rque cunuda̱nj cunj , 'yaj yo' , ne̱ ase vaa yo'óó cu'na̱j levadura ro' , ta'nga' da̱nj vaa nana̱ ne̱ uno soj ado̱nj . Dan me se do̱j tzin' nana̱ ne̱ uno soj , tza̱j ne̱ ca'a̱nj ni'ya̱ que'e̱e̱ nij soj , qui'ya̱j nana̱ ne̱ yo' ei .
Dan me se 'u̱nj me se yo'o̱ amán raj ni'ya̱j 'u̱nj man síí 'ni̱j ra'a man ní' se vaa yo'o̱ cuya̱a̱n ga̱a̱ rá soj ga̱ 'u̱nj chugua̱nj . Ne̱ síí a'mii yo'ó nana̱ ro' , tza̱j ne̱ 'yaj chru̱j so' rihaan soj se vaa se̱ canoco' sa̱' soj man Diose̱ chugua̱nj . Che'é yan 'yaj so' da̱nj ro' , che'é dan quira̱n' so' sayuun , qui'ya̱j Diose̱ na̱nj ado̱nj . Me ma'a̱n si̱j me so' , tza̱j ne̱ ya̱ quira̱n' so' sayuun , qui'ya̱j Diose̱ ei .
A'mii natáj ma̱'án 'u̱nj rihaan yuvii̱ se vaa cuta̱' nii ta'nga' man yuvii̱ , rá soj na' . Taj , man tinu̱j , man nocoj . Sese da̱nj vaa nana̱ a'mii natáj 'u̱nj , ne̱ ne gu̱un na'a̱j yuvii̱ cuno̱ yuvii̱ nana̱ se vaa cavi' Jesucristó rihaan rcutze̱ asuun sa̱j ma' . Tza̱j ne̱ guun na'a̱j nij yuvii̱ ei . Ne̱ ma̱a̱n che'é dan 'yaj ndo'o nij yuvii̱ sayuun manj ado̱nj .
Dan me se vaa che'é cata̱j ní' se vaa nij síí 'yaj sayuun man soj ro' , 'o̱ se veé , ne̱ vaa che'é ca'ne̱' nij so' nu̱' nee̱ man ma'a̱n nij so' vaa tza̱j ado̱nj .
Dan me se canacúún Diose̱ man nij soj gu̱un niha̱' nimán soj canoco̱' soj man so' , tinu̱j , nocoj . Tza̱j ne̱ se̱ guun rá soj se vaa ca've̱e qui'ya̱j soj náá guun se me rá nee̱ man ma'a̱n soj qui'ya̱j soj ma' . Tana̱nj cunu̱u 'e̱e̱ rá soj tinúú soj , ne̱ yo'o̱ qui'ya̱j suun soj che'é tinúú soj ei .
Dan me se 'o̱ cuya̱a̱n ya̱ vaa nu̱' se‑tucua̱nj Moisés ga̱ o̱rún' nana̱ nihánj chugua̱nj : “ Adi̱' se 'e̱e̱ rá so̱' man ma̱'án so̱' ro' , ta'nga' da̱nj ga̱a̱ 'e̱e̱ rá so̱' man yo'ó yuvii̱ á ” . Ne̱ nihánj me nana̱ no̱ xcúún ní' cuno̱ ní' , ne̱ sese da̱nj qui'ya̱j ní' , ne̱ síí 'yaj nu̱' se‑tucua̱nj Moisés me ya̱ ní' ado̱nj . A̱ 'ó nana̱ se̱ cachiin cuno̱ uún ní' , sese da̱nj qui'ya̱j ní' a̱ ma' .
Tza̱j ne̱ sese cunu̱' soj do̱' , sese gu̱un xco̱j ruva̱a̱ rá soj ni̱'yaj soj tuvi' soj do̱' , sese qui'ya̱j soj sayuun man tuvi' soj do̱' , ne̱ dan me se tadó uxrá soj ei . 'O̱ se sese da̱nj uun rá soj , ne̱ quiri̱' cunuda̱nj tuvi' soj , qui'ya̱j soj na̱nj chugua̱nj .
Ne̱ cata̱j xna'anj 'u̱nj rihaan soj se vaa yo'o̱ cuno̱ soj a'mii Nimán Diose̱ ga̱a chéé soj rihaan chumii̱ nihánj , ne̱ sese ina̱nj da̱nj qui'ya̱j soj , ne̱ daj chiha̱a̱ míj se̱ guun qui'ya̱j soj se vaa me rá nee̱ man ma'a̱n soj qui'ya̱j soj ma' .
Dan me se ino̱ uxrá vaa se me rá nee̱ man ní' qui'ya̱j yo' ga̱ se me rá Nimán Diose̱ qui'ya̱j yo' ei . Dan me se ino̱ me rá 'o̱ 'o̱ ro̱j yo' ei . Sese me rá ní' cuno̱ ní' rihaan Nimán Diose̱ , ne̱ aráán nee̱ man ní' chrej rihaan ní' cuno̱ ní' rihaan Diose̱ chugua̱nj . Ne̱ sese me rá ní' qui'ya̱j ní' se nij me rá nee̱ man ní' qui'ya̱j yo' , ne̱ aráán Nimán Diose̱ chrej rihaan ní' se̱ qui'yaj ní' da̱nj ma' . Ne̱ unu' Nimán Diose̱ ga̱ nee̱ man ní' , ne̱ ca've̱e se me rá ní' qui'ya̱j ní' nda̱a vaa me rá ma'a̱n ní' qui'ya̱j ní' , tza̱j ne̱ se̱ guun nucua̱j ní' qui'ya̱j ní' da̱nj a̱ man ado̱nj .
Tza̱j ne̱ sese noco̱' soj man Nimán Diose̱ , ne̱ taj che'é canoco̱' soj se‑tucua̱nj Moisés a̱ mei .
Dan me se a̱j ne'en soj da̱j vaa rasu̱u̱n me rá nee̱ man ma'a̱n soj qui'ya̱j yo' ei . Me rá yo' qui'ya̱j yo' cacun' ga̱ yo'ó chana̱ do̱' , me rá yo' qui'ya̱j yo' se nij ndo'o do̱' , me rá yo' qui'ya̱j yo' se na'a̱j ndo'o do̱' ,
quina'vi̱j soj rihaan ya'anj acój yuvii̱ do̱' , me rá uún yo' ca'mi̱i̱ soj ga̱ síí chru̱u̱n nano̱' so' chrej che'é soj do̱' , uun xco̱j ruva̱a̱ rá soj ni'ya̱j soj tinúú soj do̱' , unu' soj ga̱ tinúú soj do̱' , axríj yuva̱a̱ soj man tinúú soj do̱' , ina̱nj me rá 'o̱ 'o̱ soj cavi̱i̱ sa̱' uún soj do̱' , uxra' ta'a̱j nij soj man nij soj do̱' ,
uun xco̱j ruva̱a̱ rá soj ni'ya̱j soj tinúú soj do̱' , achráá ndo'o soj chra' xno̱ ga̱ tuvi' soj do̱' , ne̱ dan me se que'e̱e̱ doj tuvi' cacun' nihánj 'yaj uún soj , 'yaj nee̱ man ma'a̱n soj na̱nj ado̱nj . A̱j cataj xna'anj 'u̱nj rihaan soj , ne̱ cuano̱ nihánj me se cata̱j xna'anj uún 'u̱nj rihaan soj se vaa yuvii̱ 'yaj da̱nj ro' , daj chiha̱a̱ míj se̱ cayáán nij so' ga̱ Diose̱ asa̱' guun chij Diose̱ rihaan chumii̱ nihánj a̱ ma' .
Tza̱j ne̱ sese ina̱nj rihaan Nimán Diose̱ cuno̱ ní' , ne̱ cunu̱u 'e̱e̱ rá ní' tuvi' ní' do̱' , gu̱un niha̱' rá ní' do̱' , ga̱a̱ xe̱j nimán ní' do̱' , ga̱a̱ ina̱j nimán ní' do̱' , ve'é qui'ya̱j ní' rihaan yuvii̱ do̱' , yo'o̱ cuchuma̱n rá ní' do̱' ,
síí ni'ya̱nj a'mii gu̱un ní' do̱' , ve'é cu̱tumé ní' man ní' da̱j qui'ya̱j ma'a̱n ní' do̱' , qui'ya̱j Nimán Diose̱ ei . Ina̱nj da̱nj ga̱a̱ ní' sese ve'é cuno̱ ní' rihaan Nimán Diose̱ na̱nj ado̱nj . Yo' me sese qui'ya̱j ní' nda̱a vaa taj nana̱ nihánj , ne̱ taj cacun' quita̱j xráá ní' qui'ya̱j nana̱ nihánj a̱ ma' .
Dan me se ní' si̱j a̱j canoco' man Jesucristó ro' , me se a̱j ticavi' Jesucristó man nu̱' se chi'i̱i̱ ma̱n nimán ní' , ga̱a cavi' so' rihaan rcutze̱ , ne̱ dan me se quisíj qui'yaj nee̱ man ní' cacun' , ne̱ daj chiha̱a̱ míj se̱ qui'yaj uún ní' se chi'i̱i̱ me rá nee̱ man ní' qui'ya̱j yo' a̱ ma' .
Dan me se che'é se cunuu sa̱' nimán ní' , qui'yaj Nimán Diose̱ , che'é dan yo'o̱ cuno̱ ní' nu̱' se vaa cata̱j xna'anj Nimán Diose̱ rihaan ní' ei .
Se̱ ca'mii xta̱' ní' a̱ 'ó xco' a̱ ma' . Se̱ ca'mii ra'yunj ní' rihaan tinúú ní' a̱ ma' . Se̱ guun xco̱j ruva̱a̱ rá ní' ni̱'yaj ní' tinúú ní' a̱ ma' .
Sese ya̱ xcaj nij soj cuentá se vaa qui'yaj 'o̱ tinúú soj cacun' , ne̱ soj si̱j ve'é noco̱' Nimán Diose̱ ro' , nago̱' soj chrej man síí tumé cacun' da̱j qui'ya̱j so' rej rihaan so' , tinu̱j , nocoj . Tza̱j ne̱ nica̱' ga̱a̱ nimán soj , ne̱ ve'é ca'mi̱i̱ soj nana̱ sa̱' ga̱ síí tumé cacun' ei . Dan me se ta̱dó soj ga̱ ma'a̱n soj ga̱a nago' soj chrej ei . Sese se̱ tadó soj , ne̱ ma'a̱n soj do̱' ca'a̱nj chrej chi'i̱i̱ na̱nj chugua̱nj .
Dan me se ca've̱e se me ma'a̱n sayuun ran' tinúú soj , tza̱j ne̱ ra̱cuíj soj man so' ei . Sese da̱nj qui'ya̱j soj , ne̱ síí qui'yaj nu̱' tucuáán cuchruj Jesucristó che'é ní' me soj ga̱a̱ na̱nj chugua̱nj .
Ne̱ sese vaa síí guun rá se vaa síí sa̱' me ma'a̱n so' , ne̱ síí ne ne'en uxrá me so' , ne̱ síí tiha' yu'unj man ma'a̱n me so' na̱nj ei .
Tza̱j ne̱ naqui'ya̱j cu̱u 'o̱ 'o̱ ní' da̱j 'yaj ma'a̱n ní' , ne̱ sese ve'é 'yaj ní' , ne̱ gu̱un niha̱' rá ní' che'é se vaa ve'é 'yaj ma'a̱n ní' ei . Tza̱j ne̱ ne nó xcúún ní' naqui'ya̱j cu̱u ní' da̱j 'yaj tinúú ní' ma' . Se̱ cataj ní' se vaa sa̱' doj 'yaj ní' rihaan tinúú ní' ma' .
Ma̱a̱n se ino̱ vaa suun ata̱ 'o̱ 'o̱ ní' , ne̱ no̱ xcúún 'o̱ 'o̱ ní' ca̱ta̱ ní' suun vaa rihaan ma'a̱n ní' na̱nj ado̱nj .
Dan me se síí tucu'yón se‑na̱na̱ Diose̱ ro' , me se no̱ xcúún so' cuxra̱' ta'a̱j so' nu̱' se sa̱' rihaan síí tihaa̱n se‑na̱na̱ Diose̱ nana̱ sa̱' rihaan so' a .
Tza̱j ne̱ se̱ tiha' yu'unj soj man ma'a̱n soj ma' . Se̱ ca'vee tiha̱' soj man Diose̱ ma' . Dan me se sese 'yaj yo'o̱ so' sayuun rihaan chumii̱ nihánj , ne̱ ga̱a̱ ndo'o sayuun quita̱j xráá so' ,
ne̱ sese qui'ya̱j yo'o̱ so' ina̱nj se vaa me rá nee̱ man ma'a̱n so' qui'ya̱j so' , ne̱ nee̱ man so' qui'ya̱j quiri̱' nu̱' so' na̱nj ado̱nj . Sese qui'ya̱j yo'o̱ so' ina̱nj se vaa me rá Nimán Diose̱ qui'ya̱j so' , ne̱ Nimán Diose̱ qui'ya̱j ga̱a̱ i'na̱' so' ca̱yáán so' ga̱ Diose̱ nu̱' cavii nu̱' ca'anj ado̱nj .
Se̱ guun rmi̱i̱ ní' qui'ya̱j sa̱' ní' ma' . Sese se̱ quiri' rá ní' , ne̱ quisi̱j güii cachrón Diose̱ , ne̱ sa̱' uxrá doj cavi̱i̱ ní' , qui'ya̱j Diose̱ ei .
Dan me se ya̱j vaa ya'núj rihaan ní' ro' , qui'ya̱j suun ndo'o ní' che'é se sa̱' cuano̱ ei . Che'é dan ve'é uxrá qui'ya̱j suun ní' , ra̱cuíj ní' man cunuda̱nj yuvii̱ ei . Tza̱j ne̱ doj a̱ gu̱un rá ní' ra̱cuíj ní' man nij tinúú ní' nij síí amán rá ni'ya̱j man Jesucristó ado̱nj .
Ni̱'yaj soj ei . Xi̱j ndo'o vaa letrá cachrón ra'aj ma̱'anj che'é nij soj chugua̱nj .
Nij síí me rá ve'é ca'mi̱i̱ yuvii̱ che'é ro' , ma'a̱n nij so' me síí me rá cata̱' ta'nga' man soj na̱nj ado̱nj . Da̱nj 'yaj nij so' che'é se na'vej rá nij so' qui'ya̱j yuvii̱ sayuun man nij so' che'é se noco̱' nij so' man Jesucristó síí cavi' rihaan rcutze̱ na̱nj chugua̱nj . Ma̱a̱n che'é dan a'mii nij so' da̱nj rihaan soj na̱nj ado̱nj .
Dan me se ata' ta'nga' man nij so' , tza̱j ne̱ ne noco' sa̱' ma'a̱n nij so' se‑tucua̱nj Moisés ma' . Tza̱j ne̱ ina̱nj me rá nij so' cata̱' ta'nga' man soj , ga̱a ne̱ ca'mi̱i̱ xta̱' nij so' cata̱j nij so' se vaa cata' ta'nga' man soj qui'yaj ma'a̱n ya̱ nij so' , che'é se qui'yaj nij so' fuerzá man soj , cata̱j nij so' a .
Ne̱ xa̱' 'u̱nj , tza̱j ne̱ daj chiha̱a̱ míj se̱ ca'mii xta̱' 'u̱nj ma' . 'O̱ se guun niha̱' rá 'u̱nj ina̱nj che'é se cavi' Jesucristó si̱j 'ni̱j ra'a man ní' rihaan rcutze̱ che'é ní' , ne̱ xa̱' chumii̱ nihánj , tza̱j ne̱ ase vaa se cavi' ro' , da̱nj vaa chumii̱ nihánj rihaan 'u̱nj , ne̱ taj yu'vee nó chumii̱ nihánj rihaan 'u̱nj , ne̱ yo'o̱ tanáj 'u̱nj man se vaa 'yaj nij yuvii̱ ma̱n rihaan chumii̱ nihánj na̱nj ado̱nj .
Taj se 'yaj sese ta̱j ta'nga' man ní' do̱' , taj se 'yaj sese nuvi' ta'nga' táá man ní' do̱' ma' . Núj naqui'yaj naca̱ Diose̱ man ní' , ne̱ cavi̱i̱ sa̱' ya̱ ní' na̱nj ado̱nj .
Me rá 'u̱nj ga̱a̱ xe̱j nimán taran' soj si̱j noco̱' tucuáán nihánj , ne̱ ga̱a̱ 'e̱e̱ rá Diose̱ man soj ei . Ya̱ yuvii̱ israelitá me soj rihaan Diose̱ na̱nj chugua̱nj .
Dan me se a̱j quiran' ndo'o nee̱ mán 'u̱nj sayuun che'é se 'yaj suun 'u̱nj che'é Jesucristó natá' 'u̱nj rihaan yuvii̱ che'é so' , ne̱ che'é dan na'vej rá 'u̱nj qui'ya̱j soj doj sayuun mán 'u̱nj a̱ ma' .
Me rá 'u̱nj qui'ya̱j ndo'o Jesucristó si̱j 'ni̱j ra'a man ní' se lu̱j che'é nimán nij soj , tinu̱j , nocoj . Ya̱ uxrá ei . Veé da̱nj ga̱a̱ ya̱ ei .
Síí cu'na̱j Pabló mej , ne̱ cune' Jesucristó mán 'u̱nj guún 'u̱nj apóstol nata' se‑na̱na̱ so' rihaan nij yuvii̱ , che'é se da̱nj me rá Diose̱ qui̱'yáj a . 'Yáá 'u̱nj yanj cartá nihánj ca'ne̱j 'u̱nj rihaan nij soj si̱j sa̱' rihaan Diose̱ ya̱nj chuman' cu'na̱j Efeso si̱j amán rá ni'ya̱j man Jesucristó a .
Me rá 'u̱nj qui'ya̱j ndo'o Rej ní' Diose̱ do̱' , qui'ya̱j Jesucristó si̱j 'ni̱j ra'a man ní' do̱' , se lu̱j che'é nij soj , ne̱ me rá 'u̱nj ga̱a̱ xe̱j nimán nij soj , qui'ya̱j ro̱j so' a .
Ina̱nj sa̱' uxrá vaa Diose̱ Rej Jesucristó si̱j 'ni̱j ra'a man ní' , ne̱ ve'é ndo'o qui'yaj so' che'é ní' , ne̱ rqué ndo'o so' se sa̱' man ní' , ne̱ se sa̱' cavii rej xta̱' cavii ma'a̱n ya̱ Nimán Diose̱ me rqué Diose̱ man ní' , che'é se síí noco̱' man Jesucristó me ní' a .
Ne̱ dan me se che'é se si̱j noco̱' man Jesucristó me ní' , che'é dan me asi̱j ataa qui'ya̱j Diose̱ chumii̱ nihánj me narii so' man ní' gu̱un ní' síí sa̱' rihaan ma'a̱n so' , ne̱ se̱ tumé ní' cacun' , rá so' a̱ ma' . Ne̱ dan me se cunuu 'e̱e̱ rá so' man ní' ,
ne̱ cune' so' man ní' canoco̱' ní' man Jesucristó ne̱ gu̱un ta'ni̱j ma'a̱n so' man ní' , nda̱a vaa quirii nimán ma'a̱n so' qui'ya̱j so' che'é ní' ,
ga̱a ne̱ che'é dan ve'é ca'mi̱i̱ ní' ni̱'yaj ní' man Diose̱ , ne̱ cata̱j ní' se vaa ve'é ndo'o qui'yaj so' se lu̱j che'é ní' , che'é se noco̱' ní' man Jesucristó síí 'e̱e̱ rá so' man ado̱nj .
Ne̱ che'é se cavi' Jesucristó che'é ní' ro' , che'é dan navij cacun' xráá ní' , che'é se sa̱' uxrá vaa rá Diose̱ ni'ya̱j Diose̱ man ní' ,
ne̱ Diose̱ ro' , me síí qui'yaj ndo'o se lu̱j che'é ní' se vaa rqué ndo'o so' nana̱ cu̱u man ní' , ne̱ xcaj ndo'o ní' cuentá , qui'yaj so' ado̱nj .
'O̱ se so' me síí qui'yaj xcaj ní' cuentá che'é nana̱ naca̱ nana̱ a'mii che'é da̱j me rá ma'a̱n so' qui'ya̱j so' che'é ní' si̱j noco̱' man Jesucristó ,
asa̱' quisíj güii ca'na̱' uún Jesucristó rihaan chumii̱ nihánj a . Dan me se güii yo' me se gu̱un chij Jesucristó rihaan cunuda̱nj rasu̱u̱n , qui'ya̱j Diose̱ , ne̱ gu̱un chij Jesucristó rihaan taran' nij rasu̱u̱n ma̱n rej xta̱' do̱' , rihaan cunuda̱nj nij rasu̱u̱n ma̱n rihaan chumii̱ nihánj do̱' a .
Ne̱ che'é Jesucristó me se narii Diose̱ man núj si̱j israelitá si̱j amán rá ni'ya̱j man Jesucristó , ne̱ dan me se narii so' man núj che'é se a̱j cune' so' man núj gu̱un núj nij síí ga̱a̱ nucua̱j rá ga̱a asino ya̱a̱n man Jesucristó , che'é rej ve'é nata̱' núj se vaa sa̱' uxrá vaa Diose̱ a . Dan me se ina̱nj da̱nj guun rá Diose̱ qui'ya̱j so' , ne̱ so' me síí avii ndo'o raa̱ da̱j qui'ya̱j , ne̱ so' me síí 'yaj nu̱' nda̱a vaa avii raa̱ so' qui'ya̱j so' ado̱nj .

Ne̱ vaa nij soj si̱j yaníj uún , ne̱ cuno soj nana̱ ya̱ se vaa ca've̱e cavi̱i̱ sa̱' uxrá ní' qui'ya̱j Jesucristó , ne̱ cuchumán rá soj ni'ya̱j soj man Jesucristó , ne̱ che'é Jesucristó me se ca'na' Nimán Diose̱ catúj Nimán Diose̱ nimán soj , ne̱ Nimán Diose̱ me se ca'na' rihaan ní' si̱j noco̱' man Diose̱ , nda̱a vaa cata' tu'va Diose̱ ga̱a naá , ne̱ che'é se nu̱u̱ Nimán Diose̱ nimán ní' ro' , che'é dan ne'en ya̱ ní' se vaa me ní' ta'níí Diose̱
ne̱ ya̱ rque̱ ndo'o Diose̱ se sa̱' man ní' vaa güii na̱nj ado̱nj . Dan me se rqué Diose̱ Nimán Diose̱ rihaan ní' , cataj Diose̱ se vaa ya̱ naca̱j Diose̱ man ní' vaa güii , ne̱ quinani̱i̱ ní' rihaan sayuun , che'é rej ve'é nata̱' taran' ní' se vaa sa̱' uxrá vaa Diose̱ a .
Dan me se cunó 'u̱nj nana̱ se vaa amán rá nij soj ni'ya̱j nij soj man Jesucristó si̱j 'ni̱j ra'a man ní' , ne̱ cunó 'u̱nj nana̱ se vaa 'e̱e̱ rá soj man taran' nij síí sa̱' noco̱' man Diose̱ , ne̱ che'é se vaa qui'yaj Diose̱ che'é ní' si̱j noco̱' man Jesucristó ro' , che'é dan
yo'o̱ nagó' 'u̱nj graciá rihaan Diose̱ che'é soj ga̱a achíín ni̱'yáá 'u̱nj che'é soj rihaan Diose̱ ado̱nj .
Dan me se Diose̱ me síí ca'néé man Jesucristó si̱j 'ni̱j ra'a man ní' ca'na̱' so' rihaan chumii̱ , ne̱ Rej ní' nicu̱n' xta̱' me uún Diose̱ , ne̱ síí uun chij sa̱' uxrá me so' , ne̱ che'é dan achíín ni̱'yáá 'u̱nj rihaan Diose̱ se vaa rque̱ ndo'o so' nana̱ cu̱u sa̱' nimán soj , ne̱ achíín ni̱'yáá 'u̱nj se vaa gu̱un nucua̱j soj nari̱' soj nu̱' nana̱ naca̱ tihaa̱n so' man ní' , ga̱a ne̱ sa̱' doj xca̱j ma'a̱n soj cuentá che'é so' ei .
Dan me se xca̱j soj cuentá sa̱' doj , ne̱ quene'e̱n soj me che'é nacúún Diose̱ man soj , ne̱ quene'e̱n soj nu̱' se vaa qui'ya̱j Diose̱ che'é soj , ne̱ gu̱un rá soj se vaa vaa che'é ndo'o canoco' soj man Jesucristó ado̱nj . Quene'e̱n soj se vaa sa̱' uxrá vaa se qui'ya̱j Diose̱ che'é taran' ní' si̱j sa̱' noco̱' man so' ,
ne̱ quene'e̱n soj se vaa gu̱un nucua̱j ndo'o Diose̱ ra̱cuíj Diose̱ man ní' si̱j amán rá ni'ya̱j man so' a . Nucua̱j ndo'o Diose̱ ado̱nj .
Che'é se nucua̱j Diose̱ ro' , che'é dan cunuu i'na̱' ya̱ uún Jesucristó , qui'yaj Diose̱ ga̱a cavi' Jesucristó , ne̱ guun chij uxrá Jesucristó rej xta̱' rej x'nu̱j Diose̱ , qui'yaj uún Diose̱ ado̱nj .
Veé dan , ne̱ uun chij ya̱ Jesucristó rihaan taran' nij yuvii̱ do̱' , rihaan taran' nij ya'anj rii ta'nga' rihaan chumii̱ nihánj do̱' , tza̱j ne̱ ne do̱j cuano̱ me uun chij so' ma' . 'O̱ se gu̱un chij so' nu̱' cavii nu̱' ca'anj na̱nj ado̱nj .
Ne̱ uun chij Jesucristó rihaan cunuda̱nj rasu̱u̱n qui'yaj Diose̱ , ne̱ dan me se Diose̱ me síí qui'yaj rii ta'nga' Jesucristó rihaan cunuda̱nj rasu̱u̱n che'é ní' si̱j amán rá ni'ya̱j man so' ado̱nj .
Ne̱ ase vaa nee̱ man Jesucristó ro' , da̱nj vaa ní' , uno ní' rihaan so' , ne̱ dan me se so' me síí 'ni̱j ra'a man cunuda̱nj rasu̱u̱n ma̱n rihaan nu̱' cachra̱' chumii̱ , ne̱ so' me síí rqué nu̱' se vaa achiin man nu̱' nij rasu̱u̱n ma̱n rihaan chumii̱ nihánj ado̱nj .
Ga̱a rque̱ me se ma'a̱n nij soj me síí tumé ndo'o cacun' , ne̱ che'é dan quiri' nu̱' nimán nij soj , ne̱ taj se qui'yá' ca've̱e quinani̱i̱ soj rihaan sayuun a̱ ma' .
Dan me se qui'yaj soj nda̱a vaa 'yaj yuvii̱ ma̱n rihaan chumii̱ nihánj , ne̱ qui'yaj soj nu̱' rasu̱u̱n chi'i̱i̱ rasu̱u̱n niha̱' rá síí chre̱e síí rii ta'nga' rihaan chumii̱ nihánj cuano̱ síí chéé uun chij rque nana̱ , ne̱ so' me síí rii ta'nga' rihaan nimán nij yuvii̱ na'vej rá cuno̱ rihaan Diose̱ a .
Ne̱ ase vaa 'yaj nij yuvii̱ vaa da̱nj ro' , da̱nj qui'yaj gue̱e̱ taran' ní' ga̱a rque̱ , ne̱ qui'yaj ní' cacun' ga̱ nij so' , ne̱ qui'yaj ní' ina̱nj se me rá nee̱ man ní' qui'ya̱j ní' a . Ina̱nj se cavii raa̱ ma'a̱n ní' qui'yaj ní' , ne̱ yuvii̱ ca'maan rá Diose̱ ni'ya̱j Diose̱ man me ní' ga̱a rque̱ , ne̱ ase vaa nij yuvii̱ chéé rihaan chumii̱ nihánj cuano̱ ro' , ta'nga' da̱nj vaa ní' ga̱a rque̱ ei .
Tza̱j ne̱ cunuu 'e̱e̱ ndo'o rá Diose̱ man ní' ,
ne̱ quene'en Diose̱ se vaa a̱j quiri' nu̱' nimán ní' che'é cacun' tumé ní' , ne̱ che'é dan , ase vaa cunuu i'na̱' uún Jesucristó , qui'yaj Diose̱ ro' , ta'nga' da̱nj vaa uún ní' cunuu sa̱' nimán ní' , qui'yaj Diose̱ , ne̱ che'é dan ca've̱e ca̱yáán ní' ga̱ Diose̱ nu̱' cavii nu̱' ca'anj na̱nj ado̱nj . ( Dan me se ma̱a̱n che'é se lu̱j qui'yaj Diose̱ che'é soj me se ca've̱e quinani̱i̱ soj rihaan chrej chi'i̱i̱ uun chij nimán soj ne̱ cavi̱i̱ sa̱' soj ei . )
Ne̱ ase vaa cavii Jesucristó cayáán so' rej xta̱' , qui'yaj Diose̱ ro' , da̱nj qui'yaj uún Diose̱ che'é ní' , che'é se si̱j noco̱' man Jesucristó me ní' , ne̱ vaa güii cavi̱i̱ ní' ca̱yáán ní' ga̱ so' rej xta̱' ei .
Nda̱a síj , ga̱a ne̱ nu̱' cavii nu̱' ca'anj quene'e̱n nij yuvii̱ se vaa qui'yaj ndo'o Diose̱ se lu̱j che'é ní' , ne̱ dan me se quene'e̱n nij yuvii̱ se vaa cunuu 'e̱e̱ ndo'o rá Diose̱ man ní' che'é se síí noco̱' man Jesucristó me ní' na̱nj ado̱nj .
Dan me se xca̱j nij soj cuentá se vaa ina̱nj che'é se lu̱j qui'yaj Diose̱ che'é soj me quinanii soj rihaan chrej chi'i̱i̱ uun chij nimán soj ne̱ cavii sa̱' soj á . Dan me se ma̱a̱n che'é se amán rá soj ni'ya̱j soj man so' me cavii sa̱' soj ei . Nuveé ma'a̱n soj me síí 'yaj a'vee avii sa̱' soj ma' . Ma̱a̱n se Diose̱ racuíj man soj don a'vee avii sa̱' soj na̱nj ado̱nj .
Nuveé che'e̱ rasu̱u̱n sa̱' qui'yaj soj me cavii sa̱' soj ma' . 'O̱ se na'vej Diose̱ ca'mi̱i̱ xta̱' yuvii̱ cata̱j yuvii̱ se vaa ma'a̱n nij yuvii̱ me síí qui'yaj cavii sa̱' nij yuvii̱ ma' .
'O̱ se Diose̱ me síí qui'yaj man ní' , ne̱ qui'yaj Diose̱ man ní' che'é rej canoco̱' ní' man Jesucristó ne̱ ve'é qui'ya̱j suun ní' suun sa̱' , rá Diose̱ , ne̱ che'é ma'a̱n Diose̱ me a'vee qui'ya̱j suun ní' suun sa̱' yo' na̱nj ado̱nj .
Dan me se ne'en soj se vaa nuveé yuvi̱i̱ israelitá me soj ma' . 'O̱ se yuvii̱ yaníj me soj , ne̱ dan me se cataj núj si̱j israelitá se vaa nij vaa nee̱ man soj ado̱nj . Tza̱j ne̱ cuta' núj ta'nga' man nee̱ man ma'a̱n núj , ne̱ che'é dan me síí ata̱ ta'nga' me núj , taj yuvii̱ ni'ya̱j yuvii̱ man núj ado̱nj . Yo'o̱ xca̱j soj cuentá
se vaa ga̱a rque̱ ro' , nuveé si̱j noco̱' man Jesucristó me nij soj ma' . 'O̱ se si̱j yaníj rihaan núj si̱j israelitá me soj ga̱a naá na̱nj ado̱nj . Dan me se nuveé si̱j no̱ xcúún a̱ 'ó xco' canoco̱' man Diose̱ me soj ga̱a rque̱ ma' . Ma̱a̱n se si̱j 'yaj rma'a̱n rihaan chumii̱ me soj na̱nj ado̱nj . Dan me se ya̱ cata' tu'va Diose̱ che'é núj si̱j israelitá se vaa cavi̱i̱ sa̱' núj , tza̱j ne̱ taj nana̱ cata' tu'va Diose̱ che'é nij soj ga̱a rque̱ ma' . Dan me se a̱j quene'en nij soj se vaa se̱ cavii sa̱' nij soj do̱' , se̱ racuíj Diose̱ man nij soj do̱' , ga̱a̱ man ado̱nj . Ma̱a̱n se chéé u̱u̱n nij soj rihaan chumii̱ ga̱a rque̱ na̱nj ado̱nj .
Tza̱j ne̱ ya̱j me se nda̱' se ne quene'e̱n uxrá soj man Diose̱ , tza̱j ne̱ ca'na' Jesucristó cavi' Jesucristó che'é soj , ne̱ guun che'e̱ soj canoco' soj man Diose̱ , qui'yaj Jesucristó , ne̱ guun che'e̱ Jesucristó naqui'yaj chre̱' so' man nij soj che'é ton cayanj man so' rihaan rcutze̱ na̱nj ado̱nj .
Ne̱ Jesucristó ro' , me síí naqui'yaj dínj man núj si̱j israelitá ga̱ soj si̱j yaníj , ga̱a ne̱ o̱rún' ya̱ chuman' me taran' ní' cuano̱ , qui'yaj so' a . 'O̱ se tiri' so' chingá ca'ne' tanu̱u̱ man ní' ga̱ tuvi' ní' , ga̱a cavi' ma'a̱n so' rihaan rcutze̱ ,
ne̱ dan me se chingá yo' ro' , me se‑tucua̱nj Moisés , ne̱ yo'o̱ tinavij Jesucristó tucuáán yo' na̱nj ado̱nj . Che'é dan me 'o̱ cuya̱a̱n vaa taran' ní' cuano̱ , ne̱ cunuu 'e̱e̱ rá ní' man tuvi' ní' , qui'yaj Jesucristó , ne̱ yo'o̱ cunuu naca̱ nimán ní' , qui'yaj Jesucristó , ne̱ dínj vaa nimán taran' ní' , qui'yaj ya̱ so' ado̱nj .
Che'é se cavi' Jesucristó rihaan rcutze̱ ro' , che'é dan o̱rún' ya̱ chuman' me ní' cuano̱ , ne̱ yo'o̱ qui'yaj canaán Jesucristó man nu̱' se a'maan rá ma̱n nimán taran' ní' , ne̱ dan me se cunuu rcua'a̱a̱n taran' ní' ga̱ Diose̱ , qui'yaj Jesucristó a .
Dan me se ca'na' Jesucristó , ne̱ nata' so' rihaan nu̱' soj si̱j yaníj do̱' , rihaan núj si̱j israelitá si̱j nica̱j se‑tucua̱nj Diose̱ do̱' , se vaa dínj cuma̱n taran' ní' rihaan Diose̱ á .
'O̱ se che'é Jesucristó me se nu̱u̱ Nimán Diose̱ nimán taran' ní' , ne̱ che'é dan vaa ya'núj rihaan taran' ní' cachi̱nj ni'ya̱j ma'a̱n ní' rihaan Rej ní' Diose̱ ado̱nj .
Che'é dan nuveé si̱j ma̱n yo'ó chuman' me soj a̱ ma' . 'O̱ se si̱j ne'en man Diose̱ me nij soj cuano̱ na̱nj ado̱nj . Nuveé si̱j noco̱' yo'ó tucuáán me soj ma' . Ma̱a̱n se ma'a̱n soj me síí cunuu sa̱' nimán , ne̱ noco' nu̱' taran' ní' man Diose̱ ya̱j ado̱nj .
Xa̱' tucuáán noco̱' taran' ní' cuano̱ ro' , ase vaa 'o̱ ve' sa̱' 'yaj nii xráá yuvej sa̱' ina̱nj ro' , da̱nj vaa ní' , ne̱ nij yuvej sa̱' yo' ro' , me núj si̱j apóstol cune' Jesucristó do̱' , nij síí nata' se‑na̱na̱ Diose̱ ga̱a naá do̱' , ne̱ yuvej sa̱' doj rihaan taran' nij yuvej na̱j tacóó ve' yo' , tza̱j ne̱ ma'a̱n ya̱ Jesucristó me yo' vaa na̱nj chugua̱nj .
Dan me se yo'o̱ chre̱' ga̱a̱ ní' si̱j noco̱' man Jesucristó , ga̱a ne̱ yo'o̱ cuya̱a̱n na̱xcaj nuvií ei . Ne̱ nuvií yo' ro' , me nu̱' ní' si̱j noco̱' man síí 'ni̱j ra'a man ní' na̱nj ado̱nj .
Ne̱ ma'a̱n nij soj ro' , me se che'é se noco̱' soj man síí 'ni̱j ra'a man ní' , che'é dan cunuu rcua'a̱a̱n soj ga̱ yo'ó nij síí guun nuvií , ne̱ nihánj me se ma'a̱n ya̱ Nimán Diose̱ yáán sca'núj taran' ní' ei .
Ne'en nij soj se vaa 'ni̱j 'u̱nj taga' che'é se nocó' 'u̱nj man Jesucristó , ne̱ 'yaj suun 'u̱nj a'mii natáj 'u̱nj rihaan nij soj si̱j yaníj che'é so' ,
ne̱ a̱j ne'en soj se vaa atá 'u̱nj suun qui'yaj Diose̱ che'é soj si̱j yaníj na̱nj ado̱nj . Dan me se qui'yaj ndo'o Diose̱ se lu̱j che'é 'u̱nj , ne̱ ca'ne' so' suun rihanj qui'ya̱j sunj che'é soj ei .
Dan me se tihaa̱n naca̱ Diose̱ rihanj da̱j me rá Diose̱ qui'ya̱j Diose̱ che'é nij yuvii̱ ma̱n rihaan chumii̱ nihánj , ne̱ a̱j cachrón 'u̱nj do̱j nana̱ che'é se vaa tihaa̱n Diose̱ manj rihaan yanj cartá ca'néé 'u̱nj rihaan soj ga̱a rque̱ ado̱nj .
Naya̱a̱ soj yanj cartá yo' , ne̱ xca̱j soj cuentá che'é nu̱' nana̱ narí' 'u̱nj nana̱ che'é nu̱' se vaa qui'yaj Jesucristó che'é yuvii̱ ei .
Ga̱a rque̱ ro' , ne cata̱j xna'anj Diose̱ nana̱ yo' rihaan yuvii̱ ma' . Tza̱j ne̱ nda̱a ya̱j ro' , me tihaa̱n Nimán Diose̱ nana̱ yo' rihaan núj si̱j apóstol si̱j sa̱' cune' Jesucristó man nata̱' se‑na̱na̱ so' rihaan yuvii̱ , ne̱ tihaa̱n so' nana̱ yo' rihaan yo'ó nij síí nata' se‑na̱na̱ Diose̱ rihaan yuvii̱ a .
Dan me se tihaa̱n so' nana̱ se vaa cuno̱ nij soj si̱j yaníj se‑na̱na̱ Diose̱ nana̱ sa̱' , ne̱ cunu̱u sa̱' soj ga̱ núj si̱j israelitá ado̱nj . Ne̱ nana̱ cata' tu'va Diose̱ che'é nij síí canoco̱' man Jesucristó ro' , quisíj ya̱ nu̱' nana̱ yo' che'é nij soj si̱j yaníj ga̱ núj si̱j israelitá na̱nj chugua̱nj .
Ne̱ vaa ndo'o suun rihanj nata̱' 'u̱nj nana̱ sa̱' yo' , ne̱ yo' me se lu̱j qui'yaj Diose̱ che'ej ado̱nj . Nda̱' se ne nó xcúún 'u̱nj quiri̱' 'u̱nj se lu̱j nihánj , tza̱j ne̱ ma'a̱n ya̱ Diose̱ me síí rqué se lu̱j nihánj manj na̱nj ei . So' me síí nucua̱j ndo'o , ne̱ guun nu̱cuáj qui'yaj sunj , qui'yaj Diose̱ na̱nj chugua̱nj .
Nda̱' se síí nica̱' doj rihaan taran' nij síí sa̱' noco̱' man Diose̱ mej , tza̱j ne̱ qui'yaj Diose̱ se lu̱j yo' rihanj , ne̱ ca'ne' so' suun rihanj nata̱j nana̱ sa̱' rihaan nij soj si̱j yaníj se vaa sa̱' uxrá vaa se qui'yaj Jesucristó che'é ní' ado̱nj .
Ne̱ me rá Diose̱ cata̱j xna'anj 'u̱nj rihaan yuvii̱ nu̱' se vaa qui'ya̱j so' che'é nij yuvii̱ a . Dan me se Diose̱ me síí qui'yaj nu̱' rasu̱u̱n , ne̱ a̱j ne'en so' da̱j qui'ya̱j so' che'é yuvii̱ , tza̱j ne̱ ne cata̱j xna'anj so' rihaan yuvii̱ nu̱' cavii nu̱' ca'na' ma' .
Tza̱j ne̱ nij ya'anj ma̱n rej xta̱' ro' , me rá Diose̱ xca̱j nij so' cuentá cuano̱ se vaa ina̱nj nana̱ cu̱u sa̱' ndo'o avii raa̱ Diose̱ , ne̱ quene'e̱n nij so' man taran' ní' si̱j noco̱' man Jesucristó , ne̱ xca̱j nij so' cuentá se vaa avii ndo'o raa̱ Diose̱ ado̱nj .
Dan me se guun rá Diose̱ nu̱' cavii nu̱' ca'na' se vaa qui'ya̱j so' da̱nj tió ma̱n ní' , ne̱ guun rá so' se vaa ca'ne̱j so' man Jesucristó si̱j 'ni̱j ra'a man ní' rihaan chumii̱ nihánj a .
Ne̱ che'é se amán rá ní' ni'ya̱j ní' Jesucristó ro' , che'é dan ca've̱e cachi̱nj ni'ya̱j ma'a̱n ní' rihaan Diose̱ , ne̱ taj che'é cuchu'vi̱' ní' ca'mi̱i̱ ní' ga̱ Diose̱ ma' .
Che'é dan cata̱j xna'anj 'u̱nj rihaan soj se vaa se̱ cuchu'vi' nimán soj quene'e̱n soj sayuun quirán' 'u̱nj che'é soj ma' . Ma̱a̱n se tana̱nj a̱ cavi̱i̱ sa̱' soj doj che'é sayuun rán' 'u̱nj nihánj na̱nj ado̱nj .
Che'é se cavii sa̱' ndo'o nij soj ga̱ núj , che'é dan canicun' ru̱j 'u̱nj , ne̱ achíín ni̱'yáá 'u̱nj rihaan Rej ní' Diose̱ che'é soj ado̱nj .
Dan me se Diose̱ me Rej nu̱' taran' nij x'ne' nij síí ma̱n rej xta̱' do̱' , Rej nu̱' taran' nij x'ne' ní' si̱j ma̱n rihaan chumii̱ nihánj do̱' ,
ne̱ achíín ni̱'yáj rihaan so' che'é soj se vaa nari̱' nucuaj nimán soj qui'ya̱j Nimán Diose̱ ado̱nj .
Ne̱ achíín ni̱'yáj se vaa cuchuma̱n doj rá soj quene'e̱n soj man Jesucristó , ne̱ yo'o̱ natu̱u̱ Jesucristó nimán soj qui'ya̱j Diose̱ , ga̱a ne̱ yo'o̱ cunu̱u 'e̱e̱ rá soj man taran' tinúú soj ado̱nj .
Nda̱a síj , ga̱a ne̱ nari̱' nucuaj ndo'o nimán soj , ne̱ gu̱un nucua̱j soj xca̱j sa̱' soj cuentá se vaa 'e̱e̱ uxrá rá Jesucristó man ní' , ne̱ quene'e̱n taran' ní' si̱j cunuu sa̱' nimán rihaan Diose̱ se vaa 'e̱e̱ uxrá rá Jesucristó man ní' ado̱nj . Taj a̱ 'ó síí gu̱un nucua̱j ma'a̱n quene'e̱n se vaa 'e̱e̱ uxrá rá Jesucristó man ní' ma' . Tza̱j ne̱ guun nucua̱j ní' xcaj ní' cuentá se vaa 'e̱e̱ uxrá rá Jesucristó man ní' , qui'yaj Diose̱ , ne̱ qui'yaj ndo'o Diose̱ se lu̱j che'é ní' , ne̱ dan me se cunu̱u sa̱' ina̱nj ní' , nda̱a vaa ma'a̱n Diose̱ ado̱nj .

Dan me se ya̱j me se síí sa̱' uxrá me Diose̱ , ne̱ uun nucua̱j so' rque̱ so' nu̱' rasu̱u̱n achíín ní' ga̱a̱ rihaan ní' a . Tza̱j ne̱ ne rqué so' ma̱a̱n ina̱nj nij rasu̱u̱n achíín ni'ya̱j ní' ga̱a̱ rihaan ní' ma' . 'O̱ se rqué so' nu̱' rasu̱u̱n achíín ní' rihaan so' , ne̱ rqué so' yo'ó doj a̱ rasu̱u̱n rihaan ní' ei .
Che'é dan cata̱j ní' si̱j noco̱' man Jesucristó se vaa ina̱nj sa̱' uxrá vaa Diose̱ , ne̱ yo'o̱ da̱nj ca'mi̱i̱ ní' ga̱ ta'níí ní' nu̱' cavii nu̱' ca'anj che'é Jesucristó a . Veé da̱nj ga̱a̱ ya̱ ei .
Ne'en nij soj se vaa 'ni̱j 'u̱nj taga' che'é se nocó' 'u̱nj man síí 'ni̱j ra'a man ní' , ne̱ cata̱j xna'anj 'u̱nj rihaan nij soj se vaa ve'é qui'ya̱j ma'a̱n soj rihaan Diose̱ á . Diose̱ me síí canacúún man soj canoco̱' soj man so' , ne̱ che'é dan ve'é canoco̱' soj man so' ga̱a chéé soj rihaan chumii̱ nihánj á .
Ne̱ gu̱un nij soj síí ni'ya̱nj a'mii , ne̱ ve'é qui'ya̱j soj ga̱ tinúú soj , ne̱ se̱ guun yuva̱a̱ soj man tinúú soj ma' . Ma̱a̱n se ina̱nj cunu̱u 'e̱e̱ rá soj man tinúú soj , ne̱ ga̱a̱ ina̱j nimán soj ga̱ tinúú soj á .
Ne̱ se̱ cunu' soj ga̱ tuvi' soj , ne̱ se̱ quitáá ri'yunj soj tuvi' soj ma' . Ma̱a̱n se dínj cuma̱n soj ga̱ tinúú soj á . Ve'é cuno̱ taran' soj rihaan Nimán Diose̱ , ne̱ ase vaa nimán o̱rún' yuvii̱ ro' , da̱nj ga̱a̱ nimán soj ga̱ tinúú soj á .
Dan me se o̱rún' ya̱ yuvii̱ me ní' vaa , ne̱ o̱rún' ya̱ nimán ní' vaa , ne̱ dan me se o̱rún' ya̱ Nimán Diose̱ me nuû nimán ya̱ ní' , ne̱ guun ya̱ rá taran' ní' se vaa canacúún Diose̱ man taran' ní' , ne̱ 'o̱ cuya̱a̱n cavi̱i̱ sa̱' taran' ní' , qui'ya̱j Diose̱ ado̱nj .
O̱ruun síí 'ni̱j ra'a man ní' , ne̱ o̱ruun nana̱ sa̱' amán rá ní' , ne̱ si̱j cata' ne che'é Jesucristó me taran' ní' ,
ne̱ o̱rún' Rej taran' ní' Diose̱ uún a . Nica̱j yu'unj so' man taran' ní' , ne̱ 'yaj suun so' nimán taran' ní' , ne̱ ya̱nj so' ga̱ taran' ní' na̱nj ado̱nj .
Tza̱j ne̱ nda̱a 'o̱ 'o̱ ní' rqué Jesucristó 'o̱ 'o̱ suun sa̱' rihaan a . Dan me se yo' me rsu̱u̱n sa̱' rqué Jesucristó , nda̱a vaa me rá so' rque̱ so' man ní' ei . Ne̱ qui'yaj ndo'o Diose̱ se lu̱j rihaan 'o̱ 'o̱ ní' se vaa guun nucua̱j 'o̱ 'o̱ ní' qui'ya̱j suun ní' suun ca'ne' Jesucristó rihaan ní' a .
'O̱ cuya̱a̱n vaa nana̱ nihánj ga̱ nana̱ no̱ rihaan danj Diose̱ , ne̱ dan me se nana̱ no̱ rihaan danj Diose̱ taj se vaa qui'yaj canaán Jesucristó rihaan nij síí ta̱j ri'yunj man so' , ga̱a ne̱ ca'anj nica̱j so' man nij so' rej xta̱' , ga̱a ne̱ rqué so' se sa̱' rihaan nij yuvii̱ a . Da̱nj taj danj Diose̱ a .
( Ne̱ nana̱ yo' taj se vaa cavii so' xta̱' , ne̱ ne'en ní' se vaa asino ya̱a̱n nanij so' rej ma̱n nij síí cavi' rque yo'óó a .
Ne̱ o̱rún' so' me síí nanij rej ma̱n nij síí cavi' , ne̱ o̱rún' so' me síí cavii rej xta̱' uún ado̱nj . Dan me se xta̱' doj cavii so' rihaan daj a̱ rasu̱u̱n , ga̱a ne̱ guun so' síí nica̱j yu'unj man daj a̱ rasu̱u̱n ado̱nj . )
Ne̱ ma'a̱n so' me síí cune' man ta'a̱j ní' gu̱un ta'a̱j ní' apóstol nata̱' se‑na̱na̱ so' rihaan cunuda̱nj nij yuvii̱ ma̱n rihaan chumii̱ , ne̱ yo'ó ta'a̱j ní' me síí cune' so' nata̱' nana̱ tihaa̱n naca̱ Diose̱ rihaan so' , ne̱ yo'ó ta'a̱j ní' me síí cune' so' nata̱' se‑na̱na̱ Diose̱ nana̱ sa̱' rihaan nij síí ataa cuchuma̱n rá ni̱'yaj man so' , ne̱ yo'ó ta'a̱j ní' me síí nica̱j yu'unj man nij síí amán rá ni'ya̱j man so' , qui'yaj so' , ne̱ yo'ó ta'a̱j ní' me síí ticha'nuu̱ se‑na̱na̱ Diose̱ rihaan nu̱' tinúú ní' , qui'yaj so' , ne̱ dan me se nda̱a ino̱ vaa 'o̱ 'o̱ suun sa̱' nica̱j 'o̱ 'o̱ ní' , qui'yaj Jesucristó a .
Dan me se da̱nj qui'yaj Jesucristó , che'é se me rá Jesucristó gu̱un nucua̱j ní' si̱j cunuu sa̱' rihaan Diose̱ qui'ya̱j suun ní' ra̱cuíj ní' man tinúú ní' , ga̱a ne̱ ve'é doj cuma̱n taran' ní' si̱j noco̱' man Jesucristó , ne̱ sa̱' doj qui'ya̱j suun ní' rihaan so' na̱nj ado̱nj .
Ne̱ sa̱' doj cuchuma̱n rá ní' quene'e̱n ní' ta'níí Diose̱ , ne̱ sa̱' doj quene'e̱n ní' da̱j vaa so' , ne̱ ve'é cunu̱u rcua'a̱a̱n taran' ní' ado̱nj . Chij ina̱nj ga̱a̱ rá ní' , ga̱a ne̱ da̱j se sa̱' ndo'o vaa Jesucristó ro' , da̱nj ga̱a̱ sa̱' taran' ní' na̱nj ado̱nj .
Tza̱j ne̱ cuano̱ ro' , me se ase vaa xnii vaa ní' , ne̱ vaa yuvii̱ tiha' yu'unj ndo'o man ní' , ne̱ dan me se nuchruj ra̱a̱ ndo'o nij yuvii̱ da̱j qui'ya̱j nij so' , ne̱ tiha' yu'unj nij so' man ní' , ne̱ tucu'yón ndo'o nij síí tiha' yu'unj nana̱ naca̱ man ní' , ne̱ amán rá ní' uno ní' náá guun nana̱ tiha' yu'unj yo' , 'yaj nij so' a . Tza̱j ne̱ asa̱' quisíj cunuu chij rá ní' , ne̱ se̱ cuno ní' nana̱ tiha' yu'unj yo' a̱ ma' .
Ma̱a̱n ina̱nj nana̱ ya̱ ca'mi̱i̱ ní' rihaan tinúú ní' , che'é se 'e̱e̱ rá ní' man tinúú ní' , ga̱a ne̱ sa̱' doj quene'e̱n ní' canoco̱' ní' man Jesucristó , nu̱' se vaa qui'ya̱j ní' ado̱nj . Dan me se ase vaa rii ta'nga' cúú yave̱ yuvii̱ rihaan nu̱' nee̱ man yuvii̱ ro' , da̱nj vaa rii ta'nga' Jesucristó rihaan ní' ado̱nj .
Ne̱ ma̱a̱n che'é so' ro' , me ase vaa oro̱' tuvi' nu̱' cúú man yo'o̱ yuvii̱ ro' , da̱nj vaa noco' tuvi' ní' ga̱ tinúú ní' , ne̱ narqué Jesucristó se nucua̱j achiin rihaan nu̱' nij tinu̱j ní' , ne̱ che'é dan ve'é doj cuma̱n taran' ní' , ne̱ ve'é doj cunu̱u 'e̱e̱ rá ní' tinúú ní' ado̱nj .
Che'é dan me cata̱j xna'anj yá 'u̱nj 'o̱ nana̱ rihaan soj , che'é se noco̱' ní' man síí 'ni̱j ra'a man ní' ei . Dan me se quisíj qui'yaj soj se vaa 'yaj yo'ó nij síí yaníj nij síí ne amán rá ni'ya̱j man Jesucristó na̱nj ei . Nij síí yaníj yo' me se noco̱' nij so' nana̱ snúú rma'a̱n nana̱ avii raa̱ ma'a̱n nij so' ,
ne̱ ne uun nucua̱j nij so' xca̱j sa̱' nij so' cuentá a̱ ma' . Se̱ cavii sa̱' nimán nij so' , qui'ya̱j Diose̱ ma' . Ma̱a̱n se quira̱n' nij so' sayuun che'é se síí ni'yo̱n me nij so' ne̱ nichra̱j ndo'o rá nij so' ado̱nj .
Ne rihuun rá nij so' che'é cacun' 'yaj nij so' ma' . Tana̱nj yo'o̱ noco' nij so' tucuáán chi'i̱i̱ , ne̱ 'yaj ndo'o nij so' cacun' se vaa me rá nee̱ man nij so' qui'ya̱j nij so' , ne̱ niha̱' ndo'o rá nij so' qui'ya̱j nij so' cacun' yo' a . Ne a'ne' rá nij so' ga̱ suun 'yaj cacun' a̱ ma' .
Tza̱j ne̱ ino̱ uxrá vaa nana̱ nari' soj asi̱j guun che'e̱ soj canoco' soj man Jesucristó ei .
Ya̱ uxrá cuno nij soj se‑na̱na̱ Jesucristó , ne̱ nari' nij soj nana̱ ya̱ ado̱nj .
Nana̱ nari' nij soj taj se vaa no̱ xcúún soj ta̱náj soj chrej chi'i̱i̱ chrej canoco' soj asino ya̱a̱n a . Dan me se ina̱nj se me rá nee̱ man soj qui'yaj soj asino ya̱a̱n , ne̱ che'é dan tiha' yu'unj síí chre̱e man soj , ne̱ veé da̱nj vaj soj , ne̱ ca'a̱nj soj rihaan ya'an na̱nj á .
Tza̱j ne̱ cuano̱ nihánj no̱ xcúún soj ca've̱j soj cunu̱u sa̱' nimán soj , ne̱ xca̱j naca̱ soj cuentá ei .
Ne̱ ca've̱j soj gu̱un soj yuvii̱ naca̱ qui'ya̱j Diose̱ á . Dan me se Diose̱ me síí qui'ya̱j cunu̱u nica̱ ya̱ nimán soj , ne̱ cunu̱u sa̱' ya̱ nimán soj , qui'ya̱j so' ado̱nj .
Che'é dan ca'ne̱' rá soj ga̱ nana̱ ne̱ , ne̱ ina̱nj nana̱ ya̱ ca'mi̱i̱ soj rihaan tinúú soj , che'é se ase vaa nee̱ man ma'a̱n soj ro' , vaa nee̱ man taran' nij tinu̱j ní' a .
Nda̱' se a'maan ndo'o rá soj , tza̱j ne̱ se̱ qui'yaj soj cacun' ma' . Ne̱ ra'ya̱nj na'ma̱a̱n rá uún soj cuaj ei . Se̱ ca'vej rá soj yo'o̱ ga̱a̱ yuva̱a̱ nimán soj cunu̱' güii ma' .
Se̱ gaa ya'núj rihaan síí chre̱e caxri̱i̱ síí chre̱e chrej chi'i̱i̱ rque soj , qui'ya̱j soj mei .
Sese vaa síí itu̱u̱ 'ni̱j sca'núj soj , ne̱ ca'ne̱' rá nij so' ga̱ suun 'yaj itu̱u̱ rasu̱u̱n ei . Ma̱a̱n se ve'é qui'ya̱j suun ma'a̱n nij so' suun sa̱' , ga̱a ne̱ sese achiin rasu̱u̱n rihaan tinúú so' , ne̱ gu̱un nucua̱j so' rque̱ ma'a̱n so' rasu̱u̱n rihaan tinúú so' ei .
Se̱ ca'vej soj ca'mi̱i̱ soj nana̱ quij ma' . Ma̱a̱n se ina̱nj gu̱un rá soj ve'é ca'mi̱i̱ soj , ne̱ nana̱ sa̱' nana̱ achiin man tinúú soj ro' , yo' me nago̱' soj rihaan tinúú soj á . Ne̱ cavi̱i̱ sa̱' doj taran' nij síí cuno̱ nana̱ ca'mi̱i̱ soj , sese sa̱' ca'mi̱i̱ soj ei .
Ne̱ se̱ guun quinano̱ rá Nimán Diose̱ , qui'ya̱j soj ma' . Che'é se ya̱nj Nimán Diose̱ ga̱ soj ro' , che'é dan ne'en ya̱ soj se vaa cavi̱i̱ sa̱' soj asa̱' quisíj güii ti̱nanii Diose̱ man ní' rihaan sayuun ado̱nj . Che'é se Nimán Diose̱ yáán nimán soj ro' , che'é dan me ne'en Diose̱ se vaa ta'ni̱j ya̱ Diose̱ me soj ado̱nj .
Ca'ne̱' rá soj ga̱ suun nachri' ni'ya̱j tinúú á . Ca'ne̱' rá soj ga̱ suun axríj yuva̱a̱ man tinúú á . Ca'ne̱' rá soj ga̱ suun a'maan rá á . Se̱ caguáj soj doj rihaan tinúú soj ma' . Se̱ ca'mii soj doj nana̱ nij che'é tinúú soj ma' . Quiri'i̱j soj cunuda̱nj chrej chi'i̱i̱ yo' á .
Dan me se ve'é qui'ya̱j soj rihaan tinúú soj á . Ga̱a̱ 'e̱e̱ rá soj ni̱'yaj soj tinúú soj á . Ne'en soj se vaa caráj x'naa Diose̱ che'é cacun' tumé ní' , che'é se cavi' Jesucristó che'é ní' a . Che'é dan no̱ xcúún ya̱ soj cara̱a̱ x'naa soj ni̱'yaj soj tinúú soj ado̱nj .
Ne'en nij soj se vaa ta'ni̱j Diose̱ me soj cuano̱ , ne̱ 'e̱e̱ uxrá rá Diose̱ man soj , ne̱ che'é dan ase vaa 'yaj ma'a̱n Diose̱ ro' , da̱nj ga̱a̱ qui'ya̱j uún ma'a̱n soj ei .
Ga̱a̱ 'e̱e̱ rá soj man tinúú soj ga̱a chéé soj rihaan chumii̱ nihánj á . Ina̱nj da̱nj qui'yaj Jesucristó , cunuu 'e̱e̱ rá so' man ní' , ne̱ ca'vej so' cavi̱' so' che'é ní' , ne̱ ase vaa se lu̱j nago' yuvii̱ rihaan Diose̱ ro' , ta'nga' da̱nj vaa Jesucristó che'é ní' na̱nj chugua̱nj .
Se̱ qui'yaj soj cacun' ga̱ chana̱ ma' . A̱ 'ó se chi'i̱i̱ se̱ qui'yaj soj ma' . Ne̱ se̱ guun niha̱' rá soj quiri̱' ndo'o soj rasu̱u̱n ma' . Síí sa̱' noco̱' man Diose̱ me soj , ne̱ daj chiha̱a̱ míj se̱ qui'yaj soj a̱ doj cacun' vaa da̱nj mei .
Ne̱ se̱ ca'mii soj nana̱ chi'i̱i̱ do̱' , nana̱ nij do̱' ma' . Se̱ ca'mii soj nana̱ snúú rma'a̱n ma' . 'O̱ se taj che'é ca'mi̱i̱ soj nana̱ vaa da̱nj mei . Ma̱a̱n se no̱ xcúún soj nago̱' ina̱nj soj graciá rihaan Diose̱ ei .
Dan me se síí 'yaj cacun' ga̱ chana̱ ro' , quira̱n' so' sayuun , ne̱ síí niha̱' rá quiri̱' ndo'o rasu̱u̱n ro' , quira̱n' so' sayuun ado̱nj . 'O̱ se ase vaa síí na'víj rihaan ya'anj cacój yuvii̱ ro' , da̱nj vaa uún síí niha̱' rá quiri̱' ndo'o rasu̱u̱n ei . Xca̱j ya̱ soj cuentá se vaa a̱ 'ó síí 'yaj cacun' yo' se̱ cayáán ga̱ Diose̱ asa̱' quisíj güii gu̱un chij Jesucristó do̱' , gu̱un chij Diose̱ do̱' , rihaan chumii̱ nihánj a̱ ma' .
Se̱ ca'vej rá soj ca'mi̱i̱ yuvii̱ nana̱ ne̱ rihaan soj ne̱ tiha̱' yu'unj nij yuvii̱ man soj ma' . Se̱ qui'yaj soj se chi'i̱i̱ me rá nij yuvii̱ qui'ya̱j soj ma' . Ma̱a̱n se yo' me se 'yaj nij síí na'vej rá cuno̱ rihaan Diose̱ , ne̱ che'é dan axríj yuva̱a̱ Diose̱ man nij so' ado̱nj .
Che'é dan naxu̱u̱n yaníj soj man soj rihaan nij síí 'yaj da̱nj ei .
Asi̱j rque̱ ro' , ase vaa nij síí chéé rej rmi̱' ro' , da̱nj vaa ma'a̱n soj , ne̱ nuvi' cuentá nica̱j soj ma' . Tza̱j ne̱ ya̱j ro' , canoco' soj man síí 'ni̱j ra'a man ní' , ne̱ che'é dan ase vaa síí chéé rej ranga̱' ro' , da̱nj vaa soj , nica̱j ndo'o soj cuentá , ne̱ che'é dan ve'é qui'ya̱j soj ga̱a chéé soj rihaan chumii̱ nihánj ei .
Síí chéé rej ranga̱' ro' , sa̱' 'yaj so' , ne̱ nica̱ vaa rá so' , ne̱ nana̱ ya̱ ina̱nj a'mii so' ado̱nj .
Dan me se nuchru̱j ra̱a̱ soj da̱j qui'ya̱j soj , ne̱ gu̱un niha̱' rá síí 'ni̱j ra'a man ní' quene'e̱n so' man soj ado̱nj .
Tza̱j ne̱ se̱ guun gu̱un tuvi̱' soj ga̱ nij síí chi'i̱i̱ ne acaj cuentá ne̱ qui'ya̱j soj se chi'i̱i̱ ga̱ nij so' ma' . 'O̱ se xa̱' se vaa 'yaj nij so' , tza̱j ne̱ taj se gu̱un yo' rihaan nij so' a̱ ma' . 'O̱ se tana̱nj a̱ gu̱un rá soj ti̱haa̱n soj man nij síí 'yaj da̱nj se vaa ne sa̱' vaa se 'yaj nij so' a .
'O̱ se xa̱' se vaa 'yaj yuve̱ nij so' , tza̱j ne̱ nda̱a uun na'a̱j yá' ca'mi̱' che'é se vaa 'yaj yuve̱ nij so' chugua̱nj .
Tza̱j ne̱ sese ti̱haa̱n ní' rihaan nij yuvii̱ da̱j vaa nu̱' rasu̱u̱n 'yaj yuve̱ nij so' , ga̱a ne̱ quene'e̱n nij so' da̱j vaa yo' , ne̱ xca̱j ya̱ nij so' cuentá se vaa nij vaa qui'yaj nij so' ei .
'O̱ se ya'an chuguu̱n me se ya̱ ruvi' nu̱' nij rasu̱u̱n , 'yaj ya'an ado̱nj . Che'é dan taj nana̱ nihánj : “ Nari̱i̱ soj nej , si̱j otoj sca'núj nij xnangá , ne̱ na̱xagaa soj , canicu̱n' caya̱ soj , ne̱ Cristó me síí quichugu̱u̱n rihaan soj a ” , taj nana̱ yo' a .
Che'é dan tu̱mé uxrá nij soj da̱j vaa 'yaj soj ga̱a chéé soj rihaan chumii̱ nihánj ei . Se̱ qui'yaj soj se vaa 'yaj nij síí ne ne'en ma' . Tana̱nj qui'ya̱j soj nda̱a vaa 'yaj síí cu̱u raa̱ á .
Ne̱ se̱ ca'ne' u̱u̱n rá soj cache̱n ndo'o orá rihaan soj ma' . 'O̱ se uun ndo'o cacun' cuano̱ nihánj , ne̱ che'é dan no̱ xcúún soj qui'ya̱j suun ndo'o soj ya̱j ga̱a vaa ya'núj rihaan soj chugua̱nj .
Ne̱ se̱ guun soj síí ni'yo̱n ma' . Tana̱nj xca̱j soj cuentá da̱j me rá síí 'ni̱j ra'a man ní' qui'ya̱j soj ei .
Ne̱ se̱ guun xno̱ soj ma' . Che'é se uun xno̱ yuvii̱ ro' , che'é dan 'yaj ndo'o nij yuvii̱ cacun' chi'i̱i̱ ndo'o ado̱nj . Tza̱j ne̱ yo'o̱ cu̱nuû Nimán Diose̱ nimán soj ei .
Ase vaa nana̱ achráá soj rihaan Diose̱ ro' , da̱nj ga̱a̱ nana̱ ca'mi̱i̱ soj rihaan tinúú soj á . Ne̱ cachra̱a̱ nimán soj chra' rihaan síí 'ni̱j ra'a man ní' á .
Ne̱ niga̱nj nago̱' soj graciá rihaan Diose̱ che'é cunuda̱nj rasu̱u̱n , che'é se síí noco̱' man ta'níí Diose̱ Jesucristó si̱j 'ni̱j ra'a man ní' me soj á .
Ne̱ ve'é qui'ya̱j cunuda̱nj soj nda̱a vaa me rá tuvi' soj , ne̱ yo'o̱ cu̱nuû rá soj se vaa Jesucristó me síí ca'ne̱' cacun' che'é ní' vaa güii a .
Dan me se ve'é qui'ya̱j nij chana̱ nda̱a vaa me rá nica̱ no' á . Dan me se da̱j se uun rá ní' ni'ya̱j ní' man síí 'ni̱j ra'a man ní' ro' , da̱nj gu̱un rá chana̱ ni̱'yaj chana̱ nica̱ no' á .
Dan me se Jesucristó me síí qui'yaj cavii sa̱' ní' si̱j noco̱' man so' rihaan sayuun , ne̱ guun chij so' rihaan ní' , ne̱ che'é dan da̱j se uun rá ní' ni'ya̱j ní' man so' ro' , da̱nj ina̱nj gu̱un rá chana̱ ni̱'yaj no' man nica̱ no' a .
Ne̱ ase vaa uno taran' ní' si̱j noco̱' man Jesucristó rihaan Jesucristó ro' , ta'nga' da̱nj qui'ya̱j nij chana̱ cuno̱ no' nu̱' nana̱ sa̱' a'mii nica̱ no' rihaan no' á .
Ne̱ nij snó'o ro' , me se ga̱a̱ 'e̱e̱ uxrá rá nij so' man nica̱ nij so' uún á . Dan me se ase vaa 'e̱e̱ rá Jesucristó man taran' ní' si̱j noco̱' man so' ro' , da̱nj ga̱a̱ 'e̱e̱ rá nij snó'o man nica̱ nij so' uún ado̱nj . Ne'en soj se vaa ca'néé nimán Jesucristó cavi̱' so' che'é ní' si̱j noco̱' man so' ,
che'é se me rá so' cata̱' ne ní' ne̱ naruvi̱i̱ nimán ní' ne̱ x'ne̱e̱ cacun' ta̱j xráá ní' ne̱ cuno̱ ní' se‑na̱na̱ Diose̱ ne̱ cunu̱u sa̱' ní' rihaan Diose̱ , rá Jesucristó a . Da̱nj me rá Jesucristó qui'ya̱j so' che'é taran' ní' si̱j noco̱' man so' ado̱nj .
Nda̱a síj , ga̱a ne̱ vaa güii , ne̱ cachro̱n so' man ní' si̱j noco̱' man so' rihaan ma'a̱n so' , ne̱ ve'é uxrá ga̱a̱ taran' ní' ni̱'yaj so' , ne̱ a̱ 'ó cacun' do̱' , a̱ 'ó se nij do̱' , se̱ quitáá xráá ní' a̱ ma' . Ma̱a̱n se ase vaa vaa sa̱' Diose̱ ro' , da̱nj ga̱a̱ sa̱' taran' ní' ado̱nj .
Dan me se ase vaa 'yaj Jesucristó che'é ní' si̱j noco̱' man so' ro' , da̱nj qui'ya̱j uún nij snó'o che'é nica̱ snó'o , ne̱ ase vaa aráya'a̱nj snó'o man nee̱ man ma'a̱n so' ro' , da̱nj ga̱a̱ cara̱ya'a̱nj so' man nica̱ so' uún á . Dan me se ase vaa nee̱ man ma'a̱n ní' ro' , da̱nj vaa chana̱ nica̱ ní' rihaan ní' , ne̱ che'é dan me se sese aráya'a̱nj snó'o man nica̱ snó'o , ne̱ síí aráya'a̱nj man ma'a̱n me uún so' na̱nj chugua̱nj .
Ne̱ a̱ 'ó yuvii̱ se̱ qui'yaj chi'ii̱ man nee̱ man ma'a̱n ma' . Tana̱nj sese na'aan rque ní' , ne̱ ri' ní' se cha̱ ní' , ne̱ aráya'a̱nj uxrá ní' man nee̱ man ní' na̱nj ado̱nj . Dan me se ase vaa 'yaj Jesucristó aráya'a̱nj Jesucristó man taran' ní' si̱j noco̱' man so' ro' , da̱nj ina̱nj 'yaj uún ní' aráya'a̱nj uxrá ní' man nee̱ man ní' ei .
Dan me se ase vaa nee̱ man ma'a̱n Jesucristó ro' , da̱nj vaa taran' ní' si̱j noco̱' man so' rihaan so' uún ado̱nj .
Ne̱ nihánj me nana̱ no̱ rihaan danj Diose̱ a : “ Che'é dan ta̱náj snó'o man rej so' do̱' , man nii so' do̱' , ne̱ ve'é naca̱j snó'o man chana̱ nica̱ so' , ne̱ ase vaa o̱rún' yuvii̱ ro' , da̱nj ga̱a̱ ro̱j so' a ” , taj danj Diose̱ a .
Nana̱ noco̱o ndo'o me nana̱ nihánj nana̱ tihaa̱n naca̱ Diose̱ rihaan ní' , ne̱ a'mii nana̱ nihánj che'é Jesucristó do̱' , che'é taran' ní' si̱j noco̱' man so' do̱' , na̱nj ado̱nj .
Dan me se sese snó'o me soj , ne̱ no̱ xcúún 'o̱ 'o̱ soj ga̱a̱ 'e̱e̱ rá soj man nica̱ soj , ne̱ ase vaa aráya'a̱nj soj man ma'a̱n soj ro' , da̱nj ga̱a̱ cara̱ya'a̱nj soj man nica̱ soj ei . Ne̱ chana̱ ro' , no̱ xcúún chana̱ cara̱a̱ cochro̱j chana̱ rihaan nica̱ chana̱ uún ei .
Ne̱ nij xnii noco̱' man síí 'ni̱j ra'a man ní' ro' , no̱ xcúún nij xnii ve'é cuno̱ nij xnii rihaan rej xnii do̱' , rihaan nii xnii do̱' ei .
Nihánj me 'o̱ nana̱ noco̱o taj xna'anj danj Diose̱ rihaan ní' a : “ Ve'é cara̱a̱ co̱chróó so̱' rihaan réé so̱' do̱' , rihaan nií so̱' do̱' á ” , taj danj Diose̱ rihaan ní' , ne̱ cata' tu'va Diose̱ se vaa sese cuno̱ ní' nana̱ nihánj , ne̱ sa̱' uxrá qui'ya̱j Diose̱ che'é ní' , ne̱ o̱rún' nana̱ nihánj me nana̱ ca'mii Diose̱ asino ya̱a̱n rihaan nu̱' yo'ó nij tuvi' nana̱ nihánj ado̱nj .
Dan me se cataj Diose̱ se vaa sese da̱nj qui'ya̱j ní' nda̱a nihánj , ga̱a ne̱ cavi̱i̱ sa̱' ní' , ne̱ gu̱un que'e̱e̱ doj güii cane̱ ní' rihaan chumii̱ nihánj a . Da̱nj qui'ya̱j Diose̱ che'é ní' , sese cuno̱ ní' rihaan rej ní' do̱' , rihaan nii ní' do̱' ado̱nj .
Ne̱ sese rej xnii me soj , ne̱ se̱ ca'maan rá ta'níí soj qui'ya̱j soj ma' . Tana̱nj ve'é ta̱cuachij soj man ta'níí soj , ne̱ dan me se tu̱cu'yón soj suun man ta'níí soj , ne̱ tu̱cu'yón soj se‑na̱na̱ síí 'ni̱j ra'a man ní' man ta'níí soj á .
Ne̱ mozó ro' , me se ve'é cuno̱ so' rihaan se‑ru've̱e̱ so' , ne̱ ga̱a̱ ni'ya̱nj nimán mozó , ne̱ cara̱a̱ cochro̱j uxrá mozó rihaan se‑ru've̱e̱ mozó á . Ase vaa 'yaj mozó rihaan ma'a̱n Jesucristó ro' , da̱nj qui'ya̱j uún mozó rihaan se‑ru've̱e̱ mozó á .
Ne̱ se̱ qui'yaj mozó yo' se vaa 'yaj nij síí vaa quij nimán ma' . Dan me se nij síí vaa quij nimán ro' , me rá nij so' ga̱a̱ niha̱' rá se‑ru've̱e̱ nij so' ni̱'yaj so' man nij so' , tza̱j ne̱ ina̱nj ga̱a ni'ya̱j ru'vee man nij so' 'yaj suun nij so' , ne̱ se̱ guun qui'ya̱j soj da̱nj ma' . Tana̱nj 'o̱ ca'ne̱j nimán soj qui'ya̱j suun soj , ne̱ gu̱un rá soj se vaa se‑mo̱zó Jesucristó me soj , ne̱ qui'ya̱j soj nu̱' se vaa me rá Diose̱ qui'ya̱j soj á .
Gu̱un niha̱' rá soj qui'ya̱j suun soj á . Se̱ guun rá soj se vaa rihaan yuvii̱ 'yaj suun soj mei . Tana̱nj gu̱un rá soj se vaa mozó 'yaj suun rihaan ma'a̱n síí 'ni̱j ra'a man ní' me soj á .
Xca̱j soj cuentá se vaa sese qui'ya̱j suun sa̱' ní' , ne̱ taj se 'yaj sese ca've̱e se mozó me ní' do̱' , ca've̱e se nuveé mo̱zó me ní' do̱' , taj se 'yaj mei . Dan me se ya̱ na̱ru'vee síí 'ni̱j ra'a man ní' che'é suun 'yaj suun sa̱' ní' na̱nj ado̱nj .
Ne̱ soj si̱j ru'vee ro' , me se ve'é qui'ya̱j uún soj ga̱ se‑mo̱zó soj ei . Ca'ne̱' rá soj ga̱ suun axríj yuva̱a̱ man mozó , ne̱ ca'ne̱' rá soj ga̱ suun tuchu'vi' man mozó uún á . 'O̱ se ne'en soj se vaa nicu̱n' síí 'ni̱j ra'a man soj do̱' , man se‑mo̱zó soj do̱' , rej xta̱' , ne̱ 'o̱ cuya̱a̱n vaa taran' ní' rihaan so' ado̱nj .
Taj va̱j yo'ó nana̱ cata̱j xna'anj 'u̱nj rihaan soj , man tinu̱j , man nocoj . Yo'o̱ ga̱a̱ chre̱' soj ga̱ síí 'ni̱j ra'a man ní' ei . Ca've̱j soj ca'ne̱j síí 'ni̱j ra'a man ní' se nucua̱j nimán soj , ne̱ da̱j se vaa se nucua̱j nica̱j ma'a̱n so' ro' , da̱nj ga̱a̱ se nucua̱j ni̱caj ma'a̱n soj , qui'ya̱j so' chugua̱nj .
Dan me se nu̱' se nucua̱j rqué Diose̱ man soj ro' , ca'ne̱j soj se nucua̱j yo' nimán soj , ne̱ gu̱un nucua̱j soj qui'ya̱j canaán soj rihaan síí chre̱e ga̱a me rá síí chre̱e tiha̱' yu'unj síí chre̱e man soj ei .
'O̱ se nuveé ina̱nj yuvii̱ ma̱n rihaan chumii̱ nihánj me nij síí unu' ga̱ soj mei . 'O̱ se nij ya'anj rii ta'nga' rihaan chumii̱ nihánj me nij síí unu' ga̱ soj , ne̱ ase vaa nimán vaa nij so' , ne̱ va̱j nij so' rque nana̱ va̱j xta̱' ndo'o , ne̱ chi'i̱i̱ ndo'o vaa nij so' , ne̱ yuvii̱ ma̱n rihaan chumii̱ nihánj cuano̱ , tza̱j ne̱ va̱j ndo'o nij so' rej rmi̱' , ne̱ che'é dan rii ta'nga' ndo'o nij ya'anj yo' rihaan nij so' ado̱nj .
Che'é dan ca'ne̱j soj nu̱' se nucua̱j rqué Diose̱ man soj nimán soj , ne̱ güii qui'ya̱j ndo'o síí chre̱e sayuun rihaan chumii̱ nihánj ro' , ne̱ gu̱un nucua̱j soj qui'ya̱j canaán soj rihaan síí chre̱e ei . Ne̱ asa̱' cunu' soj ga̱ síí chre̱e yo' , ne̱ síí ga̱a̱ nucua̱j doj rihaan síí chre̱e gu̱un soj ado̱nj .
Dan me se nano̱' soj da̱j qui'ya̱j soj cunu̱' soj ga̱ síí chre̱e yo' á . Uxrá canoco̱' soj nana̱ ya̱ , ne̱ ase vaa nuj 'ni̱j catuu̱n tanuu ro' , da̱nj ga̱a̱ nana̱ yo' rihaan soj , ne̱ gu̱un nucua̱j soj cunu̱' soj ga̱ síí chre̱e yo' ei . Ne̱ ca've̱j soj cunu̱u sa̱' nimán soj rihaan Diose̱ , ne̱ ase vaa aga' aráán nu̱' rucua̱a̱ tanuu ro' , da̱nj ga̱a̱ se ca̱ráán nimán soj , qui'ya̱j Diose̱ , ga̱a ne̱ se̱ guun nucua̱j síí chre̱e qui'ya̱j chi'i̱i̱ síí chre̱e yo' nimán soj a̱ mei .
Ne̱ ga̱a̱ listó soj , ne̱ cavi̱i̱ soj ca'a̱nj soj , nata̱' soj se‑na̱na̱ Diose̱ nana̱ sa̱' rihaan yuvii̱ , ne̱ cuno̱ nij yuvii̱ nana̱ sa̱' yo' , ne̱ cavi̱i̱ sa̱' nij yuvii̱ , ne̱ ve'é ca̱yáán nij yuvii̱ ga̱ Diose̱ , qui'ya̱j nana̱ sa̱' yo' ei . Ne̱ ase vaa canu̱j 'ni̱j tacóó tanuu ro' , da̱nj ga̱a̱ nana̱ sa̱' yo' rihaan soj a . Qui'ya̱j canaán soj rihaan síí chre̱e qui'ya̱j nana̱ sa̱' yo' ado̱nj .
Ne̱ niga̱nj ga̱a̱ nucua̱j uxrá rá soj man Jesucristó , ga̱a ne̱ ase vaa tanuu noco̱' rcuchra̱' ma̱nj ra'a ro' , da̱nj ga̱a̱ ma'a̱n soj uún , ne̱ sese go̱' síí chre̱e chruun ta̱j tanj raa̱ aco' ya'an man soj , ne̱ gu̱un nucua̱j soj ti̱na'áj soj ya'an yo' chugua̱nj .
Ne̱ gu̱un ya̱ rá soj se vaa quinani̱i̱ soj rihaan sayuun , qui'ya̱j Diose̱ , ne̱ ase vaa nave̱ aga̱' nu̱u̱ raa̱ tanuu ro' , da̱nj ga̱a̱ nana̱ sa̱' cu̱nuû raa̱ soj , ne̱ se̱ guun nucua̱j síí chre̱e qui'ya̱j síí chre̱e se chi'i̱i̱ man soj , che'é se guun ya̱ rá soj se vaa quinani̱i̱ soj rihaan sayuun ado̱nj . Ne̱ canoco̱' uxrá soj se‑na̱na̱ Diose̱ nana̱ sa̱' nana̱ rqué Nimán Diose̱ rihaan ní' , ne̱ ase vaa neê espadá noco̱' ra'a tanuu ro' , da̱nj ga̱a̱ se‑na̱na̱ Diose̱ rihaan soj , ne̱ gu̱un nucua̱j soj go̱' soj man síí chre̱e , qui'ya̱j se‑na̱na̱ Diose̱ yo' ado̱nj .
Ne̱ niga̱nj cachi̱nj ni'ya̱j uxrá soj rihaan Diose̱ , ne̱ ra̱cuíj Nimán Diose̱ man soj cachi̱nj ni'ya̱j soj ei . Se̱ ca'ne' rá soj ma' . Tana̱nj a̱ yo'o̱ cachi̱nj ni'ya̱j uxrá soj che'é taran' ní' si̱j sa̱' noco̱' man Diose̱ ei .
Ne̱ cachi̱nj ni'ya̱j soj che'é ma̱'án 'u̱nj se vaa rque̱ Diose̱ nana̱ cu̱u ca'mi̱i̱ 'u̱nj rihaan yuvii̱ , ne̱ sca̱' ti̱haán 'u̱nj nu̱' se‑na̱na̱ Diose̱ nana̱ sa̱' rihaan nij yuvii̱ á . Dan me se nana̱ tihaa̱n naca̱ Diose̱ man ní' me nana̱ sa̱' yo' ,
ne̱ nda̱' se nu̱mií 'u̱nj aga' ne̱' , tza̱j ne̱ 'u̱nj me síí quiri' suun nata̱' nana̱ sa̱' yo' rihaan yuvii̱ , ne̱ cachi̱nj ni'ya̱j soj rihaan Diose̱ se vaa se̱ cuchu'ví' 'u̱nj ca'mi̱i̱ 'u̱nj nana̱ sa̱' yo' rihaan yuvii̱ , che'é se no̱ xcúún yá 'u̱nj ca'mi̱i̱ sca̱' yá 'u̱nj nana̱ sa̱' yo' rihaan yuvii̱ ado̱nj .
Cata̱j xna'anj tinúú ní' síí cu'na̱j Tíquico rihaan soj nu̱' se vaa quirán' 'u̱nj a . 'E̱e̱ ndo'o rá 'u̱nj man so' , ne̱ ve'é ndo'o 'yaj suun so' rihaan 'u̱nj , che'é se síí noco̱' man síí 'ni̱j ra'a man ní' me núj chugua̱nj . Ne a'ne' rá so' ga̱ suun 'yaj suun ma' . Tana̱nj 'o̱ 'yaj suun so' che'é se‑na̱na̱ Diose̱ na̱nj ado̱nj .
Ne̱ me rá 'u̱nj quene'e̱n soj nu̱' se vaa quiran' núj , ne̱ me rá 'u̱nj quinari̱' nucuaj nimán soj , ne̱ che'é dan ca'ne̱j 'u̱nj man so' cuchi̱' so' rihaan soj ei .
Me rá 'u̱nj ga̱a̱ xe̱j nimán nij tinu̱j nij soj , ne̱ ga̱a̱ 'e̱e̱ rá soj tinúú soj , ne̱ ga̱a̱ nucua̱j rá soj man Diose̱ , qui'ya̱j Rej ní' Diose̱ do̱' , qui'ya̱j Jesucristó si̱j 'ni̱j ra'a man ní' do̱' ado̱nj .
Ne̱ me rá 'u̱nj qui'ya̱j ndo'o Diose̱ se lu̱j che'é taran' nij soj si̱j yo'o̱ aráj cochro̱j rihaan Jesucristó si̱j 'ni̱j ra'a man ní' nu̱' cavii nu̱' ca'anj a .
Síí cu'na̱j Pabló ga̱ síí cu'na̱j Timoteo me rój , ne̱ síí 'yaj suun rihaan Jesucristó me rój , ne̱ nihánj me se 'yaj rój yanj cartá nihánj ca'ne̱j rój rihaan cunuda̱nj nij soj si̱j sa̱' rihaan Diose̱ noco̱' man Jesucristó si̱j ya̱nj chuman' cu'na̱j Filipos a . Me rá rój naya̱a̱ nij soj naya̱a̱ nij síí uun chij rihaan soj naya̱a̱ nij síí 'yaj suun che'é soj naya̱a̱ yanj cartá nihánj a .
Dan me se me rá rój qui'ya̱j Rej ní' Diose̱ qui'ya̱j Jesucristó si̱j 'ni̱j ra'a man ní' qui'ya̱j se lu̱j che'é nij soj , ne̱ me rá rój ga̱a̱ xe̱j nimán nij soj qui'ya̱j ro̱j so' a .
Ga̱a na'nuj rá 'u̱nj man nij soj , ne̱ nagó' 'u̱nj graciá rihaan Diose̱ che'é soj a .
Ne̱ ga̱a achíín ni̱'yáj rihaan Diose̱ , ne̱ uun niha̱' ndo'o raj ga̱a achíín ni̱'yáj che'é taran' soj rihaan Diose̱ chugua̱nj .
Dan me se nagó' 'u̱nj graciá rihaan Diose̱ che'é se vaa ga̱a cuno soj se‑na̱na̱ Diose̱ , ne̱ yu̱u̱n che'e̱ racuíj soj manj cataj xna'anj cunuda̱nj ní' se‑na̱na̱ Diose̱ rihaan yuvii̱ , ne̱ veé da̱nj 'yaj soj nda̱a cuano̱ ei .
Veé da̱nj nagó' 'u̱nj graciá rihaan Diose̱ che'é soj che'é se guun ya̱ raj se vaa ya̱ uxrá guun che'e̱ ya̱ Diose̱ qui'yaj suun ma'a̱n Diose̱ nimán soj , ne̱ guun ya̱ raj se vaa gu̱un nucua̱j soj tinavi̱j soj nu̱' suun ca'ne' Diose̱ rihaan soj , qui'ya̱j uún Diose̱ , ne̱ asa̱' quisíj güii ca'na̱' uún Jesucristó rihaan chumii̱ nihánj ro' , ne̱ quisi̱j gue̱e̱ nu̱' suun vaa rihaan soj ado̱nj .
Ne̱ vaa che'é ya̱ ca'mij da̱nj che'é taran' nij soj , ese ya̱ no̱ xcúún soj chugua̱nj . Dan me se ya̱ caráya'a̱nj uxrá soj manj , ne̱ ga̱a 'ni̱j 'u̱nj taga' do̱' , ga̱a ca'mii 'u̱nj rihaan nij síí na'vej rá cuno̱ se‑na̱na̱ Diose̱ do̱' , ga̱a va̱j 'u̱nj rihaan nij síí nica̱j suun che'é yan a'ne' nij so' cacun' che'ej do̱' , ga̱a tucu'yón 'u̱nj se‑na̱na̱ Diose̱ man yuvii̱ do̱' , ne̱ racuíj ndo'o cunuda̱nj nij soj manj , ne̱ che'é dan me se soj si̱j 'yaj suun ga̱j me se me ndo'o ya̱ raj que̱ne'enj man soj ei .
Ne̱ Diose̱ me síí ne'en ya̱ se vaa ase vaa 'e̱e̱ rá Jesucristó man nij soj ro' , veé da̱nj 'e̱e̱ gue̱e̱ rá ma̱'anj man cunuda̱nj nij soj chugua̱nj .
Ne̱ achíín ni̱'yáj rihaan Diose̱ se vaa cunu̱u 'e̱e̱ doj rá soj tuvi' soj 'o̱ 'o̱ güii , ne̱ sa̱' doj xca̱j soj cuentá da̱j vaa 'o̱ 'o̱ rasu̱u̱n ,
ga̱a ne̱ ina̱nj chrej sa̱' doj nari̱i̱ soj canoco̱' soj na̱nj ado̱nj . Nda̱a síj , ga̱a ne̱ asa̱' ca'na' uún Jesucristó rihaan chumii̱ nihánj , ne̱ sa̱' ina̱nj ga̱a̱ nimán soj , ne̱ taj cacun' cu̱tumé soj a̱ ma' .
Dan me se ya̱ gu̱un soj yuvii̱ cunuu sa̱' nimán , ese ya̱ qui'yaj canaán soj nacaj ndo'o soj rihaan cacun' , ne̱ dan me se ga̱a güii ca'na̱' uún Jesucristó me se cata̱j nii se vaa sa̱' uxrá vaa Diose̱ síí naqui'yaj sa̱' nimán soj ado̱nj .
Me rá 'u̱nj xca̱j nij soj cuentá se vaa cavii sa̱' doj se‑na̱na̱ Diose̱ nana̱ sa̱' che'é nu̱' sayuun quirán' 'u̱nj , tinu̱j , nocoj .
Dan me se nij tanuu ma̱n tucuá suun do̱' , cunuda̱nj nij yuvii̱ ma̱n nihánj do̱' , ne'en nij so' se vaa 'ni̱j 'u̱nj taga' che'é se canocó' 'u̱nj man Jesucristó ,
ne̱ yo'ó nij tinúú ní' síí noco̱' man síí 'ni̱j ra'a man ní' ro' , nari' nucuaj nimán que'e̱e̱ ndo'o nij so' , che'é se ne'en nij so' se vaa 'ni̱j 'u̱nj taga' , ne̱ ne chu'vi' nij so' ca'mi̱i̱ nij so' se‑na̱na̱ Diose̱ rihaan yuvii̱ cuano̱ ma' .
Dan me se , ta'a̱j nij so' a'mii natáj se‑na̱na̱ Jesucristó che'é se uun xco̱j ruva̱a̱ rá nij so' ni'ya̱j nij so' manj , tza̱j ne̱ yo'ó ta'a̱j nij so' a'mii natáj che'é se me ina̱nj rá nij so' qui'ya̱j sa̱' nij so' ado̱nj .
Nij síí sa̱' yo' ro' , 'e̱e̱ rá nij so' manj , ne̱ ne'en nij so' se vaa cune' Diose̱ manj ca'mi̱j rihaan nij yuvii̱ na'vej rá cuno̱ nana̱ sa̱' yo' a .
Tza̱j ne̱ yo'ó nij so' ro' , me se che'é se guun xco̱j ruva̱a̱ rá nij so' ni'ya̱j nij so' manj , che'é dan a'mii natáj nij so' se‑na̱na̱ Jesucristó , tza̱j ne̱ ne a'mii chij nij so' ma' . Ma̱a̱n se da̱nj 'yaj nij so' che'é se me rá nij so' nano̱ doj rá 'u̱nj che'é se 'ni̱j 'u̱nj taga' ado̱nj .
Tza̱j ne̱ ca've̱e se vaa nica̱ nimán ta'a̱j nij so' do̱' , ca've̱e se ne vaa nica̱ nimán ta'a̱j nij so' do̱' , tza̱j ne̱ taj se 'yaj ma' . Ma̱a̱n se nata' cunuda̱nj nij so' se‑na̱na̱ Jesucristó rihaan yuvii̱ , ne̱ che'é dan guun niha̱' raj ado̱nj . Tza̱j ne̱ vaa güii , ne̱ gu̱un niha̱' doj rá yá 'u̱nj na̱nj ei .
'O̱ se ne'én 'u̱nj se vaa cavi̱i̱ sa̱' 'u̱nj doj vaa güii , che'é nu̱' se vaa rán' 'u̱nj nihánj ado̱nj . Dan me se guun ni'ya̱j ní' che'é se achíín ni'ya̱j soj rihaan Diose̱ che'é 'u̱nj , ne̱ guun ni'ya̱j ní' che'é se racuíj ya̱ Nimán Diose̱ manj , ne̱ che'é dan cavi̱i̱ sa̱' yá 'u̱nj doj ei .
Dan me se daj chiha̱a̱ míj se̱ canó chrej na'a̱j rihanj , raj ma' . Ca've̱e quita̱j xta̱' rihanj ca'mi̱j nana̱ ya̱ rihaan nij yuvii̱ , ne̱ dan me se guun ya̱ raj se vaa se̱ guun na'a̱j 'u̱nj ma' . Dan me se asi̱j rque̱ ro' , xcaj ndo'o yuvii̱ cuentá se vaa sa̱' uxrá vaa Jesucristó , qui'yáj , ne̱ ca've̱e se ga̱a̱ i'na̱' 'u̱nj do̱' , ca've̱e se cavi̱' 'u̱nj do̱' , tza̱j ne̱ da̱nj ina̱nj qui̱'yáj cuano̱ nihánj , rá 'u̱nj , ne̱ se̱ cuchu'ví' 'u̱nj daj chiha̱a̱ míj , rá 'u̱nj ma' .
Vaa i'na̱' 'u̱nj che'é Jesucristó , ne̱ sese cavi̱' 'u̱nj che'é Jesucristó , ne̱ cavi̱i̱ sa̱' 'u̱nj doj , qui'ya̱j so' ado̱nj .
Dan me se sese yo'o̱ ga̱a̱ i'na̱' 'u̱nj rihaan chumii̱ nihánj , ne̱ ga̱a̱ ya'núj rihanj qui'ya̱j sunj che'é Jesucristó , ne̱ che'é dan ne ne'enj ase sa̱' doj cavi̱' 'u̱nj ni' , ase sa̱' doj ca̱nej ni' , ne ne'enj da̱j qui̱'yáj a̱ mei .
'O̱ se sa̱' cuya̱a̱n vaa ro̱j chrej chugua̱nj . Dan me se sese cavi̱' 'u̱nj , ne̱ qui̱nán' 'u̱nj rihaan Jesucristó , ne̱ ve'é uxrá doj ga̱a̱ uún na̱nj ei .
Tza̱j ne̱ achiin doj ca̱yánj qui̱tihanj se‑na̱na̱ Diose̱ rihaan soj ,
ne̱ che'é dan ne'én 'u̱nj se vaa se̱ guun cavi̱' 'u̱nj cuano̱ ma' . Ma̱a̱n se quina̱j 'u̱nj ga̱ soj doj , ne̱ ra̱cuíj 'u̱nj man soj , ne̱ sa̱' doj canoco̱' soj Diose̱ , qui̱'yáj ado̱nj . Nda̱a síj , ga̱a ne̱ gu̱un niha̱' doj rá soj rihaan Diose̱ ado̱nj .
Dan me se asa̱' curiha̱nj 'u̱nj taga' , ne̱ quene'e̱n uún soj manj , ne̱ che'é dan ve'é uxrá doj ca'mi̱i̱ soj che'é Jesucristó ei .
Síí noco̱' se‑na̱na̱ Jesucristó nana̱ sa̱' me nij soj , ne̱ che'é dan cuno̱ soj tucuáán yo' , ne̱ ve'é qui'ya̱j soj cane̱ soj ga̱ tinúú soj á . Ne̱ sese cuchi̱' 'u̱nj chiháán soj , ne̱ que̱ne'én 'u̱nj se vaa cuya̱a̱n vaa rá cunuda̱nj soj a . Dan me se nda̱' se se̱ cuchí' 'u̱nj , tza̱j ne̱ nda̱' se nana̱ u̱u̱n cu̱noj se vaa cuya̱a̱n vaa rá cunuda̱nj soj á . Dan me se cuya̱a̱n ga̱a̱ rá soj , ne̱ ra̱cuíj soj tinúú soj , ne̱ yo'o̱ qui'ya̱j suun soj che'é nana̱ sa̱' noco̱' ní' á .
Ne̱ daj chiha̱a̱ míj se̱ cuchu'vi' soj ni̱'yaj soj man nij síí ta̱j ri'yunj man ní' ma' . Ne̱ yo' me quene'e̱n nij so' da̱j 'yaj soj , ne̱ xca̱j nij so' cuentá se vaa xa̱' ma'a̱n nij so' , tza̱j ne̱ caca̱a̱ nij so' vaa güii , ne̱ xa̱' soj , tza̱j ne̱ cavi̱i̱ sa̱' soj a . Veé da̱nj xca̱j ya̱ nij so' cuentá , qui'ya̱j Diose̱ na̱nj ado̱nj .
Ma̱a̱n che'é Jesucristó qui'yaj ndo'o Diose̱ se lu̱j rihaan soj se vaa cuchumán rá soj ni'ya̱j soj man Jesucristó qui'yaj ma'a̱n Diose̱ ado̱nj . Tza̱j ne̱ yo'ó se lu̱j qui'yaj Diose̱ me se ca'vej rá Diose̱ quira̱n' soj sayuun che'é Jesucristó , ne̱ doj a̱ ve'é ga̱a̱ sese quira̱n' soj sayuun che'é so' ado̱nj . Ne̱ yo' me yo'ó se lu̱j qui'yaj uún Diose̱ rihaan soj a .
Dan me se cuya̱a̱n vaa sayuun ran' soj ga̱ sayuun rán' 'u̱nj na̱nj ei . Tza̱j ne̱ a̱j ne'en soj da̱j vaa canó tuví' 'u̱nj ga̱ sayuun yo' ado̱nj . Ne̱ cuano̱ nihánj me se a̱j cuchi' uún nana̱ nihánj rihaan soj se vaa anó tuvi' uún 'u̱nj ga̱ sayuun na̱nj ado̱nj .
Ya̱ ya̱ nari' nucuaj nimán ní' , 'yaj Jesucristó , rá soj na' . Ya̱ ya̱ uun niha̱' nimán ní' , 'yaj tinúú ní' síí 'e̱e̱ rá man ní' , rá soj na' . Ya̱ ya̱ ve'é mán nu̱' nij tinu̱j ní' , 'yaj Nimán Diose̱ , rá soj na' . Ya̱ ya̱ nuu 'e̱e̱ rá ní' si̱j noco̱' man Jesucristó man tinúú ní' síí quiran' sayuun , rá soj na' . Dan me se nana̱ nihánj ro' , me ya̱ uxrá vaa na̱nj ado̱nj .
Che'é dan qui'ya̱j soj nda̱a vaa taj nana̱ nihánj , ga̱a ne̱ gu̱un niha̱' uxrá raj , ne̱ dan me se cuya̱a̱n ga̱a̱ nimán soj ga̱ tinúú soj , ne̱ cunu̱u 'e̱e̱ rá soj man tinúú soj , ne̱ gu̱un niha̱' uxrá raj ado̱nj .
Se̱ guun xco̱j ruva̱a̱ rá soj ni̱'yaj soj tinúú soj ma' . Se̱ guun rá soj se vaa cata̱j tinúú soj se vaa sa̱' uxrá vaa ma'a̱n soj ma' . Tza̱j ne̱ ga̱a̱ nica̱' nimán soj , cata̱j soj se vaa sa̱' doj vaa tinúú soj rihaan ma'a̱n soj á .
Se̱ caráya'a̱nj soj man ina̱nj ma'a̱n soj ma' . Tza̱j ne̱ cara̱ya'a̱nj 'o̱ 'o̱ soj man tinúú soj á .
Ase vaa rá ma'a̱n Jesucristó ro' , da̱nj ga̱a̱ rá ma'a̱n soj uún á .
Ne̱ Jesucristó me se Diose̱ ya̱ me so' , ne̱ so' me síí no̱ xcúún gu̱un chij ndo'o , tza̱j ne̱ ne gu̱un niha̱' ndo'o rá so' gu̱un chij so' ma' .
Tana̱nj a̱ tanáj so' nu̱' suun uun chij yo' , ne̱ guun so' yuvii̱ guun so' se‑mo̱zó yuvii̱ guun so' , ne̱ ase vaa yuvii̱ ro' , da̱nj vaa so' ga̱a ca'na' so' rihaan chumii̱ nihánj ado̱nj .
Dan me se cunuu nica̱' nimán so' , ne̱ cuno so' ca'mii Diose̱ , ne̱ nda̱a ca'vej rá so' cachro̱n nii man so' rihaan rcutze̱ ya̱ , ne̱ veé da̱nj me nó so' ga̱a cavi' so' na̱nj ado̱nj .
Che'é dan guun chij ndo'o so' rej xta̱' , qui'yaj Diose̱ , ne̱ guun so' síí gue̱e̱ doj rihaan cunuda̱nj yuvii̱ , qui'yaj uún Diose̱ na̱nj ado̱nj .
Che'é dan vaa güii , ne̱ canicu̱n' ru̱j cunuda̱nj nij síí ma̱n xta̱' do̱' , nij síí ma̱n rihaan chumii̱ do̱' , nij síí ma̱n rej rque yo'óó do̱' , asa̱' cuno nij so' se‑chuvi̱i Jesucristó ,
ne̱ cata̱j ya̱ nij so' se vaa ma'a̱n Jesucristó me síí 'ni̱j ra'a man ní' , ne̱ quene'e̱n nij so' se vaa sa̱' uxrá qui'yaj Rej ní' Diose̱ ado̱nj .
Che'é dan cuno̱ soj ca'mi̱j , tinu̱j , nocoj . Ga̱a cayáán 'u̱nj ga̱ soj , ne̱ cuno soj nu̱' nana̱ ca'mij , ne̱ qui'yaj suun uxrá soj che'é rej quinavi̱j nu̱' chrej chi'i̱i̱ uun chij nimán soj , ne̱ cunu̱u sa̱' nimán soj a . Cuano̱ nihánj me se nda̱' se nuví' 'u̱nj yáán ga̱ soj , tza̱j ne̱ me rá 'u̱nj doj cuno̱ soj a . Ase 'yaj xnii ga̱a chu'vi' xnii ni'ya̱j xnii rej xnii ro' , da̱nj ga̱a̱ qui'ya̱j soj cuchu'vi̱' soj ni̱'yaj soj Diose̱ , ne̱ doj a̱ qui'ya̱j suun soj che'é rej quinavi̱j nu̱' chrej chi'i̱i̱ uun chij nimán soj , ne̱ cunu̱u sa̱' nimán soj rihaan Diose̱ á .
Diose̱ me síí 'yaj suun nimán soj yan gu̱un rá soj cuno̱ soj se‑na̱na̱ so' , ne̱ so' me síí qui'ya̱j gu̱un nucua̱j soj qui'ya̱j soj nu̱' se vaa me rá so' qui'ya̱j soj ado̱nj .
A̱ 'ó güii se̱ ca'mii tu'va yuve̱ soj che'é tinúú soj ma' . Ina̱nj ve'é qui'ya̱j suun soj ga̱ tinúú soj á .
Ne̱ gu̱un soj síí sa̱' , ne̱ taj cacun' cu̱tumé soj rihaan Diose̱ mei . Ne̱ nda̱' se chéé soj ga̱ yuvii̱ vaa quij nimán ma̱n rihaan chumii̱ nihánj cuano̱ , tza̱j ne̱ ve'é cuno̱ soj rihaan Diose̱ , ne̱ yo'o̱ ya̱ gu̱un ta'ni̱j Diose̱ man soj chugua̱nj . Dan me se ase vaa ve'é ndo'o vaa chuguu̱n yati' rej xta̱' ro' , da̱nj ve'é uxrá quene'e̱n yuvii̱ man soj va̱j soj rihaan chumii̱ nihánj , ne̱
raan canoco̱' soj se‑na̱na̱ Diose̱ nana̱ 'yaj vaa i'na̱' nimán ní' , ga̱a ne̱ gu̱un niha̱' raj ni̱'yaj 'u̱nj man soj ga̱a güii ca'na̱' uún Jesucristó rihaan chumii̱ nihánj , che'é se quene'e̱n so' se vaa qui'yaj suun uxraj tucu'yonj man soj ne̱ cavii sa̱' nu̱' suun qui'yaj sunj a .
Ne̱ nda̱' se nda̱a ayanj ma'a̱n ton manj che'é sayuun rán' 'u̱nj che'é se me ndo'o raj yo'o̱ cuchuma̱n rá soj ni̱'yaj soj Diose̱ , tza̱j ne̱ gu̱un niha̱' ndo'o raj , ne̱ tu̱cuachenj do̱j se niha̱' nu̱u̱ nimanj nimán soj ei .
Ne̱ gu̱un niha̱' rá soj uún , ne̱ gu̱un niha̱' rá 'u̱nj che'é soj a .
Me rá 'u̱nj ca'ne̱j 'u̱nj man síí cu'na̱j Timoteo cuchi̱' so' rihaan soj , sese ca've̱j rá Jesucristó si̱j 'ni̱j ra'a man ní' cuchi̱' so' a . Ne̱ ca̱nica̱j so' ca'na̱' so' rihanj , ne̱ cata̱j xna'anj so' rihanj da̱j quiran' soj , ga̱a ne̱ gu̱un niha̱' raj a .
O̱rún' so' me síí nanó ndo'o rá che'é soj da̱j ran' soj , ne̱ taj va̱j yo'ó síí sa̱' ase sa̱' o̱rún' so' ma' .
Tza̱j ne̱ yo'ó nij so' ro' , ina̱nj che'é ma'a̱n nij so' aráya'a̱nj nij so' , tza̱j ne̱ ne aráya'a̱nj nij so' che'é Jesucristó ma' .
Tza̱j ne̱ a̱j ne'en soj se vaa síí sa̱' uxrá me síí cu'na̱j Timoteo , ne̱ da̱j se 'yaj xnii 'yaj suun xnii ga̱ rej xnii ro' , da̱nj vaa 'yaj Timoteo 'yaj suun so' che'é se‑na̱na̱ Diose̱ ga̱j ei .
Che'é dan xca̱j 'u̱nj cuentá da̱j qui̱rán' 'u̱nj rej riha̱a̱n , ga̱a ne̱ nu̱' ca'ne̱j 'u̱nj man so' cuchi̱' so' rej ya̱nj soj a .
Ne̱ nucua̱j rá 'u̱nj man síí 'ni̱j ra'a man ní' se vaa ra'ya̱nj cuchi̱' ma̱'anj rihaan soj ado̱nj .
Vaa che'é ndo'o ca'ne̱j 'u̱nj man tinúú ní' síí cu'na̱j Epafrodito cuchi̱' so' rihaan soj vaa na̱nj ei . So' me síí qui'yaj suun ndo'o ga̱j rej ma̱n síí ta̱j ri'yunj man ní' , ne̱ ma'a̱n nij soj me síí ca'néé man so' ca'na̱' so' rque̱ so' se vaa achiin manj ,
ne̱ me ndo'o rá so' quene'e̱n uún so' man nij soj na̱nj ado̱nj . Dan me se nanó rá so' se vaa cuno soj nana̱ che'é so' se vaa canó chi'ii̱ man so' ado̱nj .
Ya̱ da̱j doj se cavi' so' , tza̱j ne̱ cunuu 'e̱e̱ rá Diose̱ man so' , ne̱ cunuu 'e̱e̱ rá Diose̱ mán 'u̱nj do̱' , ne̱ ne cavi̱' so' ma' . 'O̱ se sese cavi' síí cu'na̱j Epafrodito , ne̱ nanó ndo'o raj na̱nj ei .
Che'é dan ra'ya̱nj ca'ne̱j 'u̱nj man so' cuchi̱' so' rihaan soj , ne̱ gu̱un niha̱' rá soj quene'e̱n soj man so' , ne̱ che'é dan se̱ nanó rá 'u̱nj che'é soj ma' .
Che'é dan asa̱' cuchi' so' , ne̱ ga̱a̱ niha̱' ndo'o rá soj ca'mi̱i̱ soj ga̱ so' ei . Dan me se ya̱ tinúú ní' si̱j noco̱' man síí 'ni̱j ra'a man ní' me so' ei . Cara̱a̱ cochro̱j soj rihaan cunuda̱nj nij yuvii̱ 'yaj nda̱a vaa 'yaj síí cu'na̱j Epafrodito yo' ei .
'O̱ se da̱j doj se cavi' so' che'é suun qui'yaj suun so' che'é Jesucristó na̱nj ado̱nj . Dan me se ca'néé nimán so' cavi̱' so' che'é se nayón so' rihaan soj racuíj so' manj na̱nj chugua̱nj .
Dan me se ga̱a̱ niha̱' rá soj ni̱'yaj soj síí 'ni̱j ra'a man ní' , tinu̱j , nocoj . Ne sayu̱u̱n vaa cachrón uún 'u̱nj nana̱ nihánj naya̱a̱ soj ma' . Ne̱ cavi̱i̱ sa̱' doj soj , sese cuno̱ soj nana̱ nihánj chugua̱nj .
Dan me se tu̱mé soj man soj sese cuchi̱' nij síí chi'i̱i̱ , nij síí niha̱' rá ca'ne̱' nee̱ man yuvii̱ rej ma̱n soj á . 'O̱ se ase vaa chuvee ro' , da̱nj vaa nij so' ado̱nj .
Ne̱ xa̱' ní' , tza̱j ne̱ ino̱ 'yaj ní' ei . 'O̱ se síí ya̱ cunuu sa̱' rihaan Diose̱ me ní' , ne̱ ina̱nj Nimán Diose̱ noco' ní' ga̱a 'yaj suun ní' rihaan Diose̱ ado̱nj . Ne nucua̱j rá ní' man ma'a̱n ní' se vaa cavi̱i̱ sa̱' ní' che'é se vaa 'yaj ma'a̱n ní' ma' . Tana̱nj niha̱' rá ní' nata' ní' se vaa Jesucristó me síí 'yaj ca've̱e cavi̱i̱ sa̱' ní' ado̱nj .
Dan me se nij síí chi'i̱i̱ ro' , sa̱' uxrá 'yaj ma'a̱n nij so' , rá nij so' , ne̱ che'é dan cavi̱i̱ sa̱' nij so' qui'ya̱j ma'a̱n nij so' , rá nij so' , tza̱j ne̱ 'u̱nj nihánj me se sa̱' doj qui'yaj ma̱'anj rihaan nij so' ei .
Dan me se ya̱ síí israelitá mej , ne̱ ga̱a cachén tu̱nj güii ca'ngaa 'u̱nj , ne̱ cuta' nii ta'nga' man nee̱ manj a . Yo'o̱ ta'níí ta'nij si'no̱ síí cu'na̱j Benjamín ga̱a naá mej , ne̱ xií 'u̱nj do̱' , réj do̱' , ma̱'anj do̱' , me síí a'mii xna'ánj hebreo , ne̱ síí fariseo mej , ne̱ canocó' 'u̱nj se‑tucua̱nj Moisés ga̱ nij so' a .
Ga̱a rque̱ doj , ne̱ síí nichra̱j nimán mej , ne̱ qui'yaj uxraj sayuun man nij síí noco̱' man Jesucristó , che'é se me raj gu̱un niha̱' rá Diose̱ ni̱'yaj Diose̱ manj , ne̱ ve'é uxrá canocó' 'u̱nj nu̱' se‑tucua̱nj Moisés , ne̱ a̱ 'ó nana̱ yo' ne quina̱j , qui'yáj ma' .
Ne̱ sa̱' uxrá qui'yáj , raj ga̱a rque̱ , tza̱j ne̱ ya̱j ro' , quene'enj se‑na̱na̱ Jesucristó , ne̱ nu̱' rasu̱u̱n qui'yáj ga̱a naá ro' , ase vaa sigui' ri'yuj vaa nu̱' rasu̱u̱n qui'yáj ga̱a naá , raj na̱nj ei .
Dan me se che'é se me ndo'o raj xca̱j sa̱' 'u̱nj cuentá che'é Jesucristó si̱j 'ni̱j ra'a manj ro' , che'é dan nu̱' se vaa qui'yáj ga̱a rque̱ ro' , da̱j se me raj ne'enj sigui' ri'yuj ro' , da̱nj me raj ne'enj man yo' cuano̱ , ne̱ che'é se ni'ya u̱u̱n me yo' rihanj ro' , che'é dan ca've̱e ca̱nocó' 'u̱nj man Jesucristó ado̱nj .
Ga̱a ne̱ vaa güii , ne̱ cunu̱u sa̱' 'u̱nj rihaan Diose̱ , tza̱j ne̱ nuveé se‑tucua̱nj Moisés me se qui'ya̱j cunu̱u sa̱' 'u̱nj rihaan Diose̱ ma' . Ma̱a̱n se che'é se amán rá 'u̱nj ni'ya̱j 'u̱nj Jesucristó ro' , che'é dan me cunu̱u sa̱' 'u̱nj qui'ya̱j ma'a̱n Diose̱ ado̱nj .
Ina̱nj me rá 'u̱nj sa̱' doj xca̱j 'u̱nj cuentá che'é Jesucristó á . Dan me se nucua̱j Diose̱ , ne̱ cunuu i'na̱' uún Jesucristó ga̱a cavi' so' , qui'yaj Diose̱ , ne̱ che'é dan me ndo'o raj que̱ne'enj da̱j qui'ya̱j Diose̱ che'é 'u̱nj a . Ne̱ ase vaa quiran' Jesucristó sayuun ro' , da̱nj ga̱a̱ quira̱n' ma̱'án 'u̱nj sayuun ga̱ so' , raj , ne̱ ase vaa ca'vej rá Jesucristó cavi̱' so' che'é ní' ro' , da̱nj ga̱a̱ 'u̱nj , raj , ne̱ yo'o̱ qui'ya̱j sunj che'é tinúú 'u̱nj rihaan Diose̱ ado̱nj .
Nda̱a síj , ga̱a ne̱ sese yo'o̱ ca̱nocó' 'u̱nj man so' , ne̱ ca've̱e cunu̱u i'na̱' uún 'u̱nj asa̱' caví' 'u̱nj , qui'ya̱j so' na̱nj ado̱nj .
Nuveé se a̱j quisíj 'u̱nj cunuu sa̱' 'u̱nj , taj 'u̱nj ma' . Ma̱a̱n se ataa quisi̱j 'u̱nj se vaa me rá Diose̱ gunj , ne̱ che'é dan me yo'o̱ raan nocó' 'u̱nj man Jesucristó , che'é rej me raj cunu̱u sa̱' 'u̱nj , vaa güii a . Jesucristó me síí qui'yaj canocó' 'u̱nj man so' , che'é se me rá ma'a̱n so' cunu̱u sa̱' 'u̱nj ado̱nj .
'U̱nj me síí ne'en se vaa ataa quisi̱j 'u̱nj se me raj gunj , tinu̱j , nocoj . Che'é dan o̱rún' suun vaa rihanj cuano̱ nihánj me 'yaj tanáj xco̱ 'u̱nj nu̱' se vaa qui'yáj asi̱j rque̱ , ne̱ gu̱un niha̱' uxrá raj qui̱'yáj nu̱' se vaa qui̱'yáj rej rihanj ,
ne̱ 'yaj suun uxraj , ne̱ ca'na̱' güii qui'ya̱j cananj qui'ya̱j Diose̱ , ne̱ cavi̱i̱ sa̱' 'u̱nj , qui'ya̱j Diose̱ , ne̱ nacu̱nj Diose̱ manj cavi̱i̱ 'u̱nj rej xta̱' , che'é se 'u̱nj me síí noco̱' man Jesucristó ado̱nj .
Ne̱ sese a̱j cuchumán sa̱' rá ní' , ne̱ ina̱nj da̱nj ga̱a̱ rá taran' ní' á . Tza̱j ne̱ sese ino̱ vaa rá nij soj , ne̱ Diose̱ me síí ti̱haa̱n rihaan soj me ma'a̱n nana̱ cachi̱in rihaan soj a .
Tza̱j ne̱ tucuáán a̱j nari' ní' ro' , raan canoco̱' ní' tucuáán yo' á .
Xca̱j nij soj cuentá da̱j 'yaj ma̱'anj do̱' , da̱j 'yaj nij síí noco̱' manj do̱' , ne̱ cuya̱a̱n da̱nj qui'ya̱j soj ga̱ núj á .
Ino̱ vaa rá que'e̱e̱ yuvii̱ , ne̱ a̱j cataj xna'anj uxraj rihaan soj che'é nij so' , ne̱ nihánj me cata̱j xna'anj uún 'u̱nj rihaan soj da̱j vaa nij so' , tza̱j ne̱ 'o̱ se ta'veé 'u̱nj che'é nij so' na̱nj ado̱nj . Dan me se cavi' Jesucristó che'é ní' rihaan rcutze̱ , tza̱j ne̱ me rá nij so' tiri̱' nij so' se vaa qui'yaj Jesucristó che'é ní' ado̱nj .
Vaa güii caca̱a̱ ndo'o nij so' ei . Ina̱nj nee̱ man nij so' aráya'a̱nj nij so' , tza̱j ne̱ Diose̱ ne noco' nij so' ma' . Nij 'yaj nij so' , tza̱j ne̱ ne na'a̱j nij so' ma' . Tza̱j ne̱ sa̱' uxrá 'yaj nij so' , rá ma'a̱n nij so' chugua̱nj . Ina̱nj che'é rasu̱u̱n ruvi' rihaan chumii̱ nihánj xcaj nij so' cuentá na̱nj ado̱nj .
Xa̱' ní' , tza̱j ne̱ ino̱ vaa ní' , ne̱ chiháán ní' me rej xta̱' , ne̱ na'vi̱j uxrá ní' cavi̱i̱ Jesucristó si̱j 'ni̱j ra'a man ní' rej xta̱' ca'na̱' so' ti̱nanii so' man ní' rihaan sayuun ,
ne̱ ni̱caj so' nee̱ man ní' , ne̱ nda̱' se ninaj uxrá nee̱ man ní' cuano̱ , tza̱j ne̱ natuna̱ so' man yo' , ne̱ ase vaa nee̱ man so' nee̱ sa̱' ndo'o ro' , da̱nj ina̱nj ga̱a̱ nee̱ man ní' , qui'ya̱j so' ado̱nj . Dan me se che'é se me so' síí gu̱un nucua̱j qui'ya̱j canaán rihaan cunuda̱nj rasu̱u̱n , ne̱ che'é se quiri̱i̱ ta'nga' so' rihaan cunuda̱nj rasu̱u̱n ro' , che'é dan ne'en ní' se vaa gu̱un nucua̱j so' natuna̱ so' man nee̱ man ní' ei .
Dan me se 'e̱e̱ ndo'o raj man soj , ne̱ me uxrá raj ni̱'yaj 'u̱nj man soj , tinu̱j , nocoj . Niha̱' ndo'o raj , qui'yaj soj , ne̱ vaa güii cata̱j Diose̱ se vaa sa̱' uxrá qui'yáj , tucu'yón 'u̱nj man soj , ne̱ che'é dan vaa che'é cuno̱ soj nu̱' nana̱ nihánj , ne̱ raan canoco̱' soj man síí 'ni̱j ra'a man ní' , tinu̱j , nocoj .
Achíín ni̱'yáá 'u̱nj rihaan chana̱ cu'na̱j Evodia do̱' , rihaan chana̱ cu'na̱j Síntique do̱' , se vaa yo'o̱ cuya̱a̱n ga̱a̱ rá ro̱j no' , che'é se chana̱ noco̱' man síí 'ni̱j ra'a man ní' me ro̱j no' á .
Vaa so̱' , ne̱ tuví' 'u̱nj síí sa̱' noco̱' raan man Diose̱ mé so̱' , ne̱ síí 'yaj suun ga̱ 'u̱nj me uún so̱' , ne̱ dan me se achíín ni̱'yáj rihaan so̱' ra̱cuíj so̱' man ro̱j chana̱ yo' , tinu̱j . Ro̱j chana̱ nihánj ga̱ yo'ó síí cu'na̱j Clemente do̱' , yo'ó nij tinúú 'u̱nj do̱' , qui'yaj suun ndo'o nij so' racuíj nij so' mán 'u̱nj ca'mii núj se‑na̱na̱ Diose̱ nana̱ sa̱' rihaan yuvii̱ , ne̱ no̱ se‑chuvi̱i nij so' rihaan yanj ta̱j rihaan Diose̱ se vaa ga̱a̱ i'na̱' nij so' rihaan Diose̱ nu̱' cavii nu̱' ca'anj ei .
Ga̱a̱ niha̱' niga̱nj rá soj ni̱'yaj soj man síí 'ni̱j ra'a man ní' á . Dan me se cata̱j xna'anj uún 'u̱nj rihaan soj se vaa no̱ xcúún soj ga̱a̱ niha̱' niga̱nj rá soj ei .
Ina̱nj ni'ya̱nj ca'mi̱i̱ soj rihaan cunuda̱nj yuvii̱ ma̱n rihaan chumii̱ nihánj , ne̱ xca̱j nij yuvii̱ cuentá se vaa síí sa̱' me soj á . Nichru̱n' ca'na̱' uún síí 'ni̱j ra'a man ní' na̱nj ado̱nj .
Se̱ nanó rá soj mei . Tza̱j ne̱ cachi̱nj ni'ya̱j soj rihaan Diose̱ , ne̱ me ma'a̱n rasu̱u̱n achiin man soj , ne̱ cachi̱nj soj rihaan Diose̱ , ne̱ nago̱' soj graciá rihaan Diose̱ ei .
Da̱nj qui'ya̱j soj , ga̱a ne̱ yo'o̱ ga̱a̱ dínj nimán soj , qui'ya̱j Diose̱ , che'é se si̱j noco̱' man Jesucristó me soj , ne̱ dan me se gu̱un nucua̱j Diose̱ qui'ya̱j canaán Diose̱ rihaan cunuda̱nj nana̱ cavi̱i̱ raa̱ yuvii̱ na̱nj ado̱nj .
Dan me se ina̱nj che'é se ya̱ do̱' , che'é se sa̱' do̱' , che'é tucuáán sa̱' do̱' , che'é se lu̱j do̱' , che'é se nica̱ vaa nimán do̱' , che'é se ni'ya̱nj do̱' , nuchru̱j ra̱a̱ soj , tinu̱j , nocoj . Dan me se sese ve'é vaa se 'yaj yo'o̱ so' rá soj , ne̱ xca̱j soj cuentá , ne̱ nuchru̱j ra̱a̱ soj da̱j 'yaj so' ei .
Nu̱' nana̱ tucu'yón 'u̱nj man soj do̱' , nu̱' rasu̱u̱n qui'yáá 'u̱nj quene'en soj do̱' , nu̱' nana̱ ca'mii 'u̱nj cuno soj do̱' , da̱nj qui'ya̱j uún soj á . Ga̱a ne̱ ca̱yáán ma'a̱n Diose̱ ga̱ soj , ne̱ Diose̱ me síí naqui'yaj dínj nimán yuvii̱ ei .
Guun niha̱' ndo'o raj rihaan síí 'ni̱j ra'a man ní' , che'é se yo'ó uun che'e̱ soj caráya'a̱nj soj manj ne̱ rqué soj nu̱' se vaa cachiin manj ei . 'O̱ se ne taj 'u̱nj rihaan soj se vaa ne ra̱cuíj soj manj ma' . Ma̱a̱n se ga̱a rque̱ me se ne ga̱a̱ ya'núj rihaan soj ra̱cuíj soj manj man ado̱nj .
Nuveé che'e̱ se vaa doj rasu̱u̱n achiin manj me tu'vaj da̱nj rihaan soj cuano̱ ma' . Nda̱' se do̱j rasu̱u̱n ma̱n rihanj , tza̱j ne̱ ne nanó rá 'u̱nj ma' . 'O̱ se a̱j narí' 'u̱nj naqui'ya̱j ina̱j 'u̱nj nimanj , ne̱ niha̱' ina̱nj raj na̱nj ado̱nj .
Dan me se vaa güii achiin ndo'o rasu̱u̱n manj , ne̱ vaa güii vaa ndo'o rasu̱u̱n rihanj , tza̱j ne̱ ca've̱e se vaa raan rquej do̱' , ca've̱e se na'aan rquej do̱' , ca've̱e se vaa se achiin manj do̱' , ca've̱e se ma̱n ndo'o rasu̱u̱n rihanj do̱' , tza̱j ne̱ taj se 'yaj ma' . Ma̱a̱n se daj a̱ güii vaa ina̱j nimanj , ne̱ vaa niha̱' raj , ne̱ ne nanó raj ma' .
Che'é se rqué ndo'o Jesucristó se nucua̱j manj ro' , che'é dan uun nu̱cuáj 'yaj sunj nu̱' suun vaa rihanj ado̱nj .
Tza̱j ne̱ cuna̱j uxrá qui'yaj soj racuíj soj manj ga̱a quirán' 'u̱nj sayuun ga̱a rque̱ chugua̱nj .
Ne'en ma'a̱n soj se vaa ga̱a curiha̱nj 'u̱nj estadó Macedonia ne̱ guun che'e̱j tucu'yonj se‑na̱na̱ Diose̱ , ne̱ nu̱' rqué soj sa'anj manj cuaj na̱nj niha' . Taj va̱j yo'ó yuvii̱ cuchumán rá ni'ya̱j man Jesucristó racuíj manj ma' . Ma̱a̱n se o̱rún' soj me síí racuíj manj na̱nj niha' .
Ne̱ ga̱a cayánj qui'yaj sunj chuman' Tesalónica , ne̱ yavíj nu̱' rqué uún soj sa'anj cachiin manj rihanj a̱' .
Nuveé che'e̱ se me raj rque̱ u̱u̱n soj doj sa'anj manj me tu'va uún 'u̱nj da̱nj nihánj cuano̱ ma' . Ma̱a̱n se che'é se me raj na̱ru'vee Diose̱ doj se sa̱' rihaan soj , che'é dan tu'vaj da̱nj ado̱nj .
Dan me se nacaj 'u̱nj cunuda̱nj se vaa ca'néé soj rihanj , ne̱ a̱ 'ó rasu̱u̱n ne achiin manj a̱ ma' . Ne̱ sa'anj ca'néé soj rihanj ga̱ síí cu'na̱j Epafrodito me se narqué so' nu̱' sa'anj yo' rihanj , ne̱ guun niha̱' rá Diose̱ ne'en Diose̱ se vaa rqué soj sa'anj yo' manj , ne̱ ase vaa xcuu sa̱' acaa rihaan chraan altar , ne̱ da̱j ndo'o gun' yo' ro' , da̱nj vaa sa'anj yo' ni'ya̱j Diose̱ ado̱nj .
Dan me se 'u̱nj me síí noco̱' man Diose̱ , ne̱ sese vaa se achiin man soj , ne̱ rque̱ Diose̱ nu̱' rasu̱u̱n yo' rihaan soj che'é se me soj síí noco̱' man Jesucristó , ne̱ xa̱' Diose̱ , tza̱j ne̱ taj va̱j rasu̱u̱n achiin rihaan Diose̱ ma' . 'O̱ se so' me síí uun chij rihaan cunuda̱nj rasu̱u̱n ,
ne̱ ve'é uxrá uun chij Rej ní' Diose̱ , cata̱j ní' nu̱' cavii nu̱' ca'anj ado̱nj . Veé da̱nj ga̱a̱ ya̱ ei .
Me raj cata̱j nij soj rihaan cunuda̱nj nij síí sa̱' rihaan Diose̱ síí noco̱' man Jesucristó se vaa ve'é ca̱yáán nij so' raj , ne̱ vaa nij tinúú ní' síí ma̱n ga̱j , ne̱ ve'é cuma̱n nij soj , rá nij so' ,
ne̱ vaa nij síí sa̱' noco̱' man Diose̱ ma̱n chuman' nihánj , ne̱ ve'é cuma̱n soj , rá daj a̱ nij so' uún , ne̱ vaa nij síí 'yaj suun tucuá síí nica̱j suun emperador cu'na̱j César , ne̱ ve'é cuma̱n soj , rá nij so' uún ado̱nj .
Me raj qui'ya̱j ndo'o Jesucristó si̱j 'ni̱j ra'a man ní' se lu̱j che'é soj ei .
'U̱nj ro' , me síí cu'na̱j Pabló , ne̱ si̱j apóstol cune' Jesucristó man nata̱' se‑na̱na̱ so' rihaan yuvii̱ mej nda̱a vaa guun rá Diose̱ , ne̱ ya̱nj tinú' Timoteo ga̱ 'u̱nj cuano̱ a .
'Yaj rój yanj nihánj ca'ne̱j rój rihaan nij soj si̱j sa̱' noco̱' man Diose̱ ya̱nj chuman' cu'na̱j Colosas a . Che'é se amán rá soj ni'ya̱j soj man Jesucristó ro' , che'é dan nuu tinu̱j ní' , ne̱ nucua̱j rá rój ne'en rój man soj cuano̱ , tinu̱j , nocoj . Me rá rój qui'ya̱j Rej ní' Diose̱ se lu̱j che'é soj , ne̱ me rá rój ga̱a̱ xe̱j nimán soj , qui'ya̱j Diose̱ uún ei .
Niga̱nj achíín ni'ya̱j rój rihaan Diose̱ Rej Jesucristó si̱j 'ni̱j ra'a man ní' che'é soj , ne̱ nago' rój graciá rihaan Diose̱ che'é soj ,
che'é se ca'na' nana̱ rihaan rój se vaa amán rá soj ni'ya̱j soj man Jesucristó ne̱ 'e̱e̱ rá soj ne'en soj cunuda̱nj yo'ó nij síí sa̱' noco̱' man Diose̱ a .
Da̱nj vaa rá soj cuano̱ , che'é se cuno soj se‑na̱na̱ Jesucristó nana̱ ya̱ , ne̱ guun ya̱ rá soj se vaa ma̱n ndo'o se sa̱' rej xta̱' naca̱j soj vaa güii ei .
Dan me se a̱j cuchi' nana̱ sa̱' nihánj rihaan cunuda̱nj nij yuvii̱ ma̱n rihaan chumii̱ , ne̱ cuchumán rá que'e̱e̱ nij yuvii̱ cuno nij yuvii̱ nana̱ sa̱' yo' , ne̱ 'o̱ cuya̱a̱n qui'yaj nij soj ga̱ yo'ó nij síí cuno nana̱ yo' , ne̱ dan me se ga̱a cuchi' nana̱ nihánj rihaan soj , ne̱ cuno soj , ne̱ xcaj soj cuentá che'é se lu̱j qui'yaj Diose̱ che'é ní' , ne̱ cuchumán rá soj ado̱nj .
Ne̱ síí cu'na̱j Epafras me síí tucu'yón nana̱ yo' man soj , ne̱ dan me se síí 'yaj suun ga̱ núj me so' , ne̱ 'e̱e̱ rá núj man so' , ne̱ yo'o̱ 'yaj suun so' rihaan Jesucristó che'é soj ado̱nj .
Ne̱ cataj xna'anj so' rihaan núj se vaa 'e̱e̱ uxrá rá soj man tinúú soj , qui'yaj Nimán Diose̱ ado̱nj .
Che'é dan ga̱a cuno núj nana̱ cataj so' rihaan núj , ne̱ niga̱nj achíín ni'ya̱j núj rihaan Diose̱ che'é soj se vaa rque̱ Nimán Diose̱ nana̱ sa̱' cu̱u nimán soj , ne̱ xca̱j soj cuentá da̱j me rá Diose̱ qui'ya̱j soj ,
che'é rej qui'ya̱j soj nu̱' se vaa no̱ xcúún ní' si̱j noco̱' man síí 'ni̱j ra'a man ní' qui'ya̱j ní' , ne̱ gu̱un niha̱' rá Diose̱ ni̱'yaj Diose̱ man soj ei . Ne̱ cunuda̱nj suun sa̱' qui'ya̱j suun ndo'o soj , ga̱a ne̱ sa̱' doj xca̱j soj cuentá da̱j vaa ma'a̱n Diose̱ ei .
Diose̱ me síí uun chij ndo'o , ne̱ achíín ni'ya̱j núj se vaa ca'ne̱j ndo'o Diose̱ se nucua̱j nimán soj , ga̱a ne̱ ca've̱e ga̱a̱ raan rá soj rihaan sayuun qui'ya̱j yuvii̱ man soj , ne̱ ga̱a̱ ina̱j nimán soj , ne̱ ga̱a̱ niha̱' rá soj ,
ne̱ nago̱' soj graciá rihaan Diose̱ Rej Jesucristó ei . Nu̱' dan me se vaa achíín ni̱'yáá 'u̱nj rihaan Diose̱ che'é soj , ne̱ ne'en soj se vaa a̱j cunuu sa̱' ní' qui'yaj Diose̱ , ne̱ che'é dan me vaa güii quiri̱' ní' se sa̱' rque̱ Diose̱ man taran' nij síí sa̱' noco̱' man so' , che'é se yuvii̱ xcaj cuentá chéé rej ranga̱' me ní' chugua̱nj .
Asino ya̱a̱n me se guun chij síí chre̱e rihaan ní' , ne̱ ina̱nj cacun' qui'yaj ní' , ne̱ ase vaa síí chéé rej rmi̱' ro' , da̱nj vaa ní' , ne̱ taj se qui'yá' xca̱j ní' cuentá che'é Diose̱ tza̱j ma' . Tza̱j ne̱ ya̱j me se tinanii Diose̱ man ní' rihaan síí chre̱e , ne̱ guun chij Jesucristó ta'níí Diose̱ rihaan ní' , qui'yaj Diose̱ ya̱j ei . Dan me se 'e̱e̱ ndo'o rá Diose̱ man ta'níí so' ,
ne̱ che'é ta'níí so' navij cacun' tumé ní' , ne̱ che'é dan se̱ qui'yaj Diose̱ sayuun man ní' a̱ man ado̱nj . Tana̱nj ti̱nanii Jesucristó man ní' rihaan sayuun ado̱nj .
Ne ruvi' Diose̱ ni'ya̱j yuvii̱ ma' . Ma̱a̱n se quene'en ní' man Jesucristó , ne̱ xcaj ní' cuentá da̱j vaa ma'a̱n Diose̱ ado̱nj . Asi̱j ataa qui'ya̱j Diose̱ chumii̱ , ne̱ a̱j nicun' Jesucristó ga̱ so' ei .
Dan me se nicu̱n' Jesucristó ga̱ Diose̱ ga̱a qui'yaj Diose̱ se ma̱n xta̱' do̱' , se ma̱n rihaan chumii̱ do̱' , nu̱' rasu̱u̱n ruvi' ni'ya̱j yuvii̱ do̱' , nu̱' rasu̱u̱n ne ruvi' ni'ya̱j yuvii̱ do̱' , nij ya'anj uun chij rihaan chumii̱ nihánj do̱' , cunuda̱nj rasu̱u̱n yo' me se qui'yaj Diose̱ á . Dan me se ca'ne' Diose̱ suun rihaan Jesucristó qui'ya̱j Jesucristó nu̱' rasu̱u̱n , ne̱ che'é dan qui'yaj Jesucristó nu̱' rasu̱u̱n yo' , ne̱ ina̱nj che'é Jesucristó vaa nu̱' rasu̱u̱n yo' , ne̱ dan me se me rá Diose̱ ni̱caj yu'unj Jesucristó man chumii̱ na̱nj ado̱nj .
Asi̱j ataa curuvi̱' rasu̱u̱n ma̱n rihaan chumii̱ nihánj , ne̱ nicu̱n' Jesucristó , ne̱ che'é o̱rún' Jesucristó vaa cunuda̱nj rasu̱u̱n yo' cuano̱ ei .
Ne̱ so' me síí uun chij ndo'o rihaan ní' ei . Dan me se ase vaa rii ta'nga' cúú yave̱ yuvii̱ rihaan ma'a̱n yuvii̱ ro' , da̱nj vaa rii ta'nga' Jesucristó rihaan cunuda̱nj ní' si̱j noco̱' man so' chugua̱nj . Asino so' me síí cunuu i'na̱' uún ga̱a cavi' so' , ne̱ da̱nj ina̱nj ga̱a̱ cunu̱u i'na̱' uún ní' , qui'ya̱j so' , ga̱a ne̱ gu̱un so' síí sa̱' doj rihaan cunuda̱nj ní' ei .
Ase vaa ma'a̱n Diose̱ ro' , da̱nj vaa Jesucristó , qui'yaj Diose̱ , ne̱ so' me síí nica̱j cunuda̱nj se sa̱' ei .
Asino quiri' nu̱' chumii̱ rihaan Diose̱ che'é cacun' qui'yaj yuvii̱ , tza̱j ne̱ cavi' Jesucristó rihaan rcutze̱ che'é yuvii̱ , qui'yaj Diose̱ , ne̱ ca've̱e cunu̱u sa̱' yuvii̱ do̱' , nu̱' chumii̱ do̱' , rihaan Diose̱ , ne̱ gu̱un niha̱' rá Diose̱ ni̱'yaj Diose̱ nu̱' se ma̱n rihaan chumii̱ do̱' , nu̱' se ma̱n xta̱' do̱' , na̱nj ado̱nj . Yo' me se vaa qui'yaj Diose̱ ga̱a ca'néé Diose̱ man Jesucristó rihaan chumii̱ nihánj na̱nj ado̱nj .
Ga̱a naá me se yuvii̱ yaníj me soj , ne̱ yuvii̱ ta̱j ri'yunj man Diose̱ me soj ga̱a naá ei . 'O̱ se quij vaa rá soj , ne̱ ina̱nj se chi'i̱i̱ qui'yaj soj , ne̱ síí ta̱j ri'yunj man Diose̱ guun soj ga̱a rque̱ che'é se ne gu̱un soj tuvi' Diose̱ ga̱a rque̱ ma' .
Tza̱j ne̱ guun Jesucristó yuvii̱ , ne̱ cavi' so' , ne̱ che'é dan cunuu rcua'a̱a̱n soj ga̱ Diose̱ , qui'yaj so' , ne̱ vaa güii canicu̱n' soj rihaan Diose̱ , qui'ya̱j Jesucristó , ne̱ si̱j sa̱' gu̱un soj rihaan Diose̱ , ne̱ taj cacun' cu̱tumé soj a̱ ma' .
Dan me se cavi̱i̱ sa̱' soj , sese yo'o̱ canoco̱' soj se‑tucua̱nj Jesucristó na̱nj ado̱nj . Raan canoco̱' soj man so' ei . A̱j cuno soj se‑na̱na̱ Diose̱ nana̱ sa̱' , ne̱ che'é dan guun ya̱ rá soj se vaa cavi̱i̱ sa̱' soj , ne̱ se̱ guun cata̱j soj se vaa ne ya̱ vaa nana̱ sa̱' cuno soj ma' . 'O̱ se nana̱ ca'mii natáj nii rihaan cunuda̱nj nij yuvii̱ ma̱n rihaan chumii̱ me nana̱ sa̱' yo' , ne̱ 'u̱nj nihánj me síí a'mii natáj se‑na̱na̱ Diose̱ nana̱ sa̱' yo' rihaan yuvii̱ na̱nj ado̱nj .
A̱j quirán' 'u̱nj sayuun che'é nij soj , ne̱ nihánj me guun niha̱' raj che'é sayuun rán' 'u̱nj á . Dan me se ase vaa sayuun quiran' Jesucristó che'é nij síí noco̱' man so' ro' , da̱nj vaa sayuun ran' ma̱'án 'u̱nj che'é nij soj si̱j noco̱' man so' a .
Síí 'yaj suun che'é nij soj si̱j noco̱' man Jesucristó mej , ne̱ Diose̱ me síí cune' mán 'u̱nj nata̱' 'u̱nj cunuda̱nj se‑na̱na̱ Diose̱ rihaan nij soj a .
'O̱ vaa yuve̱ se‑na̱na̱ Diose̱ nana̱ sa̱' ga̱a naá , tza̱j ne̱ nda̱a ya̱j me tinaruvi' sa̱' Diose̱ nu̱' se‑na̱na̱ Diose̱ nana̱ sa̱' rihaan ní' si̱j sa̱' noco̱' man so' ya̱j ei .
Dan me se guun rá Diose̱ xca̱j cunuda̱nj ní' si̱j sa̱' noco̱' man so' cuentá che'é nana̱ naca̱ nihánj se vaa sa̱' uxrá qui'yaj Diose̱ che'é soj si̱j yaníj na̱nj ado̱nj . Dan me se nuveé yuvi̱i̱ israelitá me nij soj ma' . Yuvii̱ yaníj me soj , tza̱j ne̱ ya̱nj Jesucristó nimán soj , ne̱ che'é dan guun ya̱ rá ní' se vaa vaa güii cavi̱i̱ sa̱' uxrá soj ga̱ Diose̱ na̱nj ado̱nj .
Ne̱ ma'a̱n núj me síí nata' rihaan cunuda̱nj yuvii̱ che'é Jesucristó , ne̱ nago' núj chrej nucua̱j man nij yuvii̱ se vaa canoco̱' nij yuvii̱ man Jesucristó , ne̱ tucu'yón núj nana̱ sa̱' cu̱u rihaan cunuda̱nj yuvii̱ , che'é rej ga̱a asa̱' cachrón núj man nij so' rihaan Diose̱ , ne̱ sa̱' ina̱nj ga̱a̱ nij so' , che'é se sa̱' uxrá noco' nij so' man Jesucristó a .
Che'é dan 'yaj suun uxraj tucu'yonj se‑na̱na̱ Jesucristó a . Ne̱ da̱nj 'yáj che'é se nucua̱j do̱' , nana̱ sca̱' nu̱u̱ nimanj qui'yaj Jesucristó do̱' ei .
Me rá 'u̱nj quene'e̱n nij soj se vaa 'yaj suun ndo'oj che'é soj do̱' , che'é nij síí amán rá ni'ya̱j man Jesucristó ya̱nj chuman' Laodicea do̱' , che'é yo'ó nij yuvii̱ amán rá yuvii̱ ataa quene'e̱n manj do̱' a .
'O̱ se rquee̱ ndo'oj nari̱' nucuaj nimán soj ne̱ yo'o̱ cu̱nuû se sa̱' nimán soj cuma̱n soj ga̱ tuvi' soj , ne̱ yo'o̱ nari̱' ndo'o soj nda̱a gu̱un ya̱ ya̱ rá soj nana̱ naca̱ se vaa Jesucristó me se veé ma'a̱n so' me nana̱ naca̱ yo' ei .
Dan me se veé rihaan Jesucristó me mán sa̱' cunuda̱nj rasu̱u̱n cu̱u do̱' , rasu̱u̱n sa̱' do̱' , nu̱' yo'ó rasu̱u̱n achiin quene'e̱n yuvii̱ do̱' ei .
Nana̱ nihánj me taj xna'anj 'u̱nj rihaan nij soj che'é se na'vej rá 'u̱nj tiha̱' yu'unj yuvii̱ man soj a . Dan me se vaa yuvii̱ me rá caxri̱i̱ nana̱ chi'i̱i̱ rque soj , tza̱j ne̱ me rá 'u̱nj ca̱ráán 'u̱nj chrej rihaan nij yuvii̱ se vaa se̱ qui'yaj nij so' da̱nj ga̱ soj ma' .
Nda̱' se nuví' 'u̱nj nicun' ni'ya̱j soj , tza̱j ne̱ nicu̱n' nimán 'u̱nj ga̱ soj chugua̱nj . 'O̱ se guun niha̱' uxrá ya̱ raj se vaa 'o̱ sa̱' mán soj , ne̱ yo'o̱ Jesucristó nucua̱j rá soj , mán soj ei .
Dan me se nda̱' rá se guun rá soj ga̱a guun che'e̱ soj canoco' soj man Jesucristó ro' , da̱nj gu̱un rá soj yo'o̱ canoco̱' chre̱' soj man so' ei .
Dan me se yo'o̱ gu̱un xe̱j soj rihaan so' , ne̱ yo'o̱ canicu̱n' raan soj rihaan so' , ne̱ yo'o̱ cuno̱ soj rihaan so' , ne̱ tu̱cu'yón uxrá soj tucuáán tucu'yón núj man soj , ne̱ yo'o̱ so' cuchuma̱n rá soj ni̱'yaj soj , ne̱ nago̱' uxrá soj graciá rihaan Diose̱ á .
Tu̱mé soj man soj se̱ gaa na̱nj tiha̱' yu'unj yuvii̱ man soj á . Me rá nij yuvii̱ canoco̱' soj se‑tucua̱nj nij so' , tza̱j ne̱ nuvi' yu'vee nó se‑tucua̱nj nij so' rihaan tucuáán sa̱' noco̱' ní' mei . Ma̱a̱n se nana̱ tiha' yu'unj me nana̱ a'mii nij so' , ne̱ se̱ quinanii soj rihaan cacun' tumé soj , qui'ya̱j nana̱ yo' a̱ man ado̱nj . Ma̱a̱n se nana̱ yo' ro' , nana̱ tucu'yón na̱nj tuvi' nij yuvii̱ rihaan nij yuvii̱ me nana̱ yo' , ne̱ se‑na̱na̱ nij ya'anj ma̱n rihaan chumii̱ nihánj me nana̱ yo' , tza̱j ne̱ nuveé se‑na̱na̱ Jesucristó me nana̱ yo' ma' .
'O̱ se ase vaa ma'a̱n Diose̱ ro' , da̱nj vaa Jesucristó , tza̱j ne̱ vaa nee̱ man Jesucristó , ne̱ che'é dan ruvi' Jesucristó rihaan ní' , ne̱ ne'en ní' Jesucristó , ne̱ xcaj ní' cuentá da̱j vaa ma'a̱n Diose̱ uún chugua̱nj .
Ne̱ Jesucristó me síí guun chij rihaan nij ya'anj ma̱n rihaan chumii̱ nihánj , ne̱ ya̱nj Jesucristó ga̱ soj , ne̱ che'é dan taj se achiin man soj cuano̱ mei .
Tana̱nj uún , ne̱ ma̱a̱n che'é se nuu rcua'a̱a̱n soj ga̱ Jesucristó ro' , ma̱a̱n che'é dan a̱j táá ta'nga' sa̱' ina̱nj man soj vaa ei . Nuveé ta'nga̱' ta̱j nee̱ man yuvii̱ me ta'nga' yo' ma' . Ta'nga' 'yaj ca'vee tanáj soj nu̱' rasu̱u̱n chi'i̱i̱ me yo' ado̱nj . 'O̱ se che'é yan tanáj soj nu̱' rasu̱u̱n chi'i̱i̱ ro' , che'é dan ase vaa táá ta'nga' man soj vaa ya̱ ei .
'O̱ se ga̱a cata' ne soj , ne̱ ase vaa cachin' nii man Jesucristó rque yo'óó rque va'nu̱j güii ne̱ na'núj uún so' ro' , da̱nj vaa soj , che'é se cuchumán rá soj se vaa veé ya̱ Diose̱ si̱j nucua̱j ndo'o qui'yaj ya̱ cunuu i'na̱' ya̱ uún Jesucristó ei .
Ga̱a naá ga̱a ataa quene'e̱n soj si̱j yaníj man Jesucristó , ne̱ qui'yaj ndo'o soj cacun' , ne̱ taj ta'nga' cuta' nii man nee̱ man soj ma' . Tza̱j ne̱ ca'néj u̱u̱n Diose̱ nu̱' cacun' ta̱j xráá ní' , ne̱ ase vaa cunuu i'na̱' uún Jesucristó ga̱a cavi' so' ro' , da̱nj vaa soj , ne̱ yo'o̱ cunuu sa̱' nimán soj , qui'yaj Diose̱ ei .
Ne̱ dan me se tinavij so' nu̱' suun vaa rihaan ní' suun cuno̱ ní' nu̱' se‑tucua̱nj Moisés , ne̱ xa̱' se‑tucua̱nj Moisés yo' , tza̱j ne̱ que'e̱e̱ ndo'o nana̱ ne gu̱un nucua̱j ní' qui'ya̱j ní' nda̱a vaa taj tucuáán yo' a̱ ma' . 'O̱ se che'é se ne gu̱un nucua̱j ní' cuno̱ ní' nu̱' tucuáán yo' ro' , che'é dan cutumé ndo'o ní' cacun' , qui'yaj yo' ado̱nj . Tza̱j ne̱ ga̱a go' nii caquíí ra'a Jesucristó ne̱ cachrón nii man so' rihaan rcutze̱ , ga̱a ne̱ Diose̱ me síí tinavij man nu̱' suun vaa rihaan ní' cuno̱ ní' nu̱' se‑tucua̱nj Moisés yo' ado̱nj .
Ma̱a̱n che'é rasu̱u̱n sa̱' qui'yaj Jesucristó ro' , ma̱a̱n che'é dan qui'yaj canaán Diose̱ rihaan taran' nij ya'anj ma̱n rihaan chumii̱ nihánj , ne̱ tihaa̱n so' man nij so' se vaa daj chiha̱a̱ míj se̱ guun nucua̱j nij ya'anj yo' gu̱un chij nij yo' rihaan ní' ma' . Dan me se che'é se cavi' Jesucristó rihaan rcutze̱ ro' , che'é dan qui'yaj canaán Diose̱ man cunuda̱nj nij ya'anj ma̱n rihaan chumii̱ nihánj , ne̱ yo'o̱ caxríj yuve̱ Diose̱ man nij ya'anj ma̱n nihánj vaa , ne̱ guun na'a̱j ndo'o taran' nij ya'anj yo' , qui'yaj Diose̱ chugua̱nj .
Che'é dan se̱ ca'vej rá soj cata̱j xna'anj yuvii̱ rihaan soj da̱j qui'ya̱j soj ma' . Se̱ guun cata̱j yuvii̱ me rasu̱u̱n se̱ ca'vee cha̱ soj do̱' , me rasu̱u̱n se̱ ca'vee co'o̱ soj do̱' , me güii quinavi̱j rá soj cha'anj do̱' , da̱j qui'ya̱j soj güii naránj rá soj do̱' ma' . Se̱ ca'vej soj cata̱j xna'anj yuvii̱ da̱j qui'ya̱j soj mei .
Tucuáán tucu'yón nij yuvii̱ rihaan soj ro' , tucuáán yo' me se canoco' nij yuvii̱ israelitá ga̱a naá , ne̱ xcaj nij so' cuentá da̱j ga̱a̱ qui'ya̱j ní' ga̱a ca̱yáán ní' ga̱ Diose̱ nu̱' cavii nu̱' ca'anj , qui'yaj tucuáán yo' , tza̱j ne̱ ya̱j ro' , che'é Jesucristó me se xcaj ní' cuentá sa̱' doj , se vaa ma'a̱n so' canoco̱' ní' nu̱' cavii nu̱' ca'anj , ne̱ taj che'é canoco̱' ní' yo'ó tucuáán cuano̱ ma' . Tana̱nj o̱rún' so' canoco̱' ní' na̱nj ado̱nj .
Se̱ ca'vej soj quiri̱' soj qui'ya̱j nij síí taj se vaa nica̱' ndo'o a'mii nij so' mei . Ca've̱e se cata̱j nij so' se vaa na'víj nij so' rihaan se‑mo̱zó Diose̱ do̱' , ca've̱e se nucui' ndo'o rá nij so' se vaa ne'en nij so' rasu̱u̱n tihaa̱n Diose̱ rihaan nij so' taj nij so' do̱' , tza̱j ne̱ tu'va rma'a̱n nij so' , ne̱ ma̱a̱n rasu̱u̱n avii raa̱ ma'a̱n nij so' me tu'va rma'a̱n nij so' da̱nj ei .
Dan me se taj cúú yave̱ nij so' táá gaán chihá nij so' vaa , ese taj Jesucristó rihaan nij so' mei . Ne uno nij so' se‑na̱na̱ Jesucristó ma' . Ne̱ Jesucristó me se ase vaa rii ta'nga' cúú yave̱ ní' rihaan nee̱ man ní' ro' , da̱nj vaa rii ta'nga' Jesucristó rihaan taran' ní' si̱j noco̱' man so' , ne̱ sa̱' doj noco' ní' man Diose̱ , 'yaj Jesucristó , ne̱ ina̱nj da̱nj me rá Diose̱ qui'ya̱j ní' na̱nj ado̱nj . Ne̱ ase vaa vaa sca̱' nee̱ man ní' 'yaj ya'aâ man ní' ro' , da̱nj vaa cuya̱a̱n rá taran' ní' si̱j noco̱' man Diose̱ 'yaj Jesucristó ado̱nj .
Che'é se cavi' Jesucristó che'é nij soj ro' , che'é dan ne nó xcúún soj daj chiha̱a̱ míj cuno̱ soj se‑na̱na̱ nij ya'anj ma̱n rihaan chumii̱ nihánj a̱ mei . Che'é dan , me che'é 'yaj ndo'o soj se vaa 'yaj nij yuvii̱ ma̱n u̱u̱n rihaan chumii̱ nihánj ga̱ . Dan me se me che'é niha̱' rá soj cuno̱ soj nana̱ se vaa
vaa rasu̱u̱n se̱ guun cha̱ soj do̱' , vaa rasu̱u̱n se̱ guun xca̱j tu'va soj da̱j chá yo' do̱' , vaa rasu̱u̱n se̱ guun cano̱ ra'a soj do̱' ga̱ .
Me che'é uno rma'a̱n soj nana̱ vaa da̱nj ga̱ . 'O̱ se rasu̱u̱n yo' me se cha̱ yuvii̱ man rasu̱u̱n yo' , ne̱ quinavi̱j nu̱' rasu̱u̱n yo' vaa güii ado̱nj . Ne̱ xa̱' nana̱ vaa da̱nj , tza̱j ne̱ nana̱ avii raa̱ u̱u̱n yuvii̱ me nana̱ yo' , ne̱ niha̱' rá nij yuvii̱ cata̱j nij yuvii̱ nana̱ vaa da̱nj rihaan tuvi' nij yuvii̱ na̱nj ado̱nj .
Ne̱ avii raa̱ yuvii̱ uno nana̱ yo' , taj nii , ne̱ sa̱' uxrá nari' nij so' chrej canoco̱' nij so' Diose̱ , taj nii , ne̱ síí ni'ya̱nj a'mii me nij so' , taj nii , tza̱j ne̱ ne ya̱ ya̱ si̱j noco̱' man Diose̱ me nij so' ma' . Ma̱a̱n se che'é nana̱ noco̱' nij so' ro' , 'yaj ndo'o nij so' na̱j guun cacun' me rá nee̱ man nij so' qui'ya̱j nij so' na̱nj ado̱nj .
Dan me se ase vaa cunuu i'na̱' uún Jesucristó ro' , da̱nj vaa cunuu sa̱' nimán soj , ne̱ canoco' soj chrej sa̱' , qui'yaj Jesucristó a . Che'é dan che'é ina̱nj rasu̱u̱n ma̱n rej xta̱' xca̱j soj cuentá , ne̱ cuano̱ nihánj me se x'núú Diose̱ rej nuva̱' Diose̱ nicun' Jesucristó cuano̱ ei .
Dan me se xca̱j soj cuentá che'é rasu̱u̱n ma̱n rej xta̱' , ne̱ se̱ nanó rá soj che'é rasu̱u̱n ma̱n rihaan chumii̱ nihánj mei .
Dan me se a̱j cavi' nee̱ man soj rihaan chumii̱ nihánj vaa , ne̱ cuano̱ nihánj me se táá nimán soj rej xta̱' rej ya̱nj Diose̱ , 'yaj Jesucristó ei .
Ne̱ che'é dan ca've̱e ca̱yáán soj ga̱ Diose̱ nu̱' cavii nu̱' ca'anj , ne̱ vaa güii ca'na̱' uún Jesucristó rihaan chumii̱ nihánj , ne̱ curuvi̱' soj ga̱ so' , ne̱ ve'é ndo'o ga̱a̱ cuma̱n soj ga̱ so' na̱nj ado̱nj .
Ya̱j me se se̱ qui'yaj uún nij soj cacun' qui'yaj soj asi̱j naá mei . Se̱ qui'yaj soj se vaa 'yaj yuvii̱ ma̱n rihaan chumii̱ nihánj a̱ ma' . 'O̱ se sa̱' xca̱j soj cuentá , ne̱ o̱rún' nica̱ soj coto̱j ga̱ soj , ne̱ se̱ guun rá soj qui'ya̱j soj se nij a̱ ma' . Se̱ guun rá soj qui'ya̱j itu̱u̱ soj si'yaj tuvi' soj ma' . Ase vaa yuvii̱ na'víj rihaan na̱j guun ya'anj ro' , da̱nj vaa yuvii̱ 'yaj itu̱u̱ si'yaj tuvi' ado̱nj . Nij vaa Diose̱ , ne̱ sa̱' doj vaa rasu̱u̱n yo' , rá nij so' , ne̱
che'é cacun' yo' gu̱un yuva̱a̱ uxrá Diose̱ , ne̱ qui'ya̱j ndo'o Diose̱ sayuun man nij síí 'yaj cacun' yo' ado̱nj .
'O̱ cuya̱a̱n vaa cacun' yo' ga̱ cacun' qui'yaj ma'a̱n soj asi̱j naá , ga̱a canoco' soj tucuáán chi'i̱i̱ ei .
Tza̱j ne̱ cuano̱ nihánj me se se̱ qui'yaj nij soj da̱nj ma' . Se̱ guun yuva̱a̱ soj ma' . Se̱ guun rá soj qui'ya̱j soj chi'ii̱ man yo'ó yuvii̱ ma' . Se̱ ca'mii soj nana̱ nij che'é tuvi' soj ma' . Se̱ nachri' soj ni̱'yaj soj tuvi' soj ma' .
Se̱ ca'mii ne̱ soj che'é tuvi' soj ma' . Yo' me se qui'yaj soj ga̱a ataa canoco̱' soj man Jesucristó , tza̱j ne̱ ya̱j me se cunuu sa̱' soj , ne̱ se̱ qui'yaj soj a̱ doj da̱nj a̱ mei .
Cunuu sa̱' nimán soj , qui'yaj Diose̱ , ne̱ che'é dan sa̱' doj namán nana̱ sa̱' cu̱u raa̱ soj 'o̱ 'o̱ güii ado̱nj . Ne'en soj se vaa Diose̱ me síí qui'yaj man soj , ne̱ ase vaa ma'a̱n Diose̱ ro' , da̱nj ga̱a̱ uún soj ei .
Ya̱j me se taj se 'yaj sese na̱j guun yuvii̱ me soj mei . Ca've̱e se si̱j israelitá do̱' , ca've̱e se si̱j yaníj do̱' , ca've̱e se si̱j ta̱j ta'nga' man do̱' , ca've̱e se nuveé si̱j ta̱j ta'nga' do̱' , ca've̱e se si̱j ma̱n yo'ó chuman' do̱' , ca've̱e se si̱j ru'vee do̱' , ca've̱e se si̱j nique̱ do̱' , ca've̱e se si̱j chéé ma'a̱n do̱' , taj se 'yaj a̱ doj mei . O̱rún' ya̱ ya̱ rasu̱u̱n sa̱' me Jesucristó , ne̱ o̱rún' so' me nicun' rihaan daj a̱ rasu̱u̱n na̱nj ei .
Dan me se narii Diose̱ man soj canoco̱' soj man so' , ne̱ guun soj síí sa̱' noco̱' man Diose̱ , ne̱ 'e̱e̱ rá Diose̱ man soj , ne̱ che'é dan cunu̱u 'e̱e̱ rá soj tuvi' soj chugua̱nj . Dan me se ga̱a̱ sa̱' nimán soj , ne̱ ca'mi̱i̱ sa̱' soj , ne̱ se̱ guun yuva̱a̱ soj man tuvi' soj ma' . Ma̱a̱n se ga̱a̱ ina̱j nimán soj ei .
Sese qui'yaj chi'i̱i̱ tuvi' soj rihaan soj , ne̱ cara̱a̱ x'naa yo'o̱ yo'o̱ soj rihaan tuvi' soj ei . Da̱nj qui'yaj síí 'ni̱j ra'a man ní' che'é soj , caráj x'naa so' rihaan soj , ne̱ che'é dan da̱nj qui'ya̱j soj rihaan tuvi' soj ei .
Nu̱' yo' qui'ya̱j soj , ne̱ vaa yo'ó se sa̱' doj qui'ya̱j uún soj , ne̱ yo' me se ga̱a̱ 'e̱e̱ ya̱ ya̱ rá soj tuvi' soj , ne̱ yo' me qui'ya̱j gu̱un raan cuma̱n soj ei .
Ne̱ ca've̱j soj ga̱a̱ dínj nimán soj qui'ya̱j Jesucristó a . Che'é se me rá ma'a̱n Diose̱ ga̱a̱ dínj nimán soj , che'é dan narii Diose̱ man soj , ne̱ naqui'yaj rcua'a̱a̱n so' man nu̱' nij tinu̱j soj , ne̱ che'é dan nago̱' soj graciá rihaan Diose̱ ei .
Cuno̱ uxrá soj se‑na̱na̱ Jesucristó , ne̱ cavi̱i̱ nana̱ sa̱' cu̱u raa̱ soj , ne̱ tu̱cu'yón soj nana̱ sa̱' rihaan tuvi' soj , ne̱ nago̱' soj chrej sa̱' man tuvi' soj ei . Cachra̱a̱ soj chra' rihaan Diose̱ , ne̱ nago̱' soj graciá rihaan Diose̱ ei .
Yuvii̱ noco̱' man Jesucristó me soj , ne̱ che'é dan xca̱j soj cuentá da̱j me rá Jesucristó qui'ya̱j soj do̱' , da̱j me rá Jesucristó ca'mi̱i̱ soj do̱' , da̱j qui'ya̱j soj canoco̱' soj man Jesucristó síí 'ni̱j ra'a man ní' do̱' , ne̱ ma̱a̱n che'é Jesucristó si̱j 'ni̱j ra'a man ní' nago̱' soj graciá rihaan Rej ní' Diose̱ ei .
Cata̱j xna'anj 'u̱nj rihaan nij chana̱ vaa nica̱ , se vaa ve'é cuno̱ nij no' rihaan nica̱ nij no' á . Da̱nj vaa no̱ xcúún nij no' qui'ya̱j nij no' , ese chana̱ noco̱' man síí 'ni̱j ra'a man ní' me nij no' a .
Ne̱ ve'é ga̱a̱ 'e̱e̱ rá nij snó'o man nica̱ nij so' uún á . Se̱ caxríj yuva̱a̱ nij snó'o man nica̱ nij so' ma' . Se̱ qui'yaj quij snó'o man no' ma' .
Ve'é cuno̱ nij xnii nu̱' nana̱ a'mii rej xnii nu̱' nana̱ a'mii nii xnii uún á . Da̱nj qui'ya̱j nij xnii noco̱' man síí 'ni̱j ra'a man ní' , ne̱ gu̱un niha̱' rá Diose̱ ni̱'yaj Diose̱ man xnii ve'é uno a .
Se̱ ca'mii rej xnii nana̱ chi'i̱i̱ rihaan xnii , ga̱a ne̱ se̱ quiri' nimán xnii , qui'ya̱j rej xnii a .
Cuno̱ sa̱' mozó rihaan se‑ru've̱e̱ mozó á . Se̱ naqui'yaj rmi̱i̱ mozó man mozó rihaan se‑ru've̱e̱ mozó ma' . Nda̱' se nuvi' se‑ru've̱e̱ mozó , tza̱j ne̱ yo'o̱ qui'ya̱j suun mozó á . Síí 'ni̱j ra'a man ní' ro' , tumé so' man mozó yo' , ne̱ che'é dan cuchu'vi̱' mozó ne̱ ve'é qui'ya̱j suun so' a .
Ne rihaan yuvii̱ u̱u̱n 'yaj suun mozó ma' . Tana̱nj rihaan síí 'ni̱j ra'a man ní' 'yaj suun so' , ne̱ che'é dan 'o̱ ca'ne̱j nimán so' qui'ya̱j suun uxrá so' nu̱' suun vaa rihaan so' , ne̱ se̱ naqui'yaj rmi̱i̱ so' nimán so' ma' .
A̱j ne'en soj se vaa ma'a̱n síí 'ni̱j ra'a man ní' me síí qui'ya̱j ca̱yáán soj rej sa̱' ga̱ Diose̱ nu̱' cavii nu̱' ca'anj , ne̱ che'é dan ve'é qui'ya̱j suun soj rihaan Jesucristó si̱j 'ni̱j ra'a man ní' á .
Ne̱ síí qui'yaj cacun' ro' , ina̱nj sayuun quira̱n' so' , ne̱ 'o̱ cuya̱a̱n qui'ya̱j Diose̱ ca'ne̱' Diose̱ cacun' che'é mozó do̱' , che'é ru'vee do̱' , che'é taran' yuvii̱ do̱' , na̱nj ado̱nj . Xa̱' Diose̱ , tza̱j ne̱ taj va̱j síí cunii do̱' , taj va̱j síí le'e̱j do̱' , taj va̱j síí uun chij do̱' , rihaan Diose̱ man ado̱nj .
Dan me se ve'é qui'ya̱j soj si̱j ru'vee rihaan se‑mo̱zó soj uún á . Se̱ tiha' yu'unj soj si̱j ru'vee man se‑mo̱zó soj ma' . Xca̱j soj si̱j ru'vee cuentá se vaa ase vaa mozó rihaan soj ro' , da̱nj vaa ma'a̱n soj rihaan Diose̱ uún ei .
Dan me se yo'o̱ cachi̱nj ni'ya̱j uxrá soj rihaan Diose̱ daj a̱ güii ei . Se̱ ca'ne' rá soj ga̱ suun achíín ni'ya̱j rihaan Diose̱ mei . Ne̱ ta̱dó soj cuma̱n soj , ne̱ niga̱nj nago̱' soj graciá rihaan Diose̱ á .
Dan me se cachi̱nj ni'ya̱j uún soj rihaan Diose̱ che'é núj se vaa ga̱a̱ ya'núj rihaan núj ca'mi̱i̱ núj se‑na̱na̱ Jesucristó nana̱ tihaa̱n naca̱ Diose̱ rihaan ní' á . Che'é nana̱ yo' me 'nij 'u̱nj taga' nihánj cuano̱ ei .
Vaa suun rihaan 'u̱nj ti̱haán 'u̱nj se‑na̱na̱ Jesucristó rihaan yuvii̱ , ne̱ che'é dan cachi̱nj ni'ya̱j soj rihaan Diose̱ se vaa ca've̱e ca'mi̱i̱ natáj sca̱' 'u̱nj rihaan nij so' ei .
Asa̱' chéé soj ga̱ nij síí ataa cuchuma̱n rá ni̱'yaj man Jesucristó , ne̱ sa̱' nuchru̱j ra̱a̱ soj da̱j ca'mi̱i̱ soj ga̱ nij so' , ne̱ se̱ quiri' u̱u̱n tiempó qui'ya̱j soj ga̱ nij so' mei .
Nu̱' cuentó nanó soj ga̱ nij so' me se ina̱nj cuentó ve'é do̱' , ina̱nj cuentó sa̱' aran' rá nij so' do̱' , ina̱nj cuentó a'mii danj Diose̱ do̱' , ca'mi̱i̱ soj , ne̱ quene'e̱n soj me nana̱ ca'mi̱i̱ soj rihaan 'o̱ 'o̱ síí xná'anj man soj che'é tucuáán noco̱' soj ado̱nj .
Tinúú ní' síí 'e̱e̱ ndo'o rá ní' man síí sa̱' ndo'o 'yaj suun ga̱j che'é síí 'ni̱j ra'a man ní' síí cu'na̱j Tíquico me síí ca'ne̱j 'u̱nj cuchi̱' ni̱caj nana̱ che'é núj rihaan soj ei .
Ne̱ me rá 'u̱nj cata̱j xna'anj so' rihaan soj da̱j quiran' núj , ga̱a ne̱ gu̱un ya̱ rá soj , ne̱ nari̱' nucuaj nimán soj ei .
Ne̱ ca'ne̱j 'u̱nj man tinú' Onésimo cuchi̱' so' ga̱ tinú' Tíquico yo' , ne̱ síí ma̱n chiháán soj me tinú' Onésimo , ne̱ 'e̱e̱ rá ní' man so' , ne̱ nucua̱j rá 'u̱nj man so' , ne̱ cata̱j xna'anj ro̱j so' rihaan soj nu̱' se vaa quiran' núj rej nihánj ei .
A̱j ne'en soj man síí cu'na̱j Aristarco uún a . Cuano̱ nihánj me se 'ni̱j so' taga' ga̱ 'u̱nj , ne̱ me rá so' se vaa ve'é cuma̱n soj a . Ne̱ vaa síí cu'na̱j Marcos tinúú tachru̱u̱ síí cu'na̱j Bernabé a . Veé da̱nj ve'é cuma̱n soj , rá so' uún a . A̱j cuchi' nana̱ rihaan soj che'é síí cu'na̱j Marcos , se vaa sese cuchi̱' so' chiháán soj , ne̱ ve'é ca'mi̱i̱ soj ga̱ so' á .
Ne̱ ne'en soj man síí cu'na̱j Jesús Justo uún a . So' ro' , me rá se vaa ve'é cuma̱n soj a . Síí cu'na̱j Aristarco do̱' , síí cu'na̱j Marcos do̱' , síí cu'na̱j Jesús do̱' a . 'O̱ se o̱rún' va'nu̱j nij so' me yuvii̱ israelitá 'yaj suun ga̱ núj che'é yan gu̱un chij Diose̱ rihaan chumii̱ nihánj , ne̱ nari' nucuaj doj rá 'u̱nj , qui'yaj nij so' ei .
Ne̱ ve'é cuma̱n soj , rá síí cu'na̱j Epafras uún a . Síí cavii chiháán soj me so' , ne̱ 'yaj suun uxrá so' che'é Jesucristó , ne̱ nu̱' güii achíín ni'ya̱j uxrá so' rihaan Diose̱ che'é soj , ne̱ me rá so' ga̱a̱ chij rá soj , ne̱ gu̱un ya̱ rá soj se vaa ne'en soj da̱j me rá Diose̱ qui'ya̱j soj ,
ne̱ 'u̱nj me síí ne'en ya̱ se vaa qui'yaj suun uxrá so' che'é soj do̱' , che'é nij yuvii̱ amán rá ni'ya̱j man Jesucristó ya̱nj chuman' Laodicea do̱' , che'é nij yuvii̱ amán rá ni'ya̱j man Jesucristó ya̱nj chuman' Hierápolis do̱' a .
Doctor síí cu'na̱j Lucas síí 'e̱e̱ ndo'o rá ní' me se me rá uún so' se vaa ve'é cuma̱n soj a . Ne̱ tana̱nj síí cu'na̱j Demas uún , ne̱ me rá so' se vaa ve'é cuma̱n soj a .
Cata̱j soj rihaan nij yuvii̱ amán rá ni'ya̱j man Jesucristó ya̱nj chuman' Laodicea do̱' , rihaan chana̱ cu'na̱j Ninfas do̱' , rihaan nij yuvii̱ amán rá na'víj rihaan Diose̱ tucuá no' do̱' , se vaa ve'é cuma̱n nij so' , rá 'u̱nj ei .
Asa̱' navij nayaa soj yanj cartá nihánj , ne̱ ca'ne̱j soj yanj nihánj ca'a̱nj yo' rihaan nij yuvii̱ amán rá ni'ya̱j man Jesucristó ya̱nj chuman' Laodicea , ne̱ naya̱a̱ nij so' uún á . Ne̱ ca'ne̱j nij so' yanj ca'néé 'u̱nj rihaan nij so' , naya̱a̱ soj uún a .
Ne̱ cata̱j soj rihaan síí cu'na̱j Arquipo se vaa 'o̱ ca'ne̱j nimán so' qui'ya̱j suun so' nu̱' suun ca'ne' síí 'ni̱j ra'a man ní' rihaan so' á .
Ma̱'anj ra'aj si̱j cu'na̱j Pabló cachrón nana̱ nihánj ado̱nj . Se̱ quini'yón soj se vaa 'ni̱j 'u̱nj taga' ma' . Me rá 'u̱nj qui'ya̱j ndo'o Diose̱ se lu̱j che'é nij soj ei .
Síí cu'na̱j Pabló do̱' , síí cu'na̱j Silvano do̱' , síí cu'na̱j Timoteo do̱' , me núj , ne̱ tu'va taran' núj avii 'yaj núj yanj nihánj ca'ne̱j núj rihaan nij soj si̱j ya̱nj chuman' cu'na̱j Tesalónica si̱j noco̱' man Rej ní' Diose̱ do̱' , man Jesucristó si̱j 'ni̱j ra'a man ní' do̱' a . Me rá núj qui'ya̱j ndo'o Diose̱ se lu̱j che'é soj , ne̱ me rá núj ga̱a̱ xe̱j nimán soj , qui'ya̱j Diose̱ a .
Niga̱nj nago' núj graciá rihaan Diose̱ che'é cunuda̱nj soj , ne̱ ga̱a achíín ni'ya̱j núj rihaan Rej ní' Diose̱ , ne̱ achíín ni'ya̱j ndo'o núj che'é taran' nij soj ei . Dan me se yo'o̱
nuû rá núj se vaa qui'yaj suun ndo'o soj che'é se amán rá soj ni'ya̱j soj man Jesucristó , ne̱ caran' rá soj ni'ya̱j soj man so' , ne̱ nu̱u̱ rá núj se vaa ne'en soj se vaa cavi̱i̱ sa̱' soj qui'ya̱j Jesucristó si̱j 'ni̱j ra'a man ní' vaa güii , ne̱ che'é dan yo'o̱ a'néé nimán soj qui'ya̱j suun soj che'é so' ado̱nj .
Dan me se 'e̱e̱ rá Diose̱ man soj , tinu̱j , nocoj . Ne̱ ne'en núj se vaa narii Diose̱ man soj canoco̱' soj man so' ado̱nj .
'O̱ se cuno soj nana̱ sa̱' nana̱ nata' núj rihaan soj , ne̱ ne cuno̱ rma'a̱n soj nana̱ yo' ma' . Dan me se ga̱a cuno soj nana̱ yo' , ne̱ yu̱u̱n che'e̱ guun ya̱ rá soj se vaa nana̱ ya̱ me yo' , ne̱ guun nucua̱j ndo'o soj canoco' soj nu̱' nana̱ yo' ei . 'O̱ se Nimán Diose̱ ne ga̱ soj ei . 'O̱ se ga̱a cane núj ga̱ soj , ne̱ quene'en soj da̱j qui'yaj núj che'é se me rá núj cavi̱i̱ sa̱' soj a .
Ne̱ ase qui'yaj gue̱e̱ núj do̱' , ase 'yaj gue̱e̱ síí 'ni̱j ra'a man ní' do̱' , da̱nj qui'yaj gue̱e̱ soj chugua̱nj . Dan me se nda̱' se quiran' soj sayuun qui'yaj nij yuvii̱ ne amán rá ni'ya̱j man Jesucristó , tza̱j ne̱ yo'o̱ canoco' soj se‑na̱na̱ Diose̱ , ne̱ guun niha̱' rá soj , qui'yaj Nimán Diose̱ ado̱nj .
Ne̱ cunuda̱nj nij yuvii̱ noco̱' man Diose̱ ma̱n estadó Macedonia do̱' , ma̱n estadó Acaya do̱' , xcaj nij so' cuentá che'é se vaa qui'yaj soj , ne̱ da̱nj qui'yaj gue̱e̱ nij so' uún ei .
Dan me se a̱j cuno ndo'o yuvii̱ se‑na̱na̱ síí 'ni̱j ra'a man ní' , qui'yaj soj , ne̱ dan me se nuveé ina̱nj nij yuvii̱ ma̱n estadó Macedonia do̱' , nij yuvii̱ ma̱n estadó Acaya do̱' , me yuvii̱ cuno nana̱ se vaa amán rá soj ni'ya̱j soj man Diose̱ ma' . 'O̱ se yuvii̱ ma̱n rihaan nu̱' cachra̱' chumii̱ me yuvii̱ cuno nana̱ yo' na̱nj ado̱nj . Che'é dan me taj che'é cata̱j xna'anj núj rihaan nij yuvii̱ che'é se vaa qui'yaj soj ma' .
Ma'a̱n nij yuvii̱ taj xna'anj rihaan tuvi' nij so' se vaa ve'é uxrá ca'mii soj ga̱ núj ga̱a cayáán núj ga̱ soj , ne̱ taj xna'anj nij so' se vaa tanáj soj ya'anj canoco' soj ga̱a rque̱ , ne̱ dan me se chruun cacój soj do̱' , yahij cacój soj do̱' , me nij ya'anj yo' , ne̱ ya̱j me se canica̱j soj canoco' soj man Diose̱ síí vaa i'na̱' ya̱ ya̱ ,
ne̱ na'vi̱j soj ca'na̱' uún ma'a̱n Jesucristó ta'níí Diose̱ rej xta̱' a . Ne̱ Jesucristó ro' , me síí cunuu i'na̱' ya̱ uún qui'yaj Diose̱ ga̱a cavi' so' , ne̱ ti̱nanii Jesucristó man ní' rihaan sayuun asa̱' quisíj güii caxri̱i̱ yuva̱a̱ Diose̱ man nij síí tumé cacun' ne̱ qui'ya̱j Diose̱ sayuun man nij so' ei .
Ne'en ma'a̱n soj se vaa cavii sa̱' suun qui'yaj suun núj ga̱a cayáán núj ga̱ soj , tinu̱j , nocoj .
Dan me se asino ya̱a̱n quiran' núj sayuun chuman' Filipos , ne̱ nachri' ndo'o nij síí ma̱n chuman' yo' ni'ya̱j nij so' man núj , tza̱j ne̱ che'é se si̱j noco̱' man Diose̱ me núj , che'é dan nda̱' se sayu̱u̱n ndo'o vaa nata' núj se‑na̱na̱ Diose̱ nana̱ sa̱' rihaan soj qui'yaj nij síí ma̱n chiháán soj , tza̱j ne̱ ne cuchu'vi̱' núj ma' . Tana̱nj ca'néé nimán núj nata̱' núj doj nana̱ sa̱' rihaan soj a .
Vaa che'é a'mii natáj núj se‑na̱na̱ Diose̱ rihaan soj , ne̱ dan me se nuveé si̱j noco̱' tucuáán ne̱ me núj ma' . Ne quij vaa nimán núj ma' . Nuveé si̱j tiha' yu'unj man yuvii̱ me núj ma' .
'O̱ se guun nucua̱j rá Diose̱ man núj , ne̱ ca'ne' so' suun rihaan núj nata̱' núj se‑na̱na̱ so' nana̱ sa̱' , ne̱ da̱nj 'yaj gue̱e̱ núj ado̱nj . Ne uun rá núj se vaa cata̱j yuvii̱ se vaa ve'é 'yaj núj ma' . Ma̱a̱n se me rá núj gu̱un niha̱' rá Diose̱ ni̱'yaj Diose̱ man núj , ne̱ che'é dan 'yaj suun núj che'é Diose̱ , ne̱ Diose̱ me síí acaj cuentá che'é núj da̱j vaa nimán núj ado̱nj .
Ne'en soj do̱' , ne'en ma'a̱n Diose̱ do̱' , se vaa ne ca'mi̱i̱ ya'a̱nj ndo'o núj ga̱ soj che'é rej ca've̱e ca'ne̱e̱ núj sa'anj man soj ma' .
Ne gu̱un rá núj cata̱j soj do̱' , cata̱j yo'ó yuvii̱ do̱' , se vaa ve'é 'yaj núj ma' . Nda̱' se Jesucristó me síí cune' man núj gu̱un núj apóstol nata' se‑na̱na̱ so' , tza̱j ne̱ ne cachi̱nj núj rasu̱u̱n rihaan soj ma' .
Tana̱nj ase 'yaj nij chana̱ ga̱ ta'níí chana̱ ro' , da̱nj qui'yaj núj ga̱ soj ga̱a cayáán núj ga̱ soj , ne̱ ve'é ina̱nj qui'yaj núj ga̱ soj ado̱nj .
Dan me se cunuu 'e̱e̱ rá núj man soj , ne̱ che'é dan nuveé ina̱nj se‑na̱na̱ Diose̱ me se vaa rqué núj man soj ma' . Rqué núj se‑na̱na̱ Diose̱ man soj , ne̱ yo'o̱ ca'néé nimán núj qui'ya̱j suun núj che'é soj uún ado̱nj .
Dan me se ne'en soj se vaa nuvi̱i niga̱n' 'yaj suun núj , ga̱a ne̱ ri' núj sa'anj , ne̱ ránj ma'a̱n núj se chá núj , ne̱ ne ca've̱j rá núj ca'ne̱e̱ núj se chá man soj , man tinu̱j , man nocoj . Da̱nj ina̱nj qui'yaj núj ga̱a ca'mii natáj núj se‑na̱na̱ Diose̱ nana̱ sa̱' rihaan soj ado̱nj .
Quene'en ma'a̱n soj do̱' , quene'en Diose̱ do̱' , se vaa si̱j nica̱ nimán me núj rihaan soj si̱j amán rá ni'ya̱j man Diose̱ , ne̱ dan me se qui'yaj núj ina̱nj se me rá Diose̱ qui'ya̱j núj , ne̱ ne qui'ya̱j núj cacun' a̱ ma' .
Ne'en soj se vaa ase vaa 'yaj snó'o ga̱ ta'níí snó'o ro' , da̱nj vaa qui'yaj núj ga̱ 'o̱ 'o̱ nij soj , ne̱ dan me se guun nucua̱j nimán soj , qui'yaj núj , ne̱ narqué núj chrej nucua̱j man soj
se vaa qui'ya̱j soj se vaa no̱ xcúún soj qui'ya̱j soj che'é se narii Diose̱ man soj cane̱ soj ga̱ Diose̱ güii gu̱un chij Diose̱ rihaan chumii̱ nihánj , ne̱ ve'é ndo'o cuma̱n soj ga̱ Diose̱ a .
Niga̱nj nago' núj graciá rihaan Diose̱ che'é soj ei . Dan me se ga̱a cuno soj se‑na̱na̱ Diose̱ nana̱ ca'mii natáj núj rihaan soj , ne̱ ne cata̱j soj se vaa se‑na̱na̱ yuvii̱ u̱u̱n me nana̱ yo' ma' . Ya̱ cataj soj se vaa se‑na̱na̱ Diose̱ me nana̱ nata' núj , ne̱ veé ya̱ se‑na̱na̱ Diose̱ me yo' ado̱nj . Ne̱ nuu sa̱' nimán soj , 'yaj nana̱ yo' , che'é se cuchumán rá soj cuno soj nana̱ yo' ei .
'O̱ se ase vaa quiran' nij síí noco̱' man Diose̱ síí ma̱n estadó Judea ro' , da̱nj quiran' uún soj , che'é se si̱j noco̱' man Jesucristó me taran' soj , tinu̱j , nocoj . Dan me se quiran' nij síí ma̱n estadó Judea sayuun , qui'yaj nij yuvii̱ israelitá síí ma̱n chiháán nij so' , ne̱ quiran' uún soj sayuun , qui'yaj nij síí ma̱n chiháán soj ei .
Ne̱ xa̱' nij síí israelitá yo' , tza̱j ne̱ nij so' me síí ticavi' man Jesucristó si̱j 'ni̱j ra'a man ní' do̱' , man nij síí nata' se‑na̱na̱ Diose̱ ga̱a naá do̱' , ne̱ veé uún nij so' canoco' ndo'o man núj , guun rá nij so' go̱' nij so' man núj uún na̱nj ado̱nj . Nij ndo'o 'yaj nij so' ni'ya̱j Diose̱ , ne̱ ta̱j ri'yunj nij so' man cunuda̱nj yuvii̱ uún ado̱nj .
Dan me se me rá núj nata̱' núj se‑na̱na̱ Diose̱ rihaan soj si̱j yaníj che'é yan quinani̱i̱ soj rihaan sayuun , tza̱j ne̱ aráán ndo'o nij síí israelitá yo' chrej rihaan núj , ne̱ guun noco̱o uxrá cacun' quita̱j xráá nij so' nu̱' cavii nu̱' ca'anj , ne̱ che'é dan yo'o̱ ca'maan rá Diose̱ ni'ya̱j Diose̱ man nij so' , ne̱ yu̱u̱n che'e̱ quiran' nij so' sayuun , qui'yaj Diose̱ ei .
Xa̱' ya̱j me se guun ga̱n' ya̱ núj do̱j rihaan chiháán soj do̱j güii nihánj , tza̱j ne̱ 'o̱ nuû rá núj man soj , ne̱ che'é dan me ndo'o rá núj quene'e̱n yucua̱n' núj man soj ,
ne̱ che'é dan guun rá núj cuchi̱' núj rihaan soj , ne̱ xa̱' 'u̱nj si̱j cu'na̱j Pabló me se guun que'e̱e̱ ndo'o me raj cuchi̱j rej ma̱n soj , tza̱j ne̱ caráán Satanás chrej rihaan núj cuchi̱' núj rihaan soj ei .
Dan me se asa̱' ca'na' uún Jesucristó rihaan chumii̱ nihánj ne̱ gu̱un niha̱' uxrá rá núj che'é soj , ne̱ nata̱' núj rihaan Jesucristó se vaa ve'é canoco' soj man so' qui'yaj núj , ne̱ cavi̱i̱ sa̱' núj rihaan so' che'é soj ei . Taj va̱j yo'ó yuvii̱ 'yaj da̱nj a̱ ma' . 'O̱ se o̱rún' ya̱ soj me síí 'yaj da̱nj ei .
'O̱ se soj me síí qui'yaj cavii sa̱' núj , ne̱ soj me síí qui'yaj guun niha̱' rá núj ado̱nj .
Che'é dan ne ca've̱j uxrá rá núj cane̱ ra̱a̱n taran' núj chuman' nihánj a̱ ma' . Che'é dan cavii raa̱ núj se vaa vi̱j ran' gue̱e̱ rój me síí quina̱j chuman' Atenas nihánj ,
ne̱ dan me se ca'néé núj man tinú' Timoteo cuchi̱' so' rej ma̱n soj a . Dan me se so' me síí 'yaj suun ndo'o rihaan Diose̱ ga̱ núj suun nata' se‑na̱na̱ Jesucristó nana̱ sa̱' , ne̱ me rá núj ra̱cuíj so' man soj , narque̱ so' chrej nucua̱j man soj , ne̱ raan doj canoco̱' soj man Jesucristó , qui'ya̱j so' ,
ne̱ a̱ 'ó tuvi' soj se̱ quiri'íj tucuáán noco̱' soj che'é sayuun qui'ya̱j yuvii̱ man soj , rá núj a̱ ma' . 'O̱ se ne'en soj se vaa no̱ xcúún ní' quira̱n' ní' sayuun rihaan chumii̱ nihánj ,
ne̱ ga̱a cayáán núj ga̱ soj , ne̱ cataj ya̱ núj rihaan soj se vaa xraj , ne̱ quira̱n' ní' sayuun , ne̱ ne'en soj se vaa ya̱ quiran' ní' sayuun niha' .
Che'é se me uxrá rá 'u̱nj que̱ne'én 'u̱nj da̱j quiran' soj , ne̱ che'é dan ca'néé 'u̱nj man Timoteo cuchi̱' so' rej ma̱n soj , ne̱ cata̱j xna'anj so' rihanj da̱j 'yaj soj noco̱' soj man Diose̱ , raj a . Dan me se quinano̱ rá 'u̱nj sese a̱j caxríj síí chre̱e chrej chi'i̱i̱ rque soj do̱' , sese quiri' nu̱' suun qui'yaj suun núj che'é soj do̱' , raj a .
Dan me se canica̱j uún Timoteo namán so' rihaan núj , ne̱ cataj xna'anj so' se vaa ve'é uxrá amán rá soj ni'ya̱j soj man Jesucristó , ne̱ 'e̱e̱ rá soj tinúú soj , taj so' , ne̱ niga̱nj ve'é nuû rá soj man núj , taj so' , ne̱ ase vaa me rá núj quene'e̱n núj man soj ro' , da̱nj vaa rá soj me rá soj quene'e̱n soj man núj , taj so' , ne̱ guun niha̱' ndo'o rá núj ga̱a cuno núj se‑na̱na̱ so' ado̱nj .
Dan me se quiran' ndo'o núj sayuun ga̱a rque̱ ga̱a qui'yaj suun núj yan cuchuma̱n rá soj ni̱'yaj soj Diose̱ , tza̱j ne̱ cuano̱ nihánj me guun niha̱' uxrá rá núj che'é rej nata' Timoteo che'é soj rihaan núj , tinu̱j , nocoj .
Dan me se che'é se raan noco' soj man síí 'ni̱j ra'a man ní' , che'é dan vaa che'é ga̱a̱ niha̱' rá núj qui'ya̱j suun núj rihaan chumii̱ nihánj ado̱nj .
Dan me se guun niha̱' uxrá rá núj rihaan Diose̱ che'é soj , ne̱ che'é dan no̱ xcúún núj nago̱' ndo'o núj graciá rihaan Diose̱ che'é soj ,
ne̱ nuvi̱i niga̱n' cachi̱nj ni'ya̱j núj rihaan Diose̱ se vaa ca've̱j Diose̱ quene'e̱n núj man soj , ne̱ sese ataa nari̱' soj nu̱' tucuáán noco̱' ní' , ne̱ me rá núj narque̱ núj doj chrej sa̱' man soj , ne̱ sa̱' doj canoco̱' soj Diose̱ na̱nj ado̱nj .
Me rá núj ra̱cuíj ma'a̱n Rej ní' Diose̱ ra̱cuíj Jesucristó si̱j 'ni̱j ra'a man ní' ra̱cuíj man núj cuchi̱' núj rihaan soj ,
ne̱ ase vaa 'e̱e̱ rá núj man soj ro' , da̱nj ga̱a̱ cunu̱u 'e̱e̱ ndo'o rá soj ni̱'yaj soj tinúú soj do̱' , cunuda̱nj yuvii̱ do̱' , qui'ya̱j síí 'ni̱j ra'a man ní' , rá núj a .
Nda̱a síj , ga̱a ne̱ yo'o̱ cunu̱u sa̱' nimán soj rihaan Rej ní' Diose̱ ga̱a güii ca'na̱' uún Jesucristó si̱j 'ni̱j ra'a man ní' rihaan chumii̱ nihánj ga̱a cunuda̱nj nij se‑mo̱zó so' síí gue̱e̱ , ne̱ a̱ 'ó cacun' se̱ tumé soj vaa ga̱a̱ man ado̱nj .
Ya̱j me se che'é se si̱j a̱j noco' man síí 'ni̱j ra'a man ní' me nu̱' ní' ro' , che'é dan cuano̱ nihánj me cata̱j xna'anj núj rihaan soj se vaa doj a̱ canoco̱' soj nu̱' tucuáán noco̱' soj tucuáán cuchruj núj rihaan soj ga̱a cataj núj da̱j qui'ya̱j soj ga̱a mán soj rihaan chumii̱ nihánj ga̱a ne̱ ga̱a̱ niha̱' rá Diose̱ ni̱'yaj Diose̱ man soj , tinu̱j , nocoj .
'O̱ se a̱j ne'en soj se vaa vaa do̱j nana̱ cataj xna'anj núj rihaan soj che'é Jesucristó si̱j 'ni̱j ra'a man ní' na̱nj á .
'O̱ se nihánj me se vaa me rá Diose̱ qui'ya̱j soj , ne̱ dan me se me rá Diose̱ gu̱un soj síí sa̱' rihaan so' , ne̱ na'vej rá Diose̱ coto̱j nij snó'o ga̱ náá guun chana̱ ma' .
Ma̱a̱n se ve'é qui'ya̱j 'o̱ 'o̱ snó'o , nano̱' so' o̱rún' chana̱ xca̱j so' , ne̱ ve'é qui'ya̱j snó'o rihaan Diose̱ , ne̱ ve'é qui'ya̱j so' rihaan chana̱ uún a .
Dan me se se̱ guun canoco̱' soj tucuáán noco̱' nij yuvii̱ ne ne'en man Diose̱ ma' . Ma̱a̱n che'é se ve'é vaa chana̱ rihaan nij so' , ne̱ uun rá nij so' xca̱j nij so' man chana̱ , tza̱j ne̱ ne acaj nij so' cuentá da̱j qui'ya̱j nij so' ta̱j ya'anj nij so' man chana̱ ma' .
Sese cuno̱ soj nana̱ nihánj , ne̱ se̱ guun soj síí tiha' yu'unj man tinúú ní' che'é chana̱ ma' . 'O̱ se a̱j cataj ya̱ núj rihaan soj se vaa qui'ya̱j síí 'ni̱j ra'a man ní' sayuun man yuvii̱ tiha' yu'unj man tinúú na̱nj ado̱nj .
Nuveé che'e̱ se me rá Diose̱ qui'ya̱j ní' cacun' me canacúún Diose̱ man ní' ma' . Canacúún Diose̱ man ní' , tza̱j ne̱ che'é rej cunu̱u sa̱' nimán ní' rihaan Diose̱ me canacúún Diose̱ man ní' ado̱nj .
Che'é dan xca̱j soj cuentá se vaa síí ri'íj yaníj man nana̱ nihánj ro' , nuveé se‑na̱na̱ yuvii̱ me ri'i̱j yaníj so' ma' . Se‑na̱na̱ Diose̱ síí rqué Nimán cu̱nuû nimán ní' me nana̱ ri'i̱j so' na̱nj ado̱nj .
Dan me se taj che'é cachro̱n 'u̱nj nana̱ rihaan yanj cartá nihánj cata̱j xna'anj 'u̱nj rihaan soj se vaa no̱ xcúún soj ga̱a̱ 'e̱e̱ rá soj man tinúú soj ma' . 'O̱ se ma'a̱n Diose̱ me síí tucu'yón man soj se vaa qui'ya̱j soj da̱nj ado̱nj .
'O̱ se da̱nj ina̱nj 'yaj ya̱ soj nuu 'e̱e̱ rá soj man nu̱' nij tinúú ní' síí ma̱n estadó Macedonia , tza̱j ne̱ ina̱nj me rá núj narque̱ núj chrej man soj se vaa doj a̱ cunu̱u 'e̱e̱ rá soj man tinúú ní' , tinu̱j , nocoj .
Ne̱ gu̱un rá soj ga̱a̱ dínj cuma̱n soj , ne̱ se̱ tiguíj soj man soj rihaan se‑su̱u̱n tinúú soj ma' . Ma̱a̱n se nda̱a se‑su̱u̱n 'o̱ 'o̱ soj qui'ya̱j suun soj á . Da̱nj ina̱nj vaa chrej narqué núj rihaan soj asi̱j rque̱ á .
Sese da̱nj qui'ya̱j soj , ne̱ nij síí ne amán rá ni'ya̱j man Jesucristó ro' , cata̱j nij so' se vaa ve'é 'yaj soj ei . Ne̱ se̱ cachiin a̱ doj rasu̱u̱n man soj ma' . 'O̱ se ma'a̱n soj nano̱' rej cavi̱i̱ rasu̱u̱n achiin man soj ado̱nj .
Me rá núj quene'e̱n soj da̱j quira̱n' nij tinúú ní' nij síí noco̱' man Jesucristó nij síí cavi' , tinu̱j , nocoj . Ne̱ se̱ quinanó rá soj che'é tinúú ní' síí cavi' ma' . Dan me se nij síí ne amán rá ni'ya̱j man Diose̱ ro' , nanó ndo'o rá nij so' che'é tuvi' nij so' síí cavi' che'é se taj se qui̱'yá' cavi̱i̱ sa̱' tuvi' nij so' , rá nij so' a .
Tza̱j ne̱ cuchumán ya̱ rá ní' se vaa cavi' Jesucristó , ne̱ cunuu i'na̱' uún so' , qui'yaj Diose̱ , ne̱ che'é dan ne'en ní' se vaa xa̱' nij tinúú ní' síí cavi' , tza̱j ne̱ che'é se cavi' Jesucristó che'é nij so' ro' , che'é dan cunu̱u i'na̱' uún nij so' , ne̱ ca'na̱' uún nij so' ga̱ so' , qui'ya̱j Diose̱ ado̱nj .
Nihánj me nana̱ cataj xna'anj ma'a̱n síí 'ni̱j ra'a man ní' rihaan núj , ne̱ dan me se asa̱' quisíj güii ca'na̱' uún síí 'ni̱j ra'a man ní' rihaan chumii̱ nihánj , ne̱ ní' si̱j ga̱a̱ i'na̱' rihaan chumii̱ nihánj ro' , se̱ quitáá ya̱a̱n ní' rihaan nij síí cavi' ma' .
'O̱ se cagua̱j ma'a̱n síí 'ni̱j ra'a man ní' ga̱a cavi̱i̱ so' rej xta̱' nani̱j so' rihaan chumii̱ nihánj , ne̱ cagua̱j nij se‑mo̱zó Diose̱ nij síí uun chij doj , ne̱ ca'ya̱nj se‑mo̱zó Diose̱ xrúún Diose̱ chruun a'yánj , ga̱a ne̱ nij tinúú ní' nij síí canoco' man Jesucristó nij síí cavi' me se asino nij so' cunu̱u i'na̱' a .
Ne̱ sese ga̱a̱ i'na̱' ní' ca̱yáán ní' rihaan chumii̱ nihánj , ne̱ naca̱j nij se‑mo̱zó Diose̱ man ní' , ne̱ cavi̱i̱ ní' rej xta̱' raa̱ ngaa ga̱ nij síí cunuu i'na̱' uún , ne̱ nari̱' tuvi' ní' ga̱ síí 'ni̱j ra'a man ní' rej xta̱' , ga̱a ne̱ ca̱yáán ní' ga̱ síí 'ni̱j ra'a man ní' nu̱' cavii nu̱' ca'anj na̱nj ado̱nj .
Nihánj me nana̱ cata̱j xna'anj soj rihaan tinúú soj , ne̱ nari̱' nucuaj nimán 'o̱ 'o̱ soj , qui'ya̱j nana̱ nihánj ei .
Taj che'é cachro̱n núj nana̱ rihaan yanj cartá nihánj cata̱j xna'anj núj rihaan soj me güii ca'na̱' uún Jesucristó , man tinu̱j , man nocoj .
'O̱ se a̱j ne'en ya̱ soj se vaa ase vaa ne ne'en ní' me güii catu̱u̱ síí itu̱u̱ qui'ya̱j itu̱u̱ so' ro' , da̱nj vaa ne ne'en ní' me güii ca'na̱' uún síí 'ni̱j ra'a man ní' rihaan chumii̱ nihánj a̱ ma' .
Dan me se vaa güii cata̱j yuvii̱ : “ Ya̱j me se dínj vaa rihaan chumii̱ , ne̱ taj che'é cuchu'vi̱' ní' ma' ” , cata̱j nij yuvii̱ a . 'O̱ se güii yo' me taj ni'yón ase vaa ran' chana̱ cuchru̱j ne'ej ro' , da̱nj ga̱a̱ quira̱n' ndo'o nij yuvii̱ sayuun , ne̱ se̱ quinanii nij so' ma' . 'O̱ se yu̱u̱n che'e̱ cutuna̱ nij so' na̱nj ado̱nj .
Xa̱' soj , tza̱j ne̱ nuveé si̱j chéé rej rmi̱' ne acaj cuentá me soj , man tinu̱j , man nocoj . 'O̱ se güii ca'na̱' uún Jesucristó me se taj che'é cuchu'vi̱' soj nda̱a vaa chu'vi' nij síí ne'en man síí itu̱u̱ ma' .
Ino̱ vaa soj rihaan nij síí ne amán rá ni'ya̱j man Jesucristó ei . Dan me se xa̱' soj , tza̱j ne̱ si̱j chéé ranga̱' ma̱n naán güii me soj , ne̱ si̱j acaj sa̱' cuentá me soj uún , ne̱ nuveé si̱j chéé rej rmi̱' do̱' , rej nii̱ do̱' , me soj ma' . 'O̱ se si̱j chéé rej ranga̱' me soj ei .
Che'é dan se̱ guun gu̱un ní' síí otoj nda̱' rá se vaa 'yaj ta'a̱j nii ma' . 'O̱ se vaa che'é ni̱'yaj ranga̱' rlij rihaan ní' ei . Se̱ canoco' ní' tucuáán noco̱' yo'ó nij yuvii̱ mei . Tana̱nj yo'o̱ ga̱a̱ yu've̱ ní' , ne̱ se̱ gaa xno̱ ní' mei .
Dan me se nij síí ma̱n rihaan chumii̱ nihánj ro' , síí va̱j rej rmi̱' me nij so' , ne̱ taj se 'yá' xca̱j nij so' cuentá ma' . Che'é dan ase vaa 'o̱ síí otoj nu̱' do̱' , ase vaa síí xno̱ do̱' , vaa nij so' , ne̱ ne ne'en nij so' da̱j 'yaj nij so' a̱ ma' .
Xa̱' ní' , tza̱j ne̱ si̱j va̱j rej ranga̱' me ní' , ne̱ acaj ní' cuentá da̱j qui'ya̱j ní' na̱nj á . Dan me se yo'o̱ ga̱a̱ nucua̱j rá ní' man síí 'ni̱j ra'a man ní' , ne̱ ga̱a̱ 'e̱e̱ rá ní' man tinúú ní' , ne̱ ase vaa aráán rihaan nimán tanuu 'yaj aga' no̱ rucua̱a̱ tanuu ro' , da̱nj ga̱a̱ ca̱ráán rihaan nimán ní' a . Ne̱ gu̱un ya̱ rá ní' se vaa ya̱ cavi̱i̱ sa̱' ní' , ne̱ ase vaa avii sa̱' tanuu 'yaj aga' nu̱u̱ raa̱ tanuu ro' , da̱nj ga̱a̱ cavi̱i̱ sa̱' ní' che'é se guun ya̱ rá ní' se vaa cavi̱i̱ sa̱' ní' a .
Nuveé che'e̱ se me rá Diose̱ caxri̱i̱ yuva̱a̱ Diose̱ man ní' me cataj Diose̱ se vaa canoco̱' ní' man so' ma' . 'O̱ se cataj Diose̱ da̱nj che'é se me rá Diose̱ quinani̱i̱ ní' rihaan sayuun ne̱ cavi̱i̱ sa̱' ní' che'é Jesucristó si̱j 'ni̱j ra'a man ní' ado̱nj .
Ne̱ Jesucristó me síí cavi' che'é ní' , ne̱ che'é dan ca've̱e se cavi̱' ní' , ca've̱e se ga̱a̱ i'na̱' ní' , tza̱j ne̱ ca̱yáán rcua'a̱a̱n cunuda̱nj ní' ga̱ so' ado̱nj .
Che'é dan ase vaa 'yaj soj cuano̱ ro' , da̱nj ina̱nj qui'ya̱j soj , raj a . Dan me se nago̱' soj nana̱ sa̱' man tinúú soj , nari̱' nucuaj nimán tinúú soj , ne̱ ra̱cuíj soj man tinúú soj yan sa̱' doj canoco̱' nij tinu̱j nij soj man Diose̱ á .
Cuano̱ nihánj me cata̱j xna'anj núj rihaan soj se vaa cara̱a̱ cochro̱j soj rihaan nij síí uun chij rihaan soj , tinu̱j , nocoj . Dan me se nij so' ro' , me síí nica̱j yu'unj man soj rihaan síí 'ni̱j ra'a man ní' , ne̱ narqué nij so' chrej sa̱' man soj ,
ne̱ 'yaj suun ndo'o nij so' che'é soj , ne̱ che'é dan ga̱a̱ 'e̱e̱ rá soj man nij so' , ne̱ cara̱a̱ cochro̱j soj rihaan nij so' á . Ne̱ ve'é cuma̱n soj ga̱ tinúú soj á .
Ne̱ cuano̱ nihánj me cata̱j xna'anj núj rihaan soj se vaa nago̱' soj chrej nucua̱j man nij síí rmi̱i̱ se vaa qui'ya̱j suun nij so' , tinu̱j , nocoj . Sese vaa 'o̱ síí chu'vi' nimán , ne̱ ca'mi̱i̱ soj nana̱ sa̱' rihaan so' , ne̱ nari̱' nucuaj nimán so' , qui'ya̱j soj á . Ra̱cuíj soj man nij yuvii̱ ninaj , ne̱ ga̱a̱ ina̱j nimán soj ni̱'yaj soj man cunuda̱nj yuvii̱ á . Se̱ guun ca'ma̱an ra'ya̱nj rá soj ma' .
Tu̱mé soj man soj se̱ guun qui'ya̱j chi'i̱i̱ yo'o̱ tuvi' soj man síí 'yaj chi'i̱i̱ man soj ma' . Ma̱a̱n se ina̱nj suun sa̱' qui'ya̱j suun soj che'é tuvi' soj do̱' , che'é cunuda̱nj yuvii̱ do̱' á .
Niga̱nj ga̱a̱ niha̱' rá soj ,
ne̱ se̱ ca'ne' rá soj ga̱ suun achíín ni'ya̱j rihaan Diose̱ mei .
Ne̱ ca've̱e se me ma'a̱n sayuun quira̱n' soj , tza̱j ne̱ yo'o̱ nago̱' soj graciá rihaan Diose̱ á . Da̱nj me rá Diose̱ qui'ya̱j soj che'é se si̱j noco̱' man Jesucristó me soj ado̱nj .
Se̱ guun ca̱ráán soj chrej rihaan Nimán Diose̱ tu̱cu'yón Nimán Diose̱ nana̱ sa̱' man soj ma' .
Se̱ quiri'íj yaníj soj man nana̱ cata̱j xna'anj naca̱ Nimán Diose̱ rihaan soj ma' .
Tza̱j ne̱ xca̱j soj cuentá da̱j vaa 'o̱ 'o̱ nana̱ cuno̱ soj , ga̱a ne̱ quene'e̱n soj sese ya̱ nana̱ ca'mii Nimán Diose̱ me yo' , ne̱ sa̱' cu̱nuû rá soj nu̱' nana̱ sa̱' yo' á .
Ne̱ a̱ 'ó se nij se̱ ca'vej rá soj qui'ya̱j soj ma' .
Diose̱ ro' , me síí naqui'yaj xe̱j nimán ní' , ne̱ me rá núj cunu̱u sa̱' ina̱nj nimán soj rihaan so' , qui'ya̱j ma'a̱n so' , ne̱ me rá núj tu̱mé Diose̱ man ma'a̱n soj nda̱a se quisi̱j güii ca'na̱' uún Jesucristó si̱j 'ni̱j ra'a man ní' rihaan chumii̱ nihánj , ne̱ dan me se me rá núj tu̱mé Diose̱ man nimán soj do̱' , man nee̱ man soj do̱' , ne̱ a̱ 'ó cacun' se̱ tumé soj a̱ mei .
Dan me se Diose̱ me síí nacúún man soj canoco̱' soj man so' , ne̱ vaa che'é ga̱a̱ nucua̱j rá soj man so' se vaa tu̱mé so' man soj ado̱nj .
Ne̱ cachi̱nj ni'ya̱j soj rihaan Diose̱ che'é núj , tinu̱j , nocoj .
Asa̱' nari' tuvi' soj ga̱ tinúú ní' síí noco̱' man Diose̱ , ne̱ ve'é ca'mi̱i̱ soj ga̱ nij so' , ne̱ go̱' soj 'o̱ xto man nij so' rihaan Diose̱ ei .
Ma̱a̱n che'é se síí'ni̱j ra'a man ní' rqué suun manj , che'é dan me no̱ xcúnj cata̱j xna'anj 'u̱nj rihaan soj se vaa naya̱a̱ soj yanj cartá nihánj rihaan cunuda̱nj nij tinúú ní' síí noco̱' man Diose̱ ei .
Ne̱ me rá núj qui'ya̱j ndo'o Jesucristó si̱j 'ni̱j ra'a man ní' se lu̱j che'é soj ado̱nj .
Síí cu'na̱j Pabló do̱' , síí cu'na̱j Silvano do̱' , síí cu'na̱j Timoteo do̱' , me núj , ne̱ 'yaj núj yanj cartá nihánj ca'ne̱j núj rihaan nij soj si̱j ya̱nj chuman' cu'na̱j Tesalónica si̱j noco̱' man Rej ní' Diose̱ do̱' , man Jesucristó si̱j 'ni̱j ra'a man ní' do̱' a .
Me rá núj qui'ya̱j Rej ní' Diose̱ do̱' , qui'ya̱j Jesucristó si̱j 'ni̱j ra'a man ní' do̱' , se lu̱j che'é soj , ne̱ me rá núj ga̱a̱ xe̱j nimán soj , qui'ya̱j ro̱j so' a .
Sa̱' uxrá doj canoco' nij soj man Diose̱ , ne̱ cunuu 'e̱e̱ doj rá 'o̱ 'o̱ soj tinúú soj daj a̱ güii , ne̱ che'é dan no̱ xcúún núj niga̱nj nago̱' núj graciá rihaan Diose̱ che'é soj , tinu̱j , nocoj .
Ne̱ ma'a̱n núj nata' rihaan nij yuvii̱ noco̱' man Diose̱ ya̱nj que'e̱e̱ chuman' se vaa ve'é 'yaj soj , ne̱ dan me se taj núj se vaa 'yaj ndo'o nii sayuun man soj , tza̱j ne̱ yo'o̱ amán rá soj ni'ya̱j soj man Diose̱ , ne̱ 'o̱ vaa sca̱' rá soj rihaan sayuun , ne̱ yo'o̱ noco' raan soj man Diose̱ ei . Dan me se yo'o̱ a'mii sca̱' ya̱ ma'a̱n núj che'é soj rihaan daj a̱ nij síí noco̱' Diose̱ ya̱nj daj a̱ chuman' se vaa uxrá táá ri'yunj nii man soj ne̱ uxrá ran' soj sayuun , taj núj rihaan nij so' ei .
Che'é se vaa 'yaj soj , che'é dan ne'en ní' se vaa nica̱ vaa nana̱ cataj xna'anj Diose̱ che'é soj a . Dan me se nuchruj ra̱a̱ Diose̱ che'é soj , ne̱ cataj xna'anj Diose̱ se vaa ca've̱e ca̱yáán soj ga̱ Diose̱ asa̱' guun chij Diose̱ rihaan chumii̱ nihánj , ne̱ che'é ma'a̱n güii dan ran' soj sayuun na̱nj á .
Dan me se ne'en ní' se vaa nica̱ vaa rá Diose̱ qui'ya̱j Diose̱ sayuun man nij yuvii̱ qui'yaj sayuun man soj ,
ne̱ nica̱ vaa rá Diose̱ cata̱j xna'anj Diose̱ se vaa navi̱j güii ran' soj sayuun , ne̱ nara̱a̱n rá soj ga̱ núj , ne̱ veé da̱nj nara̱a̱n rá taran' ní' güii curuvi̱' uún Jesucristó si̱j 'ni̱j ra'a man ní' do̱' , curuvi̱' nij se‑mo̱zó so' síí nucua̱j ndo'o do̱' , curuvi̱' rej xta̱' rque 'o̱ ya'an chuguu̱n a .
Ne̱ qui'ya̱j Jesucristó sayuun man nij yuvii̱ ne ne'en man Diose̱ do̱' , man nij yuvii̱ na'vej rá cuno̱ se‑na̱na̱ Jesucristó si̱j 'ni̱j ra'a man ní' nana̱ sa̱' do̱' a .
Dan me se quira̱n' nij so' sayuun che'é cacun' qui'yaj nij so' , ne̱ dan me se rej yaníj cuma̱n nij so' , caca̱a̱ nij so' nu̱' cavii nu̱' ca'anj a . Se̱ quene'en nij so' man síí 'ni̱j ra'a man ní' do̱' , se̱ quene'en nij so' se vaa ve'é ndo'o vaa so' do̱' , yan nucua̱j ndo'o so' do̱' ma' .
'O̱ se güii ca'na̱' uún síí 'ni̱j ra'a man ní' rihaan chumii̱ nihánj me se cata̱j nij síí sa̱' noco̱' man so' se vaa ve'é ndo'o vaa so' , ne̱ sa̱' uxrá vaa nu̱' se vaa qui'yaj so' a . 'O̱ se cuchumán ya̱ rá soj cuno soj nana̱ nata' núj rihaan soj ei .
Che'é dan niga̱nj achíín ni'ya̱j núj rihaan Diose̱ che'é soj se vaa ca've̱e quisi̱j soj gu̱un soj nu̱' nda̱a vaa me rá Diose̱ gu̱un soj ga̱a canacúún Diose̱ man soj canoco̱' soj man so' a . Ne̱ achíín ni'ya̱j núj se vaa ra̱cuíj ndo'o Diose̱ man soj qui'ya̱j suun soj nu̱' suun sa̱' me rá soj qui'ya̱j suun soj , che'é se si̱j amán rá ni'ya̱j man Jesucristó me soj a .
Dan me se nda̱a síj , ga̱a ne̱ ca've̱e cavi̱i̱ sa̱' doj Jesucristó si̱j 'ni̱j ra'a man ní' ni̱'yaj yuvii̱ che'é se vaa qui'yaj ma'a̱n soj , ne̱ cavi̱i̱ sa̱' ma'a̱n soj ni̱'yaj yuvii̱ che'é se si̱j noco̱' man Jesucristó me soj a . Da̱nj ina̱nj me se lu̱j me rá Diose̱ síí noco̱' ní' man do̱' , Jesucristó si̱j 'ni̱j ra'a man ní' do̱' , qui'ya̱j ro̱j so' che'é soj ado̱nj .
Dan me se a̱j ne'en soj se vaa ca'na̱' uún Jesucristó si̱j 'ni̱j ra'a man ní' , ne̱ cunu̱u chre̱' ní' ga̱ so' , tinu̱j , nocoj . Che'é dan cata̱j xna'anj núj rihaan soj cuano̱
se vaa se̱ guun vi̱j ra'ya̱nj rá soj ma' . Se̱ caráya'a̱nj soj nana̱ cuno soj se vaa a̱j quisíj güii ca'na̱' uún Jesucristó rihaan chumii̱ ma' . Nuveé na̱na̱ ya̱ me nana̱ yo' ma' . Ca've̱e se nana̱ ca'mii Nimán Diose̱ me yo' taj nii , ca've̱e se da̱nj a'mii 'o̱ síí a'mii natáj taj nii , ca've̱e se nana̱ cachrón núj rihaan 'o̱ yanj cartá me yo' taj nii , tza̱j ne̱ taj se 'yaj ma' . 'O̱ se ataa quisi̱j güii ca'na̱' uún Jesucristó ado̱nj .
Dan me se na'vej uxrá raj tiha̱' yu'unj nii a̱ doj man soj a̱ mei . Dan me se asino tucua̱j yuvii̱ rihaan Diose̱ , ne̱ ca'na̱' yo'o̱ síí chi'i̱i̱ rihaan chumii̱ , ne̱ síí se̱ ca'vej rá cuno̱ rihaan Diose̱ gu̱un so' a . Dan me se xa̱' so' , tza̱j ne̱ si̱j a̱j caca̱a̱ gu̱un so' vaa güii ei .
Dan me se quinachri̱' so' man cunuda̱nj ya'anj , ne̱ a̱ 'ó rasu̱u̱n se̱ ca'vej rá so' na'vi̱j yuvii̱ rihaan ma' . Dan me se catu̱u̱ ma'a̱n so' nuvií noco̱o ca̱yáán so' rej na'víj yuvii̱ rihaan Diose̱ , ga̱a ne̱ ca'mi̱i̱ ne̱ so' cata̱j so' se vaa ma'a̱n so' me Diose̱ á .
Sese̱ na'nu̱j rá soj , ne̱ nu̱' nana̱ nihánj me nana̱ cataj xna'anj 'u̱nj rihaan soj asi̱j rque̱ doj ga̱a cayáán 'u̱nj ga̱ soj ei .
Ne̱ a̱j ne'en soj me rasu̱u̱n aráán chrej rihaan síí chi'i̱i̱ yo' , se vaa se̱ ca'vee ca'na̱' so' cuano̱ ma' . Dan me se ca̱ráán chrej rihaan so' nda̱a se quisi̱j güii cachrón Diose̱ ca'na̱' so' , ga̱a ne̱ ca'na̱' so' ado̱nj .
Cuano̱ nihánj me se uun ndo'o cacun' , tza̱j ne̱ ataa quene'e̱n ní' da̱j ga̱a̱ nu̱' cacun' qui'ya̱j síí chi'i̱i̱ yo' ei . Ne̱ xa̱' síí aráán chrej ca'na̱' síí chi'i̱i̱ , tza̱j ne̱ vaa güii naxu̱u̱n so' man ma'a̱n so' ,
ga̱a ne̱ ca'na̱' síí chi'i̱i̱ yo' síí na'vej rá cuno̱ rihaan Diose̱ , ga̱a ne̱ quene'e̱n ní' da̱j gu̱un ei . Tza̱j ne̱ asa̱' ca'na' Jesucristó si̱j 'ni̱j ra'a man ní' , ne̱ ca'ya̱nj u̱u̱n so' man síí chi'i̱i̱ yo' , ne̱ quiri̱' nu̱' so' ado̱nj .
Síí chre̱e síí cu'na̱j Satanás me síí qui'ya̱j ca'na̱' síí chi'i̱i̱ yo' , ne̱ ma'a̱n síí chre̱e qui'ya̱j gu̱un nucua̱j síí chi'i̱i̱ yo' qui'ya̱j ndo'o so' suun noco̱o ni̱'yaj yuvii̱ , che'é yan tiha̱' yu'unj so' man nij yuvii̱ a .
Ne̱ nu̱' se chi'i̱i̱ ndo'o qui'ya̱j so' , tiha̱' yu'unj so' man nij yuvii̱ ca'a̱nj caca̱a̱ nu̱' cavii nu̱' ca'anj a . Ne̱ nij yuvii̱ yo' me se nuveé yuvi̱i̱ aran' rá cuno̱ nana̱ ya̱ nana̱ qui'ya̱j quinani̱i̱ nij so' rihaan sayuun me nij so' ma' .
Che'é dan ma'a̱n Diose̱ qui'ya̱j cuchuma̱n rá nij so' nana̱ ne̱ , ne̱ canoco̱' nij so' chrej tiha' yu'unj , qui'ya̱j Diose̱ ado̱nj .
Da̱nj ina̱nj qui'ya̱j Diose̱ ga̱ cunuda̱nj nij yuvii̱ ne cuchuma̱n rá nana̱ ya̱ , ne̱ ina̱nj chrej chi'i̱i̱ niha̱' rá nij so' canoco̱' nij so' ado̱nj .
Tza̱j ne̱ no̱ xcúún núj niga̱nj nago̱' núj graciá rihaan Diose̱ che'é soj si̱j 'e̱e̱ rá síí 'ni̱j ra'a man ní' man , tinu̱j , nocoj . 'O̱ se narii Diose̱ man soj cunu̱u sa̱' soj qui'ya̱j Nimán Diose̱ , ne̱ cuchuma̱n rá soj cuno̱ soj nana̱ ya̱ , ne̱ quita̱j ya̱a̱n soj rihaan yo'ó nij síí cavi̱i̱ sa̱' nu̱' cavii nu̱' ca'anj ado̱nj .
Dan me se ga̱a nata' núj se‑na̱na̱ Diose̱ nana̱ sa̱' rihaan soj , ne̱ canacúún Diose̱ man soj se vaa cavi̱i̱ sa̱' soj ga̱ so' , ne̱ che'é dan da̱j se ve'é ndo'o vaa Jesucristó si̱j 'ni̱j ra'a man ní' ro' , da̱nj ga̱a̱ soj uún ado̱nj .
Che'é dan canoco̱' raan soj tucuáán cuchruj núj rihaan soj ga̱a ca'mii núj ga̱ soj do̱' , ga̱a qui'yaj núj yanj cartá ca'néé núj rihaan soj do̱' ei .
Ne̱ me rá núj quinari̱' nucuaj nimán soj , qui'ya̱j ma'a̱n Jesucristó si̱j 'ni̱j ra'a man ní' do̱' , Rej ní' Diose̱ do̱' a . Ne̱ Diose̱ ro' , me síí 'e̱e̱ rá man ní' , ne̱ qui'yaj ndo'o so' se lu̱j ga̱ ní' se vaa naqui'yaj nucua̱j so' nimán ní' nu̱' cavii nu̱' ca'anj , ne̱ guun ya̱ rá ní' se vaa cavi̱i̱ sa̱' ní' , qui'ya̱j uún so' ei . Ne̱ me rá núj gu̱un nucua̱j soj qui'ya̱j suun soj nu̱' suun sa̱' , ne̱ ca'mi̱i̱ soj nu̱' nana̱ sa̱' , qui'ya̱j Diose̱ ado̱nj .

Dan me se vaa yo'ó nana̱ me rá núj ca'ne̱j núj rihaan soj , tinu̱j , nocoj . Ne̱ me rá núj cachi̱nj ni'ya̱j soj rihaan Diose̱ se vaa xna'a̱nj uxrá se‑na̱na̱ síí 'ni̱j ra'a man ní' , ne̱ cavi̱i̱ sa̱' nana̱ yo' rej cuno̱ yo'ó yuvii̱ nana̱ yo' , nda̱a vaa cavii sa̱' nana̱ yo' ga̱a cuno ma'a̱n soj nana̱ yo' a .
Ne̱ cachi̱nj ni'ya̱j soj che'é núj se vaa quinani̱i̱ núj rihaan nij síí chi'i̱i̱ uún á . 'O̱ se vaa yuvii̱ ne amán rá ni'ya̱j man Jesucristó a̱ man ado̱nj .
'O̱ se síí sa̱' ndo'o me síí 'ni̱j ra'a man ní' , ne̱ vaa che'é ndo'o ga̱a̱ nucua̱j rá ní' man so' , ne̱ so' me síí qui'ya̱j nari̱' nucuaj rá soj , ne̱ tu̱mé so' man soj se vaa se̱ qui'yaj canaán síí chre̱e rihaan soj ado̱nj .
Ne̱ nucua̱j rá núj man síí 'ni̱j ra'a man ní' se vaa yo'o̱ 'yaj ya̱ soj nu̱' se vaa cataj núj rihaan soj , ne̱ dan me se veé 'o̱ da̱nj ya̱ qui'ya̱j soj ei .
Ne̱ me rá núj se vaa ra̱cuíj síí 'ni̱j ra'a man ní' man ma'a̱n soj da̱j qui'ya̱j soj , cara̱a̱ cochro̱j soj rihaan Diose̱ , ne̱ yo'o̱ canoco̱' soj man Diose̱ nda̱a vaa qui'yaj ma'a̱n Jesucristó , ne̱ se̱ ca'ne' rá soj ga̱ suun 'yaj da̱nj ma' .
Ne̱ che'é se si̱j noco̱' man síí 'ni̱j ra'a man ní' me nu̱' ní' , ne̱ che'é dan cata̱j xna'anj 'u̱nj yo'ó nana̱ rihaan soj , tinu̱j , nocoj . Dan me se gu̱un yaníj soj rihaan nu̱' nij tinúú ní' nij síí noco̱' chrej rmi̱i̱ na'vej rá qui'ya̱j suun ei . 'O̱ se si̱j ne noco' tucuáán narqué núj rihaan me nij so' na̱nj ado̱nj .
'O̱ se a̱j ne'en soj se vaa no̱ xcúún soj qui'ya̱j soj nda̱a vaa qui'yaj núj ga̱a cayáán núj ga̱ soj , ne̱ dan me se ne vaa rmi̱i̱ núj ga̱a cane núj ga̱ soj ma' .
Ne̱ ne cha̱ u̱u̱n núj chraa rihaan soj ma' . 'O̱ se nu̱' se chá núj naru'vee núj sa'anj rihaan soj ado̱nj . Tza̱j ne̱ 'o̱ se nuvi̱i niga̱n' qui'yaj suun uxrá núj quiri̱' núj chá núj , ne̱ ne qui'ya̱j suun soj che'é núj , qui'yaj núj ma' .
Dan me se sese guun rá núj cachi̱nj núj se chá rihaan soj , ne̱ cunó xcúún núj qui'ya̱j núj da̱nj , tza̱j ne̱ ne ca've̱j rá núj qui'ya̱j núj da̱nj ma' . Ma̱a̱n se guun rá núj cuchru̱j núj tucuáán rihaan soj da̱j qui'ya̱j ma'a̱n soj ado̱nj .
'O̱ se ga̱a cayáán núj ga̱ soj , ne̱ tana̱nj nata' núj nana̱ nihánj rihaan soj ca'mi̱i̱ soj a : “ sese vaa 'o̱ síí na'vej rá qui'ya̱j suun , ne̱ se̱ chá so' chraa ma' ” , taj núj rihaan soj ado̱nj .
A̱j cuchi' nana̱ rihaan núj se vaa ta'a̱j síí rmi̱i̱ 'nij sca'núj soj , ne̱ nij so' me se na'vej rá nij so' qui'ya̱j suun nij so' , tza̱j ne̱ na'néé rma'a̱n nij so' nana̱ rihaan tuvi' nij so' a .
Che'é Jesucristó si̱j 'ni̱j ra'a man ní' a'ne' núj suun cuano̱ rihaan yuvii̱ 'yaj da̱nj , se vaa dínj ga̱a̱ tu'va nij so' , ne̱ qui'ya̱j suun nij so' , ne̱ ina̱nj se chá qui'yaj canaán ma'a̱n nij so' cha̱ nij so' á .
Ne̱ xa̱' ma'a̱n soj , tza̱j ne̱ se̱ ca'ne' rá soj qui'ya̱j suun soj suun sa̱' , man tinu̱j , man nocoj .
Sese yo'o̱ tuvi' soj na'vej rá cuno̱ nana̱ cachrón núj rihaan yanj nihánj , ne̱ xca̱j soj cuentá me síí na'vej rá cuno̱ nana̱ , ne̱ se̱ cayáán rcua'a̱a̱n soj ga̱ so' ma' . Nda̱a síj , ga̱a ne̱ gu̱un na'a̱j so' a .
Tza̱j ne̱ se̱ nachri' soj ni̱'yaj soj man síí rmi̱i̱ yo' ma' . Tana̱nj ve'é qui'ya̱j soj , nago̱' soj chrej nucua̱j man so' á . 'O̱ se tinúú soj me so' ado̱nj .
O̱rún' síí 'ni̱j ra'a man ní' ne'en qui'ya̱j ga̱a̱ xe̱j nimán ní' , ne̱ me rá núj qui'ya̱j so' da̱nj che'é soj nu̱' güii a . Ne̱ ca've̱e se me ma'a̱n sayuun quira̱n' soj , tza̱j ne̱ dínj ga̱a̱ nimán soj , qui'ya̱j so' á . Ne̱ me rá núj ca̱yáán síí 'ni̱j ra'a man ní' ga̱ taran' soj ado̱nj .
Ma̱'anj si̱j cu'na̱j Pabló ra'aj achronj nana̱ nihánj se vaa ve'é cuma̱n soj raj a . Da̱nj ina̱nj 'yáá 'u̱nj do̱j nana̱ rihaan cunuda̱nj nij yanj cartá a'néé 'u̱nj , ne̱ na̱nj vaa letrá achronj a .
Me rá núj qui'ya̱j ndo'o Jesucristó si̱j 'ni̱j ra'a man ní' se lu̱j che'é cunuda̱nj soj ado̱nj .
'U̱nj nihánj me síí cu'na̱j Pabló síí uun apóstol síí nata' se‑na̱na̱ Jesucristó rihaan yuvii̱ a . Yo' me suun ca'ne' Diose̱ do̱' , Jesucristó do̱' , rihanj , ne̱ Diose̱ me síí tinanii man ní' rihaan sayuun , ne̱ guun ya̱ rá ní' se vaa cavi̱i̱ sa̱' ní' qui'ya̱j Jesucristó ado̱nj .
'Yáá 'u̱nj yanj cartá nihánj ca'ne̱j 'u̱nj rihaan so̱' si̱j cu'na̱j Timoteo a . Dan me se tihaán 'u̱nj se‑na̱na̱ Diose̱ rihaan so̱' , ne̱ cuchumán rá so̱' nana̱ yo' , ne̱ che'é dan ase vaa 'o̱ ta'níj ro' , da̱nj vaa yá so̱' rihanj ei . Me rá 'u̱nj qui'ya̱j Rej ní' Diose̱ qui'ya̱j Jesucristó si̱j 'ni̱j ra'a man ní' qui'ya̱j ndo'o se lu̱j che'é so̱' , ne̱ ga̱a̱ 'e̱e̱ rá ro̱j so' mán so̱' , ne̱ ga̱a̱ xe̱j nimán so̱' , qui'ya̱j ro̱j so' , raj a .
Dan me se a̱j ne'én so̱' se vaa ga̱a ataa ca'a̱nj 'u̱nj estadó Macedonia , ne̱ cataj xna'anj 'u̱nj rihaan so̱' se vaa ca̱né so̱' chuman' Efeso á . Dan me se me rá 'u̱nj cata̱j xna'anj so̱' rihaan ta'a̱j nij síí ma̱n Efeso se vaa se̱ tucu'yón nij so' tucuáán ne̱ rihaan nij tinúú ní' mei .
Dan me se cata̱j so̱' rihaan nij tinúú ní' , ne̱ a̱ se̱ cuta' xre̱j nij so' cuentó yo' ma' . 'O̱ se cuentó ma̱n ga̱a naá do̱' , cuentó che'é da̱j vaa daj a̱ xi̱i nij so' ma̱n ga̱a naá do̱' , me yo' ei . 'O̱ se a'mii unu' uxrá yuvii̱ che'é nana̱ yo' , tza̱j ne̱ ne racuíj nana̱ yo' man ní' canoco̱' ní' man Diose̱ ma' . 'O̱ se me rá Diose̱ ga̱a̱ nucua̱j rá ní' man ma'a̱n Diose̱ ei .
'O̱ se che'é suun a'né' 'u̱nj rihaan so̱' me se a'né' 'u̱nj suun yo' rihaan so̱' che'é rej ga̱a̱ 'e̱e̱ rá ní' tuvi' ní' nda̱a nimán ya̱ ya̱ ní' nda̱a vaa cuchumán ya̱ rá ní' ni'ya̱j ní' man Jesucristó ei .
Dan me se vaa ta'a̱j nij yuvii̱ , ne̱ ta'aa nij so' yo'ó chrej a'mii nij so' , ne̱ dan me se ri' rma'a̱n tiempÓ , 'yaj nij so' , a'mii nij so' che'é yo'ó tucuáán ei .
'O̱ se me rá nij so' gu̱un nij so' maestró tucu'yón se‑tucua̱nj Moisés , tza̱j ne̱ na'vee ran' nij so' a̱ ma' . A̱ ma'a̱n nij so' ne ne'en nana̱ tucu'yón nij so' a̱ mei .
Ne'en ní' se vaa sa̱' vaa se‑tucua̱nj Moisés , ne̱ cataj Diose̱ rihaan Moisés da̱j qui'ya̱j nij yuvii̱ israelitá canoco̱' nij so' man Diose̱ , tza̱j ne̱ xca̱j ní' cuentá me che'é me ca'mii Diose̱ da̱nj á .
Ne'en ní' se vaa xa̱' yuvii̱ nica̱ nimán , tza̱j ne̱ taj tucuáán achiin man yuvii̱ nica̱ nimán canoco̱' nij so' Diose̱ ma' . 'O̱ se ma'a̱n Diose̱ uun chij nimán nij so' da̱j ga̱a̱ qui'ya̱j nij so' na̱nj á . Ma̱a̱n se che'é nij yuvii̱ 'yaj cacun' do̱' , yuvii̱ na'vej rá canoco̱' Diose̱ do̱' , yuvii̱ a'mii nana̱ nij che'é Diose̱ do̱' , yuvii̱ ticavi' rej do̱' , yuvii̱ ticavi' nii do̱' ,
síí 'yaj cacun' ga̱ yo'ó chana̱ do̱' , chii cha̱na̱ do̱' , síí otoj ga̱ chii cha̱na̱ do̱' , yuvii̱ tu'véj man tuvi' do̱' , yuvii̱ a'mii nana̱ ne̱ do̱' , yuvii̱ na'vej rá cuno̱ nana̱ ya̱ do̱' , me cuchruj Diose̱ se‑tucua̱nj Moisés ado̱nj .
Ina̱nj da̱nj a'mii se‑na̱na̱ Diose̱ nana̱ sa̱' che'é se‑tucua̱nj Moisés , ne̱ 'u̱nj me síí cune' Diose̱ nata̱' nana̱ yo' rihaan yuvii̱ se vaa ve'é uxrá yáán Diose̱ , ne̱ gu̱un chij so' nu̱' cavii nu̱' ca'anj ei .
Nagó' 'u̱nj graciá rihaan Jesucristó si̱j 'ni̱j ra'a man ní' che'é se guun nu̱cuáá 'u̱nj qui'ya̱j suun 'u̱nj , qui'yaj so' a . Dan me se nucua̱j rá so' mán 'u̱nj , ne̱ cune' so' mán 'u̱nj qui'ya̱j suun 'u̱nj rihaan so' ado̱nj .
Asino ya̱a̱n me se nij uxrá ca'mii 'u̱nj che'é Jesucristó , ne̱ qui'yaj ndo'o 'u̱nj sayuun man so' , ne̱ ca'mii xta̱' 'u̱nj ni'ya̱j 'u̱nj man so' , tza̱j ne̱ quene'en Jesucristó se vaa che'é se ne quene'e̱n yá 'u̱nj da̱j vaa so' ro' , che'é dan ne cuchuma̱n rá 'u̱nj ni̱'yaj 'u̱nj man so' a . Tza̱j ne̱ cunuu 'e̱e̱ rá Jesucristó manj , ne̱ ne qui'ya̱j so' sayuun manj ma' .
Tana̱nj sa̱' uxrá qui'yaj u̱u̱n Jesucristó si̱j 'ni̱j ra'a man ní' manj , se vaa cuchumán rá 'u̱nj ni'ya̱j 'u̱nj man so' , ne̱ cunuu 'e̱e̱ raj tuvij , qui'yaj so' ado̱nj .
Dan me se ya̱ uxrá vaa nana̱ nihánj , ne̱ taran' ní' no̱ xcúún cuno̱ nana̱ nihánj se vaa me rá Jesucristó ti̱nanii so' man nij yuvii̱ rihaan chrej chi'i̱i̱ uun chij nimán nij so' , ne̱ na'vej rá so' quira̱n' nij so' sayuun ma' . Che'é dan ca'na' so' rihaan chumii̱ nihánj ei . Dan me se noco̱o doj cacun' qui'yáá 'u̱nj rihaan cacun' qui'yaj taran' yo'ó nij yuvii̱ ,
tza̱j ne̱ cunuu 'e̱e̱ rá Jesucristó ni'ya̱j so' manj , che'é se guun rá Jesucristó se vaa xca̱j yo'ó nij síí cuchuma̱n rá ni̱'yaj man so' cuentá se vaa canoco̱' nij so' man Jesucristó , ne̱ x'ne̱e̱ cacun' xráá nij so' , ne̱ ca've̱e ca̱yáán nij so' ga̱ so' nu̱' cavii nu̱' ca'anj ei .
Nu̱' cavii nu̱' ca'anj cata̱j ní' se vaa sa̱' uxrá vaa Diose̱ , ne̱ so' me síí gu̱un chij nu̱' cavii nu̱' ca'anj , ne̱ daj chiha̱a̱ míj se̱ cavi' so' ma' . Ne ruvi' so' ni'ya̱j yuvii̱ ma' . Taj va̱j 'ó Diose̱ ma' . O̱rún' so' me Diose̱ ya̱ ado̱nj . Veé da̱nj ga̱a̱ ya̱ ei .
Timoteo . Ase vaa ta'níí ya̱ ma̱'anj vaa yá so̱' ei . Dan me se a'ne' yá 'u̱nj suun rihaan so̱' yo'o̱ ca'mi̱i̱ cunu̱' sa̱' yá so̱' che'é chrej sa̱' ya̱ nihánj ei . Daj chiha̱a̱ míj se̱ ca'ne' rá so̱' ma' . Tza̱j ne̱ yo'o̱ ga̱a̱ nica̱ nimán so̱' , ne̱ yo'o̱ ga̱a̱ nucua̱j rá so̱' cuchuma̱n rá so̱' , ga̱a ne̱ quisi̱j ya̱ nda̱a vaa ya̱ ca'mii nij síí naruvi' Diose̱ rihaan che'é so̱' ei . Dan me se vaa ta'a̱j nij síí quiri' rá , ne̱ ne cuchuma̱n ya̱ rá nij so' ma' .

Dan me se vi̱j tuvi' nij so' me ro̱j síí cu'na̱j Himeneo ga̱ Alejandro síí ca'mii nij che'é Diose̱ a . Dan me se nago' yá 'u̱nj man ro̱j so' ra'a Satanás , ga̱a ne̱ ri' rá ro̱j so' , ga̱a ne̱ xca̱j ro̱j so' cuentá , ne̱ yuún che'e̱ me se se̱ ca'mii nij ro̱j so' che'é Diose̱ ma' .
Nihánj me se asino ya̱a̱n a'né' 'u̱nj suun rihaan nij soj se vaa cachi̱nj ni'ya̱j soj rihaan Diose̱ che'é cunuda̱nj yuvii̱ , ne̱ nago̱' soj graciá rihaan Diose̱ che'é cunuda̱nj nij yuvii̱ ,
ne̱ cachi̱nj ni'ya̱j soj che'é cunuda̱nj nij síí nica̱j suun , ga̱a ne̱ ga̱a̱ dínj ca̱yáán ní' rihaan chumii̱ nihánj , ne̱ ve'é qui'ya̱j ní' , canoco̱' ní' man Diose̱ á .
Sa̱' uxrá vaa sese da̱nj qui'ya̱j ní' ni̱'yaj Diose̱ , ne̱ a̱j ne'en soj se vaa Diose̱ me síí 'yaj avii sa̱' ní' ei .
Me rá Diose̱ ra̱cuíj Diose̱ man cunuda̱nj yuvii̱ , che'é rej cavi̱i̱ sa̱' cunuda̱nj yuvii̱ , ne̱ me rá Diose̱ nari̱' cunuda̱nj yuvii̱ nana̱ ya̱ ei .
'O̱ se o̱ruun Diose̱ , ne̱ o̱ruun 'o̱ snó'o cataj xna'anj rihaan ní' da̱j vaa Diose̱ , ne̱ so' me síí racuíj man yuvii̱ cunu̱u sa̱' yuvii̱ rihaan Diose̱ , ne̱ yo'o̱ snó'o cu'na̱j Jesucristó me síí qui'yaj da̱nj ei .
Ne̱ Jesucristó me se ca'ne' rá so' cavi̱' so' che'é cunuda̱nj yuvii̱ , ne̱ nani̱i̱ nij yuvii̱ rihaan sayuun a . Dan me se cachrón Diose̱ güii cavi̱' Jesucristó , ne̱ güii dan cavi' Jesucristó , ne̱ tihaa̱n Jesucristó se vaa me uxrá rá Diose̱ cavi̱i̱ sa̱' cunuda̱nj yuvii̱ a .
Ne̱ cune' Diose̱ mán 'u̱nj guún 'u̱nj apóstol nata̱' rihaan yuvii̱ se vaa me rá Diose̱ cavi̱i̱ sa̱' nij yuvii̱ , tza̱j ne̱ ne tu̱cu'yón 'u̱nj man nij yuvii̱ israelitá ma' . Ma̱a̱n se ina̱nj nij yuvii̱ yaníj tucu'yón 'u̱nj da̱j qui'ya̱j nij so' , se vaa cuchuma̱n rá nij so' ni̱'yaj nij so' man Diose̱ , ne̱ cuno̱ nij so' nana̱ ya̱ ca'mii Diose̱ , taj 'u̱nj rihaan nij so' ado̱nj . Xa̱' nana̱ nihánj , tza̱j ne̱ nana̱ ya̱ uxrá me nana̱ nihánj , ne̱ ne a'mii ne̱ 'u̱nj ma' .
Dan me se ga̱a nuu chre̱' soj si̱j amán rá ni'ya̱j man Jesucristó , ne̱ me rá 'u̱nj cachi̱nj ni'ya̱j nij snó'o rihaan Diose̱ , ne̱ naxca̱j ra'a nij so' rej xta̱' cachi̱nj ni'ya̱j nij so' rihaan Diose̱ , ne̱ yo'o̱ gu̱un rá nij so' se vaa ve'é canoco̱' nij so' man Diose̱ , ne̱ se̱ ca'maan rá nij so' do̱' , se̱ canó tuvi' nij so' do̱' , se̱ ca'mii cunu' nij so' do̱' , 'o̱ se sa̱' ina̱nj cachi̱nj ni'ya̱j nij so' na̱nj ado̱nj .
Ne̱ xa̱' chana̱ , tza̱j ne̱ se̱ guun rá chana̱ cu̱nuû chana̱ yatzíj sa̱' ndo'o vaa ma' . Ma̱a̱n se ve'é qui'ya̱j chana̱ ca̱ráán chana̱ nee̱ man chana̱ , ga̱a ne̱ cata̱j nii se vaa chana̱ sa̱' me no' ei . Tza̱j ne̱ se̱ caxríj chana̱ que'e̱e̱ quitzi' yuvé raa̱ chana̱ do̱' , se̱ toco' chana̱ que'e̱e̱ caquíí xréé chana̱ do̱' , se̱ ca'néé chana̱ ticuu gaán chihá no' do̱' ma' .
Tza̱j ne̱ qui'ya̱j suun chana̱ ra̱cuíj chana̱ man yuvii̱ , ne̱ quene'e̱n nii se vaa ya̱ vaa nana̱ a'mii chana̱ yo' , se vaa noco̱' no' man Diose̱ ado̱nj .
Ve'é cuno̱ chana̱ ga̱a tucu'yón nii nana̱ sa̱' man no' á .
Se̱ ca'vee tu̱cu'yón chana̱ man snó'o ma' . Se̱ guun gu̱un chij chana̱ rihaan snó'o ma' . Ma̱a̱n se dínj ga̱a̱ tu'va chana̱ ado̱nj .
Dan me se ga̱a guun che'e̱ chumii̱ , ne̱ asino qui'yaj Diose̱ man snó'o cu'na̱j Adán , ga̱a ne̱ qui'yaj Diose̱ man chana̱ cu'na̱j Eva ado̱nj .
Ne tiha̱' yu'unj síí chre̱e man síí cu'na̱j Adán ma' . Tza̱j ne̱ chana̱ tiha' yu'unj so' , ne̱ qui'yaj no' cacun' rihaan Diose̱ , qui'yaj síí chre̱e ado̱nj . Che'é dan se̱ guun chij chana̱ rihaan snó'o ma' .
Tza̱j ne̱ cavi̱i̱ sa̱' nij chana̱ che'é se cunu̱u se uun nij chana̱ se vaa cuchru̱j chana̱ ne'ej ado̱nj . Da̱nj ga̱a̱ cavi̱i̱ sa̱' chana̱ , sese cuchuma̱n rá chana̱ ni̱'yaj chana̱ man Diose̱ do̱' , sese cunu̱u 'e̱e̱ rá chana̱ tuvi' chana̱ do̱' , sese cuno̱ chana̱ se‑na̱na̱ Diose̱ do̱' , sese tu̱mé chana̱ man ma'a̱n chana̱ da̱j qui'ya̱j no' do̱' ado̱nj .
Ya̱ vaa nana̱ nihánj ei . Sese me rá yo'o̱ so' gu̱un so' síí chij nica̱j yu'unj man nij yuvii̱ noco̱' man Diose̱ , ne̱ sa̱' vaa suun me rá so' ca̱ta̱ so' ei .
Che'é dan ina̱nj snó'o ne a'mii chre̱e nii che'é gu̱un síí chij nica̱j yu'unj man nij yuvii̱ noco̱' man Diose̱ á . O̱rún' nica̱ so' ni̱caj so' , ne̱ síí chij vaa rá gu̱un so' , ne̱ síí a'mii nica̱ ina̱nj gu̱un so' , ne̱ síí aráj cochro̱j do̱' , síí aráj x'naa do̱' , síí 'yaj se lu̱j rihaan taran' yuvii̱ do̱' , síí yo'o̱ a'néé nimán ra̱cuíj man yuvii̱ do̱' , síí aran' rá cara̱n' yuvii̱ tucuá do̱' , síí ne'en ti̱haa̱n sa̱' man yuvii̱ do̱' , síí ne aran' rá ga̱a̱ xno̱ do̱' , síí ne aran' rá cunu̱' ga̱ yuvii̱ do̱' , síí se̱ guun rá ga̱a̱ que'e̱e̱ uxrá si'yaj do̱' , gu̱un so' ei .

Ma̱a̱n se yan ga̱a̱ so' me se ina̱nj síí tumé sa̱' uxrá tucuá gu̱un chij do̱' , yan ve'é uxrá cuno̱ ta'níí so' rihaan so' do̱' , se̱ tucuáá nij xnii rihaan so' do̱' ado̱nj .
'O̱ se sese ne ne'en so' gu̱un chij so' rihaan tucuá so' , ne̱ asa̱' ca've̱e cu̱tumé so' man cunuda̱nj nij yuvii̱ noco̱' man Diose̱ ga̱ .
Sese síí noco̱' naca̱ se‑tucua̱nj Diose̱ me yo'o̱ so' , ne̱ se̱ gaa na̱nj ca'mi̱i̱ so' ne̱ quira̱n' so' sayuun ga̱ síí chre̱e se vaa caca̱a̱ so' , qui'ya̱j Diose̱ ei .
Tana̱nj uún , ne̱ chij ga̱a̱ rá so' ga̱ nij yuvii̱ ne noco' man Jesucristó , ga̱a ne̱ xca̱j nij so' cuentá se vaa ya̱ chij a'mii síí nica̱j yu'unj man nij síí noco̱' man Jesucristó , ga̱a̱ ya̱ rá nij so' a . 'O̱ se da̱nj qui'ya̱j síí me rá qui̱nicaj yu'unj man nij síí noco̱' man Jesucristó , ga̱a ne̱ se̱ gaa na̱nj tiha̱' yu'unj síí chre̱e man so' ei .
Ne̱ veé da̱nj ga̱a̱ gue̱e̱ nij síí gu̱un diácono uún , ne̱ síí ni'ya̱nj gu̱un nij so' á . Se̱ ca'mii nij so' nana̱ tiha' yu'unj mei . Se̱ gaa niha̱' rá nij so' co'o̱ ndo'o nij so' na vinó mei . Se̱ tiha' yu'unj nij so' man yuvii̱ ca'ne̱e̱ u̱u̱n nij so' sa'anj mei .
Canoco̱' raan nij so' nana̱ tucu'yón Diose̱ man ní' á . Se̱ guun vi̱j rá nij so' ma' .
'O̱ se asino xca̱j nii cuentá ni̱'yaj nii man nij so' sese taj cacun' tumé nij so' , ga̱a ne̱ ca've̱e gu̱un nij so' diácono ei .
Veé da̱nj ga̱a̱ gue̱e̱ nij chana̱ me rá gu̱un diácona , ne̱ chij ga̱a̱ rá nij no' do̱' , chij ca'mi̱i̱ nij no' rihaan nij yuvii̱ do̱' , se̱ gaa ne̱ nij no' do̱' , se̱ guun xno̱ nij no' do̱' , yo'o̱ ve'é qui'ya̱j nij no' daj a̱ rasu̱u̱n do̱' ei .
Xa̱' nij síí gu̱un diácono , tza̱j ne̱ o̱rún' nica̱ nij so' ni̱caj nij so' do̱' , sa̱' cu̱tumé nij so' man ta'níí nij so' do̱' , sa̱' cu̱tumé nij so' man nu̱' nij tucua̱ nij so' do̱' ei .
Ne̱ sese sa̱' 'yaj nij so' nu̱' suun vaa rihaan nij so' , ne̱ síí sa̱' me nij so' , cata̱j nij yuvii̱ noco̱' man Diose̱ , ne̱ se̱ cuchu'vi' nij so' cata̱j xna'anj nij so' da̱j qui'ya̱j ní' canoco̱' ní' man Jesucristó ma' .
Dan me se cachrón 'u̱nj nana̱ nihánj rihaan yanj nihánj , ne̱ ca'ne̱j 'u̱nj rihaan so̱' á . Tza̱j ne̱ me ndo'o rá 'u̱nj cuchi̱' 'u̱nj rihaan so̱' rque do̱j güii ei .
Tza̱j ne̱ asa̱' ne cuchi̱' ra'ya̱nj 'u̱nj , ne̱ taj se 'yaj mei . A̱j ne'én so̱' da̱j qui'ya̱j soj si̱j noco̱' man Diose̱ ga̱a yáán soj ga̱ tinúú soj ei . 'O̱ se tucuá Diose̱ me ma'a̱n cunuda̱nj soj si̱j noco̱' man Diose̱ síí vaa i'na̱' ya̱ ei . Che'é ma'a̱n soj me se acaj yuvii̱ cuentá se vaa ya̱ vaa se‑na̱na̱ Diose̱ ne̱ ma'a̱n soj me síí nica̱j nana̱ ya̱ ei .
Ne'en cunuda̱nj ní' si̱j amán rá ni'ya̱j man Jesucristó se vaa sa̱' uxrá vaa nana̱ cataj xna'anj Diose̱ rihaan ní' nana̱ canoco' ní' , ne̱ nihánj me nana̱ yo' a : “ Ca'na' Jesucristó a . Curuvi' so' ni'ya̱j yuvii̱ a . Guun so' yuvii̱ a . Ve'é ndo'o qui'yaj so' , cataj Nimán Diose̱ , ne̱ quene'en rihaan nij se‑mo̱zó Diose̱ da̱j qui'yaj so' a . Dan me se nata' nii che'é so' rihaan nij yuvii̱ yaníj yuvii̱ ne noco' se‑na̱na̱ Diose̱ , ne̱ cuchumán rá ta'a̱j nij so' quene'en nij so' man so' a . Ne̱ quinan' so' xta̱' , qui'yaj Diose̱ , ne̱ ve'é ndo'o yáán so' rej xta̱' cuano̱ ado̱nj ” . Dan me nana̱ noco̱' ní' a .
Tza̱j ne̱ taj xna'anj Nimán Diose̱ se vaa vaa güii , ne̱ quiri'i̱j ta'a̱j yuvii̱ se‑tucua̱nj Diose̱ , ne̱ canoco̱' nij so' yo'ó tucuáán , ne̱ cuno̱ nij so' nana̱ tiha' yu'unj nana̱ tu̱cu'yón nij nana̱ chre̱e ado̱nj .
Dan me se cuchuma̱n rá nij so' nana̱ ca'mi̱i̱ síí taj a'mii sa̱' tu'va rma'a̱n ei . Ne̱ síí ne̱ ndo'o me nij so' ei . Ne̱ xa̱' nij síí ne̱ yo' , tza̱j ne̱ a'mii rma'a̱n nij so' , ne̱ nimán nij so' me se nda̱' rá se vaa táá ya̱a̱n cavi' i'na̱' ro' , vaa táá ya̱a̱n chi'i̱i̱ nimán nij so' a .
Ne̱ tucu'yón nij síí ne̱ rihaan yuvii̱ se vaa se̱ ca'vee xca̱j yuvii̱ chana̱ , ne̱ cacun' me yo' , taj nij so' a . Ne̱ tucu'yón nij so' se vaa se̱ ca'vee cha̱ yuvii̱ náá guun rasu̱u̱n uún a . Tza̱j ne̱ 'o̱ se nu̱' nij rasu̱u̱n ma̱n rihaan yo'óó me se rasu̱u̱n chá nago̱' graciá rihaan Diose̱ me yo' , rá Diose̱ , don araa so' rasu̱u̱n yo' rihaan yo'óó che'é nij síí mán raá nana̱ ya̱ ei .
Dan me se nu̱' rasu̱u̱n qui'yaj Diose̱ me se sa̱' , ne̱ ne nó xcúún ní' nachri̱' ní' ni̱'yaj ní' man se vaa qui'yaj Diose̱ che'é ní' ma' . Ma̱a̱n se ni̱caj ní' man yo' , ne̱ nago̱' ní' graciá rihaan Diose̱ che'é rasu̱u̱n yo' cha̱ ní' ei .
Ne'en ní' da̱j taj se‑na̱na̱ Diose̱ , ne̱ che'é dan ne'en ní' se vaa sese cachi̱nj ni'ya̱j ní' asino ya̱a̱n rihaan Diose̱ , ne̱ Diose̱ me síí naqui'ya̱j sa̱' yo' cha̱ ní' ei .
Sese tu̱cu'yón so̱' nana̱ nihánj rihaan yo'ó nij tinúú ní' síí noco̱' man Jesucristó , ne̱ síí ve'é 'yaj suun rihaan Jesucristó mé so̱' , ne̱ síí ve'é nari' nu̱' nana̱ noco̱' ní' mé so̱' chugua̱nj . 'O̱ se tucu'yón nii nana̱ sa̱' yo' rihaan so̱' , ne̱ cuchumán rá so̱' , ne̱ canocó' so̱' nana̱ yo' , ne̱ che'é dan gu̱un nu̱cuáá so̱' tu̱cu'yón so̱' nana̱ yo' rihaan tinúú ní' a .
Se̱ cunó so̱' cuentó nata' yuvii̱ cuentó ne ya̱ a'mii che'é Diose̱ ma' . 'O̱ se nana̱ snúú rma'a̱n me nana̱ yo' na̱nj á . Tza̱j ne̱ tu̱cu'yón so̱' da̱j qui̱'yáá so̱' , ne̱ ve'é doj ca̱nocó' so̱' se‑tucua̱nj Diose̱ á .
Nda̱' se vaa yu'vee nó suun 'yaj suun nee̱ man ní' , tza̱j ne̱ vaa doj yu'vee nó nimán ní' , canoco̱' nimán ní' man Diose̱ ei . Che'é suun 'yaj suun nimán ní' me se cavi̱i̱ sa̱' ní' ga̱a yáán ní' rihaan chumii̱ nihánj , ne̱ ne'en ní' se vaa cavi̱i̱ sa̱' ní' ca̱yáán ní' ga̱ Diose̱ nu̱' cavii nu̱' ca'anj ei .
Ya̱ vaa nana̱ yo' , ne̱ vaa che'é cuno̱ ní' man yo' chugua̱nj .
Dan me se nucua̱j rá ní' man Diose̱ síí vaa i'na̱' se vaa cavi̱i̱ sa̱' ní' qui'ya̱j Diose̱ , ne̱ che'é dan 'yaj suun uxrá ní' , ne̱ ne chu'vi' ní' ca'mi̱i̱ yuvii̱ nana̱ nij che'é ní' a̱ mei . O̱rún' Diose̱ ca've̱e cavi̱i̱ sa̱' cunuda̱nj yuvii̱ ei . Ne̱ ya̱ cavi̱i̱ sa̱' cunuda̱nj nij yuvii̱ amán rá ni'ya̱j man Diose̱ ado̱nj .
Tu̱cu'yón so̱' nana̱ yo' rihaan yuvii̱ , ne̱ ca'ne̱' so̱' suun rihaan nij yuvii̱ se vaa canoco̱' nij yuvii̱ nana̱ yo' á .
'O̱ se xnii mé so̱' , ne̱ ataa cachi̱j so̱' , tza̱j ne̱ taj se 'yaj yo' mei . Se̱ guun cata̱j yuvii̱ se vaa taj se uún so̱' mei . Ma̱a̱n se ve'é qui̱'yáá so̱' nu̱' tucuáán noco̱' ní' , se vaa ve'é ca'mi̱i̱ so̱' do̱' , ve'é qui̱'yáá so̱' do̱' , ga̱a̱ 'e̱e̱ rá so̱' man tinúú so̱' do̱' , ga̱a̱ nucua̱j rá so̱' man Diose̱ do̱' , cu̱tumé so̱' mán so̱' se̱ qui'yáá so̱' cacun' do̱' , ga̱a ne̱ xca̱j nij síí noco̱' man Diose̱ cuentá da̱j 'yáá so̱' , ne̱ da̱nj qui'ya̱j nij so' uún ado̱nj .
Asa̱' guun ra̱a̱n 'o̱ xco' le'e̱j nii cuchi̱j , ne̱ naya̱a̱ so̱' se‑na̱na̱ Diose̱ cuno̱ nij so' , tu̱cu'yón sa̱' so̱' man nij so' , ne̱ ina̱nj da̱nj ga̱a̱ suun qui'ya̱j suun so̱' nda̱a güii cuchi̱' 'u̱nj rihaan so̱' ei .
Se̱ quini'yón so̱' suun sa̱' ca'ne' Diose̱ rihaan so̱' mei . 'O̱ se che'é suun sa̱' yo' me tihaa̱n Diose̱ 'o̱ nana̱ che'é so̱' rihaan nij síí chij nica̱j yu'unj man nij yuvii̱ noco̱' man Diose̱ , ne̱ cuta' nij so' ra'a nij so' raá so̱' ei .
Dan me se yo'o̱ ca'ne̱j so̱' raá so̱' man nij rasu̱u̱n yo' , ga̱a ne̱ quene'e̱n cunuda̱nj nij yuvii̱ se vaa va̱j nari̱' so̱' qui'ya̱j suun so̱' se‑su̱u̱n Diose̱ , ni̱'yaj nij yuvii̱ ei .
Xca̱j so̱' cuentá se vaa 'yáá so̱' do̱' , se vaa tucu'yón so̱' do̱' á . Ca̱nocó' so̱' nu̱' nana̱ nihánj , ga̱a ne̱ cavi̱i̱ sa̱' ma̱'án so̱' cavi̱i̱ sa̱' nij yuvii̱ uno nana̱ a'mii so̱' cavi̱i̱ sa̱' , qui̱'yáá so̱' a .
Se̱ caxríj yuva̱a̱ so̱' man nij chii nga̱ ma' . Ma̱a̱n se ve'é ca'mi̱i̱ so̱' rihaan nij so' nago̱' so̱' chrej sa̱' man nij so' á . Da̱j se a'mii so̱' rihaan réé so̱' ro' , da̱nj ca'mi̱i̱ so̱' rihaan nij chii nga̱ á . Ase a'mii so̱' rihaan tinúú so̱' ro' , da̱nj ca'mi̱i̱ so̱' rihaan nij síí tachru̱u̱ uún a .
Ase a'mii so̱' rihaan nií so̱' ro' , da̱nj ca'mi̱i̱ so̱' rihaan nij vichij uún a . Ase a'mii so̱' rihaan ra'vij so̱' ro' , da̱nj ca'mi̱i̱ so̱' rihaan nij chana̱ tachru̱u̱ á . Se̱ ca'mii so̱' a̱ doj nana̱ chi'i̱i̱ ga̱ nij no' ma' .
Cara̱a̱ co̱chróó so̱' rihaan nij chana̱ cavi' nica̱ á . Go̱' so̱' rasu̱u̱n achiin man nij no' , sese nuvi' tuvi' chana̱ racuíj man chana̱ a .
Tza̱j ne̱ sese vaa ta'níí chana̱ do̱' , ta'nij si'no̱ chana̱ do̱' , ne̱ ta̱j ya'anj nij so' man chana̱ yo' á . Da̱nj qui'ya̱j nij so' , ga̱a ne̱ quinari̱' nij so' suun ca'ne' Diose̱ rihaan nij so' se vaa ta̱j ya'anj nij so' man tuvi' nij so' á . 'O̱ se da̱nj ga̱a̱ ya̱ , ga̱a ne̱ cu̱nuû rá nij so' se vaa asi̱j xnii me nij so' , ne̱ taj ya'anj nii nij so' do̱' , xcua'a̱nj nij so' do̱' , man ma'a̱n nij so' , ne̱ ase vaa qui'yaj nii nij so' do̱' , ase vaa qui'yaj xcua'a̱nj nij so' do̱' , man nij so' ro' , da̱nj qui'ya̱j ma'a̱n nij so' man nii nij so' do̱' , man xcua'a̱nj nij so' do̱' ei . Yo' me , ga̱a ne̱ gu̱un niha̱' rá Diose̱ ni̱'yaj Diose̱ man nij so' a .
Sese ya̱ chana̱ nique̱ me yo'o̱ no' , ne̱ ga̱a̱ nucua̱j rá no' ni̱'yaj no' Diose̱ á . Se‑su̱u̱n no' guun suun achíín ni'ya̱j rihaan Diose̱ nuvi̱i niga̱n' a .
Tza̱j ne̱ sese me ina̱nj rá no' gu̱un niha̱' rá no' rihaan chumii̱ nihánj , ne̱ nda̱' se vaa i'na̱' nee̱ man no' , tza̱j ne̱ nimán no' me se a̱j cavi' a .
Nago̱' so̱' nana̱ nihánj rihaan nij síí amán rá ni'ya̱j man Diose̱ , ne̱ se̱ cuta' yuvii̱ a̱ doj cacun' xráá nij so' mei .
Sese vaa yuvii̱ na'vej rá ta̱j ya'anj man tuvi' yuvii̱ do̱' , man nij tucua̱ yuvii̱ do̱' , ne̱ nuveé yuvi̱i̱ noco̱' se‑tucua̱nj ní' si̱j noco̱' man Diose̱ me nij so' ma' . Nij doj 'yaj yuvii̱ yo' rihaan nij yuvii̱ ne amán rá ni'ya̱j man Diose̱ ado̱nj .
Ina̱nj se‑chuvi̱i nij chana̱ va̱j va'nu̱j chiha̱a̱ yo' ta̱j doj cachro̱n so̱' rihaan yanj no̱ se‑chuvi̱i nij chana̱ cavi' nica̱ á . Ne̱ ina̱nj se‑chuvi̱i chana̱ nica̱j raan man o̱rún' nica̱ cachro̱n so̱' uún á .
Ne̱ quene'e̱n cunuda̱nj nii man nij no' se vaa ve'é 'yaj suun nij no' che'é tuvi' nij no' do̱' , se vaa ve'é tucuachij nij no' ta'níí nij no' do̱' , se vaa rqué nij no' chraa chá yuvii̱ ca'na' rej ma̱n ga̱n' do̱' , se vaa na'nu' nij no' tacóó nij yuvii̱ noco̱' man Diose̱ do̱' , se vaa racuíj nij no' man nij síí quiran' sayuun do̱' , ne̱ nij no' me ca've̱e cachro̱n so̱' se‑chuvi̱i rihaan yanj no̱ se‑chuvi̱i nij chana̱ cavi' nica̱ a .
Tza̱j ne̱ se̱ cachrón so̱' se‑chuvi̱i chana̱ ta'a̱j rihaan yanj ma' . 'O̱ se vaa güii gu̱un niha̱' rá nij chana̱ ta'a̱j yo' canoco̱' nij no' yo'ó chii , ne̱ quiri'i̱j nij no' suun ata̱ nij no' che'é Jesucristó na̱nj ado̱nj .
Sese da̱nj qui'ya̱j nij chana̱ ta'a̱j , ga̱a ne̱ cu̱tumé nij no' cacun' che'é se tanáj nij no' suun 'yaj suun che'é Jesucristó a .
Tana̱nj uún , ne̱ ne yáán xe̱j nij no' ve' , ne̱ chéé rma'a̱n nij no' daj a̱ ve' , ne̱ uun rmi̱i̱ nij no' , ne̱ achén u̱u̱n tiempÓ , 'yaj nij no' , ne̱ nanó nij no' cuentó ne̱ uún , ne̱ tiguíj nij no' se‑cuento̱ nij no' rihaan se‑cuento̱ nij yo'ó yuvii̱ , ne̱ a'mii nij no' náá guun rasu̱u̱n ne nó xcúún nij no' ca'mi̱i̱ nij no' a .
Ma̱a̱n che'é dan me rá 'u̱nj xca̱j nij chana̱ ta'a̱j yo' yo'ó chii , ne̱ cuchru̱j nij no' ne'ej , ne̱ cu̱tumé nij no' ve' tucuá nij no' , ne̱ da̱nj ga̱a̱ , ga̱a ne̱ se̱ ca'vee ca'mi̱i̱ nij síí ta̱j ri'yunj man ní' nana̱ chi'i̱i̱ che'é ní' ado̱nj .
'O̱ se vaa ta'a̱j nij chana̱ cavi' nica̱ , ne̱ a̱j quiri'íj ta'a̱j nij no' tucuáán noco̱' ní' , ne̱ canoco' nij no' man síí cu'na̱j Satanás na̱nj ado̱nj .
Tza̱j ne̱ sese vaa chana̱ noco̱' man Diose̱ , ne̱ sese vaa tuvi' nij no' chana̱ cavi' nica̱ 'ni̱j sca'núj nij no' , ne̱ ra̱cuíj chana̱ noco̱' man Diose̱ man tuvi' no' chana̱ cavi' nica̱ á . Ga̱a ne̱ se̱ cachiin ta̱j ya'anj cunuda̱nj nij síí noco̱' man Diose̱ man chana̱ cavi' nica̱ yo' a . Ma̱a̱n se ta̱j ya'anj nij so' man nij chana̱ quináj u̱u̱n ina̱nj ei .
Vi̱j ya̱ nu̱u̱ che'e̱ soj go̱' soj tu'vee nij síí uun chij nica̱j yu'unj man nij síí noco̱' man Diose̱ ei . Da̱nj qui'ya̱j soj , ne̱ cara̱a̱ cochro̱j soj rihaan nij so' sese ya̱ si̱j 'yaj suun uxrá a'mii natáj se‑na̱na̱ Diose̱ me nij so' do̱' , sese ya̱ tucu'yón nij so' nana̱ rihaan yuvii̱ do̱' ei .
Danj Diose̱ taj , ne̱ : “ Se̱ numíj so̱' tacúún scúj ga̱a 'yaj suun scúj utun' scúj 'núú trigó cunu̱u sa̱' 'núú trigó ma' ” , taj yo' a . Ne̱ taj uún yo' : “ Naca̱j mozó sa'anj tu'vee so' sese 'yaj suun so' á ” . Da̱nj taj danj Diose̱ a . Ne̱ che'é dan xca̱j ní' cuentá se vaa no̱ xcúún ní' na̱ru'vee ní' rihaan nij síí 'yaj suun tucu'yón man ní' á .
Sese cuta̱' nii cacun' xráá 'o̱ síí uun chij nica̱j yu'unj man nij síí noco̱' man Diose̱ , ne̱ se̱ cuchumán rá so̱' ma' . Tza̱j ne̱ sese vaa vi̱j va'nu̱j síí quene'en se vaa tumé so' cacun' , ne̱ cu̱nó so̱' nana̱ ca'mi̱i̱ nij so' á .
Sese vaa 'o̱ síí uun chij qui'yaj ndo'o cacun' , ne̱ ca'ne̱' so̱' cacun' che'é so' quene'e̱n cunuda̱nj yo'ó nij síí uun chij , ga̱a ne̱ cuchu'vi̱' nij so' qui'ya̱j ma'a̱n nij so' cacun' uún a .
Nihánj me suun ca'né' 'u̱nj rihaan so̱' ni'ya̱j Diose̱ do̱' , ni'ya̱j Jesucristó do̱' , ni'ya̱j nij se‑mo̱zó Diose̱ narii Diose̱ man do̱' a . Dan me se ca'ne̱' so̱' cacun' che'é yuvii̱ , ne̱ 'o̱ cuya̱a̱n qui̱'yáá so̱' ga̱ 'o̱ 'o̱ nij so' a . Taj se 'yaj sese si̱j sa̱' doj me yo'o̱ so' rihaan so̱' ma' . Ma̱a̱n se ca'ne̱' yá so̱' cacun' me ma'a̱n cacun' tumé 'o̱ 'o̱ nij so' a .
Se̱ gaa ra'ya̱nj rá so̱' cuta̱' ra'á so̱' raa̱ me ma'a̱n 'o̱ so' che'é yan gu̱un so' síí ca̱ta̱ suun che'é Diose̱ mei . 'O̱ se sese si̱j tumé cacun' me so' , ne̱ taj che'é ra̱cuíj so̱' man so' gu̱un chij so' ma' . Da̱nj ina̱nj qui̱'yáá so̱' , ga̱a ne̱ se̱ gaa na̱nj cu̱tumé so̱' se‑cacu̱n' so' a . Dan me se yo'o̱ ina̱nj se̱ ca'vee catu̱u̱ a̱ yo'ó se chi'i̱i̱ mei .
Che'é se ran' ndo'o so̱' , ne̱ ve'ee̱ rqué so̱' , ne̱ se̱ co'o so̱' ina̱nj na u̱u̱n ma' . Ma̱a̱n se co'o̱ so̱' do̱j tzin' na vinó a .
Vaa yuvii̱ tumé cacun' , ne̱ nda̱' se ataa quira̱n' nij so' sayuun , tza̱j ne̱ a̱j ne'en cunuda̱nj yuvii̱ ma̱n rihaan chumii̱ se vaa tumé nij so' cacun' ei . Tza̱j ne̱ ino̱ vaa yo'ó ta'a̱j nij yuvii̱ tumé cacun' uún ei . Nda̱' se ne ne'en nii se vaa cacun' qui'yaj nij so' , tza̱j ne̱ vaa güii quira̱n' nij so' sayuun che'é cacun' tumé nij so' , ne̱ quene'e̱n nii man nij so' , ne̱ xca̱j nii cuentá se vaa ya̱ tumé nij so' cacun' ado̱nj .
Veé da̱nj vaa uún nij suun sa̱' 'yaj suun yo'ó ta'a̱j nij yuvii̱ , ne̱ canó yuvii̱ ni'ya̱j man nij suun sa̱' ado̱nj . Tza̱j ne̱ sese vaa suun sa̱' ne ruvi' do̱' , ne acaj yuvii̱ cuentá do̱' , ne̱ taj se 'yaj mei . Ma̱a̱n se vaa güii , ne̱ xca̱j cunuda̱nj yuvii̱ ma̱n rihaan chumii̱ cuentá se vaa sa̱' qui'yaj suun nij so' ei .
Ne̱ nij mozó me se ve'é cara̱a̱ cochro̱j nij mozó rihaan se‑ru've̱e̱ nij so' a . 'O̱ se yo' me qui'ya̱j nij so' , ga̱a ne̱ se̱ gaa na̱nj ca'mi̱i̱ chi'i̱i̱ yuvii̱ che'é Diose̱ do̱' , che'é nana̱ tucu'yón ní' do̱' a .
Ne̱ sese síí noco̱' man Diose̱ me ru'vee , ne̱ se̱ guun cata̱j mozó : “ Tinúú 'u̱nj me se‑ru've̱e̱ 'u̱nj , ne̱ taj che'é qui'ya̱j suun nu̱cuáá 'u̱nj rihaan so' ma' ” . Se̱ guun ca'mi̱i̱ mozó da̱nj ma' . Ma̱a̱n se ve'é qui'ya̱j suun so' rihaan se‑ru've̱e̱ so' , ne̱ ga̱a̱ 'e̱e̱ rá so' se‑ru've̱e̱ so' á . 'O̱ se ne'en mozó se vaa si̱j noco̱' man Diose̱ me se‑ru've̱e̱ mozó , ne̱ gu̱un niha̱' rá mozó se vaa cavi̱i̱ sa̱' 'o̱ tinúú so' che'é suun 'yaj suun so' ado̱nj .
Nana̱ nihánj me chrej nucua̱j nago̱' so̱' man nij yuvii̱ a . Ino̱ vaa ta'a̱j nij síí tucu'yón yo'ó tucuáán , ne̱ ino̱ vaa nana̱ a'mii nij so' ga̱ nana̱ ya̱ ca'mii Jesucristó si̱j 'ni̱j ra'a man ní' ado̱nj . Nuveé se‑tucua̱nj Diose̱ me tucuáán tucu'yón nij so' ma' .
Síí sa̱' uxrá me nij so' , rá nij so' , tza̱j ne̱ síí tuchri̱i me nij so' , ne̱ ne ne'en uxrá nij so' a̱ ma' . Niha̱' uxrá rá nij so' ca'mi̱i̱ cunu̱' nij so' che'é nana̱ a'mii nij so' , ne̱ che'é dan uun xco̱j ruva̱a̱ rá nij so' ni'ya̱j nij so' tuvi' so' , ne̱ unu' ndo'o nij so' , ne̱ a'mii naco̱o̱ nij so' che'é Diose̱ , ne̱ nij 'yaj nij so' , uta' nij so' cacun' rmi̱' xráá tuvi' nij so' ado̱nj .
Síí ni'yo̱n me nij so' , ne̱ na'vee xca̱j nij so' cuentá a̱ ma' . Nana̱ ya̱ na'vee cuno̱ nij so' mei . Ma̱a̱n se sese ve'é canoco̱' nij so' man Diose̱ , ne̱ qui'ya̱j canaán ndo'o nij so' sa'anj , rá nij so' ado̱nj .
Dan me se ya̱ uxrá da̱nj vaa , ne̱ si̱j quiri̱' uxrá ya̱ se sa̱' me ní' , tza̱j ne̱ yo'o̱ ga̱a̱ xe̱j nimán ní' canoco̱' ní' Diose̱ , ga̱a ne̱ ca've̱e gu̱un ní' síí ru'vee rej xta̱' ei .
Dan me se xca̱j ní' cuentá , ne̱ ga̱a ca'ngaa ní' rihaan chumii̱ nihánj , ne̱ taj se nica̱j ní' ca'na' ní' ma' . Ne̱ taj rasu̱u̱n ni̱caj ní' ca'a̱nj ní' asa̱' cavi' ní' uún mei .
Che'é dan me sese vaa se chá ní' do̱' , sese vaa yatzíj ta̱j xráá ní' do̱' , ne̱ taj che'é gu̱un rá ní' ni̱caj ní' doj rasu̱u̱n ma' .
Tza̱j ne̱ xa̱' nij yuvii̱ me rá gu̱un ru'vee me se achiin que'e̱e̱ rasu̱u̱n man nij so' , rá nij so' , ne̱ ne uun nucua̱j nij so' canoco̱' nij so' man Diose̱ a̱ mei . Ne̱ nda̱a uun rá nij so' qui'ya̱j nij so' cacun' che'é rej qui'ya̱j canaán nij so' rasu̱u̱n ga̱a̱ rihaan nij so' , ne̱ dan me se ran' ndo'o nij so' sayuun , ne̱ síj , ga̱a ne̱ yu̱u̱n che'e̱ quiri̱' nij so' na̱nj ei .
Ma̱a̱n che'é se uun ndo'o rá yuvii̱ ni̱'yaj yuvii̱ sa'anj ro' , che'é dan 'na' daj a̱ sayuun ei . Ma̱n yuvii̱ aran' rá sa'anj , ne̱ che'é dan quiri'íj nij so' se‑tucua̱nj Diose̱ tucuáán canoco' nij so' asi̱j rque̱ doj , ga̱a ne̱ quiran' ndo'o nij so' sayuun , ne̱ quinanó ndo'o rá nij so' ado̱nj .
Tza̱j ne̱ so̱' si̱j noco̱' man Diose̱ me se se̱ guun rá so̱' qui'ya̱j canaán so̱' noco̱o sa'anj ma' . Tana̱nj ga̱a̱ niha̱' rá so̱' qui̱'yáá so̱' se vaa me rá Diose̱ qui̱'yáá so̱' á . Ga̱a̱ nucua̱j rá so̱' man Diose̱ , ne̱ cunu̱u 'e̱e̱ doj rá so̱' tuví' so̱' , ne̱ cara̱a̱ x'naa so̱' , ne̱ se̱ caxríj yuva̱a̱ so̱' man tuví' so̱' ma' . Ve'é ina̱nj qui̱'yáá so̱' che'é nij so' á .
Qui'ya̱j suun uxrá so' suun sca̱' sa̱' ca'ne' Diose̱ rihaan ní' si̱j noco̱' man so' , ga̱a ne̱ ca̱yáán so̱' ga̱ Diose̱ nu̱' cavii nu̱' ca'anj a . Che'é dan cune' Diose̱ mán so̱' qui'ya̱j suun so̱' , ne̱ cataj yá so̱' se vaa ya̱ qui'ya̱j suun so̱' che'é Diose̱ ga̱a canocó' so̱' man so' ei . Dan me se da̱nj ca'mii so̱' cuno que'e̱e̱ tinúú ní' , ne̱ se̱ ca'ne' rá so̱' ca'a̱nj yaníj so̱' rihaan chrej sa̱' rqué Diose̱ mei .
Ne'én so̱' se vaa Diose̱ me síí qui'yaj vaa i'na̱' ní' , ne̱ ne'én so̱' da̱j qui'yaj síí cu'na̱j Jesucristó ga̱a canicun' so' rihaan síí nica̱j suun síí cu'na̱j Poncio Pilato , se vaa nata' ya̱ so' che'é suun cata̱ so' a . Ne̱ cuno̱ Diose̱ cuno̱ Jesucristó cuno̱ chrej narqué 'u̱nj nihánj mán so̱' á .
Dan me se cu̱nó so̱' se‑na̱na̱ Diose̱ , ne̱ qui̱'yáá so̱' cunuda̱nj yo' á . Se̱ qui'yáá so̱' cacun' ma' . Da̱nj qui̱'yáá so̱' nda̱a güii ca'na̱' uún Jesucristó si̱j 'ni̱j ra'a man ní' rihaan chumii̱ nihánj á .
'O̱ se Diose̱ me síí qui'ya̱j ca'na̱' so' güii cachrón ma'a̱n Diose̱ , ne̱ xa̱' Diose̱ , tza̱j ne̱ sa̱' uxrá vaa so' , ne̱ o̱rún' so' uun nucua̱j gu̱un chij rihaan chumii̱ nihánj , ne̱ uun chij so' rihaan cunuda̱nj nij síí nica̱j suun vaa rihaan chumii̱ nihánj ado̱nj .
O̱rún' so' me síí uun nucua̱j qui'ya̱j ga̱a̱ i'na̱' ní' nu̱' cavii nu̱' ca'anj , ne̱ ya̱nj so' rej aco' ya'an chuguu̱n rej na'vee quinichru̱n' yuvii̱ ei . A̱ 'ó yuvii̱ ne quene'e̱n man so' , ne̱ daj chiha̱a̱ míj se̱ ca'vee quene'e̱n yuvii̱ man so' ma' . Che'é dan cara̱a̱ cochro̱j ní' rihaan so' , ne̱ so' me síí nucua̱j ndo'o nu̱' cavii nu̱' ca'anj ado̱nj . Veé da̱nj ga̱a̱ ya̱ ei .
Nago̱' so̱' chrej nucua̱j man nij síí ru've̱e̱ ya̱nj rihaan chumii̱ nihánj cuano̱ se vaa se̱ guun cata̱j nij so' se vaa si̱j sa̱' uxrá me nij so' che'é se vaa sa'anj rihaan nij so' mei . Se̱ gaa nucua̱j rá nij so' man si'yaj nij so' mei . 'O̱ se sese quira̱n' nij so' sayuun , ne̱ se̱ racuíj si'yaj nij so' man nij so' ma' . Che'é dan yo'o̱ ga̱a̱ nucua̱j rá nij ru'vee man Diose̱ , ne̱ Diose̱ me síí rqué cunuda̱nj se sa̱' rihaan ní' , che'é rej gu̱un niha̱' rá ní' qui'ya̱j rasu̱u̱n yo' a .
Ma̱a̱n se cata̱j xna'anj so̱' rihaan nij síí ru've̱e̱ se vaa suun sa̱' qui'ya̱j suun nij so' , che'é rej gu̱un ru'vee nij so' rihaan Diose̱ , ne̱ ve'é rque̱ nij so' rasu̱u̱n achiin man tinúú nij so' síí nique̱ á .
Da̱nj qui'ya̱j nij ru'vee che'é rej cata̱j Diose̱ vaa güii se vaa ya̱ cuno ru'vee yo' rihaan Diose̱ , ga̱a ne̱ ca̱yáán ru'vee yo' ga̱ Diose̱ nu̱' cavii nu̱' ca'anj , ne̱ doj a̱ ga̱a̱ i'na̱' nij síí ca̱yáán ga̱ Diose̱ rihaan nij síí ma̱n rihaan chumii̱ nihánj cuano̱ ado̱nj .
Yo'o̱ tu̱mé so̱' se‑su̱u̱n Diose̱ suun ca'ne' Diose̱ rihaan so̱' , tinu̱j . Se̱ cunó so̱' yo'ó nana̱ cu̱u tucu'yón nii , nana̱ a'mii yuvii̱ u̱u̱n ma' . Nuveé se‑na̱na̱ Diose̱ me yo' a̱ ma' . 'O̱ se avii ndo'o raa̱ nij síí noco̱' yo'ó nana̱ , rá nij so' , tza̱j ne̱ ne ne'en uxrá nij so' a̱ ma' .
Vaa yuvii̱ noco̱' yo'ó nana̱ yo' , tza̱j ne̱ veé da̱nj a̱j tanáj nij so' se‑tucua̱nj Diose̱ na̱nj ado̱nj . Me rá 'u̱nj qui'ya̱j ndo'o Diose̱ se lu̱j che'é taran' soj ado̱nj .
'U̱nj nihánj me síí cu'na̱j Pabló , ne̱ cune' Jesucristó mán 'u̱nj guún 'u̱nj apóstol nata̱' rihaan yuvii̱ se vaa ga̱a̱ i'na̱' ní' nu̱' cavii nu̱' ca'anj qui'ya̱j Jesucristó , ne̱ yo' me suun me rá Diose̱ qui'ya̱j sunj ado̱nj .
'Yáá 'u̱nj yanj nihánj ca'ne̱j 'u̱nj rihaan so̱' si̱j cu'na̱j Timoteo a . 'E̱e̱ rá 'u̱nj mán so̱' , tinu̱j . Ase vaa 'o̱ ta'níí 'u̱nj , da̱nj vaa so̱' rihanj á . Me rá 'u̱nj qui'ya̱j ndo'o Diose̱ Rej ní' do̱' , Jesucristó si̱j 'ni̱j ra'a man ní' do̱' , se lu̱j che'é so̱' , ne̱ me rá 'u̱nj ga̱a̱ 'e̱e̱ rá ro̱j so' mán so̱' , ne̱ ga̱a̱ xe̱j nimán so̱' , qui'ya̱j ro̱j so' a .
Dan me se 'u̱nj nihánj me síí 'yaj suun rihaan Diose̱ nda̱a vaa qui'yaj nij xií 'u̱nj ga̱a naá , ne̱ nuvi' cacun' tumej mei . Ne̱ dan me se tana̱nj nagó' 'u̱nj graciá rihaan Diose̱ che'é so̱' , ne̱ yo'o̱ nuû raj mán so̱' , ne̱ 'o̱ achíín ni̱'yáj che'é so̱' rihaan Diose̱ nuvi̱i niga̱n' ei .
Ne̱ na'nuj rá 'u̱nj se vaa ta'veé so̱' ga̱a tanáj 'u̱nj mán so̱' , ne̱ che'é dan me ndo'o rá 'u̱nj quene'e̱n uún 'u̱nj mán so̱' , ga̱a ne̱ cunu̱u cui̱j nimanj qui̱'yáá so̱' , raj a .
Dan me se achíín ni̱'yáá 'u̱nj che'é so̱' che'é se nuû rá 'u̱nj se vaa ne tiha̱' yu'unj so̱' mei . Ya̱ nocó' so̱' man Diose̱ , ne̱ dan me se tucuáán nica̱j nií so̱' chana̱ cu'na̱j Eunice ga̱ Xcua̱'áán so̱' chana̱ cu'na̱j Loida ro' , nica̱j ma̱'án so̱' uún , raj a .
Che'é dan cata̱j xna'anj 'u̱nj rihaan so̱' se vaa yu̱u̱n che'e̱ ca'ne̱j so̱' nimán so̱' qui'ya̱j suun so̱' , nda̱a vaa rqué Diose̱ se nucua̱j mán so̱' qui'ya̱j suun so̱' , ga̱a cutaj ra'aj raá so̱' á .
'O̱ se nuveé si̱j chu'vi' nimán me ní' , qui'yaj Diose̱ ma' . Tana̱nj nari' nucuaj nimán ní' , ne̱ nuu 'e̱e̱ rá ní' tuvi' ní' , ne̱ tumé ní' man ní' me da̱j 'yaj ní' , qui'yaj Diose̱ ado̱nj .
Che'é dan se̱ guun na'a̱j so̱' nata̱' so̱' rihaan yuvii̱ che'é síí 'ni̱j ra'a man ní' mei . Ne̱ se̱ guun na'a̱j so̱' che'é se 'ni̱j 'u̱nj taga' ma' . Se̱ cuchu'ví' so̱' qui̱rán' so̱' sayuun ma' . Ra̱cuíj so̱' manj ca'mi̱i̱ natáj ní' se‑na̱na̱ Diose̱ nana̱ sa̱' , ne̱ Diose̱ me síí qui'ya̱j gu̱un nucua̱j ní' ado̱nj .
Ne̱ Diose̱ me síí tinanii man ní' rihaan sayuun , ne̱ canacúún so' man ní' canoco̱' ní' man so' ei . Nuveé che'e̱ suun qui'yaj suun ma'a̱n ní' me qui'yaj Diose̱ da̱nj ma' . Ma̱a̱n se da̱nj guun rá ma'a̱n so' qui'ya̱j so' , ne̱ guun rá so' qui'ya̱j u̱u̱n so' se lu̱j che'é ní' ei . Asi̱j ataa qui'ya̱j so' chumii̱ , ne̱ qui'yaj so' se lu̱j che'é ní' che'é se si̱j noco̱' man Jesucristó me ní' a .
Ne̱ ya̱j me se tihaa̱n Diose̱ rihaan ní' nu̱' se sa̱' nu̱u̱ nimán so' , se vaa ca'na' Jesucristó síí tinanii man ní' rihaan sayuun , qui'yaj Diose̱ a . Ya̱j me se se̱ ca'vee cavi̱' ní' , qui'yaj Jesucristó ya̱j a̱ mei . Tza̱j ne̱ yo'o̱ ga̱a̱ i'na̱' nimán ní' ga̱ Diose̱ nu̱' cavii nu̱' ca'anj , qui'yaj so' , ne̱ da̱nj taj se‑na̱na̱ Jesucristó nana̱ sa̱' ado̱nj .
Ne̱ 'u̱nj nihánj me síí cune' Diose̱ se vaa guún 'u̱nj apóstol nata̱' nana̱ yo' rihaan yuvii̱ , ne̱ tu̱cu'yonj nana̱ yo' man yuvii̱ ado̱nj .
Ma̱a̱n che'é dan rán' 'u̱nj sayuun nihánj cuano̱ , tza̱j ne̱ ne na'a̱j 'u̱nj a̱ doj se vaa rán' 'u̱nj mei . 'O̱ se ne'én 'u̱nj se vaa Diose̱ me síí cuchumán raj ni'ya̱j 'u̱nj man , ne̱ guun ya̱ raj se vaa uun nucua̱j so' tumé so' manj qui'ya̱j sunj nu̱' suun ca'ne' so' rihanj , ne̱ da̱nj ina̱nj qui'ya̱j so' , ra̱cuíj so' manj nda̱a güii ca'na̱' uún Jesucristó ado̱nj .
Dan me se a̱j cunó so̱' nij nana̱ ya̱ ca'mii 'u̱nj rihaan so̱' á . Ne̱ ase cunó so̱' ro' , da̱nj qui̱'yáá so̱' , ne̱ yo'o̱ ga̱a̱ nucua̱j rá so̱' man Diose̱ , ne̱ ga̱a̱ 'e̱e̱ rá so̱' man tuví' so̱' che'é se si̱j noco̱' man Jesucristó mé so̱' á .
Ne̱ Nimán Diose̱ nu̱u̱ nimán so̱' ro' , ra̱cuíj mán so̱' se vaa yo'o̱ qui'ya̱j suun so̱' suun sa̱' suun ca'ne' Diose̱ rihaan so̱' qui̱'yáá so̱' á . Ne̱ ve'é ni̱caj so̱' tucuáán sa̱' narí' so̱' á .
A̱j ne'én so̱' se vaa cunuda̱nj nij síí cuchumán rá ni'ya̱j man Jesucristó ya̱nj estadó Asia ro' , tanáj nij so' manj , ne̱ canoco' nij so' yo'ó tucuáán a . Vi̱j tuvi' nij so' me síí cu'na̱j Figelo do̱' , síí cu'na̱j Hermógenes do̱' a .
Me rá 'u̱nj ga̱a̱ 'e̱e̱ rá Diose̱ man nij tucua̱ síí cu'na̱j Onesíforo a . 'O̱ se a̱j guun que'e̱e̱ ndo'o racuíj so' manj , ne̱ nda̱a nuu cui̱j nimán 'u̱nj qui'yaj so' , ne̱ ne gu̱un na'a̱j so' se vaa 'ni̱j 'u̱nj taga' ma' .
Tza̱j ne̱ ga̱a ca'na' so' chuman' Romá , ne̱ cuaj nano' so' manj , ne̱ nari' so' manj ei .
Me ndo'o raj ga̱a̱ 'e̱e̱ rá síí 'ni̱j ra'a man ní' man so' se vaa se̱ quiran' so' sayuun ga̱a güii ca'na̱' uún síí 'ni̱j ra'a man ní' rihaan chumii̱ nihánj a . Ne̱ so̱' me síí ne'en doj rihanj se vaa qui'yaj suun ndo'o síí cu'na̱j Onesíforo che'é ní' si̱j noco̱' man Jesucristó ga̱a cane so' chuman' Efeso a .
Ase vaa 'o̱ ta'níj , da̱nj vaa so̱' rihanj , tinu̱j . Ne̱ me rá 'u̱nj ca've̱j rá so̱' nari̱' nucuaj nimán so̱' , qui'ya̱j Jesucristó síí 'yaj ndo'o se lu̱j che'é ní' a .
Dan me se ma̱n ndo'o síí cuno nana̱ cataj xna'anj 'u̱nj rihaan so̱' , ne̱ me rá 'u̱nj tu̱cu'yón so̱' nana̱ yo' man doj nij snó'o lu̱j nica̱j tuvi' ga̱ so̱' gu̱un nij so' síí ga̱a̱ nucua̱j nimán nata̱' rihaan yuvii̱ gu̱un nij so' uún a .
Se̱ cuchu'ví' so̱' qui̱rán' so̱' sayuun che'é se si̱j noco̱' man Jesucristó mé so̱' mei . Ma̱a̱n se ase vaa uno tanuu nana̱ a'mii tanuu uun chij ro' , da̱nj ga̱a̱ cuno̱ ma̱'án so̱' se‑na̱na̱ Jesucristó á .
Dan me se vaa nij tanuu 'ni̱j cuarteé , ne̱ ne avii yaníj nij so' 'yaj suun nij so' ma' . Ma̱a̱n se ve'é 'yaj suun nij so' ina̱nj suun a'ne' nii rihaan nij so' , che'é se me rá nij so' gu̱un niha̱' rá tanuu uun chij ni̱'yaj so' man nij so' a . Ne̱ ase 'yaj gue̱e̱ tanuu , da̱nj qui̱'yáá so̱' , ve'é qui'ya̱j suun so̱' rihaan o̱rún' Jesucristó á .
Dan me se veé da̱nj 'yaj nij síí tico canaán uún , ne̱ no̱ xcúún nij so' cuno̱ sa̱' nij so' nu̱' suun a'ne' nii rihaan nij so' qui'ya̱j nij so' ado̱nj . Tza̱j ne̱ sese se̱ cuno sa̱' nij so' suun a'ne' nii rihaan nij so' qui'ya̱j nij so' , ne̱ daj chiha̱a̱ míj se̱ qui'yaj canaán nij so' cachriin yâj cu̱nuû raa̱ nij so' ma' . Che'é dan sese me rá so̱' qui'ya̱j canaán so̱' ni̱'yaj Jesucristó , ne̱ ve'é cu̱nó so̱' rihaan so' ei .
Ne̱ veé da̱nj vaa síí 'yaj suun ndo'o naa̱ uún , ne̱ ga̱a rii nii naa̱ , ne̱ so' me síí quiri̱' tan' asino ya̱a̱n ga̱a cuxra̱' ta'a̱j nii tan' uún ado̱nj . Ne̱ ase vaa ran' síí 'yaj suun naa̱ ro' , da̱nj quira̱n' ma̱'án so̱' , ne̱ cavi̱i̱ sa̱' uxrá so̱' sese yo'o̱ qui'ya̱j suun so̱' che'é Diose̱ ei .
Cu̱nó so̱' nana̱ nihánj , ne̱ ra̱cuíj Diose̱ mán so̱' nari̱' so̱' cunuda̱nj yo'ó nij nana̱ chugua̱nj .
Se̱ quini'yón so̱' man síí cu'na̱j Jesucristó a̱ doj mei . Se̱ quini'yón so̱' se vaa cunuu i'na̱' uún so' ga̱a cavi' so' , ne̱ se̱ quini'yón so̱' se vaa noco̱' xna'anj tuvi̱' so' ga̱ síí cu'na̱j David síí cayáán ga̱a naá mei . Nihánj me nana̱ sa̱' a'mii natáj 'u̱nj á .
Che'é nana̱ nihánj quirán' 'u̱nj sayuun , ne̱ nda̱a 'ni̱j 'u̱nj taga' , ne̱ nda̱' rá se vaa ran' síí tumé cacun' chugua̱nj . 'O̱ se taj se 'yaj mei . Xa̱' se‑na̱na̱ Diose̱ , tza̱j ne̱ se̱ ca'vee nu̱míj nii man yo' do̱' , se̱ ca'vee caxri̱i̱ nii taga' man nana̱ yo' do̱' mei .
Che'é dan ne chu'ví' 'u̱nj qui̱rán' 'u̱nj me ma'a̱n sayuun che'é nij síí narii Diose̱ man ma' . 'O̱ se da̱nj ga̱a̱ qui̱rán' 'u̱nj , ga̱a ne̱ ca've̱e cavi̱i̱ sa̱' nij so' ga̱ 'u̱nj che'é se vaa qui'yaj Jesucristó che'é ní' , ne̱ ve'é ndo'o ga̱a̱ ní' ga̱ Diose̱ nu̱' cavii nu̱' ca'anj a .
Ya̱ vaa nana̱ nihánj ei . “ Ne̱ sese a̱j cavi' ní' ga̱ so' , ne̱ ga̱a̱ i'na̱' ní' ga̱ so' uún a .
Sese se̱ cunánj ní' rihaan sayuun , ne̱ gu̱un chij ní' ga̱ so' uún a . Sese cata̱j ní' se vaa nuveé si̱j noco̱' man so' me ní' , ne̱ cata̱j so' se vaa nuveé tuvi̱' so' me ní' uún a .
Nda̱' se ne sa̱' rá ní' ga̱ so' , tza̱j ne̱ so' me se sa̱' ina̱nj so' ga̱ ní' uún a . 'O̱ se ne ne'en so' naqui'ya̱j ino̱ so' nana̱ ca'mii so' rihaan ní' a̱ man ado̱nj ” . Nana̱ ya̱ cuno̱ ní' me nu̱' nana̱ nihánj ei .
Dan me se cata̱j xna'anj so̱' rihaan nij síí noco̱' man Diose̱ se vaa se̱ quini'yón nij so' nana̱ nihánj mei . Ne̱ nago̱' so̱' chrej nucua̱j man nij so' se vaa se̱ canó tuvi' nij so' che'é nana̱ tucu'yón nij so' ma' . 'O̱ se taj che'é qui'ya̱j nij so' da̱nj man ado̱nj . Ma̱a̱n se síí quene'e̱n che'é yan unu' nij so' ro' , quiri̱' rá nij so' ado̱nj .
Ca'ne̱j nucua̱j nimán so̱' , ga̱a ne̱ ca've̱e cata̱j Diose̱ se vaa síí ve'é qui'yaj suun rihaan so' mé so̱' , ne̱ se̱ cunó rej na'a̱j rihaan so̱' che'é suun 'yaj suun so̱' mei . Tana̱nj nata̱' nica̱ so̱' se‑na̱na̱ Diose̱ nana̱ ya̱ ei .
Se̱ nanó xre̱j so̱' nana̱ a'mii rma'a̱n ta'a̱j yuvii̱ ma' . A'mii a'mii u̱u̱n nij so' , tza̱j ne̱ che'é nana̱ a'mii nij so' ro' , me se doj a̱ 'yaj nij so' se vaa na'vej rá Diose̱ qui'ya̱j nij so' ado̱nj .
Ase vaa ran' yuvii̱ nó luj yuva̱a̱ ro' , da̱nj quira̱n' nij síí cuno̱ nana̱ a'mii nij so' , ne̱ nij doj quira̱n' nij yuvii̱ uno nana̱ avii tu'va nij so' ado̱nj . Vi̱j tuvi' nij so' me síí cu'na̱j Himeneo do̱' , síí cu'na̱j Fileto do̱' chugua̱nj .
Dan me se cataj ro̱j so' se vaa a̱j quisíj cunuu i'na̱' uún nij síí cavi' , ne̱ se̱ cunuu i'na̱' uún doj yuvii̱ , taj ro̱j so' a . Da̱nj tu'va ro̱j so' , tza̱j ne̱ ne ne'en uxrá ro̱j so' a̱ doj a̱ ma' . Tza̱j ne̱ vaa ta'a̱j yuvii̱ cuchumán rá nana̱ ca'mii ro̱j so' , ne̱ che'é dan ca'ne' rá nij yuvii̱ ga̱ suun nucua̱j rá man Diose̱ , qui'yaj ro̱j so' ,
tza̱j ne̱ a̱j cuchruj sca̱' Diose̱ tucuáán noco̱' ní' , ne̱ a̱j na̱j se‑se̱lló so' , qui'yaj so' a . Ne̱ nihánj me nana̱ no̱ rihaan se‑se̱lló so' a : “ Ne'en síí 'ni̱j ra'a man ní' man nij síí noco̱' man so' a ” . Ne̱ yo'ó nana̱ no̱ rihaan se‑se̱lló so' taj : “ Nu̱' nij síí nata' se vaa si̱j noco̱' man síí 'ni̱j ra'a man ní' me nij so' ro' , no̱ xcúún nij so' ta̱náj nij so' nu̱' chrej chi'i̱i̱ á ” . Dan me ro̱j nana̱ noco̱' ní' ado̱nj .
Dan me se ve' tucuá 'o̱ ru'vee me se mán xruj tu've̱e̱ ndo'o do̱' , ma̱n xruj aga' oró míí do̱' , ma̱n xruj aga' platá catzi̱i̱ do̱' a . Tana̱nj uún , ne̱ vaa xruj nij doj do̱' uún a . Vaa se rii nii man chruun do̱' , vaa se rii nii man yo'óó niquii do̱' a . Dan me se vaa se sa̱' doj , ne̱ vaa uún se nij doj uún a .
Dan me se sese gu̱un yaníj so̱' ga̱ nij yuvii̱ tu'va rma'a̱n yo' , ne̱ ase vaa xruj sa̱' doj ro' , da̱nj ga̱a̱ ma̱'án so̱' rihaan nij so' a . Dan me se ina̱nj suun sa̱' doj qui'ya̱j suun so̱' che'é Diose̱ , ne̱ gu̱un nu̱cuáá so̱' qui'ya̱j suun so̱' nu̱' suun sa̱' che'é Diose̱ á .
Tza̱j ne̱ se̱ ca'vej rá so̱' qui̱'yáá so̱' nda̱a vaa me rá nij síí tachru̱u̱ qui'ya̱j nij so' mei . Ma̱a̱n se gu̱un rá so̱' qui̱'yáá so̱' se sa̱' ni'ya̱j Diose̱ á . Ga̱a̱ nucua̱j rá so̱' man so' á . Ga̱a̱ 'e̱e̱ rá so̱' tuví' so̱' á . Dínj ca̱yáán so̱' ga̱ yo'ó nij síí sa̱' nimán nij síí achíín ni'ya̱j rihaan síí 'ni̱j ra'a man ní' á .
Se̱ ca'vej rá so̱' cano̱ tuví' so̱' ga̱ yuvii̱ che'é nana̱ mei . Ne acaj nij síí 'yaj da̱nj cuentá ma' . Si̱j ataa nari̱' sa̱' me nij so' na̱nj ado̱nj . Ne̱ che'é se vaa 'yaj nij so' , che'é dan unu' ndo'o nij so' ga̱ tuvi' nij so' ei .
Ne nó xcúún síí 'yaj suun che'é síí 'ni̱j ra'a man ní' cunu̱' so' da̱nj ma' . Ma̱a̱n se ve'é qui'ya̱j so' che'é cunuda̱nj yuvii̱ , ne̱ ve'é tu̱cu'yón so' ,
ne̱ ti̱haa̱n so' chrej sa̱' man nij síí me rá cunu̱' ga̱ so' uún a . 'O̱ se xcaj so' cuentá se vaa ca've̱e ra̱cuíj Diose̱ man nij so' , ne̱ quinano̱ rá nij so' che'é cacun' tumé nij so' , ne̱ quinari̱' nij so' nana̱ ya̱ a .
Ga̱a ne̱ ca've̱e xca̱j nij so' cuentá , ga̱a ne̱ quinani̱i̱ nij so' rihaan síí chre̱e a . Ne̱ síí chre̱e me se so' me síí tiha' yu'unj man nij yuvii̱ , ne̱ quita'aa so' man nij so' , ne̱ cuano̱ nihánj me se 'yaj so' nda̱a vaa me rá ma'a̱n so' qui'ya̱j so' man nij so' ado̱nj .
Ne'én so̱' se vaa asa̱' nichru̱n' ca'na̱' uún Jesucristó , ne̱ gu̱un ndo'o sayuun a .
'O̱ se ga̱a̱ 'e̱e̱ uxrá rá nij yuvii̱ man ma'a̱n yuvii̱ , ne̱ gu̱un ndo'o rá nij yuvii̱ qui'ya̱j canaán nij so' sa'anj , ne̱ cata̱j uxrá nij so' se vaa si̱j sa̱' ndo'o me ma'a̱n nij so' , ne̱ nij ndo'o ca'mi̱i̱ nij so' che'é Diose̱ uún a . Se̱ cuno nij so' ca'mi̱i̱ rej nij so' do̱' , nii nij so' do̱' , uún ma' . Ca'mi̱i̱ nij so' , ne̱ se̱ nago' nij so' graciá che'é rasu̱u̱n , ne̱ se̱ guun rá nij so' canoco̱' nij so' man Diose̱ mei .
Se̱ gaa 'e̱e̱ rá nij so' man tuvi' nij so' , ne̱ o̱ ra'yunj tuvi' nij so' , ne̱ nano̱ ndo'o nij so' cuentó ne̱ che'é tuvi' nij so' , ne̱ se̱ guun na'a̱j nij so' ni̱'yaj nij so' man nij so' mei . Ne̱ se̱ guun nucua̱j nij so' ca'ne̱' rá nij so' ga̱ suun chi'i̱i̱ nica̱j nij so' mei . Ina̱nj quij ga̱a̱ nij so' ei . Ne̱ ina̱nj quinachri̱' nij so' ni̱'yaj nij so' rasu̱u̱n sa̱' ei .
Ne̱ ina̱nj síí tiha' yu'unj tuvi' gu̱un uún nij so' ei . Ne̱ ina̱nj ca'ne̱j nimán nij so' qui'ya̱j nij so' chrej chi'i̱i̱ ei . Ne̱ yo'o̱ nda̱a raan rma'a̱n cuma̱n se nucui' rá nimán nij so' , ne̱ ina̱nj nano̱' nij so' rasu̱u̱n me rá ma'a̱n nij so' a . Se̱ nano' nij so' a̱ doj man Diose̱ a̱ ma' .
Ase vaa yuvii̱ noco̱' Diose̱ ro' , da̱nj ga̱a̱ nij so' , tza̱j ne̱ daj chiha̱a̱ míj se̱ ca'vej rá nij so' naqui'ya̱j sa̱' Diose̱ nimán nij so' ma' . Naxu̱u̱n yaníj so̱' mán so̱' rihaan nij síí vaa da̱nj ei .
Atúj nij so' rá ve' tucuá chana̱ ne nica̱j cuentá , ne̱ tiha' yu'unj nij so' man nij chana̱ ata̱ daj a̱ cacun' quij avii raa̱ ma'a̱n no' a .
Niga̱nj tucu'yón nij chana̱ yo' nu̱' nana̱ sa̱' , tza̱j ne̱ daj chiha̱a̱ míj ne gu̱un nucua̱j nij no' xca̱j nij no' cuentá che'é nana̱ ya̱ yo' a̱ mei .
Ne̱ xa̱' nij síí chi'i̱i̱ yo' , tza̱j ne̱ nda̱' rá se vaa quiran' 'o̱ síí chru̱u̱n cu'na̱j Janes ga̱ síí chru̱u̱n cu'na̱j Jambres ga̱a quitáá ri'yunj ro̱j so' man síí cu'na̱j Moisés ga̱a naá ro' , da̱nj quira̱n' gue̱e̱ nij síí ta̱j ri'yunj man ina̱nj nana̱ sa̱' ei . 'O̱ se síí ma̱n ina̱nj nana̱ chi'i̱i̱ raa̱ me nij so' do̱' , síí a̱j tanáj xco̱ man Diose̱ do̱' , me nij so' ei .
Tza̱j ne̱ se̱ quisíj nij so' xna'a̱nj nana̱ chi'i̱i̱ yo' nda̱a ga̱n' ndo'o qui'ya̱j nij so' mei . 'O̱ se cunuda̱nj nij yuvii̱ ma̱n rihaan chumii̱ xca̱j cuentá se vaa si̱j nij snúú rma'a̱n me nij so' , ne̱ se̱ cuchumán rá nij yuvii̱ a̱ doj ca'mi̱i̱ nij so' mei . 'O̱ se nda̱' rá se vaa quiran' ro̱j síí cu'na̱j Janes ga̱ síí cu'na̱j Jambres ga̱a ne cuchuma̱n rá yuvii̱ ca'mii ro̱j so' ro' , da̱nj quira̱n' nij síí chi'i̱i̱ yo' ei .
Ne̱ xa̱' ma̱'án so̱' , tza̱j ne̱ xcaj ndo'o so̱' cuentá che'é nana̱ tucu'yón 'u̱nj man yuvii̱ do̱' , che'é tucuáán noco̱' 'u̱nj do̱' , che'é se vaa guun raj qui̱'yáj rej rihaan ní' do̱' a . Ne'én so̱' se vaa nucua̱j ndo'o raj man Diose̱ do̱' , se vaa nanaj rá 'u̱nj caxri̱i̱ yuva̱a̱ 'u̱nj man yuvii̱ do̱' , se vaa 'e̱e̱ raj man tinúj do̱' , se vaa yo'o̱ nucua̱j rá 'u̱nj rihaan sayuun do̱' ei .
Ne̱ a̱j ne'én so̱' da̱j vaa sayuun qui'yaj nii manj , ne̱ a̱j ne'én so̱' nu̱' se vaa quirán' 'u̱nj chuman' Antioquía do̱' , chuman' Iconio do̱' , chuman' Listra do̱' , uún chugua̱nj . Tza̱j ne̱ síí 'ni̱j ra'a man ní' me síí tinanii manj rihaan nu̱' sayuun quirán' 'u̱nj ei .
Dan me se cunuda̱nj uún nij yuvii̱ me rá canoco̱' man Diose̱ yuvii̱ amán rá ni'ya̱j man Jesucristó ro' , quira̱n' sayuun uún che'é Jesucristó ei .
Tza̱j ne̱ xa̱' nij síí tiha' yu'unj , tza̱j ne̱ tana̱nj a̱ doj a̱ doj a̱ ca'a̱nj nij so' tiha̱' yu'unj nij so' man nij yuvii̱ do̱' , tiha̱' yu'unj nij yuvii̱ man nij ma'a̱n nij so' do̱' ei .
Ne̱ ma̱'án so̱' , tza̱j ne̱ yo'o̱ ca̱nocó' so̱' nana̱ cuchumán rá so̱' nana̱ narí' so̱' á . 'O̱ se a̱j ne'én so̱' me níí me ro̱j chana̱ tucu'yón nana̱ yo' mán so̱' ei .
Ne̱ a̱j ne'én so̱' se vaa asi̱j ne'ej mé so̱' , ne̱ quene'én so̱' da̱j taj nij yanj gue̱e̱ , ne̱ yanj yo' me se qui'yaj ca'vee xcaj ní' cuentá , ne̱ che'é dan cuchumán rá so̱' ni'ya̱j so̱' man Jesucristó , ne̱ cavi̱i̱ sa̱' so̱' nu̱' cavii nu̱' ca'anj ya̱j ado̱nj .
'O̱ se ma'a̱n Diose̱ qui'yaj cachrón nii nu̱' nana̱ ma̱n rihaan yanj yo' ado̱nj . Ne̱ che'é dan vaa se gu̱un ndo'o man nana̱ yo' rihaan ní' ado̱nj . 'O̱ se vaa ndo'o rasu̱u̱n nari' ní' uno ní' nana̱ ma̱n rihaan yanj yo' , ne̱ taj xna'anj yo' rihaan ní' che'é cacun' tumé ní' , ne̱ axríj yuva̱a̱ yo' man ní' che'é cacun' 'yaj ní' , ne̱ tucu'yón yo' man ní' da̱j qui'ya̱j ní' ve'é qui'ya̱j ní' canoco̱' ní' man Diose̱ , ne̱ taj xna'anj yo' rihaan ní' da̱j ga̱a̱ sa̱' nimán ní' uún a .
'O̱ se ní' si̱j noco̱' man Diose̱ me se da̱nj ga̱a̱ ya̱ , ga̱a ne̱ yo'o̱ ca've̱e cu̱nuû nana̱ sa̱' nimán ní' , ne̱ yo'o̱ qui'ya̱j ní' daj a̱ rasu̱u̱n sa̱' ei .
Cuano̱ nihánj me se me rá 'u̱nj cuno̱ Diose̱ cuno̱ Jesucristó síí ca'na̱' uún gu̱un chij rihaan chumii̱ nihánj síí ca'ne̱' cacun' che'é síí vaa i'na̱' do̱' , che'é síí cavi' do̱' , se vaa ca'ne̱' yá 'u̱nj suun rihaan so̱'
ca'a̱nj so̱' nata̱' so̱' nana̱ sa̱' á . Taj se 'yaj sese vaa ya'núj rihaan so̱' do̱' , se ne vaa ya'núj rihaan so̱' do̱' , taj se 'yaj ma' . Ma̱a̱n se ca'mi̱i̱ natáj yá so̱' ei . Cata̱j xna'anj so̱' rihaan yuvii̱ che'é cacun' tumé nij yuvii̱ , ne̱ cata̱j so̱' se vaa nij ndo'o 'yaj nij so' , ne̱ nago̱' so̱' chrej nucua̱j man nij so' qui'ya̱j nij so' ina̱nj se sa̱' ei . Tza̱j ne̱ se̱ gaa ra'ya̱nj rá so̱' caxri̱i̱ yuva̱a̱ so̱' man nij yuvii̱ mei . Tana̱nj yo'o̱ ga̱a̱ ina̱j nimán so̱' , ne̱ ve'é tu̱cu'yón so̱' man nij so' ei .
'O̱ se vaa güii , ne̱ se̱ ca'vej rá nij yuvii̱ cuno̱ nij yuvii̱ nana̱ 'yaj ca've̱e cunu̱u sa̱' nimán nij so' man chugua̱nj . Ma̱a̱n se gu̱un rá nij so' cuno̱ nij so' yo'ó nana̱ naca̱ , ne̱ che'é dan nano̱' nij so' que'e̱e̱ síí tu̱cu'yón yo'ó nana̱ me rá ma'a̱n nij so' man nij so' a .
Ne̱ ca'a̱nj nij so' rej nuvi' nana̱ ya̱ cuno̱ nij so' , ne̱ na̱nj cuentó ne̱ cuno̱ nij so' a .
Tza̱j ne̱ so̱' me se ca'ne̱j sa̱' ina̱nj so̱' tucuáán sa̱' , ne̱ ga̱a̱ ina̱j nimán so̱' ga̱a rán' so̱' sayuun , ne̱ yo'o̱ nata̱' so̱' se‑na̱na̱ Diose̱ rihaan nij síí ataa xca̱j cuentá á . Dan me se qui'ya̱j suun so̱' nu̱' suun ca'ne' Diose̱ rihaan so̱' á .
Xa̱' 'u̱nj , tza̱j ne̱ nichru̱n' cavi̱' 'u̱nj che'é Diose̱ , ne̱ quina̱j chumii̱ nihánj na̱nj ei .
'U̱nj me se quisíj qui'yaj suun uxrá yaj suun ca'ne' Diose̱ rihanj , ne̱ yo'o̱ canocó' 'u̱nj se‑tucua̱nj Jesucristó ,
ne̱ cuano̱ nihánj me se ma̱a̱n se na'vi̱j uún 'u̱nj quisi̱j güii ca'na̱' uún síí 'ni̱j ra'a man ní' rihaan chumii̱ nihánj , ne̱ rque̱ so' 'o̱ cachriin yâj cu̱nuû raá 'u̱nj , ne̱ cata̱j so' se vaa nuvi' cacun' ta̱j xráj a . Dan me se cuese̱ nica̱ nimán ya̱ me Jesucristó , ne̱ nuveé che'e̱ o̱rún' 'u̱nj me qui'ya̱j so' da̱nj ma' . Ne̱ veé da̱nj qui'ya̱j so' che'é cunuda̱nj nij yuvii̱ me ndo'o rá ca'na̱' uún so' rihaan chumii̱ nihánj na̱nj ado̱nj .
Ra'ya̱nj ca'na̱' so̱' rej nu̱u̱ 'u̱nj nihánj ca'na̱' so̱' ni̱'yaj so̱' manj ei .
'O̱ se tanáj síí cu'na̱j Demas manj , che'é se caran' doj rá so' ni'ya̱j so' rasu̱u̱n ma̱n rihaan chumii̱ nihánj , ne̱ ca'anj so' chuman' Tesalónica na̱nj ei . Síí cu'na̱j Crescente ca'anj estadó Galacia , ne̱ síí cu'na̱j Titó ca'anj estadó Dalmacia ei .
Da̱j o̱rún' síí cu'na̱j Lucas nicun' ga̱ 'u̱nj nihánj cuano̱ na̱nj ei . Ni̱caj so̱' man síí cu'na̱j Marcos ca'na̱' so̱' ei . 'O̱ se vaa ndo'o suun qui'ya̱j suun 'u̱nj , ne̱ ra̱cuíj so' manj , raj a .
Ne̱ síí cu'na̱j Tíquico me se ca'néj 'u̱nj man so' ca'a̱nj so' chuman' Efeso ei .
Tanáj 'u̱nj se‑roto̱ 'u̱nj tucuá síí cu'na̱j Carpo síí ne̱ chuman' Troas , ne̱ ni̱caj so̱' man yo' ca'na̱' so̱' do̱j ei . Dan me se ni̱caj so̱' nij dáán 'u̱nj do̱' , nij yanj nuj xcuu do̱' , ca'na̱' so̱' , che'é se ra'ya̱nj ndo'o achiin yo' manj nihánj ei .
Dan me se xa̱' síí cu'na̱j Alejandró síí 'yaj suun aga' , tza̱j ne̱ qui'yaj ndo'o so' sayuun manj , ne̱ narque̱ síí 'ni̱j ra'a man ní' sayuun man so' che'é sayuun qui'yaj so' manj , raj a .
'O̱ se ta̱dó so̱' ga̱ so' se̱ gaa na̱nj qui'ya̱j so' sayuun mán so̱' á . 'O̱ se na'vej uxrá rá so' cuno̱ yuvii̱ se‑na̱na̱ ní' a̱ ma' .
Ga̱a ca'anj 'u̱nj rihaan nij síí nica̱j suun qui'yaj nii , ne̱ nuvi' a̱ 'ó tinúú ní' racuíj manj a̱ ma' . Ma̱a̱n se tanáj cunuda̱nj nij so' man o̱rún' 'u̱nj rihaan nij síí nica̱j suun , tza̱j ne̱ na'vej raj cara̱a Diose̱ cacun' xráá nij so' a̱ mei .
'O̱ se canicun' síí 'ni̱j ra'a man ní' ga̱ 'u̱nj , ne̱ so' me síí qui'yaj guun nu̱cuáá 'u̱nj natá' 'u̱nj nu̱' se‑na̱na̱ Diose̱ cuno cunuda̱nj nij yuvii̱ yaníj , ne̱ tinanii so' manj rihaan sayuun noco̱o ,
ne̱ so' me síí ti̱nanii manj rihaan daj a̱ se nij me rá nii qui'ya̱j nii manj , ne̱ so' me síí qui'ya̱j cavi̱i̱ sa̱' 'u̱nj ca̱yáán 'u̱nj ga̱ so' asa̱' nanij so' rej xta̱' ne̱ gu̱un chij so' rihaan chumii̱ nihánj a . Ve'é ina̱nj ca'mi̱i̱ ní' che'é so' nu̱' cavii nu̱' ca'anj á . Veé da̱nj ga̱a̱ ya̱ ei .
Me rá 'u̱nj se vaa ve'é cuma̱n chana̱ cu'na̱j Prisca do̱' , nica̱ no' síí cu'na̱j Aquila do̱' , nij tucua̱ síí cu'na̱j Onesíforo do̱' ei .
Quináj síí cu'na̱j Erasto chuman' Corinto , ne̱ síí cu'na̱j Trófimo me se ran' so' a . Che'é dan tanáj 'u̱nj man so' chuman' Mileto na̱nj ei .
Ra'ya̱nj ca'na̱' so̱' nihánj ya̱j ga̱a ataa ca'na̱' yavii acoj ndo'o a . Ve'é ca̱yáán so̱' , rá síí cu'na̱j Eubulo do̱' , síí cu'na̱j Pudente do̱' , síí cu'na̱j Lino do̱' , chana̱ cu'na̱j Claudia do̱' , taran' nij tinúú ní' do̱' ei .
Me rá 'u̱nj ca̱yáán síí 'ni̱j ra'a man ní' ga̱ nimán so̱' , ne̱ qui'ya̱j ndo'o Diose̱ se lu̱j che'é nij soj a .
'U̱nj ro' , me síí cu'na̱j Pabló , síí 'yaj suun che'é Diose̱ , ne̱ cune' Jesucristó mán 'u̱nj guún 'u̱nj apóstol ca'a̱nj rihaan nij yuvii̱ narii Diose̱ man che'é rej nari̱' nij so' se‑tucua̱nj Jesucristó , ne̱ nari̱' nij so' se‑na̱na̱ Diose̱ nana̱ ya̱ , ne̱ ve'é uxrá canoco̱' nij so' man Diose̱ , qui'ya̱j nana̱ ya̱ yo' a .
Ga̱a ne̱ gu̱un ya̱ rá nij yuvii̱ se vaa ca̱yáán nij yuvii̱ ga̱ Diose̱ nu̱' cavii nu̱' ca'anj , nda̱a vaa cata' tu'va Diose̱ asi̱j naá ndo'o , ne̱ xa̱' Diose̱ , tza̱j ne̱ ne a'mii ne̱ Diose̱ ma' .
Ga̱a ne̱ ga̱a quisíj güii cachrón Diose̱ , ne̱ tihaa̱n Diose̱ rihaan ní' se vaa ca've̱e ca̱yáán ní' ga̱ Diose̱ nu̱' cavii nu̱' ca'anj a . Da̱nj qui'yaj so' ga̱a ca'ne' so' suun rihanj se vaa ca'mi̱i̱ natáj 'u̱nj se‑na̱na̱ so' , ne̱ xa̱' so' , tza̱j ne̱ so' me síí tinanii man ní' rihaan sayuun ado̱nj .
Dan me se qui̱'yáá 'u̱nj yanj nihánj ca'ne̱j 'u̱nj rihaan so̱' si̱j cu'na̱j Titó a . Amán rá so̱' se‑na̱na̱ Jesucristó nana̱ cataj xna'anj 'u̱nj rihaan so̱' , ne̱ cuya̱a̱n vaa nana̱ amán rá ní' , ne̱ che'é dan ase vaa 'o̱ ta'níj ro' , da̱nj vaa so̱' rihanj , tinu̱j . Me rá 'u̱nj qui'ya̱j Rej ní' Diose̱ do̱' , qui'ya̱j Jesucristó síí tinanii man ní' rihaan sayuun do̱' , se lu̱j che'é so̱' , ne̱ ga̱a̱ xe̱j nimán so̱' , qui'ya̱j ro̱j so' a .
Tanáj 'u̱nj mán so̱' estadó Creta , che'é se vaa doj suun ataa ti̱navíí 'u̱nj rej yo' , ne̱ me rá 'u̱nj ti̱navíí so̱' suun yo' a . Dan me se me rá 'u̱nj cune̱' so̱' do̱j síí gu̱un chij ni̱caj yu'unj man nij síí amán rá ni'ya̱j man Jesucristó ya̱nj 'o̱ 'o̱ chuman' yo' a .
Dan me se a̱j cataj xna'anj 'u̱nj rihaan so̱' da̱j ga̱a̱ nij síí uun chij cune̱' so̱' á . Ina̱nj síí nuvi' cacun' tumé do̱' , síí nica̱j raan nica̱ do̱' , síí amán rá ta'níí ni'ya̱j man Jesucristó do̱' , cune̱' so̱' á . Tza̱j ne̱ sese si̱j 'yaj cacun' ga̱ chana̱ do̱' , si̱j tucuáá rihaan rej do̱' , me ta'níí yo'o̱ so' , ne̱ se̱ cuné' so̱' man so' ma' .
Dan me se ina̱nj síí nuvi' cacun' tumé gu̱un síí uun chij , che'é se si̱j nica̱j yu'unj man nij yuvii̱ noco̱' man Diose̱ me síí uun chij yo' ado̱nj . 'O̱ se se̱ ca'mii xta̱' nij síí uun chij ma' . Se̱ gaa ya'a̱an rá nij so' ma' . Se̱ guun xno̱ nij so' ma' . Se̱ go' nij so' tuvi' nij so' ma' . Se̱ tiha' yu'unj nij so' tuvi' nij so' che'é yan ca'ne̱e̱ nij so' sa'anj man tuvi' nij so' ma' .
Ma̱a̱n se ve'é qui'ya̱j nij so' ca've̱j nij so' coto̱j yuvii̱ 'na' yo'ó chuman' tucuá nij so' , ne̱ rque̱ nij so' chraa cha̱ nij yuvii̱ á . Ga̱a̱ niha̱' rá nij so' ni̱'yaj nij so' man yuvii̱ 'yaj se sa̱' , ne̱ xca̱j nij so' cuentá da̱j 'yaj ma'a̱n nij so' uún á . Ina̱nj ve'é qui'ya̱j nij so' rihaan tuvi' nij so' do̱' , rihaan Diose̱ do̱' a . Se̱ guun nij so' síí 'yaj canaán se chi'i̱i̱ rihaan ma' .
Raan canoco̱' nij so' se‑na̱na̱ Diose̱ nana̱ tucu'yón núj rihaan nij síí noco̱' man Diose̱ a . Da̱nj qui'ya̱j nij so' , ga̱a ne̱ gu̱un nucua̱j nij so' nago̱' nij so' se‑tucua̱nj Diose̱ tucuáán sa̱' man yo'ó nij yuvii̱ , ne̱ gu̱un nucua̱j nij so' ti̱haa̱n nij so' rihaan nij síí tucu'yón yo'ó tucuáán ei .
Dan me se ma̱n ndo'o síí tucuáá do̱' , síí tu'va rma'a̱n do̱' , síí tiha' yu'unj do̱' , estadó Creta , ne̱ síí chi'i̱i̱ doj rihaan yo'ó nij so' me nij síí taj se vaa no̱ xcúún nij snó'o noco̱' man Jesucristó cata̱' ta'nga' man nij so' , taj nij síí chi'i̱i̱ yo' a .
Vaa che'é ndo'o ca'ne̱' rá nij so' ga̱ nana̱ vaa da̱nj qui̱'yáá so̱' ei . 'O̱ se ri' ndo'o rá que'e̱e̱ nij tucua̱ yuvii̱ , 'yaj nij so' ga̱a tucu'yón nij so' nana̱ vaa da̱nj nana̱ ne nó xcúún nij so' tu̱cu'yón nij so' na̱nj ado̱nj . Ne̱ ina̱nj sa'anj quiri̱' u̱u̱n nij so' , rá nij so' , don 'yaj chi'i̱i̱ nij so' ado̱nj .
Dan me se yo'o̱ tuvi' ma'a̱n nij so' síí nata' se‑na̱na̱ ya'anj noco̱' nij so' ro' , cataj so' se vaa xa̱' nij síí ma̱n Creta , tza̱j ne̱ síí ne̱ me nij so' , ne̱ xcuu chi'i̱i̱ me nij so' , ne̱ ina̱nj síí rmi̱i̱ me rá cara̱a rque uún me nij so' , taj ma'a̱n tuvi' nij so' ni'ya̱j so' man nij so' a .
Ne̱ dan me se ya̱ uxrá cataj so' che'é nij tuvi' so' ei . Che'é dan sca̱' ina̱nj cata̱j xna'anj so̱' che'é se‑cacu̱n' nij so' rihaan nij so' , ga̱a ne̱ ca've̱e ca̱nica̱j nij so' canoco̱' nij so' se‑tucua̱nj ní' si̱j amán rá ni'ya̱j man Jesucristó , ne̱ ga̱a̱ sa̱' nij so' ei .
Dan me se da̱nj qui̱'yáá so̱' , ga̱a ne̱ se̱ gaa na̱nj xca̱j nij so' cuentá che'é nij cuentó u̱u̱n nanó nij yuvii̱ israelitá ei . Ne̱ se̱ cuno nij so' se vaa taj nij yuvii̱ na'vej rá canoco̱' man Diose̱ ma̱n rihaan chumii̱ nihánj rihaan nij so' ma' . Sese xca̱j nij so' cuentá a'mii yuvii̱ uún , ne̱ ta̱náj nij so' tucuáán ya̱ na̱nj ado̱nj .
Dan me se yuvii̱ vaa sa̱' nimán , tza̱j ne̱ sa̱' vaa cunuda̱nj rasu̱u̱n rihaan nij so' , ne̱ xa̱' yuvii̱ vaa chi'i̱i̱ nimán , tza̱j ne̱ daj a̱ rasu̱u̱n ruvi' ni'ya̱j nij síí chi'i̱i̱ síí na'vej rá cuchuma̱n rá ni̱'yaj man Jesucristó ro' , chi'i̱i̱ vaa taran' rasu̱u̱n rihaan nij so' na̱nj ado̱nj .
Ne̱ ne'en nij so' man Diose̱ , taj ma'a̱n nij so' , tza̱j ne̱ ni'ya̱j ní' se vaa 'yaj nij so' , ne̱ xcaj ní' cuentá se vaa ne ne'en uxrá nij so' man Diose̱ a̱ ma' . Tana̱nj síí chi'i̱i̱ me nij so' , ne̱ síí ne uno me nij so' , ne̱ taj va̱j a̱ doj suun sa̱' ne ne'en nij so' qui'ya̱j suun nij so' man ado̱nj .
Ne̱ ma̱'án so̱' me se tu̱cu'yón so̱' nu̱' nana̱ sca̱' achiin man nij so' á .
Cata̱j xna'anj so̱' rihaan nij chii nga̱ se vaa se̱ guun xno̱ nij so' ma' . Ga̱a̱ ni'ya̱nj nij so' á . Xca̱j nij so' cuentá da̱j qui'ya̱j nij so' á . Yo'o̱ cuchuma̱n rá nij so' ni̱'yaj nij so' man Diose̱ , ne̱ ga̱a̱ 'e̱e̱ rá nij so' tuvi' nij so' , ne̱ daj chiha̱a̱ míj se̱ ca'ne' rá nij so' ga̱ se‑tucua̱nj Jesucristó che'é sayuun ma' .
Dan me se veé da̱nj ve'é ndo'o qui'ya̱j nij chana̱ chij uún , ga̱a ne̱ ca've̱e xca̱j yuvii̱ cuentá se vaa chana̱ sa̱' noco̱' uxrá man Diose̱ me nij no' , gu̱un rá nij yuvii̱ a . Se̱ quinanó nij chana̱ chij cuentó ne̱ che'é tuvi' nij no' ma' . Se̱ gaa niha̱' rá nij no' co'o̱ ndo'o nij no' na vinó ma' . Tana̱nj gu̱un nij no' chana̱ ve'é tucu'yón man tuvi' ,
ga̱a ne̱ ca've̱e nago̱' no' chrej sa̱' man nij chana̱ ta'a̱j se vaa ga̱a̱ 'e̱e̱ rá nij chana̱ ta'a̱j nica̱ no' do̱' , ta'níí no' do̱' a .
Ne̱ ve'é cu̱tumé nij chana̱ ta'a̱j da̱j qui'ya̱j ma'a̱n nij no' do̱' , ina̱nj nica̱ no' coto̱j ga̱ no' do̱' , ve'é cu̱tumé nij no' ve' tucuá nij no' do̱' á . Ne̱ chana̱ sa̱' gu̱un nij no' , ne̱ ve'é cuno̱ nij no' rihaan nica̱ nij no' á . Da̱nj qui'ya̱j nij no' , cata̱j chana̱ chij rihaan nij no' , ga̱a ne̱ se̱ gaa na̱nj ca'mi̱i̱ yuvii̱ ne amán rá ni'ya̱j man Jesucristó nana̱ nij che'é se‑na̱na̱ Diose̱ a .
Ne̱ nago̱' so̱' chrej nucua̱j man nij síí tachru̱u̱ uún se vaa xca̱j nij so' cuentá da̱j ga̱a̱ qui'ya̱j nij so' á .
Ne̱ ma̱'án so̱' ro' , ve'é qui'ya̱j suun so̱' nu̱' suun sa̱' , ne̱ quene'e̱n nij tinúú ní' da̱j 'yáá so̱' , ga̱a ne̱ cuya̱a̱n qui'ya̱j nij so' ga̱ so̱' á . Ina̱nj tucuáán sca̱' tu̱cu'yón so̱' á . Ne̱ guún so̱' 'o̱ síí ni'ya̱nj a'mii a .
Ina̱nj nana̱ sa̱' ca'mi̱i̱ so̱' á . Ga̱a ne̱ gu̱un na'a̱j nij síí ta̱j ri'yunj man ní' che'é se se̱ ca'vee ca'mi̱i̱ nij so' nana̱ nij che'é ní' a .
Ne̱ cata̱j xna'anj so̱' rihaan nij mozó se vaa ve'é cuno̱ nij mozó rihaan se‑ru've̱e̱ mozó , ne̱ qui'ya̱j suun nij mozó nu̱' suun ca'ne̱' nij ru'vee rihaan nij so' á . Ne̱ qui'ya̱j mozó gu̱un niha̱' rá se‑ru've̱e̱ mozó ni̱'yaj so' man mozó yo' á . Se̱ ca'mii cunu' mozó ga̱ se‑ru've̱e̱ mozó ma' .
Se̱ qui'yaj itu̱u̱ mozó si'yaj se‑ru've̱e̱ mozó ma' . Tana̱nj ve'é qui'ya̱j mozó , ne̱ xca̱j se‑ru've̱e̱ mozó cuentá se vaa ca've̱e ga̱a̱ nucua̱j rá ru'vee man mozó se vaa me ma'a̱n rasu̱u̱n qui'ya̱j mozó , ga̱a ne̱ ve'é ina̱nj ca'mi̱i̱ yuvii̱ che'é tucuáán tucu'yón ní' tucuáán che'é Diose̱ síí tinanii man ní' rihaan sayuun ado̱nj .
Dan me se a̱j xcaj ní' cuentá se vaa qui'yaj ndo'o Diose̱ se lu̱j che'é cunuda̱nj yuvii̱ , se vaa ca've̱e quinani̱i̱ cunuda̱nj nij yuvii̱ rihaan chrej chi'i̱i̱ uun chij nimán nij yuvii̱ ,
ne̱ che'é dan xcaj ní' cuentá se vaa no̱ xcúún ní' ca'ne̱' rá ní' ga̱ rasu̱u̱n na'vej rá Diose̱ qui'ya̱j ní' a . Ne̱ se̱ qui'yaj ní' ina̱nj se vaa me rá nee̱ man ní' qui'ya̱j yo' ma' . 'O̱ se xca̱j ní' cuentá da̱j qui'ya̱j ní' , ne̱ tucuáán nica̱ qui'ya̱j ní' , ne̱ qui'ya̱j ní' ina̱nj se vaa me rá Diose̱ qui'ya̱j ní' ga̱a ya̱j ne̱ ní' rihaan chumii̱ nihánj cuano̱ á .
Ne̱ na̱'vi̱j ndo'o ní' ca'na̱' uún Jesucristó síí tinanii man ní' rihaan sayuun , ne̱ dan me se guun niha̱' uxrá rá ní' che'é se guun ya̱ rá ní' se vaa ca'na̱' uún so' a . Ne̱ xa̱' so' , tza̱j ne̱ quene'e̱n ní' se vaa ve'é uxrá vaa so' , ne̱ Diose̱ uun chij ndo'o me ya̱ so' ado̱nj .
Ne̱ so' me síí ca'néé nimán cavi̱' che'é ní' , che'é rej ca've̱e ca'ne̱' rá ní' ga̱ me ma'a̱n tucuáán chi'i̱i̱ canoco' ní' ga̱a rque̱ , ne̱ ca've̱e cunu̱u sa̱' ní' , ne̱ gu̱un ní' yuvii̱ noco̱' man o̱rún' so' , ne̱ gu̱un niha̱' ndo'o rá ní' qui'ya̱j suun ní' suun sa̱' ado̱nj .
Nana̱ nihánj me chrej sa̱' ya̱ nago̱' so̱' rihaan nij tinúú ní' , ne̱ sca̱' ndo'o ca'mi̱i̱ so̱' , ca'ne̱' so̱' suun rihaan nij so' , ga̱a ne̱ ca'ne̱' rá nij so' ga̱ se chi'i̱i̱ á . Ne̱ da̱nj qui̱'yáá so̱' do̱' , da̱nj ca'mi̱i̱ so̱' do̱' , ga̱a ne̱ daj chiha̱a̱ míj se̱ guun cata̱j yuvii̱ se vaa taj yu'vee nó so̱' do̱' , nana̱ a'mii so̱' do̱' a .
Cata̱j uún so̱' rihaan nij yuvii̱ se vaa cara̱a̱ cochro̱j nij yuvii̱ rihaan nij síí nica̱j suun , ne̱ cuno̱ nij yuvii̱ rihaan nij so' á . Ca've̱j nij yuvii̱ qui'ya̱j suun nij yuvii̱ suun a'ne' nij síí nica̱j suun rihaan nij so' , ne̱ me ma'a̱n suun sa̱' qui'ya̱j suun nij so' á .
Se̱ ca'mii chi'i̱i̱ nij so' ni̱'yaj nij so' tuvi' nij so' ma' . Se̱ cunu' nij so' ga̱ tuvi' nij so' ma' . Ma̱a̱n se ve'é ina̱nj qui'ya̱j nij so' , ne̱ nica̱' ndo'o ca'mi̱i̱ nij so' rihaan cunuda̱nj yuvii̱ a .
Dan me se asi̱j rque̱ , ne̱ síí ni'yo̱n rma'a̱n me ma'a̱n ní' , ne̱ ne cuno̱ ní' rihaan tuvi' ní' , ne̱ canoco' ní' tucuáán tiha' yu'unj , ne̱ qui'yaj ní' náá guun se vaa guun rá ní' qui'ya̱j ní' a . Dan me se quij me rá ní' ni'ya̱j ní' tuvi' ní' , ne̱ guun xco̱j ruva̱a̱ rá ní' ni'ya̱j ní' tuvi' ní' , ne̱ quitáá ri'yunj tuvi' ní' ni'ya̱j nij so' man ní' , ne̱ nachri' ní' man tuvi' ní' a .
Tza̱j ne̱ ga̱a xcaj ní' cuentá che'é Diose̱ síí tinanii man ní' rihaan sayuun , se vaa so' me síí me rá ra̱cuíj man ní' , ga̱a ne̱ dan me se quene'en ní' se vaa cunuu 'e̱e̱ rá so' man ní' a .
Dan me se tinanii Diose̱ man ní' rihaan chrej chi'i̱i̱ uun chij nimán ní' ei . Nuveé che'e̱ se sa̱' qui'yaj ma'a̱n ní' me tinanii Diose̱ man ní' rihaan sayuun ma' . Ma̱a̱n se cunuu 'e̱e̱ rá ma'a̱n Diose̱ quene'en so' man ní' , ne̱ rqué Diose̱ Nimán Diose̱ rihaan ní' , don cunuu naca̱ nimán ní' ne̱ cunuu sa̱' nimán ní' ado̱nj .
Dan me se ma̱a̱n che'é Jesucristó síí tinanii man ní' rihaan sayuun me qui'yaj ndo'o Diose̱ se lu̱j rihaan ní' , ne̱ nda̱a ayuu rma'a̱n se lu̱j , qui'yaj so' ei .
Se lu̱j qui'yaj so' me se tinavij so' cacun' xráá ní' , ne̱ cunuu sa̱' ní' , qui'yaj so' , ne̱ ma̱a̱n che'é dan ca'a̱nj ní' ca̱yáán ní' ga̱ so' nu̱' cavii nu̱' ca'anj nda̱a vaa me rá ya̱ ní' ei .
Ya̱ uxrá vaa nu̱' nana̱ nihánj ado̱nj .
Ne̱ me rá 'u̱nj sca̱' ca'mi̱i̱ so̱' nu̱' nana̱ nihánj rihaan nij yuvii̱ amán rá ni'ya̱j man Diose̱ , che'é rej xca̱j nij so' cuentá se vaa no̱ xcúún nij so' qui'ya̱j suun nij so' suun sa̱' ina̱nj á . Sese da̱nj qui'ya̱j nij so' , ne̱ si̱j vaa sa̱' me nij so' , ne̱ cavi̱i̱ sa̱' doj yuvii̱ , qui'ya̱j nij so' ado̱nj . Tza̱j ne̱ se̱ canó tuví' so̱' ga̱ yuvii̱ mei . Síí ni'yo̱n me síí 'yaj da̱nj chugua̱nj . Se̱ nanó rá so̱' che'é xií so̱' ga̱a naá da̱j si̱j me nij so' ma' . Se̱ canó tuví' so̱' che'é se‑tucua̱nj Moisés mei . 'O̱ se qui'ya̱j rma'a̱n da̱nj na̱nj ei . Taj cuentá ní' 'yá' da̱nj ma' .
Sese vaa 'o̱ síí 'yaj unu' ndo'o yuvii̱ , ne̱ cata̱j xna'anj so̱' rihaan so' se vaa ca'ne̱' rá so' ga̱ suun 'yaj unu' yuvii̱ a . Nda̱a vi̱j ca'mi̱i̱ so̱' rihaan so' , ne̱ sese se̱ ca'vej rá so' cuno̱ so' , ne̱ ca'a̱nj yaníj so̱' rihaan so' ei .
'O̱ se xa̱' síí 'yaj unu' yuvii̱ , tza̱j ne̱ a̱j tanáj so' tucuáán ya̱ , ne̱ tumé so' cacun' ei . Ne̱ ma̱a̱n che'é cacun' ata̱ so' 'yaj tana̱nj yu̱u̱n che'e̱ ri' so' na̱nj ei .
Ca'ne̱j 'u̱nj man síí cu'na̱j Artemas cuchi̱' so' rihaan so̱' , ne̱ sese se̱ ca'vee cuchi̱' so' , ne̱ ca'ne̱j 'u̱nj man síí cu'na̱j Tíquico a . Asa̱' cuchi' so' rihaan so̱' , ne̱ ra'ya̱nj cuchi̱' so̱' chuman' Nicópolis , ga̱a ne̱ nari̱' tuvi' ní' ei . 'O̱ se guun rá 'u̱nj ca̱yáán 'u̱nj chuman' yo' yavii acoj ndo'o ado̱nj .
Ra̱cuíj so̱' man síí cu'na̱j Zenas licenciado síí a'mii che'é yuvii̱ rihaan cuese̱ do̱' , man síí cu'na̱j Apolos do̱' , qui'ya̱j chuvi̱i ro̱j so' ca'a̱nj ro̱j so' ei . Taj se cachi̱in man ro̱j so' , qui̱'yáá so̱' ma' . 'O̱ se me ma'a̱n rasu̱u̱n achiin man ro̱j so' , ne̱ go̱' so̱' ei .
Ne̱ me rá 'u̱nj nari̱' yo'ó nij tinúú ní' qui'ya̱j suun ndo'o nij so' suun sa̱' che'é tuvi' nij so' síí achiin ya̱ rasu̱u̱n man uún chugua̱nj . Se taj , ne̱ taj se gún' man nij so' ma' .
Me rá cunuda̱nj nij yuvii̱ ya̱nj ga̱ 'u̱nj cuano̱ se vaa ve'é ca̱yáán so̱' ei . Ne̱ cata̱j so̱' rihaan nij síí 'e̱e̱ rá man ní' nij síí noco̱' man Diose̱ se vaa ve'é cuma̱n cunuda̱nj nij so' ei . Me rá 'u̱nj qui'ya̱j ndo'o Diose̱ se lu̱j che'é cunuda̱nj nij soj nda̱a cayuu rma'a̱n se lu̱j qui'yaj Diose̱ ei .
'U̱nj ro' , me síí cu'na̱j Pabló síí 'ni̱j taga' cuano̱ che'é se nocó' 'u̱nj man Jesucristó , ne̱ nicu̱n' tinúú ní' Timoteo ga̱ 'u̱nj cuano̱ , ne̱ dan me se 'yáá 'u̱nj yanj nihánj ca'ne̱j 'u̱nj rihaan so̱' si̱j cu'na̱j Filemoó a . 'E̱e̱ rá 'u̱nj mán so̱' , ne̱ tuvi' ní' síí 'yaj suun ga̱ 'u̱nj mé so̱' ,
ne̱ veé da̱nj vaa uún nu̱' nij síí noco̱' man Diose̱ nuu chre̱' tucuá so̱' do̱' , ra'vij ní' chana̱ cu'na̱j Apia do̱' , síí cu'na̱j Arquipo síí yo'o̱ rquee̱ che'é suun 'yaj suun ní' do̱' , nu̱' rihaan nij so' 'yáá 'u̱nj yanj nihánj ca'ne̱j 'u̱nj rihaan nij soj ei .
Me rá 'u̱nj qui'ya̱j Rej ní' Diose̱ qui'ya̱j Jesucristó si̱j 'ni̱j ra'a man ní' qui'ya̱j ndo'o se lu̱j che'é nij soj , ne̱ ga̱a̱ xe̱j nimán nij soj , qui'ya̱j ro̱j so' , raj ei .
Daj a̱ güii ga̱a tana̱nj na̱nj achíín ni̱'yáá 'u̱nj rihaan Diose̱ , achíín ni̱'yáá 'u̱nj che'é so̱' , ne̱ nagó' 'u̱nj graciá rihaan Diose̱ che'é so̱' ei .
Da̱nj 'yáá 'u̱nj , che'é se ca'na' nana̱ rihanj se vaa amán ndo'o rá so̱' ni'ya̱j so̱' man Jesucristó si̱j 'ni̱j ra'a man ní' , ne̱ 'e̱e̱ ndo'o rá so̱' man cunuda̱nj nij síí sa̱' noco̱' man so' vaa cunó 'u̱nj ei .
Dan me se che'é se a̱j canocó' so̱' se‑tucua̱nj Jesucristó ga̱ yo'ó nij tinúú ní' , ne̱ che'é dan achíín ni̱'yáá 'u̱nj se vaa ca've̱e xca̱j yo'ó nij so' cuentá che'é nu̱' se sa̱' nica̱j nij tinu̱j nij soj qui̱'yáá so̱' , ga̱a ne̱ ca've̱e cavi̱i̱ sa̱' doj Jesucristó qui'ya̱j taran' nij soj a .
'O̱ se guun niha̱' uxrá rá 'u̱nj , ne̱ nari' nucuaj nimán 'u̱nj , che'é se 'e̱e̱ rá so̱' man tinúú so̱' ne̱ nuu cui̱j rá nij síí sa̱' noco̱' man Diose̱ 'yáá so̱' , tinu̱j .
Nda̱' se uun chij ndo'o 'u̱nj ne̱ ca've̱e ca'ne̱' 'u̱nj suun rihaan so̱' qui̱'yáá so̱' nda̱a vaa suun qui̱'yáá so̱' , tza̱j ne̱ taj ma' .
Ma̱a̱n se ve'é rqueé 'u̱nj mán so̱' qui̱'yáá so̱' nda̱a vaa no̱ xcúún so̱' qui̱'yáá so̱' ei . 'U̱nj si̱j cu'na̱j Pabló nihánj me se a̱j chii nga̱ mej ne̱ 'ni̱j 'u̱nj taga' cuano̱ che'é se nocó' 'u̱nj man Jesucristó ei . 'O̱ se ne'én 'u̱nj se vaa 'o̱ 'e̱e̱ rá so̱' tinúú so̱' , ne̱ che'é dan cachi̱nj ni̱'yáá 'u̱nj do̱j rihaan so̱'
che'é síí cu'na̱j Onésimo a . Dan me se ase vaa 'o̱ ta'níj ro' , da̱nj vaa so' rihanj cuano̱ , che'é se ga̱a 'ni̱j 'u̱nj taga' , ne̱ cataj xna'anj 'u̱nj rihaan so' che'é Jesucristó , ne̱ guun che'e̱ so' canoco' so' man Jesucristó na̱nj ado̱nj .
Dan me se asi̱j rque̱ doj me se taj se gún' a̱ doj man so' rihaan so̱' ma' . Tza̱j ne̱ cuano̱ nihánj me se cunuu sa̱' so' , ne̱ vaa se gu̱un so' rihaan ní' cuano̱ ei .
Dan me se a̱j ca'néé 'u̱nj man so' cuchi̱' uún so' rihaan so̱' , ne̱ ne'én so̱' se vaa 'e̱e̱ uxrá raj man so' ado̱nj .
Ne̱ guun rá 'u̱nj nayo̱n so' rihaan so̱' quina̱j so' nihánj rej 'ni̱j 'u̱nj taga' nihánj che'é se‑na̱na̱ Jesucristó nana̱ sa̱' , ne̱ qui'ya̱j suun so' rihaan 'u̱nj nihánj che'é so̱' , raj ei .
Tza̱j ne̱ ne ca've̱j rá 'u̱nj quina̱j so' rej nihánj , che'é se nda̱a tu'va ma'a̱n yá so̱' cavi̱i̱ , ga̱a ne̱ quina̱j so' , raj ei . 'O̱ se ne gu̱un raj qui̱'yáj fuerzá mán so̱' qui̱'yáá so̱' se ndo'o che'ej ma' . Ma̱a̱n se ina̱nj se rii nimán ma̱'án so̱' qui̱'yáá so̱' se ndo'o yo' che'ej , raj ei .
Dan me se ma̱a̱n che'é rej ca've̱e ca̱yáán so' ga̱ so̱' nu̱' cavii nu̱' ca'anj ro' , che'é dan ca'anj yaníj so' do̱j rihaan so̱' do̱j güii ei .
Tza̱j ne̱ ya̱j me se se̱ guun so' mozó u̱u̱n rihaan so̱' nu̱' cavii nu̱' ca'anj ya̱j a̱ ma' . Tana̱nj a̱ sa̱' doj ga̱a̱ so' rihaan yo'o̱ nij mozó rihaan so̱' , ne̱ 'o̱ tinúú ní' síí 'e̱e̱ rá ní' man gu̱un so' ei . 'O̱ se 'e̱e̱ uxrá raj man so' , ne̱ táá a̱ so̱' , ne̱ doj a̱ ga̱a̱ 'e̱e̱ rá ma̱'án so̱' man so' a̱ ei . 'O̱ se si̱j 'yaj suun rihaan so̱' me so' rihaan chumii̱ nihánj , ne̱ si̱j noco̱' man síí 'ni̱j ra'a man ní' me uún so' , ne̱ doj a̱ ga̱a̱ ya̱ rá so̱' man so' ei .
Dan me se sese tinu̱j ya̱ ní' , ne̱ ve'é na'mi̱i̱ sa̱' so̱' ga̱ so' , ne̱ da̱j se uun rá so̱' ne'én so̱' manj ro' , da̱nj gu̱un rá so̱' que̱ne'én so̱' man so' ei .
Ne̱ sese qui'yaj chi'i̱i̱ so' mán so̱' do̱' , sese vaa xcúún qui'yaj so' rihaan so̱' do̱' , ne̱ ma̱'án 'u̱nj na̱ru'vee rihaan so̱' se vaa qui'yaj xcúún so' ei .
Ma̱'anj ra'aj si̱j cu'na̱j Pabló cachronj nana̱ nihánj se vaa na̱ru'vee 'u̱nj cunuda̱nj se vaa qui'yaj xcúún so' rihaan so̱' ei . Veé da̱nj vaa xcúún rihaan so' do̱' , tza̱j ne̱ taj che'é cata̱j xna'anj 'u̱nj rihaan so̱' se vaa vaa xcúún rihaan ma̱'án so̱' se vaa quinanii so̱' rihaan sayuun nu̱' cavii nu̱' ca'anj , qui'yaj ma̱'anj ga̱a natá' 'u̱nj se‑na̱na̱ Jesucristó rihaan so̱' ma' .
Dan me se me ina̱nj rá 'u̱nj qui̱'yáá so̱' se ndo'o che'ej , che'é se si̱j noco̱' man síí 'ni̱j ra'a man ní' me ní' , tinu̱j . 'O̱ se nda̱a cunu̱u cui̱j rá 'u̱nj , qui̱'yáá so̱' che'é Jesucristó ei .
Dan me se ga̱a cachrón 'u̱nj nana̱ nihánj , ne̱ nucua̱j rá 'u̱nj mán so̱' se vaa qui̱'yáá so̱' nu̱' nihánj , ne̱ nda̱a doj a̱ qui̱'yáá so̱' rihaan se vaa cataj xna'anj 'u̱nj rihaan so̱' chugua̱nj .
Ne̱ me rá 'u̱nj naqui'ya̱j chu̱vií so̱' ve' ca̱né 'u̱nj do̱j ga̱ so̱' á . 'O̱ se guun ya̱ raj se vaa che'é se cachíín ni'ya̱j soj rihaan Diose̱ che'ej ro' , che'é dan ra̱cuíj Diose̱ manj cuchi̱j rihaan soj , raj ado̱nj .
Me rá síí cu'na̱j Epafras se vaa ve'é ca̱yáán so̱' á . 'Ni̱j so' taga' ga̱ 'u̱nj , che'é se si̱j noco̱' man Jesucristó me so' a .
Ne̱ síí cu'na̱j Marcos do̱' , síí cu'na̱j Aristarco do̱' , síí cu'na̱j Demas do̱' , síí cu'na̱j Lucas do̱' , me rá uún se vaa ve'é ca̱yáán so̱' a . Taran' nij so' me síí 'yaj suun ga̱ 'u̱nj ado̱nj .
Me rá 'u̱nj qui'ya̱j ndo'o Jesucristó si̱j 'ni̱j ra'a man ní' se lu̱j che'é nimán nij soj ado̱nj .
Nata' uxrá Diose̱ se‑na̱na̱ Diose̱ rihaan nij síí nata' se‑na̱na̱ Diose̱ ga̱a naá , ne̱ nata' nij so' nana̱ yo' rihaan xi̱i ní' nij síí cumán ga̱a naá a . Dan me se do̱' do̱' cataj xna'anj Diose̱ se‑na̱na̱ so' rihaan nij síí nata' yo' , ne̱ ino̱ vaa qui'yaj Diose̱ ga̱ 'o̱ 'o̱ nij so' , ga̱a cataj xna'anj Diose̱ se‑na̱na̱ Diose̱ rihaan 'o̱ 'o̱ nij so' a .
Tza̱j ne̱ ya̱j ga̱a nichru̱n' ca'a̱nj ni'ya̱ chumii̱ nihánj me se cataj xna'anj ma'a̱n ya̱ ta'níí Diose̱ se‑na̱na̱ Diose̱ rihaan ní' , qui'yaj Diose̱ , ne̱ ta'níí Diose̱ me se so' me síí cune' Diose̱ man se vaa gu̱un chij so' rihaan cunuda̱nj rasu̱u̱n vaa güii , ne̱ so' me síí qui'yaj cunuda̱nj chumii̱ , qui'yaj Diose̱ ei .
Ne̱ ase vaa ma'a̱n Diose̱ ro' , da̱nj vaa so' chugua̱nj . Dan me se ni'ya̱j ní' man so' , ne̱ xcaj ní' cuentá se vaa ve'é ndo'o vaa Diose̱ , ne̱ xcaj ya̱ ní' cuentá da̱j vaa ma'a̱n Diose̱ ei . Ne̱ che'é se si̱j nucua̱j ndo'o me so' ro' , che'é dan ma̱a̱n nana̱ avii u̱u̱n tu'va so' , ne̱ 'o̱ mán chre̱' nu̱' rasu̱u̱n , ne̱ se̱ quiri' a̱ 'ó rasu̱u̱n qui'ya̱j so' ma' . Che'é dan tinavij so' cacun' tumé ní' , ga̱a ne̱ ca'anj ca̱yáán so' rej xta̱' ndo'o rej x'nu̱j Diose̱ , ne̱ rej nuva̱' Diose̱ yáán so' cuano̱ ei .
Dan me se guun so' síí sa̱' doj rihaan nij se‑mo̱zó Diose̱ , ne̱ noco̱o uxrá doj vaa suun ata̱ so' rihaan suun ata̱ taran' nij se‑mo̱zó Diose̱ na̱nj chugua̱nj .
'O̱ se a̱j ne'en soj nana̱ nihánj nana̱ ca'mii Diose̱ che'é ta'níí so' a : ― Ta'níj mé so̱' á . Cuano̱ nihánj me se quene'e̱n yuvii̱ se vaa ta'níj mé so̱' , qui̱'yáj a . ― Da̱nj ca'mii Diose̱ che'é ta'níí Diose̱ , tza̱j ne̱ nuveé riha̱a̱n se‑mo̱zó Diose̱ ca'mii Diose̱ nana̱ vaa da̱nj ma' . Ne̱ nihánj me nana̱ ca'mii Diose̱ che'é ta'níí Diose̱ , cataj Diose̱ : ― Guún 'u̱nj rej so' , ne̱ gu̱un so' ta'níj a ― cataj uún Diose̱ che'é ta'níí Diose̱ a . Tza̱j ne̱ ne ca'mi̱i̱ so' nana̱ vaa da̱nj che'é se‑mo̱zó so' ma' . Ma̱a̱n che'é ta'níí so' ca'mii so' nana̱ yo' ado̱nj .
Dan me se so' me síí guun síí chava̱' rihaan taran' ní' si̱j noco̱' man Diose̱ a . Ne̱ danj Diose̱ taj se vaa asa̱' ca'na' uún so' rej cuma̱n taran' nij yuvii̱ ga̱a̱ i'na̱' rihaan chumii̱ nihánj qui'yaj Diose̱ , ne̱ quina'vi̱j taran' nij se‑mo̱zó Diose̱ rihaan so' , taj danj Diose̱ a .
Ne̱ a'mii uún danj Diose̱ che'é nij se‑mo̱zó Diose̱ , taj yo' se vaa nana̱ u̱u̱n do̱' , nda̱' rá se vaa daa ya'an do̱' , vaa se‑mo̱zó Diose̱ , qui'yaj Diose̱ a .
Tza̱j ne̱ vaa doj nana̱ nó rihaan danj Diose̱ nana̱ a'mii rihaan ma'a̱n ta'níí Diose̱ , ne̱ nana̱ yo' taj : “ Diose̱ mé so̱' , ne̱ quiri̱i̱ ta'ngá' so̱' nu̱' cavii nu̱' ca'anj , ne̱ nica̱ ga̱a̱ rá so̱' ni̱caj yu'unj so̱' man yuvii̱ nu̱' cavii nu̱' ca'anj a .
Niha̱' ina̱nj rá so̱' ca̱nocó' so̱' chrej sa̱' , tza̱j ne̱ nachri' uxrá so̱' chrej chi'i̱i̱ ei . Che'é dan Diose̱ síí uun chij rihaan so̱' ro' , cune' so' mán so̱' , se vaa cavi̱i̱ sa̱' so̱' doj rihaan nij tuví' so̱' a ” , taj danj Diose̱ a .
Ne̱ taj uún danj Diose̱ : “ Asi̱j guun che'e̱ chumii̱ nihánj , ne̱ so̱' me síí cune' man chumii̱ nihánj , Señor . Ne̱ ma̱'án so̱' ra'a yá so̱' qui'yáá so̱' nu̱' se ma̱n rej xta̱' ado̱nj .
Ne̱ vaa güii , ne̱ quinavi̱j nu̱' nihánj , tza̱j ne̱ daj chiha̱a̱ míj se̱ quinavíí so̱' ma' . Dan me se ase vaa yatzíj nga̱ ro' , da̱nj ga̱a̱ nu̱' chumii̱ nihánj do̱' , nu̱' rej xta̱' do̱' ei .
Ne̱ ase vaa yatzíj ro' , da̱nj ga̱a̱ na̱rumii so̱' man ro̱j yo' , ne̱ gu̱un ino̱ ro̱j yo' , qui̱'yáá so̱' ei . Tza̱j ne̱ se̱ cunuu ino̱ ma̱'án so̱' ma' . 'O̱ veé da̱nj ga̱a̱ so̱' , ne̱ daj chiha̱a̱ míj se̱ caví' so̱' man chugua̱nj ” , taj uún danj Diose̱ che'é ma'a̱n ta'níí Diose̱ a .
Ne̱ ca'mii uún Diose̱ rihaan ta'níí Diose̱ , cataj so' : ― Ca̱yáán so̱' rej x'núú 'u̱nj rej nuva̱' 'u̱nj , ne̱ qui'ya̱j canaán 'u̱nj rihaan nij síí ta̱j ri'yunj mán so̱' , ne̱ quiri̱i̱ ta'ngá' so̱' rihaan nij so' a ― cataj Diose̱ rihaan ta'níí Diose̱ a . Tza̱j ne̱ a̱ 'ó rihaan se‑mo̱zó so' ne ca'mi̱i̱ so' da̱nj ma' .
Dan me se xa̱' nij se‑mo̱zó Diose̱ , tza̱j ne̱ nana̱ u̱u̱n me nij so' a . 'Yaj suun nij so' rihaan Diose̱ , ne̱ ca'néé Diose̱ man nij so' qui'ya̱j suun nij so' rihaan ní' si̱j cavi̱i̱ sa̱' ga̱ Diose̱ nu̱' cavii nu̱' ca'anj ei . Ne̱ sa̱' doj vaa ta'níí Diose̱ rihaan nij se‑mo̱zó Diose̱ na̱nj chugua̱nj .
Che'é dan doj a̱ nó xcúún ní' cuno̱ sa̱' ní' nana̱ a̱j nari' ní' ei . Sese se̱ qui'yaj ní' da̱nj , ne̱ do̱' do̱' ta̱náj ní' chrej sa̱' yo' , ne̱ quini̱j ní' xrej Diose̱ , ne̱ ca'a̱nj ni'ya̱ ní' ga̱a̱ na̱nj chugua̱nj .
'O̱ se ya̱ uxrá vaa se‑na̱na̱ Diose̱ nana̱ cataj xna'anj nij se‑mo̱zó Diose̱ rihaan síí cu'na̱j Moisés ga̱a naá ei . Tza̱j ne̱ nij yuvii̱ me se ne cuno̱ nij so' nana̱ yo' ma' . Tza̱j ne̱ nica̱ ya̱ qui'yaj Diose̱ sayuun man 'o̱ 'o̱ nij yuvii̱ ne cuno̱ nana̱ yo' chugua̱nj .
Che'é dan , asa̱' ca've̱e quinani̱i̱ ma'a̱n ní' rihaan sayuun , sese se̱ xcaj sa̱' ní' cuentá che'é chrej sa̱' chrej qui'yaj naca̱ Diose̱ quinani̱i̱ ní' rihaan sayuun , rá soj ga̱ . Dan me se asino ma'a̱n síí 'ni̱j ra'a man ní' me síí cuchruj chrej sa̱' yo' , ga̱a ne̱ nij síí cuno nana̱ ca'mii so' ro' , cataj xna'anj nij so' se‑na̱na̱ so' nana̱ sa̱' yo' rihaan ní' , ne̱ nari' sa̱' ní' nana̱ yo' , qui'yaj nij so' ei .
Ne̱ qui'yaj ndo'o ma'a̱n Diose̱ suun sa̱' noco̱o ni'ya̱j yuvii̱ , ne̱ rqué ndo'o so' Nimán so' cu̱nuû nimán yuvii̱ ado̱nj . Da̱nj ina̱nj guun rá Diose̱ qui'ya̱j Diose̱ , che'é se guun rá so' cuno̱ ní' se‑na̱na̱ síí 'ni̱j ra'a man ní' yo' ei .
Dan me se cata̱j xna'anj 'u̱nj rihaan soj che'é güii gu̱un chij Diose̱ rihaan chumii̱ nihánj a . Ne̱ ne cune̱' Diose̱ man nij se‑mo̱zó Diose̱ se vaa quiri̱i̱ ta'nga' nij so' rihaan chumii̱ nihánj ma' .
Ma̱a̱n se vaa nana̱ no̱ rihaan danj Diose̱ nana̱ ca'mii yo'o̱ so' rihaan Diose̱ , ne̱ cataj so' se vaa : “ Taj yu'vee nó a̱ doj yuvii̱ ma' . Me che'é nuû uxrá rá so̱' man yuvii̱ ga̱ . Taj yu'vee nó a̱ 'ó ta'níí yuvii̱ ma' . Me che'é nuu 'e̱e̱ rá so̱' man nij so' ga̱ .
Tza̱j ne̱ si̱j noco̱' do̱j tzin' me nij yuvii̱ rihaan nij se‑mo̱zó so̱' , qui'yáá so̱' chugua̱nj . Ga̱a ne̱ ve'é uxrá cavi̱i̱ sa̱' nij yuvii̱ , ne̱ ve'é uxrá ca'mi̱i̱ nii che'é nij yuvii̱ , qui̱'yáá so̱' asanj .
Ne̱ quiri̱i̱ ta'nga' nij yuvii̱ rihaan cunuda̱nj rasu̱u̱n , qui̱'yáá so̱' uún asanj ” , taj nana̱ no̱ rihaan danj Diose̱ yo' a . Ne̱ dan me se ya̱ quiri̱i̱ ta'nga' nij yuvii̱ rihaan cunuda̱nj rasu̱u̱n ado̱nj . Tza̱j ne̱ ne'en ní' se vaa ya̱j me se ataa quiri̱i̱ ta'nga' nij yuvii̱ rihaan cunuda̱nj rasu̱u̱n a .
Tza̱j ne̱ ni'ya̱j ní' man Jesucristó , ne̱ nda̱' se ya̱ ya̱ si̱j noco̱' doj guun so' rihaan nij se‑mo̱zó Diose̱ rque do̱j yo' , tza̱j ne̱ ya̱j me se a̱j guun chij ndo'o so' , ne̱ ve'é ndo'o a'mii nii che'é so' , qui'yaj Diose̱ a . Ne̱ da̱nj cavii sa̱' so' , che'é se cavi' so' a . 'O̱ se sese ne cavi̱' so' , ne̱ ne ca've̱e nayo̱n so' rihaan cunuda̱nj ní' a̱ ma' . Tza̱j ne̱ ya̱j me se qui'yaj ndo'o Diose̱ se lu̱j che'é ní' se vaa nayón Jesucristó rihaan ní' na̱nj ado̱nj .
Dan me se Diose̱ me síí qui'yaj nu̱' rasu̱u̱n che'é ma'a̱n ina̱nj so' chugua̱nj . Dan me se vaa güii , ne̱ nucui̱' ndo'o nij ta'níí Diose̱ rihaan Diose̱ rej xta̱' , qui'ya̱j Diose̱ , ne̱ Jesucristó me síí narqué chrej sa̱' canoco̱' nij ta'níí Diose̱ , ne̱ quinani̱i̱ nij so' rihaan sayuun , ne̱ cavi̱i̱ sa̱' nij so' chugua̱nj . Che'é dan vaa che'é quiran' Jesucristó sayuun rihaan yo'óó nihánj qui'yaj Diose̱ , ne̱ ma̱a̱n che'é se quiran' Jesucristó sayuun ro' , ne̱ che'é dan me guun chij ndo'o so' ne̱ ne achiin cavii sa̱' nu̱' so' , qui'yaj Diose̱ na̱nj ei .
Dan me se ta'ni̱j Diose̱ me Jesucristó , ne̱ ta'ni̱j Diose̱ me ní' yuvi̱i̱ cunuu sa̱' rihaan Diose̱ che'é Jesucristó , ne̱ che'é dan ne gu̱un na'a̱j Jesucristó cata̱j so' se vaa tinúú so' do̱' , ra'vij so' do̱' , me ní' ma' .
Dan me se cataj so' : “ Nata̱' 'u̱nj rihaan nij tinúj che'é so̱' , ne̱ ve'é cachra̱j chra' che'é so̱' asa̱' cunuu chre̱' núj rihaan so̱' a ” , cataj so' , ca'mii so' nana̱ no̱ rihaan danj Diose̱ a .
Ne̱ ca'mii uún so' , cataj so' : “ Ga̱a̱ nucua̱j raj ni̱'yaj 'u̱nj man Diose̱ ado̱nj ” , taj so' a . Ne̱ guun che'e̱ uún so' , cataj so' : “ Ni̱'yaj soj manj ga̱ nij ta'níí Diose̱ síí rqué Diose̱ manj vi̱j ” , taj uún Jesucristó a . Dan me se nu̱' nana̱ nihánj me nana̱ ca'mii Jesucristó che'é ní' si̱j tinúú Jesucristó do̱' , ra'vij Jesucristó do̱' , nana̱ no̱ rihaan danj Diose̱ ado̱nj .
Dan me se che'é se vaa nee̱ vaa cúú vaa ton vaa man ní' si̱j ta'níí Diose̱ ro' , che'é dan ase vaa ma'a̱n ní' ro' , da̱nj gaa gue̱e̱ Jesucristó , ne̱ ca'na' so' , ne̱ cavi' so' a . Ne̱ ga̱a cavi' so' me se qui'yaj canaán so' rihaan síí 'yaj avi' ní' a . Dan me se síí chre̱e me síí 'yaj avi' ní' , ne̱ Jesucristó me síí ca'vee qui'yaj canaán che'é yan cavi̱' so' ei .
Ne̱ guun nucua̱j so' nacaj so' man ní' si̱j chéé rihaan cacun' , ne̱ ga̱a rque̱ me se nda̱a chéé chu'vi' cavi̱' rma'a̱n ní' che'é se ina̱nj cacun' qui'yaj ní' chugua̱nj . Tza̱j ne̱ che'é se vaa cavi' Jesucristó che'é ní' , che'é dan güéj sayuun yo' xráá ní' ne̱ síí chéé ma'a̱n me ní' ei .
'O̱ se ne ca'na̱' Jesucristó ti̱nanii so' man nij se‑mo̱zó Diose̱ rihaan sayuun ma' . Ma̱a̱n se ca'na' so' ti̱nanii so' man ní' ta'ni̱j ta'nij si'no̱ síí cu'na̱j Abraham síí cane ga̱a naá rihaan sayuun ado̱nj .
Che'é dan me naqui'yaj so' man so' , ne̱ nda̱' rá se vaa gue̱e̱ nij tinúú ya̱ so' ro' , vaa so' ado̱nj . Da̱nj qui'yaj so' che'é rej ca've̱e cunu̱u 'e̱e̱ rá so' man ní' , ne̱ gu̱un so' xrej ata̱ suun noco̱o doj rihaan Diose̱ che'é ní' , ne̱ gu̱un nucua̱j rá ní' ni̱'yaj ní' man so' , ne̱ tinavi̱j so' cacun' tumé ní' si̱j noco̱' man Diose̱ ado̱nj .
'O̱ se che'é se quiran' ma'a̱n ya̱ so' sayuun se vaa guun rá síí chre̱e caxri̱i̱ síí chre̱e chrej chi'i̱i̱ rque so' ro' , che'é dan gu̱un nucua̱j so' ra̱cuíj so' man ní' asa̱' gu̱un rá síí chre̱e caxri̱i̱ síí chre̱e chrej chi'i̱i̱ rque ma'a̱n ní' ado̱nj .
Dan me se si̱j sa̱' me soj rihaan Diose̱ , tinu̱j , nocoj . Ne̱ nacúún Diose̱ síí nicu̱n' xta̱' man soj se vaa cavi̱i̱ sa̱' soj ga̱ so' ado̱nj . Che'é dan xca̱j soj cuentá che'é Jesucristó , ne̱ si̱j ca'néé Diose̱ rihaan ní' me so' , ne̱ cataj xna'anj so' rihaan ní' nana̱ ya̱ che'é Diose̱ , ne̱ ase vaa xrej ata̱ suun noco̱o doj vaa uún so' , tinavij ya̱ so' cacun' tumé ní' rihaan Diose̱ ei . Ina̱nj da̱nj vaa nana̱ noco̱' ní' na̱nj ei .
Ne̱ ve'é 'yaj suun Jesucristó nu̱' suun ca'ne' Diose̱ rihaan so' , nda̱' rá se vaa ve'é qui'yaj suun síí cu'na̱j Moisés nu̱' suun ca'ne' Diose̱ rihaan so' qui'ya̱j suun so' che'é nij yuvii̱ noco̱' man Diose̱ ado̱nj .
Dan me se xca̱j sa̱' ní' cuentá che'é Jesucristó ei . 'O̱ se sa̱' uxrá doj vaa so' rihaan síí cu'na̱j Moisés yo' na̱nj chugua̱nj . Dan me se ne'en soj se vaa doj yu'vee nó síí cune' ve' rihaan ma'a̱n ve' yo' ei . Ne̱ ase vaa síí cune' ve' vaa Jesucristó , ne̱ cavii sa̱' taran' ní' ga̱ Diose̱ , qui'yaj so' , ne̱ ase vaa ve' yo' vaa ní' do̱' , vaa síí cu'na̱j Moisés do̱' , na̱nj ei .
Dan me se vaa 'o̱ ya̱ míj síí 'yaj daj a̱ nij ve' ei . Tza̱j ne̱ o̱rún' Diose̱ me síí qui'yaj daj a̱ rasu̱u̱n na̱nj ei .
Ne̱ síí cu'na̱j Moisés me se ve'é ya̱ qui'yaj suun so' nu̱' suun ca'ne' Diose̱ rihaan so' ado̱nj . Tza̱j ne̱ na̱nj mozó me so' rihaan nij yuvii̱ narii Diose̱ , ne̱ cataj xna'anj so' rihaan nij yuvii̱ che'é nij nana̱ nata̱' Diose̱ rihaan nij yuvii̱ rej rihaan nij yuvii̱ ado̱nj .
Tza̱j ne̱ Jesucristó me se nuveé mo̱zó me so' ma' . Tana̱nj ta'níí síí tucua̱ ya̱ ve' me so' ei . Ne̱ veé da̱nj 'yaj suun so' nu̱' suun vaa rihaan so' rá ve' , ne̱ dan me se ma'a̱n ya̱ ní' me ve' yo' , sese yo'o̱ gu̱un ya̱ rá ní' se vaa cavi̱i̱ sa̱' ní' , qui'ya̱j Diose̱ , ne̱ sese gu̱un niha̱' rá ní' cata̱j xna'anj ní' rihaan tuvi' ní' , ne̱ sese se̱ cuchu'vi' ní' canoco̱' ní' man Diose̱ ei .
Che'é dan cuno̱ ní' nana̱ nihánj nana̱ ca'mii Nimán Diose̱ á : “ Cuan' ro' , sese ya̱ cuno soj nana̱ ca'mii Diose̱ ,
ne̱ se̱ naqui'yaj nichra̱j soj nimán soj nda̱a rá se vaa qui'yaj nij síí cumán ga̱a naá ga̱a cachéé nij so' rej tacaan a . Dan me se cunu' nij so' ga̱ Diose̱ , ne̱ guun rá nij so' xca̱j nij so' cuentá sese ya̱ qui'ya̱j Diose̱ sayuun man nij so' a .
Veé da̱nj qui'yaj xi̱i soj nij síí cumán ga̱a naá rihaan Diose̱ , ne̱ quene'en nij so' nu̱' nij suun sa̱' noco̱o qui'yaj suun 'u̱nj che'é nij so'
vi̱j chiha̱a̱ ya̱ yo' a . Che'é dan ca'maan raj ni'ya̱j 'u̱nj man nij so' , ne̱ cataj 'u̱nj se vaa ne ne'en uxrá nij so' a̱ ma' . 'O̱ se ne quene'e̱n uxrá nij so' da̱j qui'ya̱j nij so' canoco̱' nij so' manj a̱ ma' .
Dan me se ca'maan raj , ne̱ guun ya̱ raj da̱j quira̱n' nij so' , ne̱ yo'o̱ cataj 'u̱nj se vaa daj chiha̱a̱ míj se̱ quinaránj ya̱ rá nij so' ga̱ 'u̱nj a̱ man chugua̱nj ” , taj nana̱ ca'mii Nimán Diose̱ a .
Dan me se cu̱tumé uxrá soj man soj se̱ gaa na̱nj ga̱a̱ quij nimán yo'o̱ tuvi' soj cata̱j so' se vaa taj va̱j Diose̱ , man tinu̱j , man nocoj . Dan me se se̱ gaa na̱nj ta̱náj xco̱ yo'o̱ tuvi' soj man Diose̱ síí vaa i'na̱' ya̱ ma' .
Cuano̱ nihánj me se nago̱' soj chrej nucua̱j man tinúú soj daj a̱ güii ga̱a vaa ya'núj rihaan soj ei . Da̱nj qui'ya̱j soj , se̱ gaa na̱nj gu̱un nichra̱j rá tinúú soj qui'ya̱j nana̱ ne̱ chi'i̱i̱ a .
'O̱ se ya̱j me se guun ní' síí cavi̱i̱ sa̱' ga̱ Jesucristó , ne̱ cavi̱i̱ sa̱' ya̱ ní' ga̱ so' sese yo'o̱ cuchuma̱n rá ní' cuno̱ ní' nana̱ ya̱ , nda̱a vaa qui'yaj ní' ga̱a guun che'e̱ ní' canoco' ní' man Jesucristó chugua̱nj .
Dan me se danj Diose̱ taj : “ Cuan' ro' , sese ya̱ cuno soj nana̱ ca'mii Diose̱ , ne̱ se̱ naqui'yaj nichra̱j soj nimán soj nda̱' rá se vaa qui'yaj nij síí cumán ga̱a naá a . Dan me se cunu' nij so' ga̱ Diose̱ a ” , taj danj Diose̱ a .
Ne̱ me síí ne ca've̱j rá cuno̱ se‑na̱na̱ Diose̱ , ne̱ cunu' nij so' ga̱ Diose̱ , rá soj ga̱ . Ne̱ taran' nij síí cavii Egiptó ga̱ síí cu'na̱j Moisés me nij so' chugua̱nj . Veé ya̱ nij so' ei .
Ne̱ me síí me ca'maan rá Diose̱ ni'ya̱j Diose̱ rque vi̱j chiha̱a̱ ya̱ yo' , rá soj ga̱ . Ne̱ si̱j ca'maan rá Diose̱ ni'ya̱j Diose̱ me nij síí qui'yaj cacun' , ne̱ cavi' nij so' rihaan yo'óó taca̱an a .
Ne̱ me rihaan nij síí cataj Diose̱ se vaa daj chiha̱a̱ míj se̱ cachén nij so' nara̱a̱n rá nij so' ga̱ Diose̱ , rá soj ga̱ . Rihaan nij síí ne ca've̱j rá cuno̱ rihaan so' me yo' na' . Veé ya̱ nij so' ei .
Ne̱ ne'en ní' se vaa che'é se ne cuchuma̱n rá nij so' ni̱'yaj nij so' man Diose̱ ro' , che'é dan ne gu̱un nucua̱j nij so' quinara̱a̱n rá nij so' ga̱ Diose̱ chugua̱nj .
Che'é dan cu̱tumé uxrá ní' man ní' ei . Tadó ní' se̱ gaa na̱nj ca̱ráán ní' xréé ní' rihaan nana̱ cataj xna'anj Diose̱ rihaan ní' se vaa catu̱u̱ ní' chrej ca'a̱nj ní' nara̱a̱n rá ní' ga̱ Diose̱ á . 'O̱ se adi̱' se vaa síí ne ruvi' rihaan ro' , ga̱a̱ ní' , sese se̱ cutumé ní' man ní' ado̱nj .
Ne̱ ase vaa catúj se‑na̱na̱ Diose̱ xréé nij síí cumán ga̱a naá ro' , da̱nj vaa gue̱e̱ catúj se‑na̱na̱ Diose̱ xréé ma'a̱n ní' cuano̱ ei . Ga̱a cuno nij so' se‑na̱na̱ Diose̱ me se cuno u̱u̱n nij so' nana̱ yo' , ne̱ taj se gún' nana̱ yo' rihaan nij so' a̱ ma' . Dan me se nata' nii nana̱ yo' rihaan nij so' , tza̱j ne̱ ne cuchuma̱n rá nij so' daj chiha̱a̱ míj nana̱ yo' a̱ man chugua̱nj .
'O̱ se o̱rún' ní' si̱j amán rá ni'ya̱j man Diose̱ me nij síí ca'a̱nj quinara̱a̱n rá ga̱ Diose̱ na̱nj ei . Ina̱nj da̱nj ca'mii Diose̱ , cataj Diose̱ : “ Dan me se ca'maan raj , ne̱ guun ya̱ raj da̱j quira̱n' nij so' , ne̱ yo'o̱ cataj 'u̱nj se vaa daj chiha̱a̱ míj se̱ quinaránj rá nij so' ga̱ 'u̱nj a̱ mei ” , taj Diose̱ a . Ne̱ dan me se ga̱a naá ga̱a quisíj qui'yaj Diose̱ chumii̱ nihánj , ne̱ navij suun rihaan Diose̱ , ne̱ ca'ne' rá Diose̱ a .
Ne̱ vaa nana̱ no̱ rihaan danj Diose̱ nana̱ taj xna'anj che'é güii chi̱j , ne̱ taj nana̱ yo' : “ Ne̱ güii chi̱j quinaránj rá Diose̱ che'é yan quisíj qui'yaj suun Diose̱ nu̱' suun qui'yaj suun so' a ” , taj nana̱ yo' a .
Ne̱ vaa nana̱ taj uún , ne̱ : “ Daj chiha̱a̱ míj se̱ quinaránj ya̱ rá nij so' ga̱ 'u̱nj a̱ man chugua̱nj ” , taj uún Diose̱ a .
Dan me se ataa ta'a̱j nij yuvii̱ catu̱u̱ quinara̱a̱n rá ga̱ Diose̱ ado̱nj . Tza̱j ne̱ xa̱' nij síí a̱j cuno se‑na̱na̱ Diose̱ ga̱a naá ne̱ ne ca've̱j rá nij so' cuno̱ nij so' me se daj chiha̱a̱ míj se̱ quinaránj rá nij so' ga̱ Diose̱ ma' . Dan me se yo' me quira̱n' nij so' che'é se ne ca've̱j rá nij so' cuno̱ nij so' nana̱ sa̱' ado̱nj .
Che'é dan cachrón uún Diose̱ yo'ó güii canoco̱' yuvii̱ man so' , ne̱ cuano̱ nihánj me güii cachrón Diose̱ canoco̱' yuvii̱ man so' ei . Ne̱ ma'a̱n síí cu'na̱j David ca'mii se‑na̱na̱ Diose̱ nana̱ yo' nana̱ a̱j cachrón 'u̱nj rihaan yanj nihánj , cataj so' : “ Ya̱j ro' , sese ya̱ catúj se‑na̱na̱ Diose̱ xréé soj , ne̱ se̱ naqui'yaj nichra̱j soj nimán soj ma' ” , taj síí cu'na̱j David yo' a .
Ne̱ che'é se ne quinara̱a̱n rá nij síí cumán ga̱a naá , qui'yaj síí cu'na̱j Josué ro' , che'é dan me cachén ndo'o güii , ga̱a ne̱ ca'mii síí cu'na̱j David che'é yo'ó güii canoco̱' yuvii̱ man Diose̱ , ne̱ quinara̱a̱n rá nij yuvii̱ ga̱ Diose̱ ado̱nj .
Dan me se ne'en ní' se vaa ya̱ uxrá vaa güii quinara̱a̱n rá ní' si̱j noco̱' man Diose̱ ado̱nj .
'O̱ se nij síí naránj rá ga̱ Diose̱ me se a̱j quisíj qui'yaj suun nij so' , ne̱ navij suun rihaan nij so' ei . Ase vaa qui'yaj Diose̱ ga̱a navij se‑su̱u̱n Diose̱ rihaan Diose̱ ro' , da̱nj 'yaj nij so' chugua̱nj .
Che'é se nano̱' ní' da̱j qui'ya̱j ní' quinara̱a̱n rá ní' ga̱ Diose̱ , ga̱a ne̱ se̱ guun tu̱mé a̱ 'ó tuvi' ní' cacun' tumé nij síí cumán ga̱a naá ma' . Dan me se ve'é cuno̱ taran' ní' rihaan Diose̱ ado̱nj .
'O̱ se vaa i'na̱' ya̱ se‑na̱na̱ Diose̱ ado̱nj . Ne̱ nucua̱j uxrá yo' , ne̱ ase vaa yo'o̱ neê espadá siha̱a̱ nu̱' niha̱ rihaan ro' , vaa yo' , tza̱j ne̱ nuveé ina̱nj cúú do̱' , nee̱ do̱' , me se a'ne' yo' ma' . 'O̱ se a'ne' yo' nda̱a nimán ya̱ ní' , ne̱ che'é se‑na̱na̱ Diose̱ yo' ro' , uun nucua̱j Diose̱ xcaj Diose̱ cuentá da̱j vaa nimán ya̱ ní' chugua̱nj .
Ne̱ nu̱' nij rasu̱u̱n vaa yuve̱ ro' , ruvi' nu̱' nij yo' rihaan Diose̱ chugua̱nj . 'O̱ se ranga̱' uxrá rihaan Diose̱ ei . Ne̱ ruvi' nu̱' rasu̱u̱n ni'ya̱j so' , ne̱ ya̱ ruvi' sa̱' nu̱' rasu̱u̱n ni'ya̱j Diose̱ ei . Ne̱ veé rihaan ma'a̱n ya̱ Diose̱ ro' , me ca'a̱nj ní' nago̱' ní' cuentá ado̱nj .
Tza̱j ne̱ vaa 'o̱ xrej sa̱' xrej ata̱ suun noco̱o doj nica̱j yu'unj man ní' ado̱nj . Ne̱ si̱j cavii xta̱' doj rihaan rej xta̱' me so' , ne̱ Jesucristó ta'níí Diose̱ ya̱ me uún so' na̱nj chugua̱nj . Che'é dan ni̱caj raan ní' tucuáán noco̱' ní' ei .
'O̱ se nuveé xre̱j ne ne'en da̱j vaa sayuun ran' ní' me so' ma' . 'O̱ se a̱j ne'en so' da̱j vaa chrej chi'i̱i̱ 'na' rihaan ní' ado̱nj . Che'é dan cunuu 'e̱e̱ rá so' man ní' ga̱a nina̱j ní' rihaan sayuun ado̱nj . Dan me se ase vaa ma'a̱n ní' ro' , vaa so' , ne̱ ase vaa sayuun 'na' rihaan ní' ro' , da̱nj vaa sayuun ca'na' rihaan so' , tza̱j ne̱ ne qui'ya̱j so' a̱ 'ó xco' cacun' ma' .
Che'é se xrej me so' che'é ní' ro' , che'é dan se̱ cuchu'vi' ní' a̱ doj mei . Tana̱nj quinichru̱n' ní' rihaan chrej sa̱' , ga̱a ne̱ ca've̱e cunu̱u 'e̱e̱ rá Diose̱ man ní' , ne̱ asa̱' 'na' sayuun rihaan ní' , ne̱ ca've̱e cata̱' tu'va ní' man so' , ne̱ naca̱j so' man ní' rihaan sayuun chugua̱nj . Dan me se ya̱ cunu̱u 'e̱e̱ rá Diose̱ man ní' , ne̱ sese vaa güii quira̱n' ní' sayuun , ne̱ qui'ya̱j so' se lu̱j che'é ní' ado̱nj .
'O̱ se xa̱' nij xrej ata̱ suun noco̱o doj xrej une' yuvii̱ , tza̱j ne̱ ata̱ nij so' suun se vaa ra̱cuíj nij so' man yuvii̱ me rá cunu̱u sa̱' rihaan Diose̱ ei . Dan me se racuíj nij so' man nij yuvii̱ rque̱ yuvii̱ xcuu caca̱a̱ rihaan Diose̱ che'é cacun' tumé nij yuvii̱ a .
Da̱nj 'yaj nij so' , che'é se na̱nj yuvii̱ me nij so' , ne̱ che'é dan ne uun nucua̱j nij so' qui'ya̱j nij so' ina̱nj se sa̱' a̱ man ado̱nj . Che'é dan ca've̱e gu̱un 'e̱e̱ rá nij so' ni̱'yaj nij so' man nij síí ne ne'en do̱' , man nij síí va̱j chrej chi'i̱i̱ do̱' a . Ne̱ che'é cacun' tumé ma'a̱n nij so' ro' ,
che'é dan ase vaa uta' nij so' xcuu caca̱a̱ rihaan Diose̱ che'é cacun' tumé yuvii̱ ro' , ina̱nj da̱nj no̱ xcúún nij so' cuta̱' nij so' xcuu caca̱a̱ rihaan Diose̱ che'é cacun' tumé ma'a̱n nij so' uún ado̱nj .
Ne̱ taj síí une' man ma'a̱n ca̱ta̱ suun noco̱o yo' ma' . 'O̱ se ina̱nj síí nacúún Diose̱ me síí ca̱ta̱ suun noco̱o ado̱nj . Da̱nj quiran' síí cu'na̱j Aarón síí cane ga̱a naá , ne̱ nacúún Diose̱ man so' ca̱ta̱ so' suun noco̱o yo' ga̱a naá ei .
Ne̱ ase vaa quiran' síí cu'na̱j Aarón ro' , da̱nj quiran' Jesucristó chugua̱nj . Ne cune̱' so' man ma'a̱n so' se vaa cavi̱i̱ sa̱' so' gu̱un so' xrej ata̱ suun noco̱o doj ma' . 'O̱ se Diose̱ cune' man so' , cataj Diose̱ : “ Ta'níj mé so̱' á . Cuano̱ nihánj me se quene'e̱n yuvii̱ se vaa ta'níj mé so̱' , qui̱'yáj na̱nj á ” , taj nana̱ no̱ rihaan danj Diose̱ nana̱ ca'mii Diose̱ rihaan Jesucristó a .
Ne̱ vaa yo'ó nana̱ uún nana̱ ca'mii Diose̱ rihaan Jesucristó , ne̱ nana̱ yo' taj se vaa : “ Xrej mé so̱' nu̱' cavii nu̱' ca'anj a . Dan me se ase vaa xrej cu'na̱j Melquisedec xrej cane ga̱a naá ro' , da̱nj vaa ma̱'án so̱' na̱nj á ” , taj doj nana̱ no̱ rihaan danj Diose̱ nana̱ ca'mii Diose̱ rihaan Jesucristó a .
Dan me se ga̱a chéé Jesucristó rihaan chumii̱ nihánj , ne̱ cachíín ni'ya̱j uxrá so' rihaan Diose̱ se vaa ti̱nanii Diose̱ man so' se̱ cavi' so' , ne̱ che'é dan nda̱a ta'vee ma'a̱n so' , ne̱ che'é se si̱j aráj cochro̱j ya̱ rihaan Diose̱ me so' , che'é dan cuno ya̱ Diose̱ ca'mii so' ,
ne̱ ta'ni̱j ya̱ Diose̱ me so' , tza̱j ne̱ taj se qui'yá' quinani̱i̱ so' rihaan sayuun a̱ ma' . Che'é sayuun quiran' so' ro' , che'é dan tana̱nj a̱ nari' sa̱' so' cuno̱ so' ado̱nj .
Dan me se guun so' síí uno nu̱' se‑na̱na̱ rej , ne̱ che'é dan guun so' síí tinanii man taran' ní' si̱j uno rihaan so' rihaan sayuun , ne̱ dan me se cavi̱i̱ sa̱' ní' nu̱' cavii nu̱' ca'anj , qui'ya̱j so' ei .
Ne̱ guun uún so' xrej ata̱ suun noco̱o doj , qui'yaj Diose̱ , ne̱ ase vaa xrej cu'na̱j Melquisedec vaa uún so' na̱nj ado̱nj .
Vaa uxrá yo'ó nana̱ me rá 'u̱nj cata̱j xna'anj 'u̱nj rihaan soj che'é síí cu'na̱j Melquisedec yo' , ne̱ sayu̱u̱n uxrá vaa cata̱j xna'anj 'u̱nj nana̱ yo' rihaan soj , che'é se nuveé si̱j niha̱' rá cuno̱ ra'ya̱nj me soj mei .
Dan me se guun que'e̱e̱ yo' noco' soj man Jesucristó , ne̱ no̱ xcúún soj tu̱cu'yón soj se‑na̱na̱ Jesucristó rihaan tuvi' soj , tza̱j ne̱ ne gu̱un nucua̱j soj qui'ya̱j soj da̱nj man asa̱n . 'O̱ se achiin 'o̱ síí tu̱cu'yón asi̱j tacóó se‑na̱na̱ Diose̱ man soj , rá soj , ne̱ che'é dan ase vaa ne'ej vaa soj , ne̱ ne'ej me se ne ne'en ne'ej cha̱ ne'ej se chá ma' . Tiha̱j utzii ne'ej na̱nj ado̱nj . Ne̱ ta'nga' da̱nj vaa soj , ne̱ tiha̱j nda̱a tacóó se‑na̱na̱ Diose̱ gu̱un nucua̱j soj cuno̱ soj , rá soj na̱nj ado̱nj .
Dan me se síí utzii too ro' , ase vaa ne'ej u̱u̱n vaa so' , ne̱ ataa nari̱' so' da̱j qui'ya̱j so' ne̱ cunu̱u sa̱' so' rihaan Diose̱ ei .
Ne̱ ase vaa síí noco̱o síí chá nu̱' rasu̱u̱n sca̱' ro' , da̱nj vaa síí acaj ndo'o cuentá , ne̱ tucu'yón niga̱nj so' nuchru̱j ra̱a̱ so' che'é rasu̱u̱n , ne̱ che'é dan ne'en so' nuchru̱j ra̱a̱ so' me se me se sa̱' do̱' , me se me se nij do̱' , ne̱ xcaj so' cuentá che'é nu̱' rasu̱u̱n yo' chugua̱nj .
Che'é dan se̱ guun rá ní' tu̱cu'yón uún ní' nana̱ a̱j nari' ní' ga̱a guun che'e̱ ní' canoco' ní' man Jesucristó mei . Tza̱j ne̱ yo'o̱ tana̱nj gu̱un rá ní' nari̱' ní' nana̱ chij doj nana̱ cachi̱in rihaan ní' canoco̱' sa̱' ní' man Jesucristó ei . Dan me se a̱j nari' ní' nana̱ se vaa ca̱nica̱j nimán ní' ta̱náj ní' tucuáán chi'i̱i̱ canoco' ní' asi̱j rque̱ á . Ne̱ a̱j nari' ní' nana̱ se vaa cuchuma̱n rá ní' ni̱'yaj ní' man Diose̱ ei .
Ne̱ a̱j nari' ní' nana̱ se vaa cata̱' ne ní' á . Ne̱ a̱j nari' ní' nana̱ se vaa cuta̱' ní' ra'a ní' raa̱ tinúú ní' ga̱a nago' ní' suun man tinúú ní' á . Ne̱ a̱j nari' ní' nana̱ se vaa cunu̱u i'na̱' uún nij síí cavi' á . Ne̱ a̱j nari' ní' nana̱ se vaa ca'ne̱' Diose̱ cacun' che'é yuvii̱ da̱j quira̱n' yuvii̱ nu̱' cavii nu̱' ca'anj á .
Dan me se quisíj tucu'yón ní' nana̱ nihánj , ne̱ cache̱n ní' tu̱cu'yón ní' nana̱ noco̱o doj , sese ca've̱j rá Diose̱ qui'ya̱j ní' da̱nj á .
'O̱ se sese a̱j xcaj ní' cuentá che'é se‑na̱na̱ Diose̱ do̱' , sese a̱j nica̱j ní' nu̱' nij se sa̱' rqué Diose̱ rihaan ní' do̱' , sese a̱j cayáán Nimán Diose̱ ga̱ ní' do̱' ,
sese a̱j nari' ní' se vaa taj se‑na̱na̱ Diose̱ che'é ní' do̱' , sese a̱j ne'en ní' suun sa̱' qui'yaj suun Diose̱ naqui'yaj sa̱' Diose̱ chumii̱ nihánj do̱' ,
ga̱a ne̱ sese cunu̱u ino̱ nimán ní' ne̱ ta̱náj rma'a̱n ní' se‑tucua̱nj Jesucristó , ga̱a ne̱ daj chiha̱a̱ míj se̱ guun nucua̱j ní' ca̱nica̱j uún nimán ní' canoco̱' uún ní' chrej sa̱' a̱ man chugua̱nj . Ma̱a̱n se síí 'yaj da̱nj ro' , me rá so' cavi̱' uún ta'níí Diose̱ rihaan rcutze̱ che'é so' , ne̱ me rá so' ca'nga̱' naco̱o̱ yuvii̱ ni̱'yaj yuvii̱ man Jesucristó che'é so' , rá so' ado̱nj . Dan me se nu̱' yo' me rá ní' quira̱n' uún Jesucristó , sese gu̱un rá ní' ca̱nica̱j uún nimán ní' canoco̱' uún ní' man so' ado̱nj .
'O̱ se ase vaa yo'óó vaa ní' rihaan Diose̱ , ne̱ sese aman' uxrá maa̱n rihaan yo'óó , ne̱ sese sa̱' uxrá avii naa̱ do̱' , cuêj do̱' , rihaan yo'óó yo' cha̱ nij síí qui'yaj suun yo'óó yo' , ne̱ cavi̱i̱ sa̱' uxrá yo'óó yo' , qui'ya̱j Diose̱ ei .
Tza̱j ne̱ sese quixra̱' uxrá coj tanj u̱u̱n do̱' , tanj ya'a̱a u̱u̱n do̱' , rihaan yo'óó yo' , ne̱ quira̱n' uxrá yo'óó yo' sayuun , qui'ya̱j Diose̱ , ne̱ caca̱a̱ nu̱' yo'óó yo' , qui'ya̱j Diose̱ na̱nj ei .
'E̱e̱ rá 'u̱nj man soj , tinu̱j , nocoj . Ne̱ nda̱' se nana̱ nucua̱j ca'mii 'u̱nj rihaan soj nihánj , tza̱j ne̱ guun ya̱ rá 'u̱nj se vaa sa̱' uxrá qui'ya̱j soj , ne̱ ya̱ cavi̱i̱ sa̱' soj , qui'ya̱j Diose̱ ei .
'O̱ se nuveé si̱j chi'i̱i̱ me Diose̱ ma' . Si̱j vaa nica̱ rá me Diose̱ , ne̱ yo'o̱ cu̱nuû rá Diose̱ taran' nij suun sa̱' qui'yaj suun soj ga̱a canoco' soj man so' ei . Ne̱ yo'o̱ cu̱nuû rá Diose̱ se vaa aran' uxrá rá soj cuno̱ soj nana̱ a'mii Diose̱ na̱nj chugua̱nj . Dan me se qui'yaj suun uxrá soj racuíj soj man nij síí sa̱' noco̱' man Diose̱ ga̱a rque̱ , ne̱ 'o̱ da̱nj qui'yaj ya̱ soj ei .
Tza̱j ne̱ me uxrá rá 'u̱nj se vaa 'o̱ ya̱a̱n gu̱un ya̱ rá taran' nij tinu̱j soj se vaa cavi̱i̱ sa̱' ya̱ uxrá soj qui'ya̱j Jesucristó , ne̱ gu̱un niha̱' rá soj canoco̱' raan soj man so' nda̱a se quisi̱j güii ca'na̱' uún so' ei .
Ne̱ se̱ gaa rmi̱i̱ soj ma' . Ma̱a̱n se ve'é xca̱j soj cuentá da̱j 'yaj nij síí chumán sa̱' rá ni'ya̱j man Diose̱ , ne̱ ase vaa 'yaj nij so' ro' , da̱nj qui'ya̱j uún soj , ga̱a ne̱ ca've̱e chugua̱nj . Dan me se nij síí chumán sa̱' rá me se ne a'ne' rá nij so' ma' . 'O̱ se yo'o̱ noco̱' nij so' man Jesucristó , ga̱a ne̱ vaa güii naca̱j nij so' nu̱' se sa̱' cataj xna'anj Diose̱ se vaa rque̱ Diose̱ man ní' si̱j noco̱' man Diose̱ ado̱nj .
Dan me se quisíj cataj xna'anj Diose̱ rihaan síí cu'na̱j Abraham da̱j qui'ya̱j Diose̱ che'é so' , ga̱a ne̱ guun rá Diose̱ cuta̱' Diose̱ raa̱ yo'o̱ síí sa̱' ndo'o , ne̱ cuchuma̱n rá síí cu'na̱j Abraham se vaa ya̱ vaa nana̱ cataj xna'anj Diose̱ rihaan so' a . Tza̱j ne̱ ne nano̱' Diose̱ yo'ó so' ma' . Ma̱a̱n se ma'a̱n Diose̱ cataj se vaa ya̱ da̱nj qui'ya̱j Diose̱ ado̱nj .
Dan me se cataj Diose̱ rihaan síí cu'na̱j Abraham a : ― Ya̱ uxrá cavi̱i̱ sa̱' so̱' , qui̱'yáj , ne̱ ya̱ uxrá xna'a̱nj ndo'o nij ta'níí ta'nij si'no̱ so̱' , qui̱'yáj na̱nj á ― taj Diose̱ rihaan síí cu'na̱j Abraham a .
Ne̱ ya̱ da̱nj quiran' síí cu'na̱j Abraham , gaa ina̱j nimán so' , yo'o̱ noco' so' man Diose̱ , ne̱ cavii sa̱' uxrá ya̱ so' , nda̱a vaa cataj xna'anj Diose̱ rihaan so' na̱nj ei .
Dan me se tana̱nj nij yuvii̱ , ne̱ sese gu̱un rá yo'o̱ so' cano̱ tuvi' so' che'é 'o̱ nana̱ , ne̱ cuta̱' so' raa̱ 'o̱ rasu̱u̱n ca'mi̱i̱ so' , ga̱a ne̱ cuchuma̱n rá tuvi' so' , qui'ya̱j so' chugua̱nj . Tza̱j ne̱ ina̱nj raa̱ yo'o̱ rasu̱u̱n sa̱' doj rihaan ma'a̱n yuvii̱ uta' yuvii̱ ado̱nj .
Ne̱ ga̱a ca'mii Diose̱ ga̱ nij síí naca̱j nu̱' se sa̱' rque̱ so' , ne̱ guun rá so' cuchuma̱n sa̱' doj rá nij so' che'é nana̱ ca'mii so' , ne̱ che'é dan cuta' ma'a̱n ya̱ Diose̱ raa̱ yo'o̱ rasu̱u̱n , ca'mii Diose̱ a .
Dan me se asino ca'mii ya̱ Diose̱ , ga̱a ne̱ cuta' Diose̱ raa̱ ma'a̱n so' a . Dan me se quisíj vi̱j nana̱ ca'mii so' , ne̱ daj chiha̱a̱ míj se̱ natuná Diose̱ se‑na̱na̱ so' ma' . 'O̱ se ne uun nucua̱j Diose̱ a'mii Diose̱ nana̱ ne̱ ma' . Che'é dan me ndo'o rá ní' ra̱cuíj Diose̱ man ní' , ne̱ che'é dan vaa che'é ndo'o cuchuma̱n rá ní' , ne̱ gu̱un ya̱ rá ní' se vaa ya̱ cavi̱i̱ sa̱' ní' , nda̱a vaa cataj xna'anj Diose̱ rihaan ní' na̱nj ado̱nj .
Ne̱ sese yo'o̱ gu̱un ya̱ rá ní' , ne̱ ga̱a̱ sca̱' nimán ní' , ne̱ se̱ cuchu'vi' nimán ní' ma' . 'O̱ se ya̱ uxrá vaa nana̱ amán rá ní' , ne̱ che'é nana̱ yo' ca've̱e quina̱n' ní' rihaan ma'a̱n Diose̱ ado̱nj .
Dan me se a̱j ta̱j ya̱a̱n Jesucristó rihaan ní' quinan' so' rihaan Diose̱ qui'ya̱j suun so' che'é ní' , ne̱ so' me síí guun xrej ata̱ suun noco̱o doj , ne̱ ase vaa síí cu'na̱j Melquisedec ga̱a naá ro' , da̱nj ga̱a̱ gue̱e̱ so' nu̱' cavii nu̱' ca'anj ado̱nj .
Dan me se xa̱' xrej cu'na̱j Melquisedec , tza̱j ne̱ síí nica̱j suun rey guun chij rihaan chuman' cu'na̱j Salem me so' , ne̱ xrej me uún so' rihaan Diose̱ síí nicu̱n' xta̱' ado̱nj . Ga̱a nanica̱j síí cu'na̱j Abraham 'na' nique so' ga̱a quisíj qui'yaj canaán so' man yo'ó nij síí nica̱j suun rey síí cunu' ga̱ so' , ne̱ dan me se ca'anj cara̱n' síí cu'na̱j Melquisedec man so' chrej 'na' nique so' , ne̱ ve'é cataj síí cu'na̱j Melquisedec se vaa me rá so' qui'ya̱j Diose̱ se lu̱j che'é síí cu'na̱j Abraham yo' a .
Ga̱a ne̱ xa̱' nij rasu̱u̱n qui'yaj canaán Abraham ro' , rqué so' 'o̱ rasu̱u̱n rihaan daj a̱ chi̱' rasu̱u̱n rihaan Melquisadec , ne diezmo cu'naj yo' a . Ne̱ se‑chuvi̱i síí cu'na̱j Melquisedec taj se vaa síí nica̱j suun rey síí 'yaj ina̱nj se sa̱' me ma'a̱n so' a . Ne̱ síí nica̱j suun rey ne̱ chuman' Salem me uún so' , ne̱ nana̱ Salem taj se vaa síí nica̱j suun rey qui'ya̱j cuma̱n dínj yuvii̱ me so' , taj nana̱ yo' a .
Ne̱ xa̱' so' , tza̱j ne̱ taj rej so' taj nii so' taj tuvi' so' taj ma' . Ne̱ taj güii ca'ngaa so' , ne̱ taj güii cavi' so' do̱' a̱ ma' . Dan me se ase vaa ma'a̱n ta'níí Diose̱ vaa so' , ga̱a guun so' , ne̱ xrej guun so' nu̱' cavii nu̱' ca'anj na̱nj ado̱nj .
Dan me se xa̱' síí cu'na̱j Abraham , tza̱j ne̱ xi̱i taran' ní' si̱j israelitá me so' , ne̱ rqué so' diezmo rihaan síí cu'na̱j Melquisedec che'é nij rasu̱u̱n qui'yaj canaán ma'a̱n so' ado̱nj . Che'é dan me xca̱j soj cuentá da̱j si̱j me síí cu'na̱j Melquisedec yo' , se vaa si̱j sa̱' uxrá me so' na̱nj ei .
Dan me se xa̱' nij ta'níí ta'nij si'no̱ síí cu'na̱j Leví , tza̱j ne̱ cune' Diose̱ man nij so' gu̱un nij so' xrej che'é nij yuvii̱ israelitá ei . Ne̱ a'néj nij so' diezmo man nij síí israelitá , nda̱a vaa taj se‑tucua̱nj Moisés yo' ado̱nj . Ne̱ ase vaa tinúú nij yuvii̱ israelitá vaa nij so' , che'é se ta'níí ta'nij si'no̱ síí cu'na̱j Abraham me nij so' ga̱ yo'ó nij yuvii̱ israelitá ado̱nj .
Tza̱j ne̱ nuveé tuvi̱' nij so' me síí cu'na̱j Melquisedec ma' . Tza̱j ne̱ so' me síí ca'néj diezmo man síí cu'na̱j Abraham chugua̱nj . Ne̱ nda̱' se si̱j cavi̱i̱ sa̱' qui'ya̱j ma'a̱n Diose̱ me síí cu'na̱j Abraham , tza̱j ne̱ cuno so' se‑na̱na̱ síí cu'na̱j Melquisedec se vaa qui'ya̱j Diose̱ se lu̱j che'é so' ado̱nj .
Dan me se ne'en taran' ní' se vaa síí a'mii nana̱ sa̱' se vaa qui'ya̱j Diose̱ se lu̱j che'é tuvi' ro' , so' me síí ata̱ suun noco̱o doj rihaan tuvi' so' síí uno nana̱ sa̱' yo' ado̱nj . Che'é dan me si̱j ata̱ suun noco̱o doj me síí cu'na̱j Melquisedec rihaan síí cu'na̱j Abraham ado̱nj .
Ne̱ xa̱' nij ta'níí ta'nij si'no̱ síí cu'na̱j Leví , tza̱j ne̱ a'néj nij so' diezmo man yuvii̱ , tza̱j ne̱ na̱nj yuvii̱ me nij so' , ne̱ vaa güii cavi̱' nij so' ei . Ne̱ xa̱' síí cu'na̱j Melquisedec , tza̱j ne̱ danj Diose̱ taj se vaa yo'o̱ vaa i'na̱' so' na̱nj ado̱nj .
Ne̱ nda̱' se a'néj nij ta'níí ta'nij si'no̱ Leví diezmo man yuvii̱ , tza̱j ne̱ vaa che'é cata̱j ní' se vaa ga̱a rqué Abraham diezmo rihaan síí cu'na̱j Melquisedec , ga̱a ne̱ rqué ma'a̱n nij so' diezmo uún rihaan síí cu'na̱j Melquisedec ado̱nj .
'O̱ se nica̱j Abraham semilla gu̱un nij ta'níí ta'nij si'no̱ Leví ga̱a nari' tuvi' so' ga̱ síí cu'na̱j Melquisedec ado̱nj .
Dan me se nij ta'níí ta'nij si'no̱ síí cu'na̱j Leví ro' , ta'níí ta'nij si'no̱ síí cu'na̱j Aarón me nij so' , ne̱ tucu'yón nij so' se‑tucua̱nj Moisés rihaan nij yuvii̱ israelitá , tza̱j ne̱ ne quisi̱j gu̱un sa̱' ina̱nj nij yuvii̱ israelitá , qui'yaj nij so' ma' . 'O̱ se danj Diose̱ taj se vaa ase vaa síí cu'na̱j Melquisedec ro' , da̱nj ga̱a̱ yo'ó xrej cune̱' Diose̱ , tza̱j ne̱ nuveé tuvi̱' síí cu'na̱j Aarón me xrej naca̱ yo' a .
Ne̱ che'é se nu̱u ino̱ doj xrej , che'é dan nu̱u ino̱ tucuáán tu̱cu'yón xrej yo' rihaan nij yuvii̱ , ne̱ canoco̱' nij yuvii̱ yo' yo'ó tucuáán yo' ado̱nj .
Ne̱ danj Diose̱ taj se vaa xrej naca̱ yo' ro' , me tuvi' yo'ó x'ne' nij yuvii̱ israelitá , ne̱ taj tuvi' nij so' guun xrej rihaan Diose̱ ga̱a rque̱ ma' .
'O̱ se síí 'ni̱j ra'a man ní' ro' , so' me yo'o̱ ta'níí ta'nij si'no̱ síí cu'na̱j Judá , ne̱ ne cata̱j Moisés se vaa gu̱un ta'níí ta'nij si'no̱ síí cu'na̱j Judá yo' 'o̱ xrej canicu̱n' rihaan Diose̱ ga̱a rque̱ ma' .
Dan me se ase vaa síí cu'na̱j Melquisedec vaa yo'ó xrej naca̱ yo' ado̱nj . Ne̱ che'é dan ya̱ uxrá ino̱ doj vaa tucuáán noco̱' ní' , qui'yaj so' ado̱nj .
Ne̱ yo'ó xrej naca̱ yo' , tza̱j ne̱ nuveé che'e̱ se‑tucua̱nj yuvii̱ u̱u̱n me guun so' xrej ma' . 'O̱ se ase vaa ma'a̱n yuvii̱ vaa tucuáán noco̱' ma'a̱n yuvii̱ , ne̱ che'é dan vaa güii quinavi̱j tucuáán noco̱' nij yuvii̱ na̱nj chugua̱nj . Tza̱j ne̱ xa̱' xrej naca̱ yo' , tza̱j ne̱ gu̱un nucua̱j so' ga̱a̱ i'na̱' so' nu̱' cavii nu̱' ca'anj , ne̱ daj chiha̱a̱ míj se̱ navij xrej yo' man ado̱nj .
'O̱ se danj Diose̱ taj : “ Xrej mé so̱' nu̱' cavii nu̱' ca'anj a . Dan me se ase vaa xrej cu'na̱j Melquisedec xrej cane ga̱a naá ro' , da̱nj vaa ma̱'án so̱' á ” , taj danj Diose̱ a .
Dan me se taj se uun tucuáán nga̱ yo' a̱ ma' . Ne̱ ne gu̱un nucua̱j yo' ra̱cuíj yo' man yuvii̱ a̱ man chugua̱nj . Che'é dan quinavij tucuáán nga̱ yo' , qui'yaj Diose̱ na̱nj ado̱nj .
'O̱ se taj va̱j a̱ doj rasu̱u̱n cunuu sa̱' qui'yaj se‑tucua̱nj Moisés ma' . Dan me se navij tucuáán nga̱ , ne̱ yo'ó tucuáán sa̱' naca̱ noco' ní' cuano̱ , ne̱ guun ya̱ rá ní' se vaa cavi̱i̱ sa̱' ní' , qui'ya̱j tucuáán naca̱ yo' ado̱nj . 'O̱ se che'é tucuáán naca̱ yo' qui'yaj ca've̱e cuchi̱' ma'a̱n ní' rihaan Diose̱ ado̱nj .
Ne̱ xa̱' nij ta'níí ta'nij si'no̱ síí cu'na̱j Leví , tza̱j ne̱ taj raa̱ a̱ 'ó rasu̱u̱n cuta' Diose̱ ga̱a cune' Diose̱ man nij so' a̱ ma' . Tza̱j ne̱ xa̱' Jesucristó me se vaa se cuta' Diose̱ raa̱ ga̱a cune' Diose̱ man so' ado̱nj . Dan me se danj Diose̱ taj : “ Cuta' síí 'ni̱j ra'a man ní' raa̱ ma'a̱n so' , ne̱ daj chiha̱a̱ míj se̱ nanica̱j se‑na̱na̱ so' , qui'ya̱j so' ma' . Dan me se cataj so' se vaa xrej guún so̱' nu̱' cavii nu̱' ca'anj a ” , taj danj Diose̱ a . Ne̱ che'é se cuta' Diose̱ raa̱ ma'a̱n so' ro' ,

che'é dan ne'en ya̱ ní' se vaa sa̱' doj vaa tucuáán noco̱' ní' sese si̱j noco̱' man Jesucristó me ní' , ne̱ sa̱' doj qui'ya̱j Diose̱ che'é ní' ado̱nj .
Ne̱ nij ta'níí ta'nij si'no̱ síí cu'na̱j Leví ro' , yuvii̱ cavi̱' vaa güii me nij so' , ne̱ che'é dan a̱ 'ó nij so' se̱ cayáán gu̱un xrej nu̱' cavii nu̱' ca'anj ma' . Che'é dan a̱j cayáán que'e̱e̱ nij so' a .
Tza̱j ne̱ Jesucristó me se daj chiha̱a̱ míj se̱ cavi' so' ma' . Che'é dan o̱rún' so' me xrej qui'ya̱j suun rihaan Diose̱ che'é ní' nu̱' cavii nu̱' ca'anj ado̱nj . Se̱ gaa yo'ó xrej rihaan so' ma' .
Dan me se yo'o̱ vaa i'na̱' so' , ne̱ cachi̱nj ni'ya̱j so' rihaan Diose̱ che'é ní' nu̱' cavii nu̱' ca'anj ei . Che'é dan nu̱' ní' si̱j cuchi' rihaan Diose̱ che'é so' me se gu̱un nucua̱j so' ti̱nanii so' man ní' rihaan sayuun nu̱' cavii nu̱' ca'anj ado̱nj .
Dan me se vaa che'é ndo'o guun so' xrej ata̱ suun noco̱o doj che'é ní' ado̱nj . 'O̱ se síí gue̱e̱ ya̱ me so' , ne̱ taj va̱j a̱ doj cacun' tumé so' ma' . 'O̱ se síí sa̱' ina̱nj nimán me so' , ne̱ ga̱n' uxrá yáán so' ga̱ ní' si̱j tumé cacun' na̱nj ado̱nj . Dan me se xta̱' doj yáán so' rihaan nu̱' rej xta̱' ei .
Ne̱ nij xrej ata̱ suun noco̱o doj ma̱n rihaan chumii̱ nihánj ro' , 'o̱ 'o̱ güii nó xcúún nij so' caxri̱i̱ ya'an nij so' xcuu rihaan Diose̱ che'é cacun' tumé ma'a̱n nij so' asino ya̱a̱n , ga̱a ne̱ caxri̱i̱ ya'an uún nij so' xcuu rihaan Diose̱ che'é cacun' tumé nij yuvii̱ na̱nj chugua̱nj . Tza̱j ne̱ Jesucristó me se ne nó xcúún so' qui'ya̱j so' da̱nj ma' . 'O̱ se xa̱' so' , tza̱j ne̱ ca'néé nimán ma'a̱n so' cavi̱' so' che'é cacun' tumé ní' na̱nj ado̱nj . Taj che'é cavi̱' uún so' che'é ní' ma' .
Ne̱ se‑tucua̱nj Moisés taj se vaa cune̱' yuvii̱ man na̱nj yuvii̱ ca̱yáán nij yuvii̱ xrej , ne̱ che'é dan na̱nj síí tumé cacun' me nij xrej yo' na̱nj ado̱nj . Tza̱j ne̱ quinavij tucuáán nga̱ yo' , ga̱a ne̱ cuta' Diose̱ raa̱ ma'a̱n Diose̱ , ne̱ cune' Diose̱ man ta'níí Diose̱ , ne̱ síí sa̱' ina̱nj me so' nu̱' cavii nu̱' ca'anj na̱nj ado̱nj .
Dan me se nihánj me nana̱ noco̱o doj rihaan taran' nij nana̱ cataj xna'anj 'u̱nj rihaan soj nihánj , ne̱ nana̱ nihánj taj se vaa sa̱' ina̱nj vaa Jesucristó síí guun xrej ata̱ suun noco̱o doj xrej 'yaj suun rihaan Diose̱ che'é ní' ei . Ne̱ rej xta̱' yáán so' rej nuva̱' Diose̱ ,
ne̱ 'yaj suun so' rihaan Diose̱ rá ve' ne̱ rej xta̱' , ne̱ nuveé 'o̱ ve' cune' yuvii̱ u̱u̱n me ve' yo' ma' . 'O̱ se ve' cune' ma'a̱n síí 'ni̱j ra'a man ní' me ve' yo' ado̱nj .
'O̱ se nij xrej ata̱ suun noco̱o doj ma̱n rihaan chumii̱ nihánj ro' , no̱ xcúún nij so' rque̱ nij so' rasu̱u̱n do̱' , xcuu caca̱a̱ do̱' , rihaan Diose̱ ado̱nj . Che'é dan me nij so' xrej ei . Che'é dan no̱ xcúún Jesucristó rque̱ uún so' yo'o̱ rasu̱u̱n rihaan Diose̱ ei .
Dan me se nuveé xre̱j ma̱n rihaan chumii̱ nihánj me Jesucristó ma' . 'O̱ se sese si̱j ma̱n rihaan chumii̱ nihánj me Jesucristó , ne̱ taj che'é gu̱un so' xrej ma' . Ma̱a̱n se rihaan chumii̱ nihánj ma̱n xrej rqué rasu̱u̱n rihaan Diose̱ nda̱a vaa taj Moisés na̱nj ei .
Ne̱ nij xrej ma̱n rihaan chumii̱ nihánj ro' , ne 'yaj suun nij so' ga̱ ma'a̱n nij rasu̱u̱n ma̱n rej xta̱' ma' . Ma̱a̱n se ase vaa se tinanga' u̱u̱n do̱' , ase vaa se‑ca̱chu̱n' nij rasu̱u̱n ma̱n rej xta̱' do̱' , vaa suun 'yaj suun nij so' na̱nj ado̱nj . Che'é dan me asi̱j ca'ne' Diose̱ suun rihaan síí cu'na̱j Moisés cune̱' so' ve' mantá xi̱j ve' na'vi̱j nij yuvii̱ israelitá rihaan Diose̱ , ne̱ nago' so' chrej rihaan Moisés da̱j qui'ya̱j so' , cataj so' : ― Xca̱j so̱' cuentá se vaa ase vaa ve' tihaán 'u̱nj rihaan so̱' raa̱ quij ro' , da̱nj ga̱a̱ gue̱e̱ ve' cune̱' so̱' á ― taj Diose̱ rihaan Moisés a .
Tza̱j ne̱ cuano̱ ro' , sa̱' doj vaa tucuáán noco̱' ní' ga̱a 'yaj suun ní' rihaan Diose̱ a . 'O̱ se sa̱' uxrá doj vaa síí tucu'yón rihaan ní' da̱j qui'ya̱j ní' ne̱ cavi̱i̱ sa̱' ní' rihaan Diose̱ , ne̱ ga̱a cune' Diose̱ man so' , ne̱ cataj xna'anj Diose̱ rihaan ní' se vaa sa̱' doj qui'ya̱j Diose̱ ga̱ ní' rihaan nij síí cumán ga̱a naá a .
'O̱ se sese ina̱nj sa̱' uxrá vaa nana̱ cataj xna'anj Diose̱ rihaan Moisés , ne̱ taj che'é cata̱j xna'anj Diose̱ yo'ó nana̱ che'é ní' ma' . Tza̱j ne̱ cataj Diose̱ se vaa ca'mi̱i̱ Diose̱ yo'ó nana̱ ei .
Dan me se cuta' Diose̱ cacun' xráá nij síí ma̱n ga̱a naá , cataj Diose̱ se vaa vaa yo'ó nana̱ cachiin uún rihaan nij so' , cataj Diose̱ : ― Ni̱'yaj so̱' 'na' güii , ― taj síí 'ni̱j ra'a man ní' ― ne̱ cata̱j xna'anj naca̱ 'u̱nj rihaan nij ta'níí ta'nij si'no̱ síí cu'na̱j Israel do̱' , rihaan nij ta'níí ta'nij si'no̱ síí cu'na̱j Judá do̱' , da̱j qui'ya̱j nij so' , ne̱ cavi̱i̱ sa̱' nij so' rihanj á .
Ne̱ ino̱ doj ga̱a̱ nana̱ naca̱ yo' ga̱ nana̱ cataj xna'anj 'u̱nj rihaan xi̱i nij so' si̱j cumán ga̱a naá , ga̱a quita'aa 'u̱nj ra'a nij so' , ne̱ quirii 'u̱nj man nij so' Egiptó a . Tza̱j ne̱ tanáj xco̱ nij so' nana̱ yo' , ga̱a ne̱ na'néj ra'a nij so' na̱nj ado̱nj ― taj síí 'ni̱j ra'a man ní' a ― .
Dan me se ino̱ doj ga̱a̱ nana̱ naca̱ yo' nana̱ tu̱cu'yonj rihaan nij ta'níí ta'nij si'no̱ síí cu'na̱j Israel asa̱' quisíj güii yo' ado̱nj ― taj síí 'ni̱j ra'a man ní' a ― . 'O̱ se ca'ne̱j 'u̱nj se‑na̱na̱j nimán nij so' , ne̱ quene'e̱n ma'a̱n nij so' da̱j me rá 'u̱nj qui'ya̱j nij so' ado̱nj . Ne̱ guún 'u̱nj Diose̱ canoco̱' nij so' , ne̱ gu̱un nij so' yuvii̱ cu̱tumé 'u̱nj ado̱nj .
Ne̱ se̱ tucu'yón nij so' rihaan tuvi' nij so' do̱' , rihaan tinúú nij so' do̱' , da̱j qui'ya̱j nij so' canoco̱' nij so' manj a̱ ma' . Se̱ cataj nij so' : “ Xca̱j so̱' cuentá che'é Diose̱ vi̱j ” , se̱ cataj nij so' ma' . 'O̱ se quene'e̱n cunuda̱nj nij so' manj na̱nj ado̱nj . Dan me se quene'e̱n síí cuni̱j do̱' , quene'e̱n síí chij doj do̱' , manj na̱nj ado̱nj . Quene'e̱n cunuda̱nj nij so' manj ,
che'é se cunu̱u 'e̱e̱ raj man nij so' , ne̱ se̱ qui'yáj sayuun man nij so' che'é cacun' tumé nij so' a̱ ma' . Quinavi̱j cacun' ta̱j xráá nij so' , qui̱'yáj na̱nj ado̱nj ― taj Diose̱ a .
Veé da̱nj ca'mii Diose̱ che'é nana̱ naca̱ yo' , ne̱ che'é dan ne'en ní' se vaa guun nga̱ nana̱ cataj xna'anj so' rihaan síí cu'na̱j Moisés , ne̱ che'é dan taj se uun se‑na̱na̱ Moisés yo' a̱ ma' . Nichru̱n' navi̱j nana̱ nga̱ yo' na̱nj ado̱nj .
Dan me se ga̱a ca'mii Diose̱ rihaan Moisés asino ya̱a̱n , ne̱ cataj xna'anj Diose̱ da̱j qui'ya̱j nij yuvii̱ israelitá ga̱a na'víj nij so' rihaan Diose̱ , ne̱ cataj xna'anj Diose̱ da̱j ga̱a̱ ve' gue̱e̱ cune̱' nij yuvii̱ israelitá rihaan chumii̱ nihánj a .
Dan me se cune' nij yuvii̱ israelitá ve' ne̱ rihaan tuvi' ve' , ne̱ rá ve' yo' ro' , nuû aga' ta̱j aga' ya'an do̱' , chruun mesá cuta' nii rachrúún rihaan Diose̱ do̱' , ne̱ ve' cu'na̱j rej gue̱e̱ me ve' yo' a .
Ne̱ vaa yo'o̱ yatzíj cortiná canoco' rej xco̱ rej gue̱e̱ yo' , ne̱ rej xco̱ yatzíj cortiná yo' ne yo'ó ve' cu'na̱j rej gue̱e̱ doj a .
Ne̱ rá ve' rej gue̱e̱ doj yo' nicun' aga' oró míí , ne̱ aga' cacaa squíí rihaan Diose̱ me aga' oró míí tu've̱e̱ ndo'o yo' a . Ne̱ vaa se‑chru̱nj Diose̱ chrúún gue̱e̱ , ne̱ chrúún qui'yaj síí cu'na̱j Moisés ga̱a ca'mii Diose̱ se‑na̱na̱ Diose̱ rihaan so' me yo' a . Ne̱ nu̱' xráá chrúún yo' nó aga' oró míí a . Ne̱ rque chrúún yo' ro' , nuû xruj oró , ne̱ rque xruj oró cunuû se chá cu'na̱j maná a . Ne̱ x'núú xruj oró yo' ro' , naj xrúún síí cu'na̱j Aarón chruun vará , ne̱ chruun xra' ma'a̱n coj rihaan me yo' , ne̱ x'núú chruun vará yo' ro' , naj yahij no̱ se‑na̱na̱ Diose̱ nana̱ guun rá Diose̱ cuno̱ nij síí israelitá a .
Ne̱ xráá chrúún gue̱e̱ yo' ro' , táá vi̱j aga' , ne̱ ase vaa se‑mo̱zó Diose̱ ro' , da̱nj vaa curuvi' ro̱j aga' yo' , ne̱ querubines cu'na̱j ro̱j aga' yo' a . Dan me se táá ro̱j aga' yo' che'é Diose̱ , ne̱ caráán xcóó ro̱j yo' man chrúún gue̱e̱ yo' , ne̱ rej xráá chrúún gue̱e̱ yo' ro' , me rej tinavij Diose̱ cacun' che'é yuvii̱ a . Tza̱j ne̱ se̱ nataj doj che'é rasu̱u̱n yo' cuano̱ a̱ mei .
Dan me se nu̱' nij rasu̱u̱n yo' mán rque ro̱j ve' yo' a . Ne̱ daj a̱ güii atúj nij xrej rá ve' rej gue̱e̱ yo' , 'yaj suun nij xrej rihaan Diose̱ che'é nij yuvii̱ a .
Tza̱j ne̱ rque 'ó ve' rej gue̱e̱ doj yo' ro' , o̱rún' güii rque 'o̱ yo' atúj xrej ata̱ suun noco̱o doj rá ve' yo' na̱nj ado̱nj . Ne̱ dan me se rej gue̱e̱ doj yo' me se ina̱nj ton nica̱j xrej atúj xrej rej yo' ado̱nj . Ne̱ ton yo' me se yo' me ton che'é cacun' tumé ma'a̱n xrej do̱' , che'é cacun' qui'yaj nij yuvii̱ ga̱a ne xca̱j nij yuvii̱ cuentá se vaa cacun' me se vaa qui'yaj nij so' do̱' ado̱nj .
Ina̱nj da̱nj vaa tucuáán tihaa̱n Nimán Diose̱ a . Dan me se yo'o̱ ne ve' cu'na̱j rej gue̱e̱ yo' , ne̱ che'é dan ne nó xcúún yuvii̱ catu̱u̱ yuvii̱ rej gue̱e̱ doj yo' ma' .
Ne̱ ase vaa rej gue̱e̱ ro' , vaa yo' ya̱j ado̱nj . Dan me se se̱ cunuu sa̱' ina̱nj yuvii̱ rihaan Diose̱ qui'ya̱j rej gue̱e̱ yo' ma' . Ne̱ yo' ya̱j me se rqué yuvii̱ rasu̱u̱n do̱' , xcuu caca̱a̱ do̱' , rihaan Diose̱ , tza̱j ne̱ taj se qui'yá' cunuu sa̱' ina̱nj nimán yuvii̱ rihaan Diose̱ qui'yaj rasu̱u̱n yo' a̱ ma' .
Ma̱a̱n se ase vaa tucuáán noco̱' yuvii̱ che'é se chá yuvii̱ do̱' , che'é se 'o yuvii̱ do̱' , che'é da̱j 'yaj yuvii̱ na'ya' yuvii̱ do̱' , vaa tucuáán che'é rasu̱u̱n rque̱ yuvii̱ rihaan Diose̱ na̱nj á . Dan me se tucuáán noco̱' yuvii̱ ma̱n ya̱j me tucuáán yo' , ne̱ taj xna'anj nana̱ yo' rihaan yuvii̱ da̱j qui'ya̱j yuvii̱ ne̱ cunu̱u sa̱' nee̱ man yuvii̱ rihaan Diose̱ ado̱nj . Tza̱j ne̱ asa̱' quisíj nari' yuvii̱ tucuáán naca̱ cuchruj Diose̱ , ga̱a ne̱ ino̱ uxrá qui'ya̱j nij yuvii̱ canoco̱' nij yuvii̱ Diose̱ ei .
Dan me se guun Jesucristó xrej ata̱ suun noco̱o doj , ne̱ cavii sa̱' uxrá ní' , qui'yaj so' , ne̱ 'yaj suun so' yo'ó rej gue̱e̱ , tza̱j ne̱ nuveé ve̱' cune' yuvii̱ rihaan chumii̱ nihánj me yo'ó rej gue̱e̱ yo' ma' .
Ne̱ o̱rún' u̱u̱n catúj so' rá rej gue̱e̱ yo' , ne̱ yu̱u̱n che'e̱ navij cacun' tumé ní' nu̱' cavii nu̱' ca'anj , qui'yaj so' na̱nj ado̱nj . Tza̱j ne̱ nuveé na̱nj ton man tana do̱' , ton man scúj le'e̱j do̱' , me nica̱j so' ma' . Ma̱a̱n se ton man ma'a̱n ya̱ so' nica̱j so' ga̱a catúj so' rihaan Diose̱ , ne̱ qui'yaj canaán ya̱ so' na̱nj ado̱nj .
Dan me se sese ton man tana do̱' , ton man scúj toró do̱' , yaj man nij scúj vacá cacaa do̱' , tama̱n' xrej man nij yuvii̱ , ne̱ cunu̱u sa̱' nee̱ man nij yuvii̱ yo' rihaan Diose̱ ,
ga̱a ne̱ táá a̱ ton man Jesucristó , ne̱ sa̱' doj vaa yo' rihaan nu̱' nij rasu̱u̱n yo' na̱nj chugua̱nj . Dan me se taj a̱ doj cacun' tumé Jesucristó ma' . 'O̱ se cayáán Nimán Diose̱ ga̱ so' , ne̱ che'é dan rqué so' man ma'a̱n so' rihaan Diose̱ chugua̱nj . Che'é dan me doj a̱ cunu̱u sa̱' nimán ní' , qui'ya̱j ton man Jesucristó , ne̱ quinavi̱j cacun' tumé ní' che'é se chi'i̱i̱ qui'yaj ní' asi̱j rque̱ doj a . 'O̱ se daj chiha̱a̱ míj se̱ cavii sa̱' ní' , qui'ya̱j ma'a̱n ní' ma' . Ma̱a̱n se cavi̱' u̱u̱n ní' , qui'ya̱j ma'a̱n ní' na̱nj ei . Tana̱nj uún , ne̱ taj che'é qui'ya̱j ní' se vaa 'yaj ní' nu̱' 'na' mei . Ma̱a̱n se ya̱j ro' , qui'ya̱j ní' nu̱' rasu̱u̱n rej rihaan ní' , ne̱ canoco̱' ina̱nj ní' man Diose̱ síí vaa i'na̱' ya̱j ei .
Dan me se Jesucristó me se cavi' so' che'é rej quene'en so' se vaa ne gu̱un nucua̱j yuvii̱ canoco̱' nij yuvii̱ nu̱' tucuáán cataj xna'anj Diose̱ asino ya̱a̱n rihaan síí cu'na̱j Moisés chugua̱nj . Che'é dan Jesucristó me síí narqué tucuáán naca̱ che'é ní' , cataj xna'anj so' nana̱ naca̱ rihaan ní' da̱j qui'ya̱j ní' , cavi̱i̱ sa̱' ní' rihaan Diose̱ a . Che'é dan ní' si̱j canacúún Diose̱ man ro' , naca̱j ní' nu̱' se sa̱' cataj xna'anj Diose̱ se vaa rque̱ so' rihaan ní' nu̱' cavii nu̱' ca'anj ei .
Dan me se sese vaa si'yaj yo'o̱ so' rasu̱u̱n gu̱un si'ya̱j yo'ó yuvii̱ , ne̱ asa̱' cavi' so' , ne̱ asino ya̱a̱n cavi̱' so' , ga̱a ne̱ gu̱un ya̱ rá yuvii̱ se vaa cavi' so' , ga̱a ne̱ ca've̱e gu̱un rasu̱u̱n yo' si'yaj yo'ó yuvii̱ yo' ado̱nj .
'O̱ se asa̱' quisíj cavi' yo'o̱ so' , ga̱a ne̱ quisi̱j ya̱ nu̱' se‑na̱na̱ so' che'é si'yaj so' ei . Tza̱j ne̱ se̱ guun qui̱ta'aa yuvii̱ si'yaj yo'o̱ so' sese ataa cavi̱' so' mei .
Che'é dan ga̱a cataj xna'anj Diose̱ asino ya̱a̱n rihaan síí cu'na̱j Moisés da̱j qui'ya̱j nij yuvii̱ israelitá cavi̱i̱ sa̱' nij so' rihaan Diose̱ , ne̱ vaa xcuu cavi' che'é nana̱ yo' nana̱ cataj xna'anj Diose̱ , ne̱ dan me se che'é ton cayanj man xcuu yo' ro' , che'é dan quisíj ya̱ nu̱' se‑na̱na̱ Diose̱ che'é nij yuvii̱ yo' ado̱nj .
Dan me se ga̱a quisíj cataj xna'anj síí cu'na̱j Moisés rihaan nij yuvii̱ nu̱' nana̱ me rá Diose̱ cuno̱ nij yuvii̱ , ga̱a ne̱ nica̱j so' ton man scúj le'e̱j nica̱j so' na nica̱j so' cachij matzinj cachij mare̱e nica̱j so' coj cu'na̱j hisopo nica̱j so' , ga̱a ne̱ taman' so' ton yo' rihaan yanj no̱ se‑na̱na̱ Diose̱ do̱' , rihaan taran' nij yuvii̱ do̱' ado̱nj .
Ne̱ cataj xna'anj so' rihaan nij yuvii̱ a : ― Che'é ton nihánj quisi̱j ya̱ nu̱' nij nana̱ cataj xna'anj Diose̱ rihaan ní' da̱j qui'ya̱j ní' cavi̱i̱ sa̱' ní' rihaan Diose̱ ado̱nj ― taj Moisés rihaan nij yuvii̱ a .
Ga̱a ne̱ taman' uún so' ton yo' rihaan ve' mantá gue̱e̱ do̱' , rihaan nu̱' nij rasu̱u̱n rásuun nij xrej ga̱a na'víj nij xrej rihaan Diose̱ do̱' a .
Dan me se ina̱nj ton me se vaa achiin che'é rej nahu̱un sa̱' que'e̱e̱ uxrá rasu̱u̱n rihaan Diose̱ , taj se‑tucua̱nj Moisés a . Ne̱ sese nuvi' ton , ne̱ se̱ caráj x'naa Diose̱ ni̱'yaj Diose̱ cacun' tumé yuvii̱ ma' .
Dan me se xa̱' nij rasu̱u̱n taman' Moisés ton rihaan , tza̱j ne̱ ase vaa nij rasu̱u̱n ma̱n rej xta̱' rej nicu̱n' Diose̱ vaa nij rasu̱u̱n yo' , ne̱ achiin ton che'é rej cunu̱u sa̱' nij rasu̱u̱n yo' rihaan Diose̱ , ne̱ che'é dan avi' xcuu , 'yaj Moisés chugua̱nj . Tza̱j ne̱ sa̱' uxrá doj vaa ma'a̱n nij rasu̱u̱n ma̱n rej xta̱' rihaan nij rasu̱u̱n ma̱n rihaan chumii̱ nihánj , ne̱ che'é dan achiin se sa̱' doj rihaan ton man xcuu yan cunu̱u sa̱' nij rasu̱u̱n ma̱n rej xta̱' rej catu̱u̱ ní' rihaan Diose̱ ei .
Dan me se ma'a̱n Jesucristó me síí rqué ton man ma'a̱n so' , che'é rej cunu̱u sa̱' nij rasu̱u̱n ma̱n rej xta̱' che'é ní' ei . 'O̱ se nuveé re̱j gue̱e̱ nu̱u̱ rá ve' cune' ma'a̱n yuvii̱ me rej catúj Jesucristó ma' . 'O̱ se rej gue̱e̱ ma̱n rihaan chumii̱ nihánj ro' , ase vaa rej nicu̱n' ma'a̱n Diose̱ rej xta̱' vaa yo' , tza̱j ne̱ nuveé ya̱ ya̱ rej nicu̱n' Diose̱ me yo' ma' . Tza̱j ne̱ ya̱j me se catúj ma'a̱n Jesucristó rej xta̱' yo' , ne̱ cuano̱ nicun' so' rihaan ma'a̱n Diose̱ , ne̱ achíín ni'ya̱j so' rihaan Diose̱ che'é ní' ado̱nj .
Tza̱j ne̱ se̱ qui'yaj so' nda̱a vaa 'yaj nij xrej ata̱ suun noco̱o doj ma̱n rihaan chumii̱ nihánj ma' . Nij xrej me se nica̱j nij xrej ton man xcuu atúj nij xrej rá rej gue̱e̱ doj yo' daj a̱ yo' ado̱nj . Tza̱j ne̱ ne cachi̱in niga̱nj rque̱ Jesucristó ton man ma'a̱n so' rihaan Diose̱ man ado̱nj .
'O̱ se sese vaa che'é qui'ya̱j so' da̱nj , ne̱ no̱ xcúún so' que'e̱e̱ ndo'o quira̱n' so' sayuun asi̱j ga̱a qui'yaj Diose̱ chumii̱ nihánj nda̱a cuano̱ ado̱nj . Tza̱j ne̱ ya̱j ro' , nichru̱n' quinavi̱j chumii̱ nihánj , ne̱ nda̱a ya̱j ca'na' Jesucristó rihaan chumii̱ nihánj , ne̱ o̱rún' u̱u̱n cavi' so' che'é ní' , ne̱ navij nu̱' cacun' tumé ní' na̱nj ado̱nj .
Dan me se ne'en ní' da̱j quira̱n' 'o̱ 'o̱ ní' si̱j ma̱n rihaan chumii̱ nihánj , ne̱ dan me se ne'en ní' se vaa o̱rún' u̱u̱n cavi̱' 'o̱ 'o̱ ní' , ga̱a ne̱ canicu̱n' ní' rihaan Diose̱ , ne̱ ca'ne̱' so' cacun' che'é ní' na̱nj ado̱nj .
Ne̱ dan me se che'é se o̱rún' u̱u̱n cavi' Jesucristó , ne̱ tinavij so' cacun' tumé que'e̱e̱ yuvii̱ ro' , vaa güii ca'na̱' uún so' rihaan chumii̱ nihánj ei . Tza̱j ne̱ nuveé che'e̱ rej cavi̱' uún so' che'é cacun' tumé yuvii̱ me ca'na̱' so' ma' . 'O̱ se ca'na̱' so' , ne̱ ní' si̱j na'vi̱j ndo'o man so' ro' , cavi̱i̱ sa̱' ní' rihaan Diose̱ , qui'ya̱j so' ado̱nj .
'O̱ se ase vaa nij se sa̱' quene'e̱n ní' rej xra̱j vaa se‑tucua̱nj Moisés , tza̱j ne̱ nuveé ma'a̱n nij se sa̱' yo' me tucuáán yo' ma' . 'O̱ se ticavi' nii man xcuu , ne̱ rqué nii xcuu yo' rihaan Diose̱ , ne̱ ina̱nj da̱nj 'yaj nii 'o̱ yo' 'o̱ yo' na̱nj ado̱nj . Dan me se taj güii yo'o̱ cunu̱u sa̱' ya̱ nij síí rqué rasu̱u̱n yo' rihaan Diose̱ ma' .
Dan me se x'néj cacun' xráá nij síí rqué xcuu rihaan Diose̱ , tza̱j ne̱ quene'e̱n uún nij so' se vaa vaa doj cacun' tumé uún nij so' , ne̱ che'é dan se̱ ca'ne' rá nij so' ga̱ suun rqué xcuu cavi̱' rihaan Diose̱ a̱ ma' .
Dan me se che'é xcuu cavi' rqué nij so' rihaan Diose̱ ro' , che'é dan 'o̱ yo' 'o̱ yo' me se ne quini'yo̱n nij so' se vaa si̱j tumé ya̱ cacun' me nij so' a̱ man ado̱nj .
'O̱ se taj se qui̱'yá' quinavi̱j cacun' tumé yuvii̱ qui'ya̱j ton man scúj toró do̱' , ton man tana do̱' a̱ ma' .
Che'é dan ca'na' Jesucristó rihaan chumii̱ nihánj , ne̱ ca'mii so' rihaan Diose̱ , cataj so' : ― Taj se uun xcuu rque̱ nij yuvii̱ cavi̱' rihaan so̱' a̱ ma' . Taj se uun nu̱' nij rasu̱u̱n rque̱ yuvii̱ rihaan so̱' a̱ ma' . Tza̱j ne̱ nee̱ manj ro' , vaa se uun rihaan so̱' , ne̱ che'é dan qui'yáá so̱' nee̱ manj ado̱nj .
Dan me se ne niha̱' rá so̱' ni'ya̱j so̱' xcuu acaa che'é cacun' ma' .
Dan me se cataj 'u̱nj : “ Veé 'u̱nj nicun' rihaan so̱' 'na' . Rihaan dáán so̱' yanj libró nó nana̱ a'mii che'é 'u̱nj , se vaa qui̱'yáá 'u̱nj nu̱' se vaa me rá so̱' qui̱'yáj , Ata̱j ” , taj 'u̱nj rihaan so̱' a ― taj nana̱ ca'mii Jesucristó rihaan Diose̱ nana̱ no̱ rihaan danj Diose̱ a .
Dan me se cataj so' se vaa xcuu rqué yuvii̱ rihaan Diose̱ do̱' , 'núú rqué yuvii̱ rihaan Diose̱ do̱' , xcuu acaa do̱' , xcuu avi' che'é cacun' do̱' , ne achiin rihaan Diose̱ ma' . Ne̱ ne niha̱' rá Diose̱ ni̱'yaj Diose̱ rasu̱u̱n yo' a̱ man ado̱nj . Ne̱ na̱nj rasu̱u̱n yo' me se rqué nij síí noco̱' se‑tucua̱nj Moisés rihaan Diose̱ na̱nj ado̱nj .
Ga̱a ne̱ cataj uún so' a : ― Veé 'u̱nj nicun' rihaan so̱' , 'na' qui̱'yáá 'u̱nj nu̱' se vaa me rá so̱' qui̱'yáj á ― taj uún so' a . Veé dan me tinavij so' tucuáán nga̱ yo' , ne̱ vaa tucuáán naca̱ cuchruj so' canoco̱' ní' a .
Ne̱ che'é se yu̱u̱n che'e̱ nago' Jesucristó man ma'a̱n so' rihaan Diose̱ nda̱a vaa guun rá Diose̱ qui'ya̱j so' ro' , che'é dan a̱j cunuu sa̱' ní' rihaan Diose̱ ado̱nj .
Ne̱ xa̱' taran' nij xrej , tza̱j ne̱ yo'o̱ nicun' nij so' 'yaj suun nij so' rihaan Diose̱ daj a̱ güii , ne̱ na̱nj xcuu do̱' , 'núú do̱' , rqué nij so' rihaan Diose̱ , tza̱j ne̱ taj se qui̱'yá' x'ne̱e̱ cacun' xráá yuvii̱ qui'ya̱j rasu̱u̱n yo' ma' .
Tza̱j ne̱ Jesucristó me se o̱rún' u̱u̱n ca'vej so' cavi̱' so' che'é nij yuvii̱ , ne̱ yu̱u̱n cavi' so' che'é nu̱' cacun' ata̱ nij yuvii̱ na̱nj ado̱nj . Dan me se rqué ma'a̱n so' man so' rihaan Diose̱ che'é nu̱' cacun' tumé yuvii̱ , ga̱a ne̱ ca'anj ca̱yáán so' x'núú Diose̱ rej nuva̱' Diose̱ ei .
Ne̱ cuano̱ nihánj me se na'vi̱j u̱u̱n Jesucristó nda̱a se qui'ya̱j canaán Diose̱ rihaan taran' nij síí ta̱j ri'yunj man Jesucristó , ga̱a ne̱ quiri̱i̱ ta'nga' Jesucristó rihaan taran' nij so' ado̱nj .
'O̱ se o̱rún' u̱u̱n nago' so' man ma'a̱n so' rihaan Diose̱ , ne̱ che'é dan yo'o̱ cunu̱u sa̱' nij síí sa̱' noco̱' man Diose̱ nu̱' cavii nu̱' ca'anj ei .
Ne̱ ma'a̱n Nimán Diose̱ taj xna'anj uún rihaan ní' da̱j quira̱n' ní' ei . Asino ya̱a̱n cataj so' :
― Dan me se ino̱ doj ga̱a̱ nana̱ naca̱ yo' nana̱ tu̱cu'yón 'u̱nj rihaan nij so' asa̱' quisíj güii yo' ado̱nj . 'O̱ se ca'ne̱j 'u̱nj xrej 'u̱nj nimán nij so' , ne̱ cachro̱n 'u̱nj letrá nana̱ yo' cúú raa̱ nij so' da̱j qui'ya̱j nij so' , ne̱ quene'e̱n ma'a̱n nij so' qui'ya̱j nij so' rasu̱u̱n sa̱' ado̱nj ― taj síí 'ni̱j ra'a man ní' a .
Ga̱a ne̱ cataj uún so' : ― Ne̱ güe̱j nu̱' cacun' tumé nij so' xráá nij so' , qui̱'yáj á ― taj uún Nimán Diose̱ a .
Ne̱ che'é se a̱j caráj x'naa Diose̱ che'é cacun' tumé ní' ro' , che'é dan ca'ne' rá ní' ga̱ suun rqué rasu̱u̱n rihaan Diose̱ che'é cacun' na̱nj ado̱nj .
Dan me se che'é se cayanj ton man Jesucristó ro' , che'é dan taj che'é cuchu'vi̱' ní' catu̱u̱ ní' rá rej gue̱e̱ xta̱' a̱ ma' . Dan me se taj che'é cuchu'vi̱' ní' canicu̱n' ní' rihaan ma'a̱n Diose̱ , man tinu̱j , man nocoj .
'O̱ se cavi' nee̱ man Jesucristó , ne̱ ina̱nj da̱nj ca'núj so' chrej naca̱ rihaan ní' catu̱u̱ ní' rihaan Diose̱ , ne̱ ga̱a̱ i'na̱' ní' rihaan Diose̱ na̱nj ado̱nj .
Ne̱ xrej sa̱' uxrá me uún Jesucristó che'é ní' si̱j noco̱' man Diose̱ na̱nj ei .
Che'é dan no̱ xcúún ní' cuchi̱' ní' rihaan Diose̱ , ne̱ che'é se amán rá ní' ni'ya̱j ní' man Jesucristó , che'é dan gu̱un ya̱ uxrá rá ní' se vaa ca've̱e canoco̱' sa̱' ní' man Diose̱ , ne̱ 'o̱ cuya̱a̱n ga̱a̱ rá taran' ní' ei . Dan me se 'o̱ cuya̱a̱n ga̱a̱ rá taran' ní' , che'é yan quisíj nanó rá ní' che'é cacun' tumé ní' , ne̱ cunuu sa̱' ya̱ nimán ní' , qui'yaj ní' , ga̱a canoco' ní' man Jesucristó na̱nj chugua̱nj . Ne̱ cata' ne ní' rque na sa̱' , ne̱ cunuu sa̱' ya̱ nee̱ man ní' na̱nj ado̱nj .
Ne̱ yo'o̱ cuchuma̱n rá ní' se vaa ya̱ cavi̱i̱ sa̱' ní' , ne̱ se̱ guun vi̱j rá ní' daj chiha̱a̱ míj mei . 'O̱ se vaa che'é ga̱a̱ nucua̱j rá ní' man síí cataj se vaa sa̱' qui'ya̱j so' che'é ní' á .
Ne̱ xca̱j ní' cuentá che'é tinúú ní' da̱j qui'ya̱j ní' ne̱ sa̱' doj cunu̱u 'e̱e̱ rá nij tinúú ní' man tuvi' so' , ne̱ doj a̱ qui'ya̱j suun nij tinúú ní' suun sa̱' che'é Diose̱ a .
Ne̱ se̱ tanáj ní' tucuáán nuu chre̱' ní' ga̱ tinúú ní' ma' . 'O̱ se vaa yuvii̱ ne noco' tucuáán yo' , tza̱j ne̱ no̱ xcúún soj nago̱' soj chrej nucua̱j man tinúú soj ga̱a nuu chre̱' soj ei . Ne̱ ya̱j ro' , me se doj a̱ cunu̱u chre̱' soj , che'é yan ne'en soj se vaa nichru̱n' quisi̱j güii ca'na̱' uún Jesucristó rihaan chumii̱ nihánj na̱nj ado̱nj .
'O̱ se sese a̱j canoco' ní' nana̱ ya̱ nana̱ nari' ní' , ga̱a ne̱ sese quiri̱i̱ nimán ní' qui'ya̱j ní' cacun' , ne̱ taj va̱j yo'ó se vaa qui'ya̱j ní' ga̱a ne̱ cara̱a̱ x'naa Diose̱ uún che'é cacun' tumé ní' a̱ ma' .
Dan me se nique̱ ní' , ne̱ vaa güii ca'ne̱' Diose̱ cacun' che'é ní' , ne̱ ga̱a̱ yo'o̱ ya'an , ne̱ gu̱un niha̱' uxrá rá ya'an yo' cha̱ ya'an yo' man nij síí ta̱j ri'yunj man Diose̱ na̱nj ado̱nj .
Xa̱' nij síí noco̱' se‑tucua̱nj Moisés , tza̱j ne̱ sese 'yaj 'o̱ tuvi' nij so' cacun' , ne̱ sese vaa vi̱j va'nu̱j síí quene'en se vaa 'yaj so' cacun' , ne̱ se̱ cunuu 'e̱e̱ rá nii man so' a̱ ma' . Ma̱a̱n se avi' so' cuaj , 'yaj nii na̱nj á .
Ne̱ nij uxrá doj ga̱a̱ sayuun quira̱n' síí ta̱j ri'yunj man ma'a̱n ta'níí Diose̱ ado̱nj . 'O̱ se ton man Jesucristó ro' , qui'yaj cunuu sa̱' ní' rihaan Diose̱ ne̱ yo'o̱ canoco' ní' chrej sa̱' cuchruj Diose̱ che'é ní' ei . Tza̱j ne̱ taj yu'vee nó ton yo' , rá nij síí tanáj xco̱ se‑na̱na̱ Jesucristó a̱ ma' . Ne̱ quij a'mii nij so' rihaan Nimán Diose̱ síí qui'yaj ndo'o se lu̱j che'é ní' ei .
'O̱ se a̱j ne'en ní' da̱j ca'mii Diose̱ , cataj Diose̱ : ― 'U̱nj me síí no̱ xcúún qui'ya̱j sayuun man yuvii̱ tumé cacun' a . Ya̱ na̱ru'vee 'u̱nj nu̱' che'é se vaa qui'yaj nij so' rihaan chumii̱ na̱nj á ― taj Diose̱ a . Ne̱ taj uún Diose̱ : ― 'U̱nj si̱j 'ni̱j ra'a man soj ro' , ca'ne̱j cacun' che'é soj si̱j noco̱' manj ado̱nj ― taj uún Diose̱ a .
Dan me se cuchu'vi̱' ndo'o vaa me se vaa quira̱n' nij síí tanáj ra'a Diose̱ vaa i'na̱' ya̱ ado̱nj .
Dan me se cu̱nuû rá soj da̱j qui'yaj soj ga̱a guun che'e̱ soj canoco' soj man Jesucristó ei . Dan me se ga̱a guun che'e̱ soj canoco' soj man Jesucristó , ne̱ síí xcaj cuentá me soj , ne̱ guun nucua̱j soj quiran' soj sayuun , ne̱ yo'o̱ raan canoco' soj man Jesucristó chugua̱nj .
Ne̱ quene'en yuvii̱ da̱j si̱j me soj , ne̱ nachri' nij yuvii̱ ni'ya̱j nij yuvii̱ man soj , ne̱ qui'yaj nij yuvii̱ sayuun man soj , ne̱ guun tuvi̱' soj ga̱ yo'ó nij síí ran' sayuun yo' a .
'O̱ se cunuu 'e̱e̱ rá soj man tinúú soj nij síí 'ni̱j taga' , ne̱ guun niha̱' rá soj ni'ya̱j soj se vaa ca'néj yuvii̱ si'yaj soj che'é se si̱j noco̱' man Jesucristó me soj a . 'O̱ se ne'en soj se vaa sa̱' doj vaa si'yaj soj rasu̱u̱n nica̱j soj rej xta̱' , ne̱ rasu̱u̱n yo' me se daj chiha̱a̱ míj se̱ quinavij rasu̱u̱n yo' a̱ man ado̱nj .
Dan me se se̱ gaa cuchu'vi̱' soj canoco̱' soj man Jesucristó , ne̱ se̱ ca'ne' rá soj ma' . Ne̱ 'o̱ veé da̱nj ga̱a̱ rá soj nu̱' cavii nu̱' ca'anj ei . Che'é yan a'néé nucua̱j nimán soj ro' , vaa güii , ne̱ noco̱o ya̱ vaa rasu̱u̱n quiri̱' soj ei .
'O̱ se vaa che'é ga̱a̱ ina̱j nimán soj , ne̱ yo'o̱ qui'ya̱j soj se vaa me rá Diose̱ qui'ya̱j soj , ne̱ vaa güii naca̱j soj nu̱' se vaa cataj Diose̱ naca̱j soj chugua̱nj .
Dan me se danj Diose̱ taj se vaa nichru̱n' ca'na̱' síí ca'na̱' , ne̱ se̱ guun ra̱a̱n so' ma' .
Ne̱ síí sa̱' rihaan Diose̱ ro' , ma̱a̱n che'é se amán rá so' ro' , che'é dan yo'o̱ ca̱yáán so' ga̱ Diose̱ ado̱nj . Tza̱j ne̱ sese ca̱nica̱j so' rej xco̱ so' , ne̱ se̱ gaa niha̱' rá Diose̱ quene'e̱n Diose̱ man so' a̱ ma' , taj danj Diose̱ a .
Tza̱j ne̱ nuveé si̱j anica̱j rma'a̱n rej xco̱ me ní' ma' . Che'é dan se̱ quiri' ní' ma' . 'O̱ se si̱j nucua̱j rá man Diose̱ me ní' , ne̱ che'é dan quinani̱i̱ nimán ní' rihaan sayuun ado̱nj .
Vaa se ne ruvi' ni'ya̱j yuvii̱ , tza̱j ne̱ guun ya̱ rá ní' se vaa ya̱ vaa nu̱' nij rasu̱u̱n yo' ei . Tza̱j ne̱ o̱rún' ní' si̱j amán rá ni'ya̱j man Diose̱ me nij síí amán rá se vaa ya̱ vaa nu̱' nij rasu̱u̱n yo' chugua̱nj .
Ne̱ nij síí ma̱n ga̱a naá ro' , amán rá nij so' ni'ya̱j nij so' Diose̱ , ne̱ che'é dan ga̱a naá cataj Diose̱ se vaa síí sa̱' me nij so' ei .
Xa̱' ma'a̱n ní' , tza̱j ne̱ che'é se amán rá ní' ni'ya̱j ní' Diose̱ ro' , che'é dan xcaj ní' cuentá se vaa ca'mii Diose̱ , ga̱a ne̱ guun nu̱' nij chumii̱ , qui'yaj so' ado̱nj . Dan me se nica̱j Diose̱ rasu̱u̱n ne ruvi' , ne̱ qui'yaj Diose̱ nu̱' rasu̱u̱n ruvi' ni'ya̱j ní' ado̱nj .
Xa̱' síí cu'na̱j Abel , tza̱j ne̱ che'é se cuchumán rá so' ni'ya̱j so' Diose̱ ro' , che'é dan sa̱' doj vaa se rqué so' rihaan Diose̱ , ne̱ tinúú so' Caín me se nij doj vaa rasu̱u̱n rqué so' man Diose̱ ado̱nj . Che'é dan cataj Diose̱ se vaa sa̱' vaa nimán síí cu'na̱j Abel , ni'ya̱j Diose̱ che'é nij rasu̱u̱n rqué síí cu'na̱j Abel rihaan Diose̱ a . Dan me se che'é se cuchumán rá so' ni'ya̱j so' Diose̱ ro' , che'é dan ya̱j taj xna'anj yuvii̱ che'é so' da̱j qui'yaj so' ga̱a naá na̱nj ado̱nj .
Xa̱' síí cu'na̱j Enoc , tza̱j ne̱ che'é se cuchumán ndo'o rá so' ni'ya̱j so' Diose̱ ro' , che'é dan vaa i'na̱' so' cavii so' ca'anj so' rej xta̱' rej ya̱nj Diose̱ , ne̱ ne ca've̱j rá Diose̱ cavi̱' so' ma' . Dan me se nano' ndo'o nii man so' , tza̱j ne̱ ne nari̱' nii man so' a̱ ma' . Ma̱a̱n se naxca̱j nu̱' Diose̱ man so' ca'anj so' rej xta̱' na̱nj ado̱nj . 'O̱ se ga̱a ataa cavi̱i̱ so' rej xta̱' , ne̱ cataj xna'anj Diose̱ che'é so' se vaa guun niha̱' uxrá rá Diose̱ ni'ya̱j Diose̱ man so' , che'é se síí sa̱' guun so' rihaan Diose̱ ei .
Tza̱j ne̱ síí ne amán rá ni'ya̱j man Diose̱ ro' , daj chiha̱a̱ míj se̱ guun niha̱' rá Diose̱ ni̱'yaj Diose̱ man so' a̱ ma' . 'O̱ se síí me rá cuchi̱' rihaan Diose̱ ro' , no̱ xcúún so' cuchuma̱n rá so' se vaa ya̱ vaa Diose̱ , ne̱ vaa che'é cuchuma̱n rá so' se vaa na̱ru'vee ma'a̱n Diose̱ rihaan nij síí nano̱' ya̱ man Diose̱ ei .
Dan me se síí cu'na̱j Noé , tza̱j ne̱ che'é se cuchumán ndo'o rá so' ni'ya̱j so' Diose̱ ro' , che'é dan , nda̱' se ataa quene'e̱n so' da̱j ga̱a̱ sayuun qui'ya̱j Diose̱ man chumii̱ nihánj , tza̱j ne̱ ma̱a̱n che'é se ve'é cuno so' nana̱ cataj xna'anj Diose̱ rihaan so' , ne̱ che'é dan qui'yaj so' rihoo xi̱j chéé rihaan na , ne̱ che'é dan me quinanii nij tuvi̱' nij so' rihaan sayuun yo' ado̱nj . Ne̱ ma̱a̱n che'é se cuchumán ya̱ rá so' ni'ya̱j so' Diose̱ , che'é dan cuta' so' cacun' ya̱ xráá nij yuvii̱ ma̱n rihaan chumii̱ se vaa ne ca've̱j rá nij yuvii̱ cuno̱ nij yuvii̱ se‑na̱na̱ Diose̱ , ne̱ guun ma'a̱n so' síí sa̱' ni'ya̱j Diose̱ ado̱nj .
Dan me se síí cu'na̱j Abraham uún me se che'é se cuchumán ndo'o rá so' ni'ya̱j so' Diose̱ ro' , che'é dan cuno so' rihaan Diose̱ ga̱a canacúún Diose̱ man so' , ne̱ cavii so' ca'anj so' rej rque̱ Diose̱ yo'óó gu̱un to'o̱j so' vaa güii a . Dan me se a̱ doj ne quene'e̱n so' me rej cuchi̱' so' , tza̱j ne̱ ne gu̱un vi̱j rá so' ma' . Ma̱a̱n se cavii so' ca'anj so' ado̱nj .
Dan me se ma̱a̱n che'é se cuchumán rá so' ni'ya̱j so' Diose̱ ro' , che'é dan cavii so' chiháán so' ca'anj so' rej cataj xna'anj Diose̱ se vaa gu̱un to'o̱j so' ei . Ne̱ ga̱a cuchi' so' yo'óó yo' , ne̱ to'o̱j yo'ó yuvii̱ me yo'óó yo' , tza̱j ne̱ veé da̱nj quináj síí cu'na̱j Abraham yo' , ne̱ cuta' so' ve' mantá , ne̱ yáán so' ga̱ ta'níí so' síí cu'na̱j Isaac do̱' , ta'nij si'no̱ so' síí cu'na̱j Jacob do̱' a . Taran' nij so' me síí gu̱un to'o̱j yo' , cataj Diose̱ rihaan síí cu'na̱j Abraham a .
Da̱nj qui'yaj síí cu'na̱j Abraham , cuno so' rihaan Diose̱ , che'é se si̱j na'vi̱j ndo'o ca̱yáán yo'ó chuman' noco̱o chuman' na̱j rej xta̱' me so' a . Ne̱ nuveé ve̱' mantá u̱u̱n me chuman' yo' ma' . 'O̱ se raan ndo'o vaa tacóó nu̱' ve' na̱j chuman' yo' ei . 'O̱ se ma'a̱n Diose̱ cuchruj chuman' yo' , ne̱ ma'a̱n Diose̱ qui'yaj nu̱' chuman' yo' ado̱nj .
Dan me se che'é se cuchumán rá síí cu'na̱j Abraham ni'ya̱j so' Diose̱ ro' , che'é dan nda̱' se chana̱ itu̱un me nica̱ so' chana̱ cu'na̱j Sará , ne̱ nda̱' se chii nga̱ me ma'a̱n so' , tza̱j ne̱ guun nucua̱j rá so' man Diose̱ se vaa ca'nga̱a̱ ta'níí so' , che'é se cuchumán rá so' se vaa Diose̱ me síí qui'ya̱j nu̱' se vaa cataj xna'anj ma'a̱n Diose̱ rihaan so' ado̱nj .
Dan me se nda̱' se da̱j doj cavi̱' síí chii nga̱ yo' , tza̱j ne̱ xna'anj ndo'o nij so' , ne̱ ase vaa que'e̱e̱ ndo'o nij yati' ma̱n rej xta̱' ro' , da̱nj vaa guun que'e̱e̱ uxrá nij tuvi̱' nij so' nij síí israelitá yo' , ne̱ dan me se ase vaa na̱j yo'óó chru̱u̱ tu'va na ya'a̱nj ro' , cunuda̱nj vaa xna'anj nij so' na̱nj ado̱nj .
Dan me se yo'o̱ cuchumán rá taran' nij síí ma̱n ga̱a naá ni'ya̱j nij so' Diose̱ nda̱a se cavi' taran' nij so' ei . Ne̱ ne quiri̱' ma'a̱n nij so' se vaa cataj xna'anj Diose̱ se vaa rque̱ Diose̱ rihaan nij tuvi̱' nij so' ma' . Tza̱j ne̱ quene'en nij so' se vaa vaa güii qui'ya̱j Diose̱ cunuda̱nj yo' , ne̱ che'é dan guun niha̱' rá nij so' na̱nj ado̱nj . Ne̱ cataj xna'anj nij so' se vaa nuveé chiha̱nj nij so' me chumii̱ nihánj ma' . Ma̱a̱n se va̱j u̱u̱n nij so' do̱j rihaan chumii̱ nihánj , ne̱ síí ma̱n yo'ó chumii̱ me nij so' , cataj ma'a̱n nij so' na̱nj ado̱nj .
Ne̱ síí a'mii da̱nj me se nata' nij so' se vaa nano' uxrá nij so' yo'ó chumii̱ gu̱un chiha̱nj nij so' ei .
Ne̱ sese guun rá nij so' se vaa si̱j chiha̱nj chumii̱ nihánj me nij so' , ne̱ gaa ya'núj rihaan nij so' na̱nica̱j nij so' chiháán nij so' chuman' na̱j rihaan chumii̱ nihánj , tza̱j ne̱ ne gu̱un rá nij so' da̱nj ma' .
'O̱ se guun ndo'o rá nij so' cane̱ nij so' chuman' sa̱' doj chuman' na̱j rej xta̱' ei . Ne̱ sese taj va̱j chuman' sa̱' ca̱yáán nij so' vaa güii , ne̱ gu̱un na'a̱j Diose̱ ga̱a̱ na̱nj ei . Tza̱j ne̱ taj che'é gu̱un na'a̱j Diose̱ ma' . 'O̱ ya̱ vaa chuman' noco̱o ca̱yáán nij so' , qui'yaj Diose̱ ei .
Ne̱ che'é se cuchumán rá síí cu'na̱j Abraham ni'ya̱j so' Diose̱ ro' , che'é dan ga̱a guun rá Diose̱ quene'e̱n Diose̱ sese raan ya̱ noco' so' man Diose̱ , ne̱ ca'vej rá síí cu'na̱j Abraham ticavi̱' so' rihaan Diose̱ man o̱rún' ta'níí so' Isaac síí rqué ma'a̱n Diose̱ man so' a . Dan me se da̱nj qui'yaj síí cu'na̱j Abraham yo' , che'é se me ndo'o rá so' ni'ya̱j so' Diose̱ a . Ne̱ Isaac me síí rqué Diose̱ guun ta'ni̱j síí cu'na̱j Abraham , nda̱a vaa cataj xna'anj Diose̱ rihaan so' se vaa ga̱a̱ ta'níí so' a .
Dan me se cataj xna'anj Diose̱ rihaan síí cu'na̱j Abraham se vaa cuma̱n ndo'o ta'níí ta'nij si'no̱ síí cu'na̱j Abraham qui'ya̱j síí cu'na̱j Isaac yo' a .
Ne̱ nda̱' se guun ndo'o rá síí cu'na̱j Abraham ca'nga̱a̱ ta'níí ta'nij si'no̱ so' , tza̱j ne̱ ca'vej rá so' ticavi̱' so' man síí cu'na̱j Isaac rihaan Diose̱ na̱nj chugua̱nj . 'O̱ se guun rá so' se vaa gu̱un nucua̱j Diose̱ cunu̱u i'na̱' uún yuvii̱ qui'ya̱j Diose̱ asa̱' cavi' yuvii̱ , rá so' a . Dan me se ya̱ uxrá , ne̱ da̱j doj se cavi' síí cu'na̱j Isaac , qui'yaj Abraham , tza̱j ne̱ caráán Diose̱ rihaan so' , ne̱ tanáj uún Diose̱ man síí cu'na̱j Isaac rihaan síí cu'na̱j Abraham a .
Dan me se síí cu'na̱j Isaac me se che'é se cuchumán rá so' ni'ya̱j so' Diose̱ ro' , che'é dan cataj so' se vaa qui'ya̱j Diose̱ se lu̱j che'é ro̱j ta'níí so' síí cu'na̱j Jacob ga̱ síí cu'na̱j Esaú a . Ne̱ cataj xna'anj so' da̱j ga̱a̱ quira̱n' ro̱j ta'níí so' rej rihaan ro̱j so' a .
Dan me se síí cu'na̱j Jacob me se che'é se cuchumán rá so' ni'ya̱j so' Diose̱ ro' , che'é dan ga̱a nichru̱n' cavi̱' so' , ne̱ cataj so' se vaa qui'ya̱j Diose̱ se lu̱j che'é ro̱j ta'níí síí cu'na̱j José , ne̱ dan me se ru'maan so' se‑garro̱té so' rihaan yo'óó , ne̱ quina'víj ndo'o so' rihaan Diose̱ a .
Ne̱ dan me se síí cu'na̱j José me se che'é se cuchumán rá so' ni'ya̱j so' Diose̱ , che'é dan ga̱a nichru̱n' cavi̱' so' , ne̱ nuchruj ra̱a̱ so' da̱j qui'ya̱j nij yuvii̱ israelitá ga̱ cúú man so' asa̱' curiha̱nj nij so' Egiptó vaa güii , ne̱ che'é dan cataj xna'anj so' se vaa asa̱' cavii nij síí israelitá rej Egiptó , ne̱ quiri̱i̱ nij so' cúú man ma'a̱n so' ni̱caj nij so' ca'a̱nj nij so' , cataj so' rihaan nij so' a .
Dan me se Moisés me se che'é se cuchumán rá nij tuvi' síí cu'na̱j Moisés ni'ya̱j nij so' Diose̱ ro' , che'é dan va'nu̱j ya̱ yavii caxríj yuve̱ nij so' man Moisés ga̱a ca'ngaa so' a . Da̱nj qui'yaj nij so' che'é se quene'en nij so' se vaa ve'é ndo'o vaa ne'ej yo' a . Ne̱ ne cuchu'vi̱' nij so' rihaan síí nica̱j suun rey síí cataj xna'anj se vaa cavi̱' nu̱' ta'níí nij so' ne'ej sno̱'o cunii a̱ ma' .
Che'é se cuchumán rá ma'a̱n síí cu'na̱j Moisés ni'ya̱j so' Diose̱ ro' , che'é dan ga̱a cachij so' , ne̱ ne ca've̱j rá so' cata̱j yuvii̱ se vaa ta'nij si'no̱ síí nica̱j suun rey cu'na̱j Faraón me so' ma' .
'O̱ se ca'néé nimán so' quira̱n' so' sayuun ga̱ nij yuvii̱ noco̱' man Diose̱ na̱nj ado̱nj . 'O̱ se sa̱' a̱ doj vaa ca̱nocó' man Diose̱ , rá so' , ne̱ nij vaa gu̱un niha̱' rá' qui̱'yá' cacun' rihaan Diose̱ ya̱j vaa i'na̱' rihaan chumii̱ nihánj , rá so' a .
Dan me se vaa yu'vee ndo'o nó sayuun quira̱n' so' che'é síí ca'ne̱j Diose̱ ti̱nanii man yuvii̱ ma̱n rihaan chumii̱ nihánj rihaan sayuun , ne̱ taj yu'vee nó taran' nij rasu̱u̱n sa̱' ma̱n rej cu'na̱j Egiptó , rá so' , ne̱ ve'é a̱ doj ca̱nocó' man Diose̱ , rá Moisés a . 'O̱ se a̱j navij nu̱' nuchruj ra̱a̱ so' che'é nu̱' rasu̱u̱n sa̱' rque̱ Diose̱ man so' ei .
Che'é se cuchumán rá so' , che'é dan tanáj so' Egiptó ca'anj so' , ne̱ ne cuchu'vi̱' so' da̱j qui'ya̱j síí nica̱j suun rey man so' ma' . Nda̱' se ne ruvi' Diose̱ ni'ya̱j yuvii̱ , tza̱j ne̱ ase 'yaj síí ruvi' nicu̱n' Diose̱ rihaan ro' , da̱nj qui'yaj síí cu'na̱j Moisés , yo'o̱ canoco' so' man Diose̱ ado̱nj .
Che'é se cuchumán rá so' ni'ya̱j so' Diose̱ , che'é dan cuchruj so' cha'anj cu'na̱j pascuá navij rá nij yuvii̱ israelitá , ne̱ cataj xna'anj so' rihaan nij yuvii̱ israelitá se vaa caxri̱i̱ nij so' ton matzinj tu'va ta'yaa rihaan tucuá nij so' , ga̱a ne̱ se̱ gaa na̱nj cavi̱' ta'níí nij so' síí chava̱' qui'ya̱j se‑mo̱zó Diose̱ síí 'yaj avi' ndo'o yuvii̱ , taj Moisés rihaan nij so' a .
Dan me se nij yuvii̱ israelitá me se che'é se cuchumán rá nij so' ni'ya̱j nij so' Diose̱ ro' , che'é dan guun nucua̱j nij so' cachén nij so' tanu̱u̱ na ya'a̱nj cu'na̱j Na Ya'a̱nj Ve'e̱j a . Ne̱ ca'ne' na ya'a̱nj yo' man yo' , ne̱ quináj yo'óó naco̱o̱ ina̱nj cachén nij so' , qui'yaj Diose̱ a . Tza̱j ne̱ ga̱a guun rá nij síí ma̱n Egiptó cache̱n nij so' rihaan yo'óó naco̱o̱ yo' me se caráán na xráá nij so' , ne̱ canó xráá nij so' , qui'yaj na yo' a .
Ne̱ che'é se cuchumán rá nij yuvii̱ israelitá ni'ya̱j nij so' Diose̱ ro' , che'é dan cachén chi̱j ya̱ güii ga̱a aman tucuachriin nij so' nu̱' anica̱j chuman' cu'na̱j Jericó , ne̱ canee nu̱' chingá nicu̱n' nu̱' anica̱j tu'va chuman' yo' , qui'yaj Diose̱ , che'é yan cuchumán rá nij so' ni'ya̱j nij so' Diose̱ a .
Dan me se che'é se cuchumán rá chana̱ niha̱' rá ga̱ chii chana̱ cu'na̱j Rahab ni'ya̱j no' Diose̱ ro' , che'é dan ne cavi̱' no' ga̱ yo'ó nij síí ma̱n chiháán no' síí ne ca've̱j rá cuno̱ rihaan Diose̱ a . Ma̱a̱n se ve'é nacaj no' man ro̱j síí israelitá síí me rá quene'e̱n da̱j vaa nu̱' chiháán no' , ne̱ ne qui'ya̱j no' sayuun man ro̱j so' a .
Ne̱ me yo'ó nana̱ cata̱j xna'anj 'u̱nj rihaan nij soj , rá soj ga̱ . 'O̱ se achén ndo'o orá , 'yáá 'u̱nj , ne̱ ataa cata̱j xna'anj 'u̱nj che'é síí cu'na̱j Gedeón do̱' , che'é síí cu'na̱j Barac do̱' , che'é síí cu'na̱j Sansón do̱' , che'é síí cu'na̱j Jefté do̱' , che'é síí cu'na̱j David do̱' , che'é síí cu'na̱j Samuel do̱' , che'é yo'ó taran' nij síí nata' se‑na̱na̱ Diose̱ ga̱a naá do̱' , na̱nj chugua̱nj .
Dan me se che'é se cuchumán rá nij so' ni'ya̱j nij so' Diose̱ ro' , che'é dan qui'yaj canaán nij so' rihaan síí nica̱j suun rey do̱' , ca'ne' sa̱' nij so' cacun' che'é yuvii̱ do̱' , quiri' nij so' se vaa cataj xna'anj Diose̱ quiri̱' ya̱ nij so' do̱' , guun nucua̱j nij so' caráán nij so' tu'va chuvaa̱ do̱' ,
tina'áj nij so' ya'an yuva̱a̱ se̱ gaa na̱nj caca̱a̱ nij so' qui'ya̱j ya'an do̱' , quinanii nij so' rihaan yuvii̱ nica̱j neê espadá me rá ticavi̱' man nij so' do̱' , nari' nucuaj nij so' qui'yaj Diose̱ ga̱a ninaj nij so' do̱' , guun nucua̱j nij so' qui'yaj canaán nij so' rihaan síí ma̱n yo'ó chuman' síí cunu' ga̱ nij so' do̱' ei .
Ne̱ vaa nij chana̱ cuchumán rá ni'ya̱j man Diose̱ se vaa ya̱ cunu̱u i'na̱' uún tuvi' nij chana̱ síí cavi' , ne̱ ya̱ uxrá cunuu i'na̱' uún tuvi' nij chana̱ yo' ei . Ne̱ yo'ó ta'a̱j nij síí cuchumán rá ni'ya̱j man Diose̱ ro' , quita'aa nii numíj nii man nij so' , ne̱ go' uxrá nii man nij so' nda̱a se cavi' nij so' ei . Dan me se cavi' nij so' che'é se ne ca've̱j rá nij so' cata̱j nij so' se vaa nij vaa Diose̱ a . 'O̱ se sa̱' doj cavi̱' nij so' che'é Diose̱ , ne̱ ve'é doj cunu̱u i'na̱' uún nij so' vaa güii qui'ya̱j Diose̱ , rá nij so' a .
Ne̱ yo'ó ta'a̱j nij so' me se ca'nga' naco̱o̱ yuvii̱ ni'ya̱j yuvii̱ man yo'ó ta'a̱j nij so' , ne̱ go' yuvii̱ cuartá xráá nij so' , ne̱ yo'ó ta'a̱j nij so' me se numíj nii aga' ne̱' ra'a nij so' , ne̱ caxríj nii taga' man nij so' chugua̱nj .
Yo'ó ta'a̱j nij so' cavi' , qui'yaj yuvii̱ ga̱a go' nij yuvii̱ yahij man nij so' a . Ne̱ ta'a̱j nij so' ro' , ca'ne' aga' sera̱a̱ a'ne' chruun man nij so' a . Go' yuvii̱ neê espadá man ta'a̱j nij so' a . Ne̱ dan me se taran' nij síí sa̱' yo' me se cachéé u̱u̱n nij so' rej xra̱j rej rque̱ rihaan chumii̱ nihánj , ne̱ taj va̱j ve' sa̱' cayáán nij so' ma' . Ne̱ ina̱nj nuj matzinj do̱' , nuj tana do̱' , cunuû nij so' ei . Ne̱ síí nique̱ uxrá me nij so' , ne̱ síí cachiin ndo'o rasu̱u̱n rihaan guun uún nij so' , ne̱ síí nij uxrá quiran' guun uún nij so' , qui'yaj yuvii̱ ei .
Dan me se si̱j sa̱' uxrá me nij so' , ne̱ ne nó xcúún nij yuvii̱ ma̱n rihaan chumii̱ nihánj ca̱yáán nij so' ga̱ nij yuvii̱ nihánj a̱ man ado̱nj . Dan me se táá ri'yunj yuvii̱ man nij so' rihaan chumii̱ nihánj , ne̱ dan me se unánj nij so' tucuá nij so' , ne̱ va̱j nij so' rej tacaan do̱' , rej quij do̱' , atúj nij so' rque yu'uj ta̱j yuvej do̱' , rque yu'uj ta̱j rque yo'óó do̱' , 'yaj nij yuvii̱ yo' na̱nj ado̱nj .
Ne̱ dan me se nda̱' se guun niha̱' rá Diose̱ ni'ya̱j Diose̱ man cunuda̱nj nij so' che'é se cuchumán rá nij so' ni'ya̱j nij so' Diose̱ , tza̱j ne̱ ne quiri̱' nij so' nu̱' se vaa cataj xna'anj Diose̱ se vaa qui'ya̱j Diose̱ che'é nij síí noco̱' man so' ma' .
'O̱ se a̱j ne'en Diose̱ se vaa sa̱' doj ga̱a̱ suun qui'ya̱j suun ní' che'é so' , ne̱ che'é dan ne ca've̱j rá Diose̱ cunu̱u sa̱' ina̱nj nij síí cumán ga̱a naá yo' rihaan Diose̱ , ga̱a ataa cunu̱u sa̱' ma'a̱n ní' rihaan so' ma' . 'O̱ se che'é ní' me guun ra̱a̱n qui'ya̱j Diose̱ nu̱' se sa̱' che'é nij síí cumán ga̱a naá yo' ado̱nj .
Dan me se sa̱' uxrá vaa nij síí ma̱n ga̱a naá , ne̱ cuano̱ nihánj me se ma̱n nij so' nu̱' anica̱j rej x'nu̱j ní' ni'ya̱j nij so' man ní' da̱j 'yaj ma'a̱n ní' ado̱nj . Che'é dan ne̱ da̱j qui'ya̱j ní' , rá soj ga̱ . Ma̱a̱n se ta̱náj xco̱ ní' nu̱' se vaa ca̱ráán chrej rihaan ní' qui'ya̱j suun ní' , ne̱ ta̱náj xco̱ ní' nu̱' chrej chi'i̱i̱ ei . 'O̱ se sayu̱u̱n ndo'o vaa ta̱náj xco̱ ní' chrej chi'i̱i̱ yo' ado̱nj . Ne̱ dan me se yo'o̱ qui'ya̱j suun ní' nu̱' suun vaa rihaan ní' ei . Dan me se ase vaa síí unánj tico tuvi' ro' , da̱nj ga̱a̱ ní' , ne̱ se̱ ca'ne' rá ní' ca'a̱nj ní' rej rihaan ní' ma' .
Tza̱j ne̱ yo'o̱ ni̱'yaj ní' rej nicu̱n' Jesucristó , ne̱ veé so' me síí cuchruj tucuáán amán rá ni'ya̱j man Diose̱ ei . Dan me se cuchumán rá ma'a̱n so' ni'ya̱j so' Diose̱ , ne̱ so' me síí quisíj qui'yaj ya̱ nu̱' suun vaa rihaan so' che'é rej canoco̱' ní' man so' ado̱nj . Dan me se guun rá Jesucristó se vaa cavi̱i̱ sa̱' yuvii̱ qui'ya̱j so' , ne̱ quene'en so' se vaa gu̱un niha̱' rá so' sese cavi̱i̱ sa̱' nij yuvii̱ , ne̱ che'é dan guun nucua̱j so' cavi' so' rihaan rcutze̱ , ne̱ ne xca̱j so' cuentá che'é rej ca'nga' naco̱o̱ yuvii̱ ni'ya̱j yuvii̱ man so' ma' . Ne̱ xca̱j ní' cuentá se vaa x'núú Diose̱ rej nuva̱' Diose̱ ro' , ne so' cuano̱ , uun chij so' ga̱ Diose̱ chugua̱nj .
Che'é dan me nuchru̱j ra̱a̱ soj se vaa ase vaa ta̱j ri'yunj yuvii̱ tumé cacun' man soj ro' , da̱nj táá ri'yunj yuvii̱ tumé cacun' man uún so' chugua̱nj . Tza̱j ne̱ ne ca'ne̱' rá so' ma' . Tana̱nj soj uún , ne̱ nuchru̱j ra̱a̱ soj , ne̱ se̱ ninaj nimán soj mei .
Dan me se 'yaj ndo'o nij síí tumé cacun' sayuun man soj , tza̱j ne̱ a̱j ne'enj se vaa na'vej uxrá rá soj qui'ya̱j soj cacun' ga̱ nij so' ma' . Ne̱ nda̱' se sayuun 'yaj nij so' man nij soj , tza̱j ne̱ ne cavi̱' nij soj , qui'yaj nij so' mei .
Ne̱ a̱j ni'yón soj chrej nucua̱j no̱ rihaan danj Diose̱ , na̱nj raj a . Dan me se ase vaa ta'níí Diose̱ vaa soj , taj nana̱ yo' chugua̱nj . Ne̱ nihánj me se taj nana̱ yo' ei : “ Cu̱nó so̱' ca'mi̱j , ta'ni̱j ne'ej . Se̱ guun nachri̱' so̱' chrej sa̱' rqué síí 'ni̱j ra'a man ní' mán so̱' ma' . Ne̱ se̱ quiri' rá so̱' asa̱' caxríj yuva̱a̱ síí 'ni̱j ra'a man ní' mán so̱' che'é cacun' 'yáá so̱' mei .
'O̱ se síí 'ni̱j ra'a man ní' me se tucu'yón so' man taran' ní' si̱j 'e̱e̱ rá so' , ne̱ uun yuva̱a̱ so' man taran' nij síí nacaj so' gu̱un ta'ni̱j so' , sese qui'ya̱j nij so' cacun' ado̱nj . ” Dan me se nu̱' nana̱ yo' me a'mii danj Diose̱ ei .
Dan me se sese gu̱un nucua̱j soj ga̱a axríj yuva̱a̱ Diose̱ man soj , ne̱ cuna̱j ndo'o vaa yo' ei . Dan me se ase 'yaj nij síí ma̱n nihánj ga̱ ta'níí so' ro' , da̱nj 'yaj Diose̱ ga̱ soj chugua̱nj . Ne̱ me si̱j ta'ni̱j me yo'o̱ so' sese ne yuva̱a̱ rej so' man so' ne̱ ne narqué rej so' chrej rihaan so' ga̱ . Daj chiha̱a̱ míj se̱ cavii sa̱' síí vaa da̱nj ma' .
'O̱ se cunuda̱nj yuvii̱ yuva̱a̱ rej man sese qui'ya̱j nij so' cacun' ei . Tza̱j ne̱ sese ne yuva̱a̱ rej ní' Diose̱ man soj , ne̱ nuveé ta'ni̱j Diose̱ me soj ga̱a̱ a̱ ma' . Dan me se taj va̱j rej soj ga̱a̱ mei .
Dan me se vaa rej ní' síí ne̱ rihaan chumii̱ nihánj , ne̱ caráj cochro̱j ní' rihaan nij so' ga̱a narqué nij so' chrej rihaan ní' da̱j qui'ya̱j ní' ado̱nj . Che'é dan táá a̱ doj sese cuno̱ sa̱' ní' rihaan Diose̱ chugua̱nj . 'O̱ se rej nimán ya̱ ní' me Diose̱ chugua̱nj . Dan me se yo'o̱ ga̱a̱ i'na̱' nimán ní' , qui'ya̱j so' ei .
Dan me se ga̱a me ní' xnii ro' , do̱j güii me yo' , ne̱ güii yo' me se tucu'yón rej ní' rihaan ní' da̱j qui'ya̱j ní' cavi̱i̱ sa̱' ní' , ne̱ narqué so' chrej man ní' ado̱nj . Dan me se qui'yaj rej ní' nda̱a vaa me rá ma'a̱n so' ga̱ ní' ei . Dan me se Diose̱ me se sa̱' uxrá doj cavi̱i̱ sa̱' ní' , qui'ya̱j xrej so' chrej sa̱' chugua̱nj . Dan me se ase vaa Diose̱ , sa̱' ina̱nj vaa so' ro' , da̱nj ga̱a̱ sa̱' ina̱nj ma'a̱n ní' , qui'ya̱j Diose̱ ei .
Tza̱j ne̱ ya̱ uxrá , ne̱ ga̱a tiha̱j narqué nii chrej man ní' , ne̱ sayu̱u̱n uxrá vaa nari̱' ní' da̱j qui'ya̱j ní' , ne̱ ne niha̱' uxrá rá ní' ma' . 'O̱ se nanó rá ní' , ga̱a sayu̱u̱n vaa yo' ado̱nj . Tza̱j ne̱ achén do̱j , ne̱ nuu sa̱' nimán ní' 'yaj chrej sa̱' yo' , ne̱ nuu xe̱j nimán ní' , 'yaj yo' ei .
Che'é dan ase 'yaj síí naqui'yaj nica̱ ra'a do̱' , tacóó do̱' , da̱nj qui'ya̱j soj , naqui'ya̱j nica̱ soj nimán soj sese vaa vi̱j nimán soj ei .
Ne̱ ase 'yaj síí naqui'yaj sa̱' chrej cache̱e̱ yuvii̱ ro' , da̱nj qui'ya̱j soj , nuchru̱j ra̱a̱ soj da̱j qui'ya̱j nimán soj ei . Asa̱' quisíj qui'yaj soj da̱nj , ga̱a ne̱ ca've̱e se nuveé si̱j noco̱' sa̱' chrej sa̱' me soj , tza̱j ne̱ se̱ tanáj nu̱' soj chrej sa̱' ma' . 'O̱ se cunu̱u sa̱' soj ado̱nj .
Dan me se ti̱rquee̱ soj ga̱a̱ dínj ca̱yáán soj ga̱ cunuda̱nj yuvii̱ ei . Ne̱ ti̱rquee̱ soj cunu̱u sa̱' soj nda̱a vaa ma'a̱n Diose̱ ei . 'O̱ se sese taj va̱j se sa̱' yo' , ne̱ daj chiha̱a̱ míj se̱ quene'en ní' man síí 'ni̱j ra'a man ní' ma' .
Ne̱ tu̱mé soj man soj , ga̱a ne̱ se̱ gaa na̱nj ta̱náj yo'o̱ tinúú soj se lu̱j qui'yaj Diose̱ che'é ní' ei . Dan me se se̱ guun nachri̱' yo'o̱ tinúú soj ni̱'yaj so' tinúú so' ma' . Tadó uxrá soj che'é se 'o̱ síí nachri' ni'ya̱j tinúú ro' , qui'ya̱j quiri̱' rá que'e̱e̱ tinúú soj ei .
Ne̱ se̱ guun cata̱j yo'o̱ tinúú soj se vaa taj se uun se‑na̱na̱ Diose̱ mei . 'O̱ se ase vaa síí cu'na̱j Esaú síí cane ga̱a naá vaa síí a'mii da̱nj chugua̱nj . Dan me se síí chava̱' me síí cu'na̱j Esaú , tza̱j ne̱ nu̱' rasu̱u̱n sa̱' ta̱náj rej so' rihaan so' me se cutu'véj so' nu̱' rasu̱u̱n sa̱' yo' rihaan tinúú so' , che'é se guun rá so' rque̱ tinúú so' do̱j se chá cha̱ so' chugua̱nj .
Ne̱ a̱j ne'en soj se vaa cachén doj , ga̱a ne̱ guun rá uún síí cu'na̱j Esaú cata̱j rej so' se vaa naca̱j uún so' se sa̱' yo' , tza̱j ne̱ quináj u̱u̱n so' na̱nj ei . 'O̱ se taj se qui̱'yá' tu̱cua'anj ni'ya̱ so' nana̱ ca'mii so' a̱ ma' . Nda̱' se nda̱a ta'vee ma'a̱n so' che'é yan guun rá so' quiri̱' so' se sa̱' yo' , tza̱j ne̱ ne quiri̱' so' daj chiha̱a̱ míj a̱ ma' .
Dan me se tu̱mé uxrá soj man soj ei . 'O̱ se cavii sa̱' soj doj rihaan nij síí israelitá vaa na̱nj chugua̱nj . Nij so' me se cuchi' nij so' tacóó quij xca̱a̱n rej rqué Diose̱ se‑na̱na̱ Diose̱ rihaan síí cu'na̱j Moisés , ne̱ quene'en nij so' caco' ya'an raa̱ quij quene'en nij so' rej rmi̱' ndo'o quene'en nij so' nana̱ yuva̱a̱ quene'en nij so' do̱' ei .
Tana̱nj uún , ne̱ cuno nij so' chruun a'yánj cuno nij so' nana̱ ca'mii ma'a̱n Diose̱ rihaan nij so' do̱' ei . Dan me se cuchu'vi' uxrá nij so' , ne̱ cachíín ni'ya̱j nij so' rihaan Diose̱ se vaa ne ca've̱j rá nij so' ca'mi̱i̱ ma'a̱n Diose̱ se‑na̱na̱ Diose̱ rihaan nij so' a .
'O̱ se nana̱ sayu̱u̱n ndo'o me nana̱ cataj xna'anj Diose̱ rihaan nij so' , rá nij so' , ne̱ dan me se cataj Diose̱ rihaan nij so' se vaa sese nda̱a xcuu cache̱e̱ xráá quij yo' , ne̱ go̱' nij so' yahij man xcuu yo' nda̱a se cavi̱' xcuu cuaj , taj Diose̱ rihaan nij so' a .
Dan me se cuchu'vi' ndo'o nij yuvii̱ ni'ya̱j nij yuvii̱ quij yo' , ne̱ nda̱a ma'a̱n síí cu'na̱j Moisés cataj se vaa cuchu'vi' uxrá so' ne̱ nda̱a quiri'íj ma'a̱n man so' , taj so' a .
Tza̱j ne̱ ino̱ uxrá quiran' nij soj ga̱ nij so' na̱nj ei . Dan me se xa̱' soj , tza̱j ne̱ ca've̱e cuchi̱' ma'a̱n soj chuman' Jerusalén chuman' na̱j rej xta̱' na̱nj chugua̱nj . Ne̱ chuman' Jerusalén na̱j rej xta̱' me se ase vaa chuman' Jerusalén na̱j raa̱ quij cu'na̱j Sion rihaan chumii̱ nihánj ro' , vaa chuman' yo' ei . Ne̱ ma'a̱n Diose̱ síí vaa i'na̱' yáán chuman' Jerusalén na̱j rej xta̱' yo' , ne̱ yo' me rej ma̱n míj míj se‑mo̱zó Diose̱ me rej yo' , ne̱ navij ndo'o rá nij se‑mo̱zó Diose̱ cha'anj che'é Diose̱ rej yo' ado̱nj .
Ne̱ dan me se cunu̱u chre̱' soj ga̱ taran' nij ta'níí Diose̱ , ne̱ ase vaa síí chava̱' vaa cunuda̱nj nij ta'níí Diose̱ yo' , ne̱ ne̱ nij so' ga̱ ma'a̱n ya̱ Diose̱ rej xta̱' yo' , ne̱ no̱ se‑chuvi̱i nij so' rihaan yanj ta̱j rej xta̱' yo' ei . Ne̱ ca've̱e cuchi̱' soj rihaan ma'a̱n ya̱ Diose̱ síí a'ne' cacun' che'é cunuda̱nj yuvii̱ ado̱nj . Ne̱ ca've̱e cuchi̱' soj rej ne̱ nimán nij síí a̱j cunuu sa̱' ina̱nj rihaan Diose̱ ei .
Ne̱ ca've̱e gu̱un tuvi̱' soj ga̱ Jesucristó , ne̱ so' ro' , me síí cuchruj tucuáán naca̱ che'é ní' da̱j qui'ya̱j ní' canoco̱' ní' man Diose̱ ei . Dan me se sa̱' a̱ doj a'mii ton cayanj man Jesucristó vaa ton cayanj man síí cu'na̱j Abel qui'yaj tinúú so' síí cu'na̱j Caín na̱nj ado̱nj .
Sa̱' uxrá ni̱'yaj soj sese se̱ nachri' soj ni̱'yaj soj man síí narqué chrej sa̱' man soj ei . Dan me se ma'a̱n ya̱ Diose̱ me so' , ne̱ tadó uxrá soj ei . Dan me se tana̱nj nij síí ne ca've̱j rá cuno̱ rihaan síí cataj xna'anj se‑na̱na̱ Diose̱ rihaan nij so' rihaan yo'óó nihánj ga̱a naá me se ne quinani̱i̱ nij so' mei . Táá a̱ ní' si̱j ma̱n cuano̱ , ne̱ a'mii síí nicu̱n' rej xta̱' rihaan ní' , ne̱ sese nachri̱' ní' ni̱'yaj ní' xrej so' chrej sa̱' , ne̱ daj chiha̱a̱ míj se̱ quinanii ní' a̱ ma' .
Dan me se ga̱a ca'mii Diose̱ ga̱a naá , ne̱ quinaa̱n ya̱ yo'óó , ne̱ cuano̱ nihánj me se taj xna'anj so' se vaa quina̱a̱n uún yo'óó , qui'ya̱j so' chugua̱nj . Tza̱j ne̱ nuveé ina̱nj yo'óó me se quina̱a̱n ma' . 'O̱ se yo'óó do̱' , rej xta̱' do̱' , quina̱a̱n , qui'ya̱j so' ado̱nj .
Ne̱ che'é se quina̱a̱n nu̱' yo' , che'é dan ne'en ní' se vaa quinavi̱j nu̱' nij rasu̱u̱n , qui'ya̱j Diose̱ ei . Ne̱ rasu̱u̱n qui'yaj Diose̱ ruvi' ni'ya̱j ní' cuano̱ me se quina̱a̱n ado̱nj . Ne̱ nij rasu̱u̱n ne ruvi' rihaan ní' me se se̱ quinaa̱n rasu̱u̱n yo' ma' . 'O̱ se ga̱a̱ rasu̱u̱n yo' nu̱' cavii nu̱' ca'anj ado̱nj .
Dan me se gu̱un ní' si̱j chiha̱nj rej sa̱' ndo'o rej gu̱un chij ní' ga̱ Diose̱ , ne̱ daj chiha̱a̱ míj se̱ quinaa̱n chuman' yo' a̱ ma' . Che'é dan guun ni'ya̱j uxrá ní' rihaan Diose̱ , ne̱ che'é dan yo'o̱ qui'ya̱j suun ní' rihaan Diose̱ , ne̱ gu̱un niha̱' rá Diose̱ , qui'ya̱j ní' ei . Ne̱ cara̱a̱ cochro̱j uxrá ní' rihaan Diose̱ na̱nj á .
'O̱ se ase vaa 'o̱ ya'an vaa Diose̱ síí noco̱' ní' , ne̱ caca̱a̱ nu̱' se chi'i̱i̱ , qui'ya̱j so' ado̱nj .
Yo'o̱ ga̱a̱ 'e̱e̱ rá soj man tinúú soj ei .
Se̱ tanáj xco̱ soj suun a'mii sa̱' ga̱ yuvii̱ 'na' yo'ó chuman' ma' . 'O̱ se cu̱nuû rá soj nda̱a vaa qui'yaj síí ca'mii sa̱' ga̱ yuvii̱ 'na' yo'ó chuman' asi̱j rque̱ ei . Ne̱ ne quene'e̱n nij so' se vaa se‑mo̱zó Diose̱ me síí ca'mii ga̱ nij so' ma' . 'O̱ se nda̱a síj , ga̱a ne̱ quene'en nij so' ado̱nj .
Se̱ ni'yón soj tinúú soj síí 'ni̱j taga' ma' . Dan me se gu̱un rá soj nda̱a adi̱' se ma'a̱n soj 'nij taga' ga̱ tinúú soj a . Ne̱ se̱ ni'yón soj tinúú soj síí ran' sayuun 'yaj yuvii̱ ma' . Dan me se gu̱un rá soj nda̱a adi̱' se ma'a̱n soj 'yaj yuvii̱ sayuun man a .
Ne̱ ve'é uxrá sese xca̱j soj 'o̱ chana̱ ado̱nj . Nuveé se na'a̱j me yo' ma' . Ne̱ nuveé cacu̱n' me sese otoj soj ga̱ nica̱ ma'a̱n soj ma' . Tza̱j ne̱ síí otoj ga̱ yo'ó chana̱ do̱' , síí otoj ga̱ nica̱ tuvi' do̱' , me se qui'ya̱j Diose̱ sayuun man so' ado̱nj .
Se̱ guun soj síí 'e̱e̱ rá ni'ya̱j sa'anj ma' . Ma̱a̱n se ga̱a̱ xe̱j nimán soj che'é do̱j rasu̱u̱n ma̱n rihaan soj ei . 'O̱ se ma'a̱n Diose̱ cataj xna'anj rihaan ní' , ne̱ : ― Daj chiha̱a̱ míj se̱ tanáj 'u̱nj man soj ma' ― taj Diose̱ rihaan ní' a .
Che'é dan vaa che'é ca'mi̱i̱ ní' nana̱ nihánj nana̱ no̱ rihaan danj Diose̱ a : “ Che'é se racuíj síí 'ni̱j ra'a man ní' manj , che'é dan se̱ cuchu'ví' 'u̱nj ma' . 'O̱ se nuveé se ya'a̱nj tiha' me sayuun qui'ya̱j yuvii̱ manj ma' ” , cata̱j ní' a .
Nuchru̱j ra̱a̱ soj da̱j 'yaj nij síí uun chij rihaan soj , nij síí cataj xna'anj se‑na̱na̱ Diose̱ rihaan soj á . Xca̱j uxrá soj cuentá da̱j 'yaj nij so' ga̱a ya̱nj nij so' rihaan chumii̱ nihánj , ne̱ xca̱j uxrá soj cuentá da̱j ga̱a̱ quira̱n' nij so' vaa güii a . Ne̱ ase vaa nucua̱j uxrá rá nij so' ni'ya̱j nij so' Diose̱ ro' , da̱nj ga̱a̱ qui'ya̱j soj uún , ne̱ ga̱a̱ nucua̱j rá soj ni̱'yaj soj Diose̱ ei .
Dan me se o̱rún' Jesucristó me síí nicu̱n' asi̱j rque̱ , ne̱ veé so' me síí nicu̱n' cuano̱ , ne̱ veé so' me síí canicu̱n' nu̱' cavii nu̱' ca'anj na̱nj ado̱nj .
Se̱ ca'vej soj tiha̱' yu'unj nii man soj ga̱ yo'ó tucuáán naca̱ mei . 'O̱ se a̱j sa̱' uxrá vaa sese nari̱' nucuaj nimán soj che'é se lu̱j qui'yaj Jesucristó che'é ní' ei . Tza̱j ne̱ se̱ nari' nucuaj nimán soj qui'ya̱j se chá mei . 'O̱ se se̱ cavii sa̱' nij síí noco̱' tucuáán yo' tucuáán che'é se chá ma' .
Dan me se ase vaa síí nicu̱n' mesá altar rihaan , ne̱ ma̱n rasu̱u̱n sa̱' rihaan 'yaj Diose̱ ro' , da̱nj vaa ní' chugua̱nj . Ne̱ o̱rún' ní' me síí no̱ xcúún cha̱ rasu̱u̱n ta̱j rihaan mesá altar yo' ei . Ne̱ nij síí 'yaj suun che'é tucuáán nga̱ tucuáán noco̱' nii rá nuvií noco̱o ro' , ne nó xcúún nij so' cha̱ nij so' nij rasu̱u̱n sa̱' ta̱j rihaan se-mesa̱ ní' a̱ ma' .
Dan me se 'anj nica̱j xrej ata̱ suun noco̱o doj ton man xcuu rá rej gue̱e̱ doj che'é nij yuvii̱ , ne̱ ton che'é cacun' tumé yuvii̱ me ton yo' a . Ne̱ nu̱' nee̱ man scúj yo' me se rii nii man nee̱ yo' rej tu'va chuman' , ne̱ axríj ya'an nii nu̱' nee̱ yo' na̱nj ado̱nj .
Che'é dan da̱nj qui'yaj gue̱e̱ Jesucristó cavi' so' tu'va chuman' rej atúj yuvii̱ chuman' , ga̱a ne̱ cunuu sa̱' nij yuvii̱ rihaan Diose̱ che'é ton cayanj man ma'a̱n so' na̱nj ado̱nj .
Che'é dan me cuano̱ nihánj me se no̱ xcúún ní' cu̱riha̱nj ní' ne̱ cuchi̱' ní' rihaan so' tu'va chuman' a . Dan me se ase qui'yaj so' ca'vej rá so' nachri̱' yuvii̱ ni̱'yaj yuvii̱ man so' ro' , da̱nj qui'ya̱j ní' ca've̱j rá ní' nachri̱' yuvii̱ ni̱'yaj yuvii̱ man ma'a̱n ní' á .
'O̱ se rihaan chumii̱ nihánj ro' , taj va̱j chiháán ní' chuman' quina̱j nu̱' cavii nu̱' ca'anj mei . 'O̱ se nano' ní' yo'ó chuman' cane̱ ní' vaa güii ei .
Che'é se vaa qui'yaj Jesucristó ro' , che'é dan yo'o̱ cata̱j ní' rihaan Diose̱ se vaa ve'é uxrá vaa qui'yaj Diose̱ na̱nj ado̱nj . Ne̱ dan me se nuveé ina̱nj rasu̱u̱n ma̱n rihaan chumii̱ nihánj me se vaa nago̱' ní' man Diose̱ ma' . 'O̱ se nana̱ sa̱' tu'va ní' me se vaa nago̱' ní' man so' ei .
Ne̱ se̱ tanáj soj suun sa̱' 'yaj soj , suun racuíj soj man tinúú soj síí nique̱ mei . 'O̱ se yo'ó se sa̱' nago' ní' man Diose̱ me uún yo' , ne̱ uun niha̱' rá Diose̱ ni'ya̱j Diose̱ man síí 'yaj da̱nj ado̱nj .
Ve'é cuno̱ soj rihaan nij síí uun chij rihaan soj á . 'O̱ se síí tumé man nimán soj me nij so' , ne̱ vaa güii xna̱'anj Diose̱ man nij so' da̱j qui'yaj nij so' che'é soj ado̱nj . Ne̱ ve'é cuno̱ soj , ne̱ gu̱un niha̱' rá nij so' cata̱j xna'anj nij so' che'é soj chugua̱nj . Ne̱ se̱ rnúj soj rihaan nij síí guun chij mei . 'O̱ se sese rnu̱j soj rihaan nij so' , ne̱ rnu̱j nij so' rihaan Diose̱ che'é soj , ne̱ se̱ cavii sa̱' soj mei .
Cachi̱nj ni'ya̱j soj rihaan Diose̱ che'é núj á . 'O̱ se guun ya̱ rá núj se vaa taj va̱j cacun' tumé núj ma' . 'O̱ se ina̱nj me rá núj qui'ya̱j sa̱' núj ga̱a yáán núj rihaan chumii̱ nihánj ei .
Ne̱ cuano̱ nihánj me se uxrá doj cata̱j xna'anj 'u̱nj rihaan soj se vaa cachi̱nj ni'ya̱j soj se vaa ca've̱j rá Diose̱ ra'ya̱nj cuchi̱' uún 'u̱nj rihaan soj ei .
Dan me se Diose̱ me síí 'yaj vaa xe̱j nimán ní' , ne̱ so' me síí qui'yaj cunuu i'na̱' uún Jesucristó si̱j 'ni̱j ra'a man ní' ga̱a cavi' so' a . Ne̱ Jesucristó me se ase vaa síí tumé matzinj vaa so' , ne̱ ase vaa daán so' matzinj vaa ní' , ne̱ tumé so' man ní' si̱j noco̱' man so' , ne̱ síí sa̱' uxrá me so' , ne̱ che'é ton man so' me nica̱j ní' yo'ó tucuáán cuchruj so' che'é ní' se vaa canoco̱' ní' man Diose̱ a . Ne̱ me rá 'u̱nj
gu̱un nucua̱j soj qui'ya̱j suun soj nu̱' suun sa̱' , ne̱ qui'ya̱j soj nu̱' se vaa me rá Diose̱ qui'ya̱j soj , qui'ya̱j ma'a̱n Diose̱ chugua̱nj . Ne̱ dan me se gu̱un ní' se niha̱' rihaan Diose̱ , qui'ya̱j ma'a̱n Diose̱ che'é Jesucristó ei . Ne̱ ve'é ndo'o ca̱yáán so' nu̱' cavii nu̱' ca'anj ado̱nj . Veé da̱nj ga̱a̱ ya̱ ei .
Cuano̱ nihánj me se cata̱j xna'anj 'u̱nj rihaan soj se vaa ve'é cuno̱ soj nana̱ nihánj , tinu̱j , nocoj . 'O̱ se chrej nucua̱j narqué 'u̱nj man soj me nana̱ nihánj , ne̱ do̱j vaa nana̱ nihánj nana̱ cachrón 'u̱nj rihaan yanj cartá nihánj naya̱a̱ soj ei .
Xca̱j soj cuentá se vaa curiha̱nj tinú' Timoteo taga' , ne̱ sese ra'ya̱nj ca'na̱' so' rihanj , ne̱ cuchi̱' núj rihaan soj ra'ya̱nj ei .
Cata̱j soj rihaan taran' nij síí uun chij rihaan soj do̱' , rihaan taran' nij síí sa̱' rihaan Diose̱ do̱' , se vaa ve'é ca̱yáán nij so' raj ei . Nij tinúú ní' nij síí ma̱n rej cu'na̱j Italia ro' , ve'é ca̱yáán nij soj , rá nij so' chugua̱nj .
Me rá 'u̱nj qui'ya̱j ndo'o Diose̱ se lu̱j che'é taran' nij soj na̱nj ado̱nj . Amén . ﻿
'U̱nj ro' , me síí cu'na̱j Santiagó síí 'yaj suun rihaan Diose̱ do̱' , rihaan Jesucristó si̱j 'ni̱j ra'a man ní' do̱' , ne̱ 'yáá 'u̱nj yanj nihánj ca'ne̱j 'u̱nj rihaan taran' soj si̱j noco̱' man Diose̱ si̱j ca'anj ca̱yáán que'e̱e̱ chuman' na̱j rihaan chumii̱ a . Dan me se ase vaa chuvi̱j nij x'ne' yuvii̱ israelitá yuvii̱ noco̱' man Diose̱ ga̱a naá ro' , da̱nj vaa gue̱e̱ soj rihaan Diose̱ na̱nj ei .
Dan me se asa̱' ca'na' me ma'a̱n sayuun rihaan soj , ne̱ gu̱un niha̱' rá soj , tinu̱j , nocoj .
'O̱ se ne'en soj se vaa asa̱' ca'na' sayuun rihaan soj che'é se me soj síí amán rá ni'ya̱j man Diose̱ , ne̱ tana̱nj cunu̱u nucua̱j doj nimán soj ei .
Ma̱a̱n se ga̱a̱ nana̱j uxrá nimán soj rihaan sayuun , ga̱a ne̱ ca've̱e cavi̱i̱ sa̱' nu̱' se‑su̱u̱n soj , ne̱ síí cachij nu̱' nimán ya̱ gu̱un soj , ne̱ se̱ cachiin a̱ doj se sa̱' man nimán soj a̱ man ado̱nj .
Sese yo'o̱ tuvi' soj me rá nari̱' nana̱ cu̱u sa̱' , ne̱ cachi̱nj ni'ya̱j so' rihaan Diose̱ , ne̱ rque̱ Diose̱ nana̱ cu̱u sa̱' yo' man so' chugua̱nj . 'O̱ se nuveé si̱j nachri' man síí achíín ni'ya̱j me Diose̱ ma' . Tana̱nj niha̱' rá so' ga̱a achíín ní' rasu̱u̱n man so' , ne̱ rqué so' nu̱' se sa̱' man cunuda̱nj yuvii̱ ei .
Tza̱j ne̱ yo'o̱ cuchuma̱n ya̱ rá síí achíín ni'ya̱j rihaan Diose̱ ni̱'yaj so' man Diose̱ , ga̱a ne̱ ca've̱e , ne̱ se̱ guun vi̱j rá so' mei . Tza̱j ne̱ sese guun vi̱j nimán 'o̱ so' , ne̱ ase chéé nuû na ya'a̱nj ga̱a o' nana̱ rihaan na ya'a̱nj ro' , da̱nj vaa nimán síí uun vi̱j nimán , chéé nuû uxrá nimán so' uún ,
ne̱ taj che'é gu̱un rá so' sese rque̱ Diose̱ rasu̱u̱n man so' a̱ ma' .
'O̱ se síí vi̱j vaa nimán me se daj chiha̱a̱ míj se̱ ca'vee yo'o̱ qui'ya̱j suun so' a̱ doj suun sa̱' a̱ ma' .
Ne̱ soj si̱j nique̱ , tza̱j ne̱ ga̱a̱ niha̱' rá soj che'é se si̱j cavii sa̱' rihaan Diose̱ me soj ei .
Ne̱ vaa nij soj si̱j ru'vee uún , ne̱ ga̱a̱ niha̱' rá soj che'é se nuu nica̱' nimán soj rihaan Diose̱ á . 'O̱ se ase vaa navij yucua̱n' yâj ma̱n tacaan ro' , da̱nj ga̱a̱ quinavi̱j nij ru'vee nucua̱j rá ni'ya̱j sa'anj , vaa güii , na̱nj ado̱nj .
Dan me se ga̱a uun xta̱' güii , ne̱ uun ya'a̱an naán , ga̱a ne̱ nacoo̱ coj , ne̱ uun che'e̱ yâj yo' ayuu yo' raa̱ coj a . Núj ayuu yo' , ne̱ taj se gún' man yo' ga̱a̱ ma' . Ne̱ veé da̱nj vaa gue̱e̱ nij ru'vee uún , ne̱ yo'o̱ nuû rá nij so' rej qui'ya̱j canaán nij so' sa'anj , ne̱ dan me se va̱j cavi̱' nij so' ei .
Síí nucua̱j nimán rihaan sayuun ro' , so' me síí cavi̱i̱ sa̱' , ne̱ cata̱j Diose̱ se vaa : ― Che'é se raan nocó' so̱' manj ro' , che'é dan ca've̱e ca̱yáán so̱' ga̱j nu̱' cavii nu̱' ca'anj ― cata̱j Diose̱ , nda̱a vaa cataj Diose̱ se vaa ya̱ qui'ya̱j Diose̱ che'é nij síí aráj cochro̱j rihaan so' a .
Sese me rá ní' qui'ya̱j ní' cacun' , ne̱ se̱ guun cata̱j ní' se vaa Diose̱ me síí qui'yaj guun rá ní' qui'ya̱j ní' cacun' ma' . A̱ 'ó xco' na'vej rá Diose̱ qui'ya̱j Diose̱ cacun' mei . Ne̱ nuveé Dio̱se̱ me síí axríj chrej chi'i̱i̱ rque a̱ 'ó yuvii̱ a̱ ma' .
'O̱ se ma'a̱n ina̱nj ní' me rá qui'ya̱j se chi'i̱i̱ che'é se ve'é vaa se chi'i̱i̱ yo' rihaan ní' na̱nj ado̱nj .
Tza̱j ne̱ sese qui'ya̱j ní' nda̱a vaa me rá ma'a̱n ní' qui'ya̱j ní' , ne̱ qui'ya̱j ní' cacun' , ne̱ asa̱' quisíj qui'yaj ndo'o ní' cacun' , ga̱a ne̱ yu̱u̱n che'e̱ quiri̱' nu̱' nimán ní' vaa ga̱a̱ na̱nj ei .
Se̱ cuchumán rá soj nana̱ ne̱ , man tinu̱j , man nocoj .
Xca̱j soj cuentá se vaa daj a̱ se sa̱' vaa rihaan ní' ro' , Diose̱ me se rqué nij yo' , ne̱ dan me se ma̱a̱n rej ya̱nj ma'a̱n ya̱ síí 'yaj avii ya'an chuguu̱n ro' , ma̱a̱n dan 'na' nu̱' se sa̱' do̱' , se lu̱j do̱' , se ni'ya̱nj do̱' ei . Dan me se se̱ ca'vee natuna̱ se‑na̱na̱ so' nana̱ sa̱' nana̱ nica̱ ya̱ ya̱ mei . Dan me se 'o̱ vaa rá so' , ne̱ na'vee cunu̱u ino̱ Diose̱ a̱ ma' . Yo'o̱ sa̱' 'yaj so' ga̱ ní' na̱nj ado̱nj .
Guun rá so' gu̱un ta'ni̱j so' man ní' , ga̱a ne̱ cuno ní' se‑na̱na̱ so' nana̱ ya̱ , qui'yaj so' , ne̱ che'é dan asino ní' , guun ta'ni̱j so' man ní' ga̱a asino ya̱a̱n , ga̱a ne̱ vaa güii naqui'ya̱j sa̱' so' man cunuda̱nj nij rasu̱u̱n qui'yaj so' rihaan chumii̱ nihánj a .
Se̱ quini'yón soj nana̱ nihánj , man tinu̱j , man nocoj . Ga̱a̱ niha̱' rá taran' ní' nano̱ xre̱j ní' se‑na̱na̱ Diose̱ ei . Tza̱j ne̱ se̱ gaa niha̱' rá ní' ca'mi̱i̱ ní' do̱' , ca'ma̱an rá ní' do̱' mei .
'O̱ se sese a'maan ndo'o rá ní' , ne̱ se̱ ca'vee qui'ya̱j sa̱' ní' nda̱a vaa me rá Diose̱ qui'ya̱j ní' ma' .
Yu̱u̱n che'e̱ ca'ne̱' rá soj ga̱ suun 'yaj se nij , ne̱ ga̱a̱ nica̱' nimán soj , ne̱ cuno̱ soj nana̱ ca'néé Diose̱ nimán soj , ne̱ ca've̱e quinani̱i̱ nimán soj rihaan sayuun ei .
Se̱ guun catu̱u̱ rma'a̱n se‑na̱na̱ Diose̱ xréé ní' ma' . Tza̱j ne̱ qui'ya̱j ní' nda̱a vaa taj Diose̱ ei . Sese se̱ qui'yaj ní' da̱nj , ne̱ tiha̱' yu'unj ní' man ma'a̱n ní' ga̱a̱ na̱nj á .
'O̱ se síí atúj rma'a̱n se‑na̱na̱ Diose̱ xréé ro' , ase vaa síí ni'ya̱j rihaan espejo ro' , da̱nj vaa so' ,
ne̱ síí ni'ya̱j rihaan espejo me se xcaj so' cuentá se vaa canó nacaj rihaan so' , tza̱j ne̱ 'anj so' , ga̱a ne̱ yu̱u̱n che'e̱ ni'yón so' nacaj no̱ rihaan so' a .
Ne̱ ase vaa espejo ro' , da̱nj vaa tucuáán sa̱' cuchruj Diose̱ rihaan ní' , ne̱ xcaj ní' cuentá da̱j me rá Diose̱ qui'ya̱j ní' , 'yaj tucuáán sa̱' yo' , ne̱ ne sayu̱u̱n vaa uno ní' rihaan Diose̱ , 'yaj tucuáán yo' ma' . Se̱ guun ní' síí tucu'yón rma'a̱n nana̱ yo' ne̱ ni'yón nana̱ yo' ma' . Tza̱j ne̱ cavi̱i̱ ní' qui'ya̱j ní' nda̱a vaa taj nana̱ yo' ei . Ne̱ sese se̱ ca'ne' rá ní' ga̱ nana̱ yo' , ne̱ Diose̱ me síí qui'ya̱j cavi̱i̱ sa̱' ní' ado̱nj .
Si̱j ve'é noco̱' man Diose̱ me soj , rá soj na' . Sese nanó soj cuentó che'é tuvi' soj , ne̱ nuveé si̱j noco̱' ya̱ man Diose̱ me soj ma' . Si̱j tiha' yu'unj man ma'a̱n me soj na̱nj chugua̱nj .
Cata̱j xna'anj 'u̱nj rihaan soj me síí me síí noco̱' ya̱ man Rej ní' Diose̱ a . Síí racuíj man xnii nique̱ do̱' , síí racuíj man chana̱ nique̱ do̱' , síí ne noco' man síí chi'i̱i̱ ma̱n rihaan chumii̱ nihánj do̱' , so' me síí noco̱' ya̱ man Diose̱ ado̱nj .
Amán rá soj ni'ya̱j soj man Jesucristó síí uun chij ndo'o rihaan ní' , tinu̱j , nocoj . Che'é dan se̱ guun cata̱j soj se vaa sa̱' doj vaa síí ru'vee rihaan síí nique̱ ma' .
Xca̱j soj cuentá , ne̱ ga̱a nuu chre̱' soj cachra̱a̱ soj rihaan Diose̱ , ne̱ sese atúj 'o̱ síí ru'vee nu̱u̱ yatzíj sa̱' rej ma̱n soj , ne̱ 'ni̱j ra'a so' se'ej tu've̱e̱ ndo'o , ne̱ aráya'a̱nj ndo'o soj man so' , ne̱ taj soj se vaa quita̱j so' chruun xlá sa̱' a . Ne̱ sese atúj 'o̱ síí nique̱ nu̱u̱ yatzíj tachri̱nj rej ma̱n soj , ne̱ ne a'mii noco̱o soj ga̱ so' ma' . Ca've̱e canicu̱n' caya̱ so' do̱' , ca've̱e cane̱ so' rihaan yo'óó rej taco̱j soj do̱' , na̱nj ei .

Tza̱j ne̱ sese da̱nj qui'ya̱j soj , ne̱ sa̱' doj vaa ru'vee rihaan síí nique̱ , rá soj , ne̱ ase vaa cuese̱ chi'i̱i̱ nimán na'vej rá xca̱j sa̱' cuentá che'é yuvii̱ vaa soj na̱nj chugua̱nj .
Nano̱ xre̱j soj nana̱ ca'mi̱j , tinu̱j , nocoj . Narii Diose̱ man nij síí nique̱ gu̱un nij so' síí amán uxrá rá ni'ya̱j man so' ei . Nique̱ nij so' rihaan yo'óó nihánj , tza̱j ne̱ aráj cochro̱j nij so' rihaan Diose̱ , ne̱ che'é dan cata' tu'va Diose̱ se vaa ya̱ ca̱yáán nij so' ga̱ Diose̱ asa̱' guun chij Diose̱ rihaan chumii̱ nihánj ado̱nj .
Tza̱j ne̱ nij soj me se nij ndo'o 'yaj soj rihaan nij síí nique̱ chugua̱nj . Xca̱j soj cuentá se vaa ru'vee me síí 'yaj sayuun man soj , ne̱ 'anj soj rihaan cuese̱ , 'yaj nij ru'vee a .
Ne̱ nana̱ nij a'mii nij ru'vee che'é Jesucristó síí cata' ne soj che'é a .
Dan me se vaa che'é qui'ya̱j ní' nana̱ ca'mii síí cu'na̱j Moisés nana̱ no̱ rihaan danj Diose̱ nana̱ ya̱ , ne̱ dan me se taj nana̱ yo' : “ Ga̱a̱ 'e̱e̱ rá ní' man tuvi' ní' nda̱a rá se vaa 'e̱e̱ rá ní' man ma'a̱n ní' ” , taj nana̱ yo' , ne̱ sese qui'ya̱j soj nana̱ yo' , ne̱ cuna̱j 'yaj soj ei .
Tza̱j ne̱ sese narii soj yuvii̱ ru'vee ina̱nj , ga̱a ne̱ tumé ndo'o soj cacun' che'é se ne 'yaj ya̱ soj se‑tucua̱nj Diose̱ ado̱nj .
Sese vaa 'o̱ síí 'yaj nu̱' se‑tucua̱nj Diose̱ , ne̱ sese vaa o̱rún' nana̱ na'vej so' qui'ya̱j so' , ne̱ ase vaa síí ne uno daj chiha̱a̱ míj rihaan Diose̱ ro' , vaa so' ei .
'O̱ se cataj Diose̱ se vaa se̱ cotoj ní' ga̱ nica̱ tuvi' ní' , ne̱ veé cataj uún Diose̱ se vaa se̱ ticavi' ní' tuvi' ní' a . Vaa síí ne otoj ga̱ nica̱ tuvi' , tza̱j ne̱ ticavi' so' tuvi' so' , ga̱a ne̱ síí 'yaj da̱nj ro' , me se yu̱u̱n che'e̱ tiri' so' se‑tucua̱nj Diose̱ tucuáán noco̱' so' ga̱a̱ na̱nj ado̱nj .
Che'é dan ve'é ca'mi̱i̱ soj , ne̱ ve'é qui'ya̱j soj , ne̱ cu̱nuû rá soj se vaa vaa güii ca'ne̱' Diose̱ cacun' che'é ní' , ni̱'yaj Diose̱ se‑tucua̱nj Diose̱ chugua̱nj . 'O̱ se ne sayu̱u̱n vaa cuno̱ ní' nana̱ yo' ma' .
'O̱ se asa̱' ca'ne̱' Diose̱ cacun' che'é yuvii̱ , ne̱ se̱ gaa 'e̱e̱ rá Diose̱ ni̱'yaj Diose̱ man síí ne 'e̱e̱ rá man tuvi' ma' . Tza̱j ne̱ se ni'ya̱nj rá me se yo' me qui'ya̱j canaán rihaan sayuun ado̱nj .
Cuno̱ soj ca'mi̱j , tinu̱j , nocoj . Sese taj ní' se vaa amán rá ní' ni'ya̱j ní' Diose̱ , ne̱ sese ne 'yaj ní' a̱ doj se lu̱j rihaan tuvi' ní' , ne̱ ca've̱e quinani̱i̱ ní' rihaan sayuun , rá soj na' . Taj ma' . Se̱ ca'vee a̱ doj man ado̱nj .
Xca̱j soj cuentá ei . Sese vaa tinúú ní' do̱' , ra'vij ní' do̱' , ne̱ achiin se chá achiin yatzíj cu̱nuû so' do̱' ,
ne̱ sese cata̱j ní' rihaan síí achiin rasu̱u̱n man , ne̱ : “ Ca'a̱nj sa̱' so̱' , ne̱ dínj ga̱a̱ nimán so̱' ei . Rque̱ Diose̱ yatzíj quita̱j xráá so̱' do̱' , rque̱ Diose̱ se chá cha̱ so̱' do̱' ei ” , cata̱j ní' rihaan síí achiin man , ga̱a ne̱ sese se̱ quirii ní' se vaa achiin man tuvi' ní' , ne̱ taj se gu̱un se‑na̱na̱ ní' ga̱a̱ a̱ ma' .
Veé da̱nj vaa ya̱ , ne̱ sese taj ní' se vaa síí amán rá ni'ya̱j man Diose̱ me ní' , ne̱ sese taj se lu̱j 'yaj ní' , ga̱a ne̱ nuveé si̱j amán ya̱ rá me ní' ga̱a̱ a̱ mei .
Tza̱j ne̱ ta'a̱j nii cata̱j rihaan tuvi' se vaa so̱' me se síí amán rá ni'ya̱j man Diose̱ mé so̱' , ne̱ 'u̱nj nihánj me se síí 'yaj se sa̱' rihaan Diose̱ mé 'u̱nj , cata̱j nii chugua̱nj . Tza̱j ne̱ xca̱j so̱' cuentá , ne̱ asa̱' ca've̱e xca̱j yuvii̱ cuentá se vaa síí amán rá ni'ya̱j man Diose̱ mé so̱' , sese nuvi' a̱ 'ó se sa̱' 'yáá so̱' ga̱ . Tza̱j ne̱ 'u̱nj nihánj me se che'é se sa̱' 'yáá 'u̱nj ro' , che'é dan ne'en yuvii̱ se vaa síí amán rá ni'ya̱j man Diose̱ mé 'u̱nj chugua̱nj .
Dan me se cuna̱j 'yáá so̱' se vaa amán rá so̱' se vaa o̱ruun Diose̱ , tza̱j ne̱ da̱nj 'yaj gue̱e̱ nij nana̱ chre̱e uún , ne̱ che'é dan chu'vi' nij so' nda̱a ri'íj ma'a̱n man nij so' che'é sayuun qui'ya̱j Diose̱ man nij so' vaa güii a .
Síí ni'yo̱n mé so̱' , sese uun rá so̱' se vaa taj che'é qui̱'yáá so̱' se lu̱j , ne̱ nihánj me se ti̱haán 'u̱nj rihaan so̱' se vaa sese taj se lu̱j 'yaj ní' , ne̱ amán rma'a̱n rá ní' ni'ya̱j ní' Diose̱ na̱nj chugua̱nj .
Dan me se xi̱i ní' síí cu'na̱j Abraham me se ne'én so̱' se vaa ca'vej so' ticavi̱' so' ta'níí so' síí cu'na̱j Isaac rihaan mesá altar go̱' so' man ta'níí so' rihaan Diose̱ a . Ne̱ che'é se vaa qui'yaj so' da̱nj ro' , che'é dan cunuu sa̱' so' rihaan Diose̱ ei .
Xca̱j so̱' cuentá se vaa che'é se cuchumán rá Abraham ni'ya̱j so' man Diose̱ ro' , che'é dan me guun rá so' qui'ya̱j so' se lu̱j che'é Diose̱ , ne̱ che'é se qui'yaj so' da̱nj ro' , che'é dan ne'en ní' se vaa cuchumán nu̱' rá so' ni'ya̱j so' man Diose̱ chugua̱nj .
Ne̱ quisíj ya̱ nu̱' se‑na̱na̱ Diose̱ nana̱ nihánj a : “ Cuchumán rá Abraham ni'ya̱j so' man Diose̱ , ne̱ che'é dan cataj Diose̱ se vaa si̱j sa̱' me Abraham a ” . Ne̱ síí chéé ga̱ Diose̱ me uún Abraham , taj nii uún a .
Xca̱j soj cuentá se vaa che'é se lu̱j 'yaj ní' ro' , che'é dan nuu sa̱' ní' rihaan Diose̱ , ne̱ nuveé che'e̱ se taj ní' se vaa amán rá ní' ni'ya̱j ní' man Diose̱ do̱j me nuu sa̱' ní' rihaan Diose̱ ma' .
Dan me se Rahab chana̱ niha̱' rá me se cunuu sa̱' no' rihaan Diose̱ ga̱a qui'yaj no' se lu̱j rihaan ro̱j síí ca'néé Diose̱ man ca'mi̱i̱ nana̱ sa̱' rihaan no' a . Cunuu sa̱' no' rihaan Diose̱ che'é se lu̱j qui'yaj no' , ne̱ dan me se ve'é racuíj no' man ro̱j síí israelitá ca'anj suun chiháán no' caxríj yuve̱ no' man ro̱j so' rihaan nij síí guun rá ticavi̱' man ro̱j so' , ga̱a ne̱ ca'néé no' man ro̱j so' yo'ó chrej vaa dínj na̱n' ro̱j so' tucuá ro̱j so' a .
Dan me se sese nuvi' nimán 'o̱ so' , ne̱ nuveé si̱j vaa i'na̱' me so' ma' . Ma̱a̱n cúú cavi' u̱u̱n me so' , ne̱ ase vaa xnangá nuvi' nimán rque ro' , da̱nj vaa síí taj se vaa amán rá ni'ya̱j man Diose̱ , ne̱ nuvi' a̱ doj se lu̱j 'yaj so' , ne̱ taj se gún' man nana̱ tu'va u̱u̱n so' a̱ man ado̱nj .
Nocoj . Se̱ guun ga̱a̱ que'e̱e̱ síí narqué chrej man soj ma' . 'O̱ se núj si̱j narqué chrej ro' , ne'en soj se vaa doj a̱ cara̱a Diose̱ cacun' xráá núj sese se̱ cuno núj rihaan Diose̱ ei .
'O̱ taran' ní' avii nana̱ chi'i̱i̱ tu'va na̱nj ado̱nj . Tza̱j ne̱ sese vaa 'o̱ síí ne a'mii nana̱ chi'i̱i̱ , ne̱ so' me síí ca've̱e gu̱un nucua̱j gu̱un chij rihaan nu̱' nee̱ man so' chugua̱nj .
Xca̱j soj cuentá ni̱'yaj soj man cuayó á . Nda̱' se xi̱j vaa cuayó , tza̱j ne̱ anu' ní' aga' le'e̱j nii tu'va xo' , ga̱a ne̱ cuno̱ xo' rihaan ní' ca'a̱nj xo' me rej ma'a̱n me rá ní' chugua̱nj .
Ne̱ xca̱j soj cuentá ni̱'yaj soj man rihoo chéé rihaan na uún á . Xi̱j vaa rihoo , ne̱ nucua̱j ndo'o o' nana̱ rihaan rihoo , ne̱ rcuchra̱' le'e̱j nii vaa rásuun nii tuguáj nii rihoo , tza̱j ne̱ ca'a̱nj yo' me rej ma'a̱n me rá nii ca'a̱nj yo' uún ei .
Ne̱ ta'nga' da̱nj vaa gue̱e̱ daa ní' uún , ne̱ tzin' vaa daa ní' , tza̱j ne̱ nucua̱j uxrá daa ní' na̱nj ado̱nj . Dan me se ne'en soj se vaa o̱rún' ya'an le'e̱j nii ro' , ca've̱e qui'ya̱j yo' caca̱a̱ cunu̱' quij ei .
Ne̱ ase vaa ya'an vaa nana̱ a'mii daa ní' , ne̱ ase vaa nu̱' chi'ii̱ ma̱n rihaan chumii̱ nihánj ro' , da̱nj vaa nana̱ a'mii daa ní' , ne̱ nda̱a ri' nu̱' nee̱ man ní' , 'yaj daa ní' na̱nj ado̱nj . Unu' ní' ga̱ tuvi' ní' , 'yaj daa ní' , che'é se síí chre̱e me síí 'yaj a'mii daa ní' nana̱ chi'i̱i̱ na̱nj á .
A'vee uun chij yuvii̱ rihaan me ma'a̱n xcuu , ne̱ dan me se rihaan xcuu ma̱n quij do̱' , rihaan xtâj do̱' , rihaan xcuáá do̱' , rihaan xcuaj do̱' , uun chij yuvii̱ ,
tza̱j ne̱ taj se 'yá' gu̱un chij a̱ doj yuvii̱ rihaan daa ma'a̱n yuvii̱ ma' . Avii ndo'o nana̱ chi'i̱i̱ tu'va ní' , ne̱ taj se 'yá' gu̱un dínj tu'va ní' , 'yaj daa ní' ía̱ ma' . Ase vaa na xna̱j ta̱j tu'va xcuáá yuva̱a̱ ro' , da̱nj vaa nana̱ chi'i̱i̱ avii tu'va ní' , 'yaj daa ní' , ne̱ 'yaj chi'i̱i̱ yo' man tuvi' ní' chugua̱nj .
Dan me se tu'va ní' me avii nana̱ lu̱j a'mii ní' che'é Rej ní' Diose̱ síí 'ni̱j ra'a man ní' , ne̱ veé daa ní' a'mii nana̱ chre̱e che'é tuvi' ní' uún a . Ne̱ dan me se ase vaa Diose̱ ro' , da̱nj vaa nij tuvi̱' ní' ga̱a qui'yaj Diose̱ man taran' ní' a .
Veé tu'va ní' avii nana̱ lu̱j ne̱ veé tu'va ní' avii nana̱ chre̱e , 'yaj daa ní' , ne̱ nij uxrá vaa 'yaj ní' da̱nj , na̱nj tinu̱j , nocoj .
Se̱ ca'vee cavi̱i̱ na chiha̱n' ga̱ na 'ne̱' rque o̱rún' curuj na ma' .
Taj rutzi̱' avii raa̱ chruun rcoo ma' . Ne̱ rcoo ne avii raa̱ chruun rcue'é ma' . Ne̱ da̱nj na̱nj na uún , ne̱ se̱ ca'vee cu̱riha̱nj na chiha̱n' rej nu̱u̱ na 'ne̱' , ne̱ taj che'é cavi̱i̱ nana̱ chi'i̱i̱ tu'va ní' , sese rej nu̱u̱ nana̱ sa̱' me nimán ní' a̱ man ado̱nj .
Sese vaa ta'a̱j soj síí acaj cuentá ne̱ avii ndo'o raa̱ soj , rá soj , ne̱ ve'é ina̱nj qui'ya̱j soj si̱j vaa da̱nj rá rihaan tuvi' soj , ne̱ xca̱j tuvi' soj cuentá se vaa che'é se avii raa̱ soj ro' , che'é dan síí ni'ya̱nj nimán me soj , ne̱ che'é dan me ve'é ina̱nj 'yaj soj a .
Tza̱j ne̱ sese xco̱j ruva̱a̱ rá soj , ne̱ sese me ina̱nj rá soj quiri̱i̱ ta'nga' soj rihaan tuvi' soj , ga̱a ne̱ se̱ guun ca'mi̱i̱ xta̱' soj cata̱j soj se vaa síí acaj cuentá avii raa̱ me soj a̱ ma' . 'O̱ se nuveé si̱j acaj cuentá me síí 'yaj da̱nj mei .
Sese si̱j xco̱j ruva̱a̱ rá me soj , ne̱ nuveé si̱j nica̱j tucuáán sa̱' cavii rihaan Diose̱ me soj a̱ ma' . Ina̱nj tucuáán cavii raa̱ nij síí ma̱n rihaan yo'óó nihánj u̱u̱n me tucuáán nica̱j soj , ne̱ da̱nj ina̱nj 'yaj yuvii̱ che'é se nana̱ chre̱e uno nij yuvii̱ na̱nj ado̱nj .
Rej ya̱nj síí xco̱j ruva̱a̱ rá me se taj se qui̱'yá' ga̱a̱ dínj ma' . Me a̱' se chi'i̱i̱ 'yaj nij so' na̱nj á .
Tza̱j ne̱ síí nica̱j tucuáán sa̱' cavii rihaan Diose̱ me se yo'o̱ vaa sa̱' nimán so' , ne̱ che'é dan 'o̱ chij yáán so' , ne̱ ne unu' so' ga̱ yuvii̱ ma' . Yo'o̱ lu̱j a'mii so' ga̱ tuvi' so' , ne̱ ne naqui'yaj so'o̱ so' xréé so' ga̱a a'mii tuvi' so' ga̱ so' ma' . 'E̱e̱ rá so' ni'ya̱j so' tuvi' so' , ne̱ ina̱nj se sa̱' 'yaj so' , ne̱ yo'o̱ cuya̱a̱n ve'é 'yaj so' rihaan nu̱' nij yuvii̱ , ne̱ 'yaj so' nu̱' nda̱a vaa taj so' a . Ne̱ nij síí 'yaj da̱nj ro' , me síí nica̱j ya̱ tucuáán sa̱' cavii rihaan Diose̱ chugua̱nj .
Dan me se síí 'yaj dínj ne yuvii̱ ga̱ tuvi' yuvii̱ ro' , ma'a̱n so' me síí ne̱ dínj ga̱ tuvi' , ne̱ che'é dan cunu̱u sa̱' nij tuvi̱' so' rihaan Diose̱ , qui'ya̱j so' na̱nj ado̱nj .
Me che'é unu' ndo'o nij soj ga̱ tuvi' soj , rá soj ga̱ . Nuveé che'e̱ se me ndo'o rá soj cavi̱i̱ sa̱' soj rihaan chumii̱ nihánj , ne̱ che'é dan na'vee ga̱a̱ xe̱j nimán soj a̱ a . Ne̱ nuveé che'e̱ dan unu' soj ga̱ tuvi' soj a̱ a .
Me ndo'o rá soj ga̱a̱ rasu̱u̱n sa̱' rihaan soj , tza̱j ne̱ ne ca've̱e quiri̱' soj rasu̱u̱n yo' cuma̱n yo' rihaan soj a̱ a . Dan me se che'é dan uun xco̱j ruva̱a̱ ndo'o rá soj ni'ya̱j soj man síí vaa rasu̱u̱n rihaan ado̱nj . Tza̱j ne̱ soj me se taj se 'yá' quiri̱' soj , ne̱ che'é dan unu' soj ga̱ tuvi' soj ei . Tza̱j ne̱ nuvi' rasu̱u̱n sa̱' rihaan soj , che'é se ne achíín ni'ya̱j soj rihaan Diose̱ ado̱nj .
Ne̱ nda̱' se achíín ni'ya̱j soj rihaan Diose̱ , tza̱j ne̱ ne rqué Diose̱ nij rasu̱u̱n yo' rihaan soj , che'é se chi'i̱i̱ ndo'o vaa nimán soj ga̱a achíín ni'ya̱j soj rihaan Diose̱ ei . Dan me se me ina̱nj rá soj cavi̱i̱ sa̱' ma'a̱n ina̱nj soj rihaan chumii̱ nihánj qui'ya̱j nij rasu̱u̱n yo' ei .
Ne̱ ase vaa chana̱ otoj ga̱ yo'ó chii ro' , da̱nj vaa soj , ne̱ ne noco' ya̱ soj man Diose̱ a̱ ma' . Xca̱j soj cuentá se vaa síí me rá cavi̱i̱ sa̱' rihaan chumii̱ nihánj ro' , so' me síí ta̱j ri'yunj man Diose̱ ado̱nj . Ya̱ uxrá ei .
Ne̱ xca̱j soj cuentá se vaa ne tu'va rma'a̱n nana̱ nihánj nana̱ a'mii danj Diose̱ a : “ Diose̱ qui'yaj nimán ní' , ne̱ me uxrá rá Diose̱ canoco̱' nimán ní' man o̱rún' so' ” , taj danj Diose̱ a .
Ne̱ uxrá doj 'yaj Diose̱ se lu̱j che'é ní' , ne̱ che'é dan no̱ nana̱ nihánj rihaan danj Diose̱ a : “ Aráán Diose̱ chrej rihaan nij síí xta̱' nimán se̱ cavii sa̱' nij so' , tza̱j ne̱ 'yaj Diose̱ se lu̱j che'é nij síí vaa nica̱' nimán ” , taj danj Diose̱ a .
Che'é dan cuno̱ soj rihaan Diose̱ á . Naqui'ya̱j so'o̱ soj xréé soj rihaan síí chre̱e , ne̱ cuna̱nj síí chre̱e rihaan soj á .
Quinichru̱n' soj rihaan Diose̱ , ga̱a ne̱ quinichru̱n' Diose̱ rihaan soj á . Nij síí tumé cacun' ro' , ta̱náj nij so' se‑tucua̱nj nij so' tucuáán chi'i̱i̱ , ne̱ nij síí uun vi̱j rá canoco̱' man Diose̱ ro' , naqui'ya̱j nica̱ nij so' nimán nij so' á .
Se̱ gaa niha̱' rá soj ca'nga̱' soj mei . Vaa che'é quinano̱ rá soj ta've̱e soj che'é cacun' tumé soj ei .
Naqui'ya̱j nica̱' soj nimán soj rihaan síí 'ni̱j ra'a man ní' , ga̱a ne̱ cavi̱i̱ sa̱' soj , qui'ya̱j so' chugua̱nj .
Se̱ guun nano̱ soj cuentó ne̱ che'é tuvi' soj , man tinu̱j , man nocoj . Síí nanó cuentó ne̱ do̱' , síí araa cacun' xráá tuvi' do̱' , so' me síí taj se vaa taj che'é cuno̱ ní' cunuda̱nj se‑tucua̱nj Diose̱ chugua̱nj . Ne̱ síí a'mii da̱nj ro' , nuveé si̱j uno se‑tucua̱nj Diose̱ me so' ma' . Ma̱a̱n se síí naqui'yaj cu̱u se‑tucua̱nj Diose̱ me u̱u̱n so' na̱nj ei .
Dan me se o̱rún' Diose̱ ya̱ me síí cuchruj se‑tucua̱nj Diose̱ , ne̱ veé o̱rún' Diose̱ me síí ca'ne̱' cacun' che'é ní' vaa güii , ne̱ so' me síí gu̱un nucua̱j ti̱nanii man ní' rihaan sayuun , ne̱ veé so' me síí gu̱un nucua̱j ca'ne̱j man ní' rihaan ya'an ei . Tza̱j ne̱ ní' me se yuvii̱ u̱u̱n me ní' , ne̱ taj che'é cara̱a ní' cacun' xráá tuvi' ní' ma' .
Ne̱ vaa soj si̱j a'mii nana̱ nihánj uún a : “ Cuan' se̱ , a'yuj se̱ , ca'a̱nj núj 'o̱ chuman' ca̱yáán núj 'o̱ yo' , ne̱ quira̱a̱n núj rasu̱u̱n natu've̱e̱ núj , ne̱ qui'ya̱j canaán ndo'o núj sa'anj ” , taj soj , ne̱ nihánj me se cuno̱ soj ca'mi̱j á .
Nij soj me se ne ne'en uxrá soj da̱j quira̱n' soj a'yuj a̱ ma' . 'O̱ se ase vaa ngaa ya'a̱an ro' , da̱nj vaa soj rihaan chumii̱ nihánj , ne̱ nanij ngaa ya'a̱an 'o̱ orá le'e̱j nii , ne̱ ra'ya̱nj naxtun' uún ngaa ya'a̱an yo' na̱nj ado̱nj .
Che'é dan no̱ xcúún soj cata̱j soj : “ Sese me rá síí 'ni̱j ra'a man ní' , ne̱ ca've̱e ga̱a̱ i'na̱' ní' , ne̱ ca've̱e qui'ya̱j suun ní' á ” , cata̱j soj á .
Tza̱j ne̱ soj me se a'mii xta̱' ndo'o soj rihaan Diose̱ , ne̱ chi'i̱i̱ ndo'o vaa nu̱' nana̱ xta̱' a'mii soj ado̱nj .
Tza̱j ne̱ sese ne'en ní' da̱j me rá Diose̱ qui'ya̱j ní' , ne̱ ne 'yaj ní' nda̱a vaa me rá Diose̱ qui'ya̱j ní' , ga̱a ne̱ gu̱un ní' síí tumé ndo'o cacun' na̱nj ado̱nj .
Ne̱ soj si̱j ru'vee me se ya̱j me se quene'e̱n soj ei . Ta've̱e uxrá soj che'é sayuun quira̱n' soj vaa güii chugua̱nj .
Ne̱ rihaan Diose̱ me se ase vaa se cuchruu̱ vaa nu̱' si'yaj soj , ne̱ ase vaa yatzíj navij chá xcuu vaa nu̱' saga̱n' soj ,
ne̱ ase vaa aga' navij qui'yaj tucunj yo̱o ro' , da̱nj vaa nu̱' se‑sa'a̱nj soj , ne̱ tucunj yo̱o yo' ro' , ni̱'yaj Diose̱ , ne̱ xca̱j Diose̱ cuentá se vaa síí yanu̱' me soj rihaan síí nique̱ , ne̱ che'é dan caca̱a̱ ma'a̱n soj , qui'ya̱j tucunj yo̱o yo' ado̱nj . Dan me se uxrá caraa sa̱' soj sa'anj rihaan chumii̱ nihánj , tza̱j ne̱ nichru̱n' ca'a̱nj ni'ya̱ chumii̱ nihánj na̱nj ado̱nj .
Dan me se acaj ndo'o Diose̱ cuentá se vaa ne na̱ru'vee sa̱' soj tu'vee se‑mo̱zó soj síí rii xnaa̱ soj a . Ne̱ aguáj ndo'o nij mozó yo' rihaan Diose̱ che'é se‑sa'a̱nj nij so' chugua̱nj . Ne̱ catúj se‑na̱na̱ nij so' xréé Diose̱ si̱j uun chij ndo'o rej xta̱' na̱nj ei .
Ne̱ dan me se uun niha̱' uxrá rá soj rihaan chumii̱ nihánj , ne̱ ina̱nj rasu̱u̱n sa̱' uxrá mán rihaan soj , ne̱ ase vaa xcáá namij ro' , da̱nj vaa soj , ne̱ ne acaj soj cuentá se vaa nichru̱n' ca'na̱' sayuun rihaan soj a̱ ma' .
Tza̱j ne̱ dan me se cuta' ndo'o soj cacun' xráá nij síí sa̱' , ne̱ nda̱a ticavi' soj man ta'a̱j tuvi' nij so' , ne̱ ca'ne' sa̱' gue̱e̱ rá nij so' cavi̱' tuvi' nij so' , qui'yaj soj a .
Che'é dan ga̱a̱ ina̱j nimán soj na̱'vi̱j soj nda̱a se quisi̱j güii ca'na̱' uún síí 'ni̱j ra'a man ní' , tinu̱j , nocoj . Xca̱j soj cuentá da̱j 'yaj síí unô naa̱ ei . Na̱j vaa nimán so' na'vi̱j so' maa̱n che'é rej cachi̱j sa̱' ve'é xnaa̱ so' , ga̱a ne̱ quiri̱i̱ so' tan' ado̱nj .
Da̱nj qui'ya̱j gue̱e̱ soj , ne̱ ga̱a̱ ina̱j nimán soj , ne̱ ca'ne̱j nucua̱j soj nimán soj , che'é se nichru̱n' ca'na̱' síí 'ni̱j ra'a man ní' ei .
Se̱ ca'mii soj nana̱ nij che'é tuvi' soj , ne̱ se̱ gaa na̱nj quita̱j cacun' xráá ma'a̱n soj , man tinu̱j , man nocoj . 'O̱ se a̱j nicun' chru̱u̱n síí ca'ne̱' cacun' che'é ní' rej ta'yaa ei .
Xca̱j soj cuentá , ni̱'yaj soj nij síí nata' se‑na̱na̱ Diose̱ ga̱a naá se vaa nucua̱j nimán nij so' rihaan sayuun , ne̱ ase vaa qui'yaj nij so' ro' , da̱nj ga̱a̱ qui'ya̱j soj ei .
Ne̱ uxrá cavii sa̱' nij síí nucua̱j nimán rihaan sayuun , rá ní' , ni'ya̱j ní' man nij so' , ne̱ a̱j cuno soj se vaa nucua̱j nimán síí cu'na̱j Job rihaan sayuun ga̱a naá , ne̱ a̱j ne'en soj se vaa avii sa̱' nu̱' nij síí vaa da̱nj , 'yaj síí 'ni̱j ra'a man ní' , che'é se 'e̱e̱ uxrá rá so' ni'ya̱j so' man ní' chugua̱nj .
Dan me se nana̱ nihánj me nana̱ noco̱o doj rihaan nu̱' nij nana̱ , tinu̱j , nocoj . Se̱ cuta' soj raa̱ Diose̱ ca'mi̱i̱ soj mei . Se̱ cataj soj chuma̱nj yo'óó man soj , sese se̱ ca'mii ya̱ soj mei . Ne̱ me ma'a̱n yo'ó rasu̱u̱n , ne̱ se̱ ca'mii soj da̱nj che'é ma' . Sese ca've̱e qui'ya̱j soj , rá soj , ne̱ : “ Ca've̱e ei ” , cata̱j u̱u̱n soj , ne̱ sese se̱ ca'vee qui'ya̱j soj , rá soj , ne̱ : “ Se̱ ca'vee ma' ” , cata̱j u̱u̱n soj , ga̱a ne̱ se̱ cuta' Diose̱ cacun' xráá soj man chugua̱nj .
Sese vaa 'o̱ tuvi' soj ran' sayuun , ne̱ cachi̱nj ni'ya̱j so' rihaan Diose̱ á . Sese vaa 'o̱ tuvi' soj niha̱' rá , ne̱ cachra̱a̱ so' chra' rihaan Diose̱ á .
Sese vaa 'o̱ tuvi' soj ran' , ne̱ nacu̱nj so' man nij síí chij nica̱j yu'unj man nij síí noco̱' man Jesucristó ca'na̱' nij so' , ne̱ cata̱' tu'va nij so' se‑chuvi̱i síí 'ni̱j ra'a man ní' , ne̱ cuta̱a̱ nij so' casté raa̱ síí ran' , ne̱ cachi̱nj ni'ya̱j nij síí chij yo' rihaan Diose̱ che'é síí ran' a .
Sese ya̱ amán rá nij síí achíín ni'ya̱j rihaan Diose̱ se vaa ra̱cuíj Diose̱ man síí ran' , ne̱ nahu̱un síí ran' yo' , qui'ya̱j síí 'ni̱j ra'a man ní' , ne̱ sese tumé síí ran' yo' cacun' , ne̱ quinavi̱j cacun' xráá so' a .
Che'é dan nda̱a 'o̱ 'o̱ ní' nata̱' ya̱ rihaan tinúú ní' che'é cacun' tumé ní' , ne̱ nda̱a 'o̱ 'o̱ ní' cachi̱nj ni'ya̱j rihaan Diose̱ che'é tuvi' ní' , ga̱a ne̱ nahu̱un ní' , qui'ya̱j Diose̱ a . Sese vaa 'o̱ síí vaa nica̱ ya̱ nimán achíín ni'ya̱j uxrá rihaan Diose̱ , ne̱ cuno̱ ya̱ Diose̱ , ne̱ qui'ya̱j Diose̱ nda̱a vaa cachíín ni'ya̱j so' ei .
Na̱nj yuvii̱ me síí cu'na̱j Elías síí cayáán ga̱a naá , ne̱ ase vaa ma'a̱n ní' vaa so' , tza̱j ne̱ cachíín ni'ya̱j so' rihaan Diose̱ se vaa se̱ caman' , ne̱ quisíj nda̱a va'nu̱j ya̱ yo' táá yanéé ne cama̱n' qui'yaj so' , qui'yaj Diose̱ ga̱a cachíín ni'ya̱j so' rihaan Diose̱ ei .
Nda̱a síj , ga̱a ne̱ cachíín ni'ya̱j uún so' maa̱n rihaan Diose̱ , ga̱a ne̱ caman' uún , qui'yaj Diose̱ , ga̱a ne̱ cavii sa̱' naa̱ a .
Cuno̱ soj ca'mi̱j , tinu̱j , nocoj . Sese ta̱náj xco̱ 'o̱ tuvi' soj se‑tucua̱nj Diose̱ tucuáán ya̱ , ne̱ sese guun nucua̱j yo'ó tuvi' soj qui'ya̱j canaán so' ca̱nica̱j uún síí ca'anj yaníj yo' canoco̱' so' tucuáán sa̱' ,
ne̱ dan me se síí qui'yaj canaán yo' me se so' me síí tinanii man tuvi' rihaan sayuun ado̱nj . Ne̱ guun nucua̱j so' tinanii so' man nimán tuvi' so' rihaan sayuun ei . Dan me se ca'néj noco̱o ndo'o so' cacun' xráá tuvi' so' ado̱nj .
'U̱nj ro' , me síí cu'na̱j Pedró , ne̱ apóstol cune' Jesucristó ca'a̱nj nata̱' rihaan yuvii̱ che'é so' mej a . Ne̱ qui̱'yáá 'u̱nj yanj nihánj ca'ne̱j 'u̱nj rihaan soj si̱j narii Diose̱ man canoco̱' man so' si̱j cha'nuu̱ ca'anj estadó Ponto do̱' , estadó Galacia do̱' , estadó Capadocia do̱' , estadó Asia do̱' , estadó Bitinia do̱' , che'é sayuun quiran' soj a .
Asi̱j naá quene'en Rej ní' Diose̱ se vaa canoco̱' soj man so' , ne̱ che'é dan quinarii so' man soj , ga̱a ne̱ guun che'e̱ soj canoco' soj man o̱rún' Diose̱ , qui'yaj Nimán Diose̱ , che'é se me rá so' cuno̱ soj rihaan so' , ne̱ me rá so' cunu̱u sa̱' nimán soj qui'ya̱j ton man Jesucristó ton cayanj man so' ga̱a cavi' so' che'é ní' a . Me rá 'u̱nj qui'ya̱j ndo'o Diose̱ se lu̱j che'é soj , ne̱ ga̱a̱ xe̱j ndo'o nimán soj qui'ya̱j Diose̱ a .
Cuna̱j uxrá vaa Diose̱ Rej Jesucristó si̱j 'ni̱j ra'a man ní' , cata̱j ní' á . Dan me se cunuu 'e̱e̱ uxrá rá so' ni'ya̱j so' man ní' , ne̱ che'é dan naqui'yaj i'na̱' so' man Jesucristó , ne̱ che'é se cunuu i'na̱' uún Jesucristó ro' , che'é dan guun ta'ni̱j Diose̱ man ní' , ne̱ che'é se ta'ni̱j Diose̱ me ní' , che'é dan guun niha̱' rá ní' ne̱ na'vi̱j ní' quisi̱j güii ca̱yáán ní' rihaan Diose̱ nu̱' cavii nu̱' ca'anj ei .
Ne̱ dan me se vaa se sa̱' nica̱j Diose̱ rque̱ Diose̱ man soj asa̱' nucui' soj rihaan so' , ne̱ daj chiha̱a̱ míj se̱ quiri' se sa̱' yo' , ne̱ yo'o̱ ga̱a̱ sa̱' yo' nu̱' cavii nu̱' ca'anj na̱nj ado̱nj .
Nucua̱j ndo'o Diose̱ , ne̱ che'é se amán rá soj ni'ya̱j soj man Jesucristó , che'é dan tumé Diose̱ man soj , che'é rej ca've̱e cavi̱i̱ sa̱' soj asa̱' quisíj güii ca'a̱nj ni'ya̱ chumii̱ nihánj ne̱ quene'e̱n ní' nu̱' se vaa qui'ya̱j so' che'é ní' ei .
Che'é dan guun niha̱' uxrá rá soj na̱nj á . Dan me se nda̱' se cuano̱ nanó rá soj che'é sayuun 'na' rihaan soj do̱j güii na̱nj rihaan chumii̱ nihánj cuano̱ , tza̱j ne̱ a̱j guun niha̱' ndo'o rá soj , che'é se ne'en soj se vaa cavi̱i̱ sa̱' soj vaa güii , qui'ya̱j Diose̱ chugua̱nj .
Dan me se ne'en soj se vaa aga' oró míí me se se ma̱n u̱u̱n rihaan chumii̱ nihánj me yo' , ne̱ vaa güii ca'a̱nj ni'ya̱ yo' ga̱ chumii̱ nihánj , tza̱j ne̱ axríj ya'an nii man aga' oró míí yo' , che'é rej me rá nii xca̱j nii cuentá sese aga' sa̱' me yo' ni' , ase aga' nij me yo' a . Ne̱ ase vaa ya'an rihaan aga' oró míí yo' ro' , da̱nj vaa sayuun rihaan soj , ne̱ che'é sayuun ran' soj ro' , che'é dan acaj ní' cuentá sese ya̱ ya̱ amán rá soj ni'ya̱j soj man Diose̱ ni' , ase 'yaj ma'a̱n soj a . Tza̱j ne̱ sa̱' doj vaa soj rihaan aga' oró míí yo' , ne̱ daj chiha̱a̱ míj se̱ ca'anj ni'ya̱ soj , sese amán ya̱ rá soj ni'ya̱j soj man Diose̱ mei . Dan me se uxrá cavi̱i̱ sa̱' Diose̱ , qui'ya̱j soj , ne̱ uxrá ca'mi̱i̱ sa̱' yuvii̱ che'é Diose̱ , asa̱' ca'na' uún Jesucristó rihaan chumii̱ nihánj chugua̱nj .
Ne̱ Jesucristó me se nda̱' se ne quene'e̱n rihaan soj man so' , tza̱j ne̱ amán rá soj ni'ya̱j soj man so' , ne̱ ne ne'en xa̱' rihaan soj man so' nihánj cuano̱ , tza̱j ne̱ che'é se cuchumán ya̱ rá soj ni'ya̱j soj man so' ro' , che'é dan guun niha̱' uxrá rá soj che'é se a̱j ne'en soj se vaa cavi̱i̱ sa̱' uxrá soj ado̱nj .
Ne̱ che'é se amán rá soj ni'ya̱j soj man Diose̱ ro' , che'é dan cavi̱i̱ sa̱' nimán soj rihaan so' ei .
Dan me se nij síí nata' se‑na̱na̱ Diose̱ ga̱a naá ro' , nata' nij so' che'é se lu̱j qui'ya̱j Diose̱ che'é soj , ne̱ guun ndo'o rá nij so' xca̱j nij so' cuentá da̱j ga̱a̱ cavi̱i̱ sa̱' yuvii̱ qui'ya̱j Diose̱ , ne̱ naqui'yaj cu̱u nij so' cúú yave̱ nij so' che'é nu̱' nij rasu̱u̱n sa̱' chugua̱nj .
Dan me se naqui'yaj cu̱u uxrá ya̱ nij so' aman ca'na̱' síí ca'ne̱j Diose̱ rihaan chumii̱ a . 'O̱ se nica̱j yu'unj Nimán Jesucristó man nij so' , ne̱ ma'a̱n Nimán Jesucristó cataj xna'anj rihaan nij so' da̱j quira̱n' ma'a̱n Jesucristó asa̱' ca'na' so' do̱' , che'é suun sa̱' ca̱ta̱ so' asa̱' quisíj quiran' so' sayuun do̱' a .
Dan me se cataj xna'anj Diose̱ rihaan nij so' se vaa nuveé ma'a̱n nij so' me nij síí quene'e̱n ca'na̱' síí ca'ne̱j Diose̱ ma' . Tana̱nj nu̱' nij soj me nij síí quene'e̱n man síí ca'ne̱j Diose̱ , asa̱' ca'na' so' , taj Diose̱ rihaan nij síí nata' se‑na̱na̱ Diose̱ ga̱a naá yo' a . Ne̱ nihánj me se nij síí nata' se‑na̱na̱ Diose̱ nana̱ sa̱' yo' ya̱j ro' , ca'néé Diose̱ Nimán Diose̱ rihaan nij so' , ne̱ a̱j nata' nij so' nu̱' se vaa qui'yaj Jesucristó síí ca'néé Diose̱ rihaan chumii̱ nihánj cuno soj a . Ne̱ nda̱a nij se‑mo̱zó Diose̱ síí ya̱nj xta̱' me rá quene'e̱n da̱j ga̱a̱ cavi̱i̱ sa̱' ní' qui'ya̱j Jesucristó ei .
Che'é dan 'o̱ ca'ne̱j nimán soj qui'ya̱j soj nda̱a vaa me rá Diose̱ ei . Ga̱a̱ chij rá soj ga̱ tuvi' soj , ne̱ yo'o̱ ga̱a̱ nucua̱j rá soj man Diose̱ se vaa qui'ya̱j ndo'o so' se lu̱j che'é soj asa̱' ca'na' uún Jesucristó rihaan chumii̱ nihánj ei .
Dan me se gu̱un soj síí uno sa̱' rihaan Diose̱ ei . Ga̱a naá me se ne quene'e̱n soj da̱j vaa Diose̱ , ne̱ ina̱nj guun rá soj qui'ya̱j soj se nij , tza̱j ne̱ ya̱j me se se̱ guun qui'ya̱j uún soj da̱nj mei .
Tana̱nj che'é se síí sa̱' ina̱nj me Diose̱ síí nacúún man soj canoco̱' soj , che'é dan ma'a̱n soj ro' , no̱ xcúún gu̱un síí sa̱' ei .
Che'é dan no̱ nana̱ nihánj rihaan danj Diose̱ a : “ Síí sa̱' ina̱nj mé 'u̱nj , ne̱ che'é dan gu̱un soj síí sa̱' ina̱nj uún á ” , taj Diose̱ rihaan nij síí canoco' man so' ga̱a naá a .
Diose̱ ro' , me síí nica̱ ina̱nj a'ne' cacun' che'é 'o̱ 'o̱ ní' nda̱a vaa 'yaj 'o̱ 'o̱ ní' , ne̱ che'é se : “ Ata̱j chij ” , taj soj rihaan Diose̱ ga̱a achíín ni'ya̱j soj rihaan so' ro' , che'é dan 'o̱ cara̱a̱ cochro̱j soj rihaan so' do̱j nij güii ca̱yáán soj rihaan yo'óó nihánj á .
A̱j ne'en soj da̱j qui'yaj Diose̱ ga̱a tinanii so' man soj rihaan tucuáán nij rma'a̱n canoco' nij xi̱i soj síí cumán ga̱a naá , ne̱ nuveé sa'a̱nj me se go' Diose̱ ga̱a tinanii so' man soj ma' . Sa'anj me se se navi̱j u̱u̱n me yo' ei .
Tza̱j ne̱ ca'néé Diose̱ man Jesucristó cavi̱' ya̱ so' caya̱nj ton man so' che'é ní' , ne̱ ase vaa avi' matzinj le'e̱j sa̱' ina̱nj 'yaj nij síí israelitá che'é cacun' tumé nij so' ro' , da̱nj vaa cavi' Jesucristó che'é ní' , ne̱ so' me se vaa yu'vee ndo'o nó so' che'é se taj cacun' tumé so' man chugua̱nj .
Dan me se asi̱j ataa qui'ya̱j Diose̱ chumii̱ , ne̱ a̱j ne'en Diose̱ se vaa cavi̱' Jesucristó che'é ní' , ne̱ cuano̱ ga̱a nichru̱n' quinavi̱j chumii̱ nihánj me se curuvi' Jesucristó rihaan chumii̱ nihánj che'é ma'a̱n nij soj ei .
Ne̱ che'é se vaa qui'yaj Jesucristó che'é soj ro' , che'é dan amán rá soj ni'ya̱j soj man Diose̱ síí naqui'yaj i'na̱' man Jesucristó , ne̱ cune' Diose̱ man so' se vaa gu̱un chij so' a . Ne̱ che'é se da̱nj qui'yaj Diose̱ ro' , che'é dan amán rá soj ni'ya̱j soj man Diose̱ , ne̱ na'vi̱j soj quisi̱j güii cavi̱i̱ sa̱' ndo'o soj qui'ya̱j so' a .
Dan me se uno soj se‑na̱na̱ Diose̱ nana̱ ya̱ , ne̱ che'é dan cunuu sa̱' nimán soj , ne̱ che'é dan no̱ xcúún soj ga̱a̱ 'e̱e̱ rá soj man tuvi' soj ado̱nj . Se̱ cataj rma'a̱n soj se vaa 'e̱e̱ rá soj man tuvi' soj ma' . Ya̱ ga̱a̱ 'e̱e̱ ndo'o rá soj man tuvi' soj ei .
'O̱ se cunuu i'na̱' nimán soj , qui'yaj se‑na̱na̱ Diose̱ , ne̱ nuveé se cavi̱' me se‑na̱na̱ Diose̱ ma' . Tana̱nj ase vaa 'o̱ rasu̱u̱n vaa i'na̱' vaa se‑na̱na̱ Diose̱ , ne̱ daj chiha̱a̱ míj se̱ ca'anj ni'ya̱ yo' mei .
Che'é dan nó nana̱ nihánj rihaan danj Diose̱ a : “ Ase vaa coj chri̱n' ma̱n tacaan ro' , da̱nj vaa taran' ní' , ne̱ ase vaa yâj ta̱j raa̱ coj ro' , da̱nj vaa suun sa̱' 'yaj ní' a . Da̱j se vaa nacoo̱ coj ne̱ navij yâj ayuu ro' , da̱nj vaa ní' navij ní' a .
Tza̱j ne̱ daj chiha̱a̱ míj se̱ navij se‑na̱na̱ síí 'ni̱j ra'a man ní' ma' ” . Da̱nj taj nana̱ no̱ rihaan danj Diose̱ , ne̱ se‑na̱na̱ Diose̱ yo' me nana̱ sa̱' nata' núj rihaan soj ado̱nj .
Che'é dan ca'ne̱' rá soj ga̱ suun noco' tucuáán chi'i̱i̱ ei . Se̱ nachri' soj ni̱'yaj soj nu̱' tuvi' soj mei . Se̱ tiha' yu'unj soj man tuvi' soj mei . 'O̱ nda̱a taj soj ro' , veé da̱nj qui'ya̱j gue̱e̱ soj ei . Se̱ guun xco̱j ruva̱a̱ rá soj ni̱'yaj soj tuvi' soj mei . Se̱ nanó soj cuentó ne̱ che'é tuvi' soj ma' .
Ase vaa me ndo'o rá leé no̱ cutzi̱i leé no̱ too ro' , da̱nj gu̱un ndo'o rá soj tu̱cu'yón soj se‑na̱na̱ Diose̱ nana̱ ya̱ , ne̱ ase vaa racuíj too man leé no̱ achij leé no̱ ro' , da̱nj ga̱a̱ ra̱cuíj se‑na̱na̱ Diose̱ man soj cunu̱u sca̱' nimán soj chugua̱nj . Dan , ga̱a ne̱ cavi̱i̱ sa̱' ndo'o soj , qui'ya̱j Diose̱ ei .
'O̱ se a̱j ne'en soj se vaa ve'é ndo'o 'yaj síí 'ni̱j ra'a man ní' che'é ní' ado̱nj .
Ca'na̱' soj rihaan Jesucristó ei . Ase vaa 'o̱ yuvej xi̱j sa̱' uchruj nii asino ya̱a̱n tacóó ve' ga̱a nachráj nii ve' ro' , da̱nj vaa so' , tza̱j ne̱ nij síí ma̱n rihaan chumii̱ nihánj me se nachri' nij so' ni'ya̱j nij so' yuvej yo' , tza̱j ne̱ síí sa̱' ndo'o narii Diose̱ me so' na̱nj ado̱nj .
Ne̱ ase vaa nij yuvej le'e̱j nii nata' xráá yuvej xi̱j ro' , da̱nj vaa taran' soj , sese canoco̱' raan soj man Jesucristó , ne̱ ve'é cuma̱n rcua'a̱a̱n soj , qui'ya̱j Jesucristó , ga̱a ne̱ cunu̱u sa̱' nimán soj , ga̱a ne̱ ase vaa xrej ro' , da̱nj ga̱a̱ soj rihaan Diose̱ , ne̱ ase vaa se sa̱' nago' nij xrej rihaan Diose̱ ro' , da̱nj ga̱a̱ se sa̱' qui'ya̱j soj che'é se me soj síí noco̱' man Jesucristó , ga̱a ne̱ cara̱n' rá Diose̱ se vaa 'yaj soj ei .
Che'é dan nó nana̱ nihánj rihaan danj Diose̱ a : “ Ni̱'yaj so̱' ei . A̱j cuné' 'u̱nj yo'o̱ yuvii̱ chuman' Jerusalén na̱j rej cu'na̱j Sion , ne̱ ase vaa 'o̱ yuvej vaa so' , nucua̱j ndo'o so' chugua̱nj . Si̱j sa̱' ndo'o me so' , ne̱ quinarii 'u̱nj man so' , ne̱ ase vaa yuvej xi̱j une' yuvii̱ tacóó ve' ro' , da̱nj ga̱a̱ so' , ne̱ sese cuchuma̱n rá yo'o̱ so' quene'e̱n so' man síí cuné' 'u̱nj , ne̱ se̱ guun na'a̱j so' ma' . Tana̱nj cavi̱i̱ sa̱' ndo'o so' ado̱nj ” . Da̱nj cataj Diose̱ , ca'mii so' che'é Jesucristó ga̱a naá a .
Vaa yu'vee ndo'o nó Jesucristó rihaan soj si̱j amán rá ni'ya̱j man so' , tza̱j ne̱ xa̱' nij síí ne amán rá ni'ya̱j man Jesucristó me se quisi̱j ya̱ nda̱a vaa taj nana̱ nihánj nana̱ no̱ rihaan danj Diose̱ ado̱nj : “ Yuvej quiri'íj nij síí cune' ve' ro' , guun yuvej sa̱' doj rihaan taran' nij yuvej na̱j tacóó ve' yo' na̱nj ado̱nj ” , taj danj Diose̱ a .
Ne̱ : “ Naxru̱' yuvii̱ , qui'ya̱j yuvej yo' , ne̱ gu̱un na'a̱j nij yuvii̱ ga̱a quene'e̱n nij yuvii̱ man so' ” , taj yo'ó nana̱ no̱ rihaan danj Diose̱ a . Ne̱ nij síí ne amán rá ni'ya̱j man Jesucristó me se che'é se ne cuno̱ nij so' se‑na̱na̱ Diose̱ ro' , che'é dan naxru̱' nij so' ne̱ quiri̱' nij so' a . Dan me se ca'néé ra'a Diose̱ man nij so' quira̱n' nij so' da̱nj na̱nj ei .
Xa̱' soj , tza̱j ne̱ si̱j narii Diose̱ me soj , ne̱ xrej uun chij ya̱ nu̱u̱ rihaan Diose̱ me soj , ne̱ si̱j cunuu sa̱' nimán me soj , ne̱ yuvii̱ ma̱n chuman' noco̱o sa̱' ndo'o ya̱ uun chij Diose̱ rihaan me soj , ne̱ che'é se me rá Diose̱ nata̱' soj che'é se sa̱' qui'yaj so' ro' , che'é dan narii so' man soj ei . Dan me se si̱j noco̱' tucuáán rmi̱' me soj ga̱a naá , tza̱j ne̱ canacúún Diose̱ man soj xca̱j soj cuentá , ne̱ cuna̱j uxrá vaa se‑tucua̱nj Diose̱ tucuáán noco̱' soj cuano̱ ei .
Dan me se ga̱a naá me se nuveé yuvi̱i̱ 'ni̱j ra'a Diose̱ me soj , ne̱ ne ga̱a̱ 'e̱e̱ rá Diose̱ ni̱'yaj Diose̱ man soj ma' . Tza̱j ne̱ ya̱j me se cunuu 'e̱e̱ rá so' ni'ya̱j so' man soj , ne̱ guun soj síí chéé ga̱ ma'a̱n Diose̱ , ne̱ 'ni̱j ra'a Diose̱ man soj ei .
Dan me se 'e̱e̱ ndo'o raj man soj , ne̱ qui'ya̱j soj se ndo'o uxrá , ne̱ cuno̱ soj ei . Nuveé chiha̱nj ní' me chumii̱ ma̱n ní' cuano̱ , man tinu̱j , man nocoj . Ase vaa 'o̱ síí aran' me ma'a̱n rej ro' , da̱nj vaa ní' rihaan chumii̱ nihánj cuano̱ ei . Che'é dan se̱ guun qui'ya̱j soj rasu̱u̱n chi'i̱i̱ me rá nee̱ man soj qui'ya̱j soj ma' . 'O̱ se unu' se chi'i̱i̱ yo' ga̱ nimán ní' ado̱nj .
Ne̱ ve'é ina̱nj qui'ya̱j soj rej ne̱ soj sca'núj nij síí chi'i̱i̱ ma̱n rihaan chumii̱ nihánj , ga̱a ne̱ sese gu̱un rá nij so' cuta̱' nij so' cacun' rmi̱' xráá soj se vaa nij 'yaj soj , ga̱a ne̱ xca̱j nij so' cuentá se vaa ve'é ina̱nj 'yaj soj ei . Ga̱a ne̱ güii cuchi̱' Diose̱ rihaan nij so' me se cata̱j nij so' se vaa sa̱' uxrá vaa Diose̱ chugua̱nj .
Che'é se si̱j noco̱' man síí 'ni̱j ra'a man ní' me soj ro' , che'é dan cuno̱ soj rihaan taran' nij síí nica̱j suun ei . Dan me se cuno̱ soj rihaan síí nica̱j suun noco̱o emperador , che'é se si̱j uun chij doj me so' ei .
Ne̱ dan me se cuno̱ soj rihaan yo'ó nij síí nica̱j suun gobernador noco̱' do̱' ni̱j uún , che'é se si̱j a'ne' suun síí nica̱j suun emperador rihaan me nij so' , ne̱ no̱ xcúún nij so' qui'ya̱j nij so' sayuun man nij síí chi'i̱i̱ do̱' , ca'mi̱i̱ sa̱' nij so' che'é nij síí sa̱' do̱' chugua̱nj .
Ne̱ me rá Diose̱ qui'ya̱j ní' se sa̱' , ga̱a ne̱ cunu̱u dínj tu'va nij síí ne acaj cuentá síí tu'va rma'a̱n nana̱ nij che'é Jesucristó chugua̱nj .
Ne'en ní' se vaa si̱j chéé u̱u̱n me ní' , tza̱j ne̱ se̱ guun cata̱j ní' se vaa che'é dan me ca've̱e qui'ya̱j ní' me ma'a̱n se chi'i̱i̱ ma' . Tana̱nj gu̱un ní' síí 'yaj suun rihaan Diose̱ ei .
Dan me se ve'é ca'mi̱i̱ soj ga̱ daj a̱ yuvii̱ , ne̱ ga̱a̱ 'e̱e̱ rá soj man nu̱' nij síí amán rá ni'ya̱j man Jesucristó , ne̱ cuno̱ soj rihaan Diose̱ , ne̱ ve'é cara̱a̱ cochro̱j soj rihaan síí nica̱j suun emperador ei .
Ve'é cuno̱ soj rihaan se‑ru've̱e̱ soj si̱j uun mozó á . Nuveé ina̱nj rihaan nij ru'vee sa̱' ru'vee ni'ya̱nj a'mii cuno̱ soj ma' . Veé da̱nj cuno̱ uún soj rihaan nij ru'vee nij 'yaj do̱' uún na̱nj ei .
Ne̱ sese quira̱n' ta'a̱j soj sayuun qui'ya̱j se‑ru've̱e̱ ta'a̱j soj ru'vee chi'i̱i̱ , che'é se ma̱a̱n se si̱j noco̱' man Diose̱ me síí ran' sayuun yo' , ne̱ sese a'ne' sa̱' gue̱e̱ rá síí ran' sayuun yo' ga̱ suun tucuáá rihaan ru'vee , ga̱a ne̱ cuna̱j uxrá 'yaj so' ni'ya̱j Diose̱ ado̱nj .
Dan me se síí tumé ya̱ cacun' ro' , vaa che'é cayu̱u̱n so' , ne̱ nda̱' se ca've̱e ca'ne̱' gue̱e̱ rá so' ayuun so' do̱' , ran' so' sayuun do̱' , tza̱j ne̱ se̱ cataj ní' se vaa cuna̱j 'yaj so' ran' so' sayuun a̱ ma' . Ma̱a̱n che'é cacun' tumé so' me ayuun so' na̱nj á . Tza̱j ne̱ síí ina̱nj se sa̱' 'yaj me se sese ca'ne' sa̱' gue̱e̱ rá so' quiran' cachri̱j so' sayuun che'é Diose̱ , ne̱ cuna̱j uxrá qui'yaj so' na̱nj á . 'O̱ se Diose̱ ro' , me síí na̱ru'vee nu̱' sayuun quiran' so' che'é so' na̱nj ado̱nj .
'O̱ se canacúún Diose̱ man ní' canoco̱' ní' man so' ne̱ quira̱n' ní' sayuun ado̱nj . Tana̱nj Jesucristó , tza̱j ne̱ quiran' so' sayuun che'é ní' , ne̱ ca'ne' sa̱' gue̱e̱ rá so' ga̱a quiran' so' da̱nj ado̱nj . Dan me se nda̱a rá se vaa ca'ne' rá Jesucristó ga̱a quiran' so' sayuun che'é ní' ro' , da̱nj ga̱a̱ gue̱e̱ ca'ne̱' rá ní' quira̱n' ní' sayuun , rá so' ei .
Ne̱ Jesucristó me se a̱ 'ó nana̱ ne̱ do̱' , a̱ 'ó cacun' do̱' , ne nari̱' ní' tu'va so' mei .
Ca'mii chre̱e yuvii̱ che'é so' , tza̱j ne̱ ne ca'mi̱i̱ chre̱e so' che'é nij yuvii̱ ma' . Quiran' so' sayuun , tza̱j ne̱ ne ca'mi̱i̱ so' nana̱ quij ma' . Tana̱nj guun rá so' se vaa Diose̱ síí a'ne' nica̱ cacun' che'é ní' ro' , so' me síí ca'ne̱' cacun' che'é so' vaa güii a .
Cacun' tumé ní' ro' , nata' xráá Jesucristó ga̱a cavi' so' rihaan rcutze̱ , che'é rej ca'ne̱' rá ní' ga̱ suun 'yaj cacun' ne̱ ina̱nj tucuáán sa̱' canoco̱' ní' a . Ne̱ che'é se go' nii xráá so' ro' , che'é dan nahuun sa̱' nimán soj a .
Dan me se ase vaa matzinj cha'nuu̱ rco' ro' , vaa soj ga̱a naá , ne̱ ne canoco̱' soj man Diose̱ ga̱a naá , tza̱j ne̱ ya̱j ro' , canica̱j nimán soj , ne̱ guun che'e̱ soj canoco' soj man Jesucristó , ne̱ ase vaa síí ve'é ndo'o tumé daán matzinj ro' , da̱nj vaa so' ga̱ soj cuano̱ , ne̱ ve'é nica̱j yu'unj so' man soj cuano̱ ei . Dan me se so' me síí uun chij rihaan nimán soj cuano̱ chugua̱nj .
Ase vaa no̱ xcúún mozó cuno̱ mozó rihaan se‑ru've̱e̱ mozó ro' , da̱nj vaa no̱ xcúún soj cha̱na̱ cuno̱ soj rihaan nica̱ soj á . Ga̱a ne̱ ca've̱e se na'vej rá nica̱ ta'a̱j soj cuno̱ nij so' se‑na̱na̱ Diose̱ , tza̱j ne̱ che'é se ve'é ndo'o 'yaj soj rihaan nica̱ soj ro' , che'é dan gu̱un rá nica̱ soj canoco̱' nij so' man Diose̱ ga̱ soj chugua̱nj . Dan me se ca've̱e se se̱ guun rá nica̱ soj ca'mi̱i̱ natáj soj rihaan nij so' , tza̱j ne̱ che'é se ve'é ndo'o 'yaj ma'a̱n soj , che'é dan gu̱un rá nica̱ soj canoco̱' nij so' man Diose̱ ei .
Dan me se xca̱j nij so' cuentá se vaa chana̱ aráj cochro̱j rihaan nica̱ me soj , ne̱ nuveé cha̱na̱ niha̱' rá me soj a .
Se̱ caráya'a̱nj ndo'o soj cha̱na̱ che'é rej ni̱quee sa̱' soj ma' . Se̱ nanó rá soj che'é rej da̱j ga̱a̱ yuvé raa̱ soj do̱' , che'é caquíí canoco̱' xréé soj do̱' , che'é ticuu cu̱nuû chihá soj do̱' , che'é yatzíj tu've̱e̱ cu̱nuû soj do̱' ma' . Se̱ guun rá soj se vaa ve'é ga̱a̱ soj qui'ya̱j rasu̱u̱n da̱nj ma' .
Dan me se xca̱j soj cuentá che'é nimán ma'a̱n soj che'é rej ga̱a̱ sa̱' nimán soj á . 'O̱ se ve'é ga̱a̱ nimán soj , ne̱ dínj ga̱a̱ nimán soj , ne̱ nimán soj me se daj chiha̱a̱ míj se̱ quiri' yo' ma' . Ne̱ ve'é ga̱a̱ soj , ga̱a ne̱ cara̱n' rá Diose̱ ni̱'yaj Diose̱ man soj ado̱nj .
Da̱nj qui'yaj nij chana̱ canoco' man Diose̱ cumán ga̱a naá , ne̱ nucua̱j rá nij no' man Diose̱ , ne̱ ve'é cuno nij no' rihaan nica̱ nij no' , che'é rej ve'é ga̱a̱ nij no' a .
Ne̱ da̱nj qui'yaj chana̱ cu'na̱j Sará , ne̱ ve'é cuno no' rihaan nica̱ no' síí cu'na̱j Abraham , ne̱ : “ Síí chij ” , cataj no' ni'ya̱j no' man so' a . Dan me se sese sa̱' ina̱nj qui'ya̱j soj , ne̱ sese a̱ 'ó xco' se̱ cuchu'vi' soj , ga̱a ne̱ gu̱un soj ta'nij si'no̱ níí cu'na̱j Sará uún chugua̱nj .
Ne̱ tana̱nj soj sno̱'o uún , ne̱ xca̱j soj cuentá me se achiin man nica̱ soj , ne̱ ve'é ca̱yáán soj ga̱ no' ei . Xca̱j soj cuentá se vaa nucua̱j soj doj rihaan no' , ne̱ che'é dan ve'é qui'ya̱j soj ga̱ no' á . Ne̱ xca̱j soj cuentá se vaa 'o̱ cuya̱a̱n ca̱yáán chana̱ rihaan Diose̱ nu̱' cavii nu̱' ca'anj a . Sese ve'é qui'ya̱j soj , ne̱ se̱ guun vi̱j rá soj ga̱a achíín ni'ya̱j soj rihaan Diose̱ ma' .
Da̱j yo'ó nana̱ cata̱j xna'anj 'u̱nj rihaan soj , ne̱ dan me se cuya̱a̱n ga̱a̱ nimán taran' soj ga̱ tuvi' soj , ne̱ dan me se ase 'e̱e̱ rá soj tinúú a'ngaa soj ro' , da̱nj ga̱a̱ 'e̱e̱ rá soj man tuvi' soj yo'ó nij síí amán rá ni'ya̱j man Jesucristó á . Ra̱cuíj soj man nij síí ran' sayuun , ne̱ ga̱a̱ nica̱' nimán soj ei .
Ca've̱e se qui'ya̱j chi'i̱i̱ yuvii̱ man soj , tza̱j ne̱ se̱ qui'yaj chi'i̱i̱ soj man nij yuvii̱ ma' . Ca've̱e se ca'mi̱i̱ chre̱e yuvii̱ che'é soj , tza̱j ne̱ se̱ ca'mii chre̱e soj che'é nij yuvii̱ ma' . Tana̱nj ve'é ca'mi̱i̱ soj ga̱ nij yuvii̱ ei . 'O̱ se canacúún Diose̱ man soj , che'é rej qui'ya̱j soj da̱nj , ga̱a ne̱ ca've̱e ca'mi̱i̱ lu̱j Diose̱ che'é ma'a̱n soj chugua̱nj .
'O̱ se nana̱ nihánj nó rihaan danj Diose̱ , taj yo' se vaa : “ Sese me rá yo'o̱ so' gu̱un niha̱' rá so' ca̱yáán so' , ne̱ sese me rá so' cavi̱i̱ sa̱' so' , ne̱ se̱ ca'mii so' nana̱ nij se̱ ca'mii so' nana̱ ne̱ se̱ ca'mii so' nana̱ chre̱e do̱' ma' .
Naxu̱u̱n so' man so' rihaan suun chi'i̱i̱ , ne̱ ina̱nj se sa̱' qui'ya̱j so' á . Dan me se nano̱' ndo'o so' rej ca've̱e ca̱yáán dínj so' ga̱ tuvi' so' , ne̱ yo'o̱ canoco̱' so' man chrej dínj yo' a .
'O̱ se ni'ya̱j ndo'o Diose̱ da̱j ran' nij síí vaa sa̱' , ne̱ nanó xre̱j Diose̱ nu̱' nana̱ achíín ni'ya̱j nij so' rihaan so' , tza̱j ne̱ ta̱j ri'yunj Diose̱ ni'ya̱j Diose̱ man nij síí 'yaj chi'i̱i̱ a ” , taj nana̱ no̱ rihaan danj Diose̱ a .
Ne̱ se̱ guun rá yuvii̱ qui'ya̱j chi'i̱i̱ yuvii̱ man soj , sese si̱j niha̱' rá qui'ya̱j sa̱' me soj ma' .
Tza̱j ne̱ ca've̱e se quira̱n' soj sayuun che'é se si̱j vaa sa̱' ina̱nj me soj , tza̱j ne̱ vaa che'é gu̱un niha̱' rá soj chugua̱nj . 'O̱ se vaa güii cavi̱i̱ sa̱' soj ado̱nj . Che'é dan se̱ nanó rá soj , ne̱ se̱ cuchu'vi' soj che'é se vaa qui'ya̱j yuvii̱ man soj ma' .
Cara̱a̱ cochro̱j soj ni̱'yaj soj man Jesucristó si̱j 'ni̱j ra'a man ní' ei . Xca̱j soj cuentá da̱j ga̱a̱ ca'mi̱i̱ soj ga̱ me ma'a̱n síí xná'anj man soj me che'é me guun rá soj se vaa cavi̱i̱ sa̱' soj qui'ya̱j Diose̱ vaa güii a .
Ve'é nata̱' soj rihaan nij síí xná'anj man soj , ne̱ se̱ naqui'yaj xta̱' soj nimán soj asa̱' nata' soj se‑na̱na̱ Diose̱ ma' . A̱ 'ó xco' se̱ qui'yaj soj cacun' ma' . Ga̱a ne̱ nij síí nachri' ni'ya̱j man soj si̱j noco̱' man Jesucristó che'é se ve'é ina̱nj 'yaj soj me se gu̱un na'a̱j nij so' che'é nana̱ quij tu'va ma'a̱n nij so' ado̱nj .
Ne̱ sese ca've̱j rá Diose̱ ne̱ sese quira̱n' ní' sayuun che'é se qui'yaj sa̱' ní' , ne̱ cuna̱j quira̱n' ní' sayuun ei . Tza̱j ne̱ sese ma̱a̱n che'é se qui'yaj ní' cacun' ne̱ quira̱n' ní' sayuun , ne̱ nij uxrá vaa quira̱n' ní' sayuun ga̱a̱ ei .
Tza̱j ne̱ Jesucristó me se nda̱' se taj cacun' tumé so' , tza̱j ne̱ ga̱a cachéé so' rihaan chumii̱ nihánj , ne̱ quiran' ndo'o so' sayuun che'é cacun' tumé ní' si̱j tumé cacun' , che'é rej ca've̱e nucui̱' ní' rihaan Diose̱ chugua̱nj . Dan me se cavi' ma̱a̱n nee̱ man Jesucristó , tza̱j ne̱ cunuu i'na̱' nimán so' ado̱nj .
Ga̱a ne̱ ca'anj so' ca'mi̱i̱ natáj so' rihaan nij nana̱ chre̱e 'ni̱j taga' rmi̱' a .
Ne̱ nij nana̱ chre̱e me se ne ca've̱j rá nij so' cuno̱ nij so' rihaan Diose̱ ga̱a naá ga̱a cayáán síí cu'na̱j Noé ado̱nj . Dan me se Noé me se 'yaj so' rihoo ne̱ a'mii natáj so' se‑na̱na̱ Diose̱ se vaa cama̱n' uxrá , tza̱j ne̱ ne cuchuma̱n rá nij yuvii̱ ma' . Tza̱j ne̱ caráj x'naa Diose̱ che'é nij yuvii̱ , ne̱ na'vi̱j ndo'o Diose̱ ca̱nica̱j nimán nij so' , tza̱j ne̱ ne ca̱nica̱j nimán nij so' , ne̱ canó xráá nij so' ga̱a ca'na' na ya'a̱nj a . Ne̱ da̱j yo'ó tu̱nj gue̱e̱ yuvii̱ catúj rque rihoo , ne̱ quinanii nij so' rihaan na ya'a̱nj , qui'yaj na yo' na̱nj ado̱nj .
Ne̱ veé na me se 'yaj nanii ní' rihaan sayuun yo' ya̱j ei . Na ata' ne ní' me yo' chugua̱nj . Nuveé che'e̱ rej guun rá ní' güe̱j nacaj xráá ní' cata' ne ní' ma' . Che'é rej cataj ní' rihaan Diose̱ se vaa guun rá ní' se vaa navi̱j chrej chi'i̱i̱ uun chij nimán ní' ne̱ ina̱nj se sa̱' guun rá ní' qui'ya̱j ní' rej rihaan ní' me se che'é dan cata' ne ní' ado̱nj . Ne̱ ina̱nj che'é se cunuu i'na̱' uún Jesucristó ga̱a cavi' so' ro' , che'é dan ca've̱e quinani̱i̱ ní' si̱j cata' ne rihaan sayuun chugua̱nj .
Dan me se quisíj cunuu i'na̱' uún Jesucristó , ga̱a ne̱ quinan' so' rej xta̱' , ne̱ x'núú Diose̱ rej nuva̱' Diose̱ yáán so' cuano̱ , ne̱ uun chij so' rihaan cunuda̱nj nij se‑mo̱zó Diose̱ do̱' , rihaan nu̱' nij nana̱ uun chij rihaan nij rasu̱u̱n ma̱n rihaan chumii̱ nihánj do̱' , rihaan yo'ó nij síí ma̱n rej xta̱' ado̱nj .
Dan me se che'é se quiran' ndo'o Jesucristó sayuun ga̱a me so' yuvii̱ ro' , che'é dan no̱ xcúún soj ca'ne̱j nucuaj soj nimán soj , ga̱a ne̱ ca've̱e gu̱un nucua̱j soj rihaan sayuun quira̱n' soj ei . Ne'en soj se vaa síí quiran' nee̱ sayuun che'é Diose̱ me se daj chiha̱a̱ míj se̱ qui'yaj canaán cacun' rihaan so' ma' .
Dan me se do̱j güii quina̱j ca̱yáán so' rihaan chumii̱ nihánj me se se̱ qui'yaj uún so' me ma'a̱n se nij me rá nee̱ man so' qui'ya̱j so' ma' . Tana̱nj qui'ya̱j so' nda̱a vaa me rá Diose̱ qui'ya̱j so' ei .
Dan me se ga̱a naá me se ya̱ qui'yaj ndo'o soj nu̱' nij rasu̱u̱n nij nda̱a vaa me rá nij síí yaníj chugua̱nj . Dan me se cachéé soj chrej chi'i̱i̱ do̱' , chrej a'mii ga̱ chana̱ niha̱' rá do̱' , chrej uun xno̱ do̱' , chrej a'mii chre̱e do̱' , yo'ó nij chrej chi'i̱i̱ do̱' , 'yaj soj chugua̱nj . Ne̱ na'víj soj rihaan ya'anj cacój yuvii̱ nda̱a vaa na'vej rá Diose̱ qui'ya̱j soj ei .
Tza̱j ne̱ ya̱j me se ca'ne' rá soj ga̱ suun chéé ga̱ nij síí chi'i̱i̱ ne̱ 'yaj ndo'o se nij ga̱ nij so' chugua̱nj . Che'é dan ya̱j me se ma'anj rá nij so' ni'ya̱j nij so' man soj , ne̱ a'mii chre̱e nij so' che'é soj cuano̱ ei .
Tza̱j ne̱ a̱j nicun' chru̱u̱n Jesucristó ca'ne̱' so' cacun' che'é nij síí vaa i'na̱' do̱' , che'é nij síí cavi' do̱' , ne̱ nij síí chi'i̱i̱ yo' ro' , no̱ xcúún nij so' nata̱' nij so' rihaan Jesucristó che'é nu̱' nij se chi'i̱i̱ qui'yaj nij so' ei .
Ma̱a̱n che'é dan me ca'mii natáj Jesucristó se‑na̱na̱ Diose̱ nana̱ sa̱' nda̱a rihaan nij síí cavi' , che'é rej nda̱' se quira̱n' nij so' sayuun ga̱ yo'ó nij yuvii̱ che'é cacun' qui'yaj nij so' rihaan chumii̱ nihánj , tza̱j ne̱ ca've̱e ca̱yáán nimán nij so' rihaan Diose̱ nu̱' cavii nu̱' ca'anj a .
Nichru̱n' u̱n' ca'a̱nj ni'ya̱ chumii̱ na̱nj ei . Che'é dan ga̱a̱ chij ina̱nj rá soj , ne̱ yo'o̱ xca̱j soj cuentá , ga̱a ne̱ ca've̱e cachi̱nj ni'ya̱j soj rihaan Diose̱ chugua̱nj .
Ne̱ suun sa̱' noco̱o doj qui'ya̱j soj me nihánj , ne̱ ga̱a̱ 'e̱e̱ rá soj man tuvi' soj nij síí amán rá ni'ya̱j man Jesucristó , ne̱ sese 'e̱e̱ rá ní' tuvi' ní' , ga̱a ne̱ quinavi̱j ndo'o nij cacun' tumé tuvi' ní' , qui'ya̱j ní' ado̱nj .
Ca've̱j soj cara̱n' tuvi' soj síí amán rá ni'ya̱j man Jesucristó ve' tucuá soj , ne̱ go̱' soj se chá cha̱ nij so' , ne̱ se̱ guun cata̱j soj se vaa sayu̱u̱n uxrá vaa 'yaj soj da̱nj ma' .
Dan me se qui'yaj Diose̱ se lu̱j che'é 'o̱ 'o̱ ní' , rqué Diose̱ suun rihaan 'o̱ 'o̱ ní' qui'ya̱j suun ní' che'é tinúú ní' , ne̱ ino̱ doj vaa suun 'yaj suun 'o̱ 'o̱ ní' che'é tinúú ní' , ne̱ che'é dan no̱ xcúún soj ra̱cuíj soj man tinúú soj , nda̱a vaa uun nucua̱j soj chugua̱nj .
Sese ca'mi̱i̱ natáj yo'o̱ tuvi' soj , ne̱ yo'o̱ cu̱nuû rá so' se vaa se‑na̱na̱ Diose̱ me nij nana̱ a'mii natáj so' á . Sese qui'ya̱j suun yo'o̱ tuvi' soj che'é soj , ne̱ qui'ya̱j so' nu̱' nda̱a vaa gu̱un nucua̱j so' qui'ya̱j so' qui'ya̱j Diose̱ á . Ga̱a ne̱ ca've̱e ca'mi̱i̱ sa̱' yuvii̱ che'é Diose̱ ni̱'yaj nij yuvii̱ man soj si̱j noco̱' man Jesucristó ei . Ne̱ Diose̱ me se nu̱' cavii nu̱' ca'anj ca'mi̱i̱ sa̱' ní' che'é so' , ne̱ gu̱un chij ndo'o so' ado̱nj . Veé da̱nj ga̱a̱ ya̱ ei .
Se̱ ca'anj rá soj che'é sayuun quira̱n' soj , man tinu̱j , man nocoj . Ya̱ quira̱n' ndo'o soj sayuun , che'é rej ca've̱e xca̱j soj cuentá sese si̱j amán ya̱ rá ni'ya̱j man Diose̱ me soj chugua̱nj . Ne̱ se̱ guun rá soj se vaa o̱rún' soj me síí ran' sayuun ma' .
Ma̱a̱n se gu̱un niha̱' rá soj che'é se ase quiran' Jesucristó sayuun ro' , da̱nj vaa ran' gue̱e̱ soj ga̱ so' , ga̱a ne̱ güii ca'na̱' uún so' gu̱un chij so' rihaan chumii̱ nihánj me se ca've̱e gu̱un niha̱' doj rá soj ei .
Sese nachri̱' yuvii̱ ni̱'yaj yuvii̱ man soj che'é se si̱j noco̱' man Jesucristó me soj , ne̱ vaa che'é gu̱un niha̱' rá soj ado̱nj . 'O̱ se ya̱nj Nimán Diose̱ ga̱ soj , ne̱ uun chij ndo'o Nimán Diose̱ ei .
A̱ 'ó soj se̱ guun síí ticavi' yuvii̱ do̱' , síí itu̱u̱ do̱' , síí chi'i̱i̱ do̱' , síí tiguíj man do̱' ma' . Tadó soj ei . Vaa che'é quira̱n' síí vaa da̱nj sayuun ei .
Tza̱j ne̱ sese quira̱n' yo'o̱ tuvi' soj sayuun che'é se si̱j noco̱' man Jesucristó me so' , ne̱ taj che'é gu̱un na'a̱j so' ma' . Tana̱nj che'é se si̱j noco̱' man Jesucristó me so' ro' , che'é dan cata̱j so' se vaa sa̱' vaa Diose̱ a .
'O̱ se ya̱j me se a̱j guun che'e̱ Diose̱ ca'ne' Diose̱ cacun' che'é ní' si̱j tucua̱ Diose̱ a . Che'é dan ne'en ní' se vaa nij doj quira̱n' nij síí na'vej rá cuno̱ se‑na̱na̱ Diose̱ nana̱ sa̱' asa̱' ca'ne' Diose̱ cacun' che'é nij so' chugua̱nj .
'O̱ se danj Diose̱ taj : “ Na̱nj síí noco̱' ndo'o man Diose̱ , tza̱j ne̱ sayu̱u̱n ndo'o quinani̱i̱ nij so' rihaan sayuun , ne̱ táá a̱ nij síí ne noco' man Diose̱ do̱' , táá a̱ nij síí chi'i̱i̱ do̱' , ne̱ ca'a̱nj ya̱ nij so' rihaan ya'an ei ” . Da̱nj taj nana̱ no̱ rihaan danj Diose̱ a .
Che'é dan xa̱' soj si̱j ran' sayuun nda̱a vaa me rá Diose̱ quira̱n' soj , tza̱j ne̱ yo'o̱ ina̱nj qui'ya̱j sa̱' soj , ne̱ dan me se ca've̱j rá soj ni̱caj yu'unj Diose̱ man nimán soj á . 'O̱ se Diose̱ me síí qui'yaj man soj , ne̱ vaa che'é ga̱a̱ nucua̱j rá soj man so' ei .
Rihaan soj si̱j chij nica̱j yu'unj man nij síí noco̱' man Jesucristó ma̱n daj a̱ chuman' ca'mi̱j cuano̱ a . 'O̱ se síí chij mé 'u̱nj ga̱ soj , ne̱ síí quene'en sayuun se vaa quiran' Jesucristó mé 'u̱nj , ne̱ dan me se ve'é gu̱un chij 'u̱nj ga̱ Jesucristó asa̱' ca'na' uún so' rihaan chumii̱ nihánj , raj a .
Ase vaa nica̱j yu'unj yuvii̱ man matzinj ro' , da̱nj ga̱a̱ ve'é ni̱caj yu'unj soj man nij síí noco̱' man Diose̱ nda̱a vaa ca'ne' Diose̱ suun rihaan soj á . Se̱ naqui'yaj 'e̱e̱ soj man soj rihaan suun yo' ma' . Ma̱a̱n se ve'é qui'ya̱j suun soj che'é Diose̱ ei . Ne̱ se̱ guun ina̱nj rá soj qui'ya̱j canaán soj che'é suun 'yaj soj ma' . Tana̱nj ga̱a̱ niha̱' rá soj che'é ma'a̱n suun yo' ei .
Ne̱ se̱ guun niha̱' rá soj quiri̱i̱ ta'nga' soj rihaan nij síí noco̱' man Jesucristó ma' . Ina̱nj ve'é qui'ya̱j suun soj ga̱ nij so' , ne̱ quene'e̱n nij so' da̱j qui'ya̱j soj , ga̱a ne̱ xca̱j nij so' cuentá da̱j qui'ya̱j ma'a̱n nij so' uún a .
Ga̱a ne̱ asa̱' curuvi' Jesucristó síí nica̱j yu'unj man taran' ní' si̱j nica̱j yu'unj man nij síí noco̱' man Jesucristó me se ca'na̱' 'o̱ cachriin corona sa̱' ina̱nj cu̱nuû raa̱ ní' , qui'ya̱j so' , ne̱ dan me se nu̱' cavii nu̱' ca'anj ve'é ndo'o ga̱a̱ ní' , qui'ya̱j Jesucristó chugua̱nj .
Tana̱nj soj si̱j tachru̱u̱ , ne̱ cuno̱ soj rihaan nij síí chij , ne̱ veé dan me taran' soj me se naqui'ya̱j nica̱' soj nimán soj rihaan tuvi' soj á . 'O̱ se nana̱ nihánj nó rihaan danj Diose̱ , taj yo' se vaa : “ Aráán Diose̱ chrej rihaan nij síí xta̱' nimán se̱ cavii sa̱' nij so' , tza̱j ne̱ 'yaj Diose̱ se lu̱j che'é nij síí nica̱' nimán a ” , taj nana̱ yo' a .
Che'é dan me yo'o̱ naqui'ya̱j nica̱' soj nimán soj rihaan Diose̱ síí nucua̱j ndo'o , ne̱ cuno̱ soj rihaan so' , ga̱a ne̱ vaa güii , ne̱ cavi̱i̱ sa̱' soj , qui'ya̱j so' ado̱nj .
A̱ 'ó xco' se̱ nanó rá soj ma' . Diose̱ ro' , me síí nanó ndo'o rá da̱j ran' soj , ne̱ che'é dan me 'o̱ ga̱a̱ nucua̱j rá soj man so' ei .
Ga̱a̱ sca̱' rá soj , ne̱ tu̱mé soj man soj da̱j qui'ya̱j soj ei . 'O̱ se vaa síí ta̱j ri'yunj ni'ya̱j man soj , ne̱ síí chre̱e me so' , ne̱ ase 'yaj chuvaa̱ aguáj chéé nano' xcuu cha̱ ro' , da̱nj 'yaj síí chre̱e , chéé so' nano' so' man síí ca've̱e tiri̱' so' man chugua̱nj .
'O̱ raan canoco̱' soj man Diose̱ , ne̱ daj chiha̱a̱ míj se̱ cuno soj rihaan síí chre̱e mei . Xca̱j soj cuentá se vaa ase vaa sayuun ran' soj ro' , da̱nj vaa gue̱e̱ sayuun ran' taran' nij síí noco̱' man Jesucristó ma̱n rihaan chumii̱ nihánj chugua̱nj .
Dan me se Diose̱ ro' , me síí 'yaj daj a̱ se lu̱j che'é soj , ne̱ so' me síí canacúún man soj cavi̱i̱ sa̱' uxrá soj ga̱ so' nu̱' cavii nu̱' ca'anj che'é Jesucristó , ne̱ asa̱' quisíj quiran' soj sayuun do̱j güii rihaan chumii̱ nihánj , ga̱a ne̱ cune̱' sa̱' Diose̱ man soj , ne̱ naqui'ya̱j sca̱' so' man soj , ne̱ ga̱a̱ nucua̱j ina̱nj rá soj , qui'ya̱j so' ado̱nj .
Ne̱ gu̱un chij ndo'o Diose̱ nu̱' cavii nu̱' ca'anj , ne̱ daj a̱ güii ve'é ca̱yáán so' na̱nj ado̱nj . Amén .
Veé da̱nj síj natá' 'u̱nj do̱j nij nana̱ no̱ rihaan yanj nihánj , ne̱ tinú' Silvano me síí cachrón se‑na̱na̱j rihaan yanj nihánj , ne̱ dan me se tinúú ní' síí nucua̱j rá ní' man me so' , ne̱ dan me se nana̱ nihánj me se narquej chrej nucua̱j rihaan soj , ne̱ cataj xna'anj 'u̱nj rihaan soj se vaa tucuáán noco̱' ní' ro' , ma'a̱n ya̱ tucuáán yo' me rej 'yaj Diose̱ se lu̱j che'é ní' chugua̱nj . Raan canoco̱' soj tucuáán yo' ei .
Dan me se nij tinúú ní' síí ma̱n chuman' nihánj chuman' cu'na̱j Babilonia ro' , me rá nij so' se vaa ve'é cuma̱n soj a . Narii Diose̱ man nij so' ga̱ soj canoco̱' taran' nij soj man Diose̱ , ne̱ vaa tinú' Marcos , ne̱ ase vaa 'o̱ ta'níj ro' , vaa so' rihanj , ne̱ ve'é ca̱yáán soj , rá so' uún a .
Ve'é uxrá ca'mi̱i̱ soj nana̱ lu̱j ga̱ tinúú soj síí amán rá ni'ya̱j man Jesucristó ga̱a nari' tuvi' soj á . Ne̱ me ndo'o rá 'u̱nj ga̱a̱ xe̱j nimán cunuda̱nj soj si̱j noco̱' man Jesucristó qui'ya̱j Diose̱ na̱nj chugua̱nj .
'U̱nj ro' , me síí cu'na̱j Simón Pedró síí 'yaj suun rihaan Jesucristó , ne̱ apóstol cune' so' nata̱' rihaan yuvii̱ che'é so' mej , ne̱ qui̱'yáá 'u̱nj yanj nihánj ca'ne̱j 'u̱nj rihaan soj si̱j noco̱' man Jesucristó , ne̱ dan me se cuya̱a̱n yu'vee nó soj ga̱ núj rihaan Diose̱ ei . Dan me se síí nica̱ nimán me Jesucristó , ne̱ amán rá soj ga̱ núj ni'ya̱j soj man Diose̱ , qui'yaj Jesucristó , ne̱ so' ro' , me Diose̱ síí noco̱' ní' , ne̱ so' me síí tinanii man ní' rihaan sayuun ado̱nj .
Me rá 'u̱nj xca̱j ndo'o soj cuentá che'é Diose̱ do̱' , che'é Jesucristó si̱j 'ni̱j ra'a man ní' do̱' , ga̱a ne̱ ca've̱e quiri̱' ndo'o soj se lu̱j ne̱ ga̱a̱ xe̱j nimán soj , qui'ya̱j ro̱j so' ei .
Dan me se canacúún Diose̱ man ní' cavi̱i̱ sa̱' uxrá ní' ne̱ gu̱un chij ní' ga̱ ma'a̱n so' , ne̱ Jesucristó me se ya'a̱nj ndo'o rá so' , ne̱ so' me síí qui'yaj xcaj ní' cuentá che'é Diose̱ , ne̱ che'é dan ca've̱e ca̱yáán sa̱' ní' ga̱ Diose̱ , ne̱ ve'é canoco̱' ní' man Diose̱ , ne̱ taj a̱ doj rasu̱u̱n cachi̱in man ní' , qui'ya̱j so' ma' .
Ne̱ che'é dan cata' tu'va so' che'é nij se lu̱j qui'ya̱j ndo'o so' che'é ní' , che'é rej ca've̱e quinani̱i̱ soj rihaan se chi'i̱i̱ nu̱u̱ nimán nij síí ma̱n rihaan chumii̱ nihánj , ne̱ ase vaa ma'a̱n Diose̱ ro' , da̱nj ga̱a̱ soj ei .
Ne̱ che'é dan soj si̱j amán rá ni'ya̱j man Jesucristó me se yo'o̱ naqui'ya̱j cu̱u soj che'é se‑tucua̱nj Diose̱ , ne̱ naqui'ya̱j sca̱' ndo'o soj nimán soj , ne̱ asa̱' guun sca̱' nimán soj , ga̱a ne̱ te̱rquee̱ soj xca̱j soj cuentá sa̱' doj che'é se‑na̱na̱ Diose̱ ,
ne̱ asa̱' quene'en sa̱' soj se‑na̱na̱ Diose̱ , ga̱a ne̱ te̱rquee̱ soj gu̱un soj síí tumé sa̱' man ma'a̱n da̱j qui'ya̱j ma'a̱n , ne̱ asa̱' quisíj tumé sa̱' soj man ma'a̱n soj , ga̱a ne̱ te̱rquee̱ soj gu̱un nucua̱j nimán soj rihaan sayuun , ne̱ asa̱' quisíj guun nucua̱j nimán soj rihaan sayuun , ga̱a ne̱ te̱rquee̱ soj qui'ya̱j soj nda̱a vaa me rá Diose̱ qui'ya̱j soj ,
ne̱ asa̱' quisíj nari' soj qui'ya̱j soj nda̱a vaa me rá Diose̱ , ga̱a ne̱ te̱rquee̱ soj cunu̱u ni'ya̱nj nimán soj , ne̱ asa̱' quisíj cunuu ni'ya̱nj nimán soj , ga̱a ne̱ te̱rquee̱ soj cunu̱u 'e̱e̱ rá soj ni̱'yaj soj tuvi' soj ei .
Dan me se sese doj a̱ nari̱' soj qui'ya̱j soj nu̱' da̱nj daj a̱ güii , ga̱a ne̱ se̱ ca'vee gu̱un soj síí ni'yo̱n síí ne ne'en qui'ya̱j suun che'é Diose̱ a̱ ma' . Tana̱nj sa̱' uxrá doj quene'e̱n soj man Jesucristó si̱j 'ni̱j ra'a man ní' ado̱nj .
Tza̱j ne̱ síí ataa nari̱' qui'ya̱j nu̱' nda̱a vaa taj 'u̱nj nihánj me se ase vaa síí ne ruvi' ga̱n' ni'ya̱j vaa so' , se vaa síí tuchri̱i vaa so' , ne̱ nichru̱n' yáj tacúún so' ruvi' ni'ya̱j so' , ne̱ taj se 'yá' xca̱j so' cuentá che'é nij rasu̱u̱n noco̱o doj a̱ man ado̱nj . Ne̱ dan me se quini'yón so' nu̱' cacun' naruvii xráá so' ga̱a rque̱ na̱nj ado̱nj .
Che'é dan me doj a̱ tana̱nj te̱rquee̱ ndo'o soj canoco̱' raan soj man Diose̱ , tinu̱j , nocoj . Dan , ga̱a ne̱ quene'e̱n ya̱ soj se vaa nacúún Diose̱ man soj ne̱ narii Diose̱ man soj cavi̱i̱ sa̱' soj ga̱ so' , ne̱ daj chiha̱a̱ míj se̱ quiri' soj rihaan Diose̱ ma' .
Ga̱a ne̱ Jesucristó si̱j 'ni̱j ra'a man ní' síí tinanii man ní' rihaan sayuun ro' , ve'é uxrá nucui̱' sa̱' soj rej gu̱un chij so' nu̱' cavii nu̱' ca'anj , qui'ya̱j so' chugua̱nj .
Che'é dan nda̱' se a̱j ne'en soj nana̱ nihánj , ne̱ nda̱' se a̱j guun che'e̱ soj canoco' soj se‑na̱na̱ Diose̱ nana̱ ya̱ vaa rihaan soj , tza̱j ne̱ nano̱ niga̱nj 'u̱nj nana̱ nihánj rihaan soj se̱ gaa na̱nj quini'yo̱n soj ei .
Vaa che'é ndo'o nano̱j nana̱ nihánj rihaan soj ya̱j ga̱a vaa i'na̱' 'u̱nj rihaan chumii̱ nihánj , raj chugua̱nj .
'O̱ se a̱j ne'enj se vaa nichru̱n' cavi̱' 'u̱nj , nda̱a vaa cataj Jesucristó si̱j 'ni̱j ra'a man ní' rihanj ,
ne̱ che'é dan yo'o̱ qui̱'yáj nda̱a daj a̱ ca'vee ma'a̱n , ga̱a ne̱ nda̱' se cavi̱j , tza̱j ne̱ yo'o̱ cu̱nuû rá soj nana̱ sa̱' nihánj ei .
'O̱ se ga̱a cataj xna'anj núj rihaan soj se vaa ca'na̱' uún Jesucristó si̱j 'ni̱j ra'a man ní' rihaan chumii̱ nihánj ne̱ ga̱a̱ nucua̱j ndo'o so' asa̱' ca'na' so' , ne̱ nuveé cue̱ntó avii raa̱ ma'a̱n núj me yo' ma' . Rihaan ma'a̱n núj quene'en núj se vaa síí sa̱' uxrá me so' ado̱nj .
Ya̱ si̱j uun chij me so' , cataj Diose̱ , ga̱a ca'mii Diose̱ nana̱ nihánj rihaan so' a : “ Ta'níí 'u̱nj síí 'e̱e̱ ndo'o raj man mé so̱' , ne̱ niha̱' ndo'o raj ni'ya̱j mán so̱' ado̱nj ” , taj Diose̱ rihaan so' ado̱nj .
Xréé ma'a̱n núj cuno núj nana̱ nihánj nana̱ cavii rej xta̱' ga̱a cumán núj xráá quij gue̱e̱ ga̱ so' ei .
Che'é se quene'en núj nda̱a vaa guun chij Jesucristó qui'yaj Diose̱ , che'é dan doj a̱ cuchumán rá núj nana̱ cachrón nij síí nata' se‑na̱na̱ Diose̱ ga̱a naá chugua̱nj . Ne̱ sa̱' qui'ya̱j soj , sese xca̱j ma'a̱n soj cuentá che'é nana̱ ca'mii nij so' ei . 'O̱ se ase vaa ya'an chuguu̱n racuíj man nij síí ya̱nj rej rmi̱' ro' , da̱nj vaa se‑na̱na̱ nij so' , racuíj yo' man ní' ga̱a yáán ní' chumii̱ nihánj ado̱nj . Tza̱j ne̱ vaa güii quene'e̱n soj man ma'a̱n Jesucristó , ne̱ se̱ cachiin uún se‑na̱na̱ nij síí ma̱n ga̱a naá rihaan soj ma' . 'O̱ se ase vaa yati' xta'ngaa chuguu̱n ga̱a rej nichru̱n' rá ranga̱' ro' , da̱nj ga̱a̱ so' , quene'e̱n nimán soj rej sa̱' , qui'ya̱j so' a .
Ma̱a̱n se asino ya̱a̱n xca̱j soj cuentá che'é se‑na̱na̱ nij síí nata' se‑na̱na̱ Diose̱ ga̱a naá , ne̱ nuveé ra̱a̱ ma'a̱n nij so' cavii nana̱ cachrón nij so' rihaan yanj ma' .
'O̱ se a̱ 'ó yuvii̱ qui'yaj ca'na' se‑na̱na̱ Diose̱ rihaan chumii̱ nihánj cuno̱ yo'ó nij yuvii̱ ma' . Ma̱a̱n se Nimán Diose̱ me síí qui'yaj ca'mii nij yuvii̱ nana̱ cavii rihaan ma'a̱n ya̱ Diose̱ ado̱nj .
Tza̱j ne̱ cumán uxrá nij síí ne̱ nata' se‑na̱na̱ Diose̱ ga̱a naá rihaan nij síí israelitá , ne̱ nda̱a rá se vaa nij síí ne̱ ga̱a naá ro' , ta'nga' da̱nj vaa nij síí ne̱ cuchi̱' rihaan soj narque̱ tucuáán ne̱ rihaan soj ado̱nj . Ne̱ sese cuchuma̱n rá soj , ne̱ ca'a̱nj soj rihaan ya'an ga̱ nij so' a . Dan me se Jesucristó si̱j 'ni̱j ra'a man ní' ro' , cavi' so' che'é rej ca've̱e quinani̱i̱ nij so' rihaan sayuun , tza̱j ne̱ ma'a̱n nij so' me se ina̱nj nana̱ ne̱ a'mii nij so' che'é Jesucristó , ne̱ che'é dan quira̱n' ra'ya̱nj ya̱ nij so' sayuun , qui'ya̱j Diose̱ a .
Tza̱j ne̱ canoco̱' que'e̱e̱ nij síí amán rá ni'ya̱j man Jesucristó man nij síí ne̱ yo' , ne̱ qui'ya̱j ndo'o nij so' nu̱' tucuáán chi'i̱i̱ , ne̱ che'é tucuáán chi'i̱i̱ 'yaj nij so' ro' , che'é dan ca'mi̱i̱ nij síí ne amán rá ni'ya̱j man Diose̱ nana̱ nij che'é se‑tucua̱nj Diose̱ tucuáán ya̱ ei .
Gu̱un rá nij síí narque̱ tucuáán ne̱ yo' qui'ya̱j canaán ndo'o nij so' sa'anj , ne̱ che'é dan nano̱' nij so' nana̱ ne̱ ca'mi̱i̱ nij so' rihaan nij soj , tza̱j ne̱ asi̱j naá cataj Diose̱ se vaa quira̱n' ndo'o nij so' sayuun vaa güii , ne̱ ya̱ uxrá quira̱n' nij so' sayuun ei .
Dan me se a̱j ne'en soj se vaa ne cara̱a̱ x'naa Diose̱ a̱ rihaan ma'a̱n nij se‑mo̱zó so' ga̱a qui'yaj nij so' cacun' a̱ ma' . Ya̱ ca'néé Diose̱ man nij so' rej quira̱n' nij so' sayuun , ne̱ numíj Diose̱ aga' ne̱' man nij so' , nago' Diose̱ man nij so' rej rmi̱' quira̱n' nij so' sayuun , ne̱ dan me se da̱nj ga̱a̱ cuma̱n nij so' nda̱a güii ca'ne̱' Diose̱ cacun' che'é nij so' ado̱nj .
Ne̱ a̱j ne'en soj se vaa ne cara̱a̱ x'naa Diose̱ a̱ rihaan nij síí cumán ga̱a naá ma' . Ma̱a̱n tu̱nj gue̱e̱ nij tuvi̱' síí cu'na̱j Noé síí ca'mii natáj nana̱ sa̱' rihaan yuvii̱ se vaa ca've̱e cunu̱u sa̱' nij yuvii̱ rihaan Diose̱ ro' , ina̱nj nij so' me nij síí quinanii rihaan sayuun qui'yaj Diose̱ , ga̱a ca'ne' rá Diose̱ ca'na̱' na ya'a̱nj , ne̱ canó xráá nij síí chi'i̱i̱ ma̱n rihaan chumii̱ nihánj , che'é se ne cuno̱ nij so' rihaan Diose̱ ado̱nj .
Tana̱nj uún , ne̱ ne'en soj se vaa yu̱u̱n che'e̱ cacaa nu̱' ro̱j chuman' cu'na̱j Sodoma ga̱ Gomorra , qui'yaj Diose̱ uún , ne̱ dan me se cataj Diose̱ se vaa daj chiha̱a̱ míj se̱ cumán uún yuvii̱ ro̱j chuman' yo' , ne̱ da̱nj qui'yaj Diose̱ che'é se guun rá Diose̱ xca̱j ní' cuentá da̱j quira̱n' nu̱' nij síí na'vej rá cuno̱ rihaan Diose̱ a .
Tza̱j ne̱ tinanii Diose̱ man síí cu'na̱j Lot rihaan sayuun yo' , che'é se síí nica̱ nimán me síí cu'na̱j Lot yo' , ne̱ quiri' rá síí cu'na̱j Lot che'é se chi'i̱i̱ qui'yaj nij síí tucuáá rihaan Diose̱ nij síí cumán ro̱j chuman' yo' a .
Dan me se ga̱a cayáán síí nica̱ nimán yo' chiháán nij so' , ne̱ daj a̱ güii quene'en so' se chi'i̱i̱ qui'yaj nij síí chi'i̱i̱ yo' , ne̱ cuno so' nu̱' nana̱ chi'i̱i̱ ca'mii nij so' a . Veé dan , ne̱ quiri' ndo'o rá so' a .
Tza̱j ne̱ síí 'ni̱j ra'a man ní' me se nacaj so' man nij síí noco̱' man so' , ne̱ ti̱nanii so' man nij so' rihaan sayuun , ne̱ veé da̱nj gu̱un nucua̱j so' tu̱mé so' man nij síí chi'i̱i̱ , ne̱ yo'o̱ quira̱n' nij síí chi'i̱i̱ yo' sayuun nda̱a se quisi̱j güii ca'ne̱' so' cacun' che'é nij so' ado̱nj .
Dan me se táá a̱ qui'ya̱j so' man nij síí chéé se‑tucua̱nj ma'a̱n , ne̱ 'yaj nij so' nda̱a vaa me rá nee̱ man ma'a̱n nij so' , ne̱ nachri' nij so' ni'ya̱j nij so' man Jesucristó si̱j 'ni̱j ra'a man ní' , ne̱ síí a'mii xta̱' ndo'o me nij so' , ne̱ a̱ 'ó xco' ne na'a̱j nij so' a̱ ma' . Ne̱ ne chu'vi' nij so' ca'mi̱i̱ nij so' nana̱ nij che'é nij ya'anj uun chij rihaan nij rasu̱u̱n ma̱n rihaan chumii̱ nihánj a̱ ma' .
Ne̱ na̱nj si̱j nucua̱j doj me nij se‑mo̱zó Diose̱ nij síí noco̱' sa̱' man so' , tza̱j ne̱ ne quisi̱j rá nij so' cuchi̱' nij so' rihaan síí 'ni̱j ra'a man ní' ne̱ cuta̱' nij so' cacun' xráá nij ya'anj yo' ma' .
Tza̱j ne̱ ase vaa xcuu ne acaj cuentá , ne̱ ta'aa nii , ne̱ ticavi' nii man ro' , da̱nj vaa nij síí narqué tucuáán ne̱ yo' ei . Ne acaj nij so' cuentá da̱j vaa nij ya'anj , tza̱j ne̱ a'mii nij so' nana̱ nij che'é nij ya'anj yo' , ne̱ che'é dan quira̱n' nij so' sayuun nda̱a vaa quira̱n' ma'a̱n nij ya'anj yo' vaa güii , qui'ya̱j Diose̱ ,
ne̱ dan me se na̱ru'vee Diose̱ sayuun rihaan nij so' che'é sayuun qui'yaj nij so' man tuvi' nij so' ado̱nj . Niha̱' rá nij so' qui'ya̱j nij so' se nij rej ranga̱' , ne̱ veé da̱nj niha̱' ndo'o rá nij so' ga̱a chá nij so' chraa ga̱ soj , ne̱ che'é dan tiri' nij so' man soj ga̱a nuu chre̱' soj cha̱ soj chraa ado̱nj .
Ina̱nj me rá nij síí narqué tucuáán ne̱ ni̱'yaj nij so' man chana̱ niha̱' rá , ne̱ ne a'ne' rá nij so' ga̱ suun 'yaj cacun' a̱ ma' . Tiha' yu'unj nij so' man nij síí ne nica̱j raan se‑tucua̱nj Diose̱ , ne̱ yo'o̱ vaa nimán nij so' me rá nij so' quiri̱' ndo'o nij so' sa'anj ei . Ase vaa xnii mañá ndo'o ro' , da̱nj vaa nij so' , ne̱ ya̱ quira̱n' ndo'o nij so' sayuun vaa güii chugua̱nj .
Tanáj nij so' se‑tucua̱nj Diose̱ tucuáán nica̱ , ne̱ canoco' nij so' tucuáán ne̱ , ne̱ ase vaa qui'yaj síí cu'na̱j Balaam ta'níí Beor ga̱a naá ro' , da̱nj qui'yaj nij so' ei . Ne̱ síí cu'na̱j Balaam me se che'é se guun rá so' ni'ya̱j so' sa'anj , ne̱ qui'yaj so' cacun' ,
tza̱j ne̱ ase vaa a'mii yuvii̱ ro' , da̱nj ca'mii daán so' burró rihaan so' , ne̱ cuta' daán so' burró cacun' xráá so' , ne̱ dan me se caráán daán so' burró chrej rihaan so' qui'ya̱j chi'i̱i̱ rma'a̱n so' rihaan Diose̱ , qui'yaj Diose̱ ado̱nj .
Ne̱ ase vaa curuj na utun' ro' , da̱nj vaa nij so' , ne̱ ase vaa ngaa achén rma'a̱n 'yaj nana̱ ne̱ ne aman' maa̱n 'yaj ro' , da̱nj vaa nij síí narqué tucuáán ne̱ yo' , ne̱ gu̱un na'a̱j ndo'o nij yuvii̱ nucua̱j rá man nij so' ei . A̱j cataj Diose̱ se vaa cune̱' Diose̱ man nij so' rej rmi̱' ndo'o nu̱' cavii nu̱' ca'anj ado̱nj .
Dan me se a'mii xta̱' ndo'o nij so' nana̱ nij rma'a̱n , ne̱ uno nij síí cuchumán naca̱ rá ni'ya̱j man Jesucristó , ne̱ nda̱' se tiha̱j guun yaníj nij so' rihaan nij síí ne acaj cuentá ma̱n rihaan chumii̱ nihánj , tza̱j ne̱ nanica̱j nij so' , ne̱ tanáj nij so' chrej sa̱' , ne̱ 'yaj uún nij so' se chi'i̱i̱ nda̱a vaa me rá ma'a̱n nij so' qui'ya̱j nij so' ,
ne̱ taj nij síí narqué tucuáán ne̱ rihaan yuvii̱ , ne̱ : “ Ca've̱e qui'ya̱j soj me ma'a̱n se me rá soj ei ” , taj nij síí narqué tucuáán ne̱ rihaan nij síí cuchumán naca̱ rá yo' , tza̱j ne̱ ma'a̱n nij so' ro' , me mozó 'yaj suun che'é rej quiri̱' nu̱' nimán yuvii̱ ado̱nj . 'O̱ se me ma'a̱n rasu̱u̱n 'yaj canaán rihaan ní' ro' , yo' me rasu̱u̱n 'yaj suun ní' rihaan , ne̱ mozó me ní' rihaan yo' ado̱nj .
'O̱ se ga̱a rque̱ me se xcaj nij so' cuentá che'é Jesucristó si̱j 'ni̱j ra'a man ní' síí tinanii man ní' rihaan chrej chi'i̱i̱ uun chij nimán ní' do̱' , rihaan cunuda̱nj chrej chi'i̱i̱ ma̱n rihaan chumii̱ nihánj do̱' , tza̱j ne̱ ya̱j me se nanica̱j nij so' qui'yaj uún nij so' chi'ii̱ , ne̱ nda̱a qui'yaj canaán chrej chi'i̱i̱ yo' rihaan nij so' , ne̱ dan me se asino ya̱a̱n me se ma̱a̱n ta'nga' nij vaa nij so' , tza̱j ne̱ ya̱j me se chi'i̱i̱ doj vaa nij so' ado̱nj .
Cavi̱i̱ sa̱' nij so' doj sese ne quene'e̱n nij so' se‑tucua̱nj Diose̱ tucuáán nica̱ se vaa ya̱j quene'en nij so' se‑tucua̱nj Diose̱ , ga̱a ne̱ nanica̱j uún nij so' tanáj nij so' tucuáán sa̱' nago' Diose̱ man nij so' sa̱j ado̱nj .
Ase vaa 'yaj nij so' vaa nana̱ ya̱ nihánj a : “ Uchráán chuvee , ga̱a ne̱ anica̱j uún xo' chá xo' se‑cuchra̱nj xo' a ” , ne̱ vaa se‑na̱na̱ xcáá uún taj : “ Quisíj cane xcáá na sa̱' , ga̱a ne̱ anica̱j uún xo' natúj xo' rá sigui' a ” , vaa yo'ó nana̱ taj xna'anj da̱j 'yaj nij síí narqué tucuáán ne̱ yo' a .
Nihánj me yanj vi̱j ca'ne̱j 'u̱nj rihaan soj , tinu̱j , nocoj . Rihaan ro̱j yanj nihánj nanoj se‑na̱na̱ Diose̱ rihaan soj che'é se me raj xca̱j soj cuentá che'é rej sa̱' ei . 'O̱ se si̱j me ya̱ rá canoco̱' man Diose̱ me soj ,
ne̱ me raj ninu̱j rá soj nana̱ ca'mii nij síí vaa sa̱' rihaan Diose̱ síí nata' se‑na̱na̱ Diose̱ ga̱a naá , ne̱ me raj ninu̱j rá soj se‑na̱na̱ Jesucristó si̱j 'ni̱j ra'a man ní' síí tinanii man ní' rihaan sayuun nana̱ narqué núj si̱j apóstol cune' so' man rihaan soj a .
Tza̱j ne̱ vaa che'é ndo'o xca̱j nij soj cuentá , ne̱ ca'na̱' síí a'nga' naco̱o̱ ni̱'yaj man soj asa̱' nichru̱n' ca'na̱' uún Jesucristó rihaan chumii̱ nihánj , ne̱ náá guun se nij gu̱un rá nij so' qui'ya̱j nij so' a .
Ga̱a ne̱ cata̱j nij so' nana̱ nihánj rihaan soj a : “ Cataj nij síí nata' se‑na̱na̱ Diose̱ ga̱ naá rihaan xi̱i ní' se vaa ca'na̱' uún Jesucristó rihaan chumii̱ nihánj , tza̱j ne̱ ne ca'na̱' uún so' chiha̱' . Veé da̱nj vaa cavi' xi̱i ní' , ne̱ taj va̱j so' ca'na̱' man asanj . Veé ase vaa chumii̱ ga̱ asino curuvi' chumii̱ ro' , veé da̱nj vaa gue̱e̱ chumii̱ nda̱a cuano̱ na̱nj asanj ” , cata̱j nij so' ca'nga̱' naco̱o̱ nij so' rihaan soj a .
Dan me se da̱nj cata̱j nij so' che'é se na'vej rá nij so' xca̱j nij so' cuentá nda̱a vaa curuvi' chumii̱ ga̱a naá qui'yaj Diose̱ ei . Tza̱j ne̱ ca'mii Diose̱ , ne̱ guun rej xta̱' , ne̱ curiha̱nj yo'óó naco̱o̱ rque na ya'a̱nj chugua̱nj .
Ga̱a ne̱ ga̱a naá me se ca'anj ni'ya̱ nij yuvii̱ ma̱n rihaan chumii̱ , qui'yaj maa̱n do̱' , na ya'a̱nj do̱' ei .
Tza̱j ne̱ xta̱' ga̱ yo'óó ma̱n ní' cuano̱ me se ma'a̱n Diose̱ ca'mii , ne̱ cataj Diose̱ se vaa quina̱j ro̱j yo' nda̱a se quisi̱j güii ca'ne̱' Diose̱ cacun' che'é nij síí chi'i̱i̱ , ga̱a ne̱ nu̱' che'e̱ caca̱a̱ nij so' chugua̱nj . Ne̱ güii yo' me se ca'ne̱j Diose̱ ya'an , ne̱ caca̱a̱ nu̱' xta̱' ga̱ yo'óó ma̱n ní' cuano̱ , ne̱ ca'a̱nj ni'ya̱ uún yo' ado̱nj .
Se̱ quini'yón soj nana̱ nihánj , man tinu̱j , man nocoj . Ase vaa 'o̱ míj yo' vaa o̱rún' güii rihaan síí 'ni̱j ra'a man ní' , ne̱ ase vaa o̱rún' güii vaa 'o̱ míj yo' rihaan so' ei .
Ta'a̱j nij yuvii̱ me se gu̱un ra̱a̱n ndo'o Diose̱ qui'ya̱j Diose̱ nda̱a vaa cataj so' ga̱a naá , rá nij so' , tza̱j ne̱ se̱ guun ra̱a̱n Diose̱ mei . Ma̱a̱n se ina̱j nimán Diose̱ ni'ya̱j Diose̱ man soj , ne̱ na'vej rá Diose̱ cavi̱' nimán a̱ doj tuvi' soj mei . Tana̱nj me rá so' ca̱nica̱j nimán taran' soj ne̱ ta̱náj xco̱ soj tucuáán chi'i̱i̱ chugua̱nj .
Tza̱j ne̱ taj ni'yón quisi̱j güii ca'ne̱' Diose̱ cacun' che'é yuvii̱ ei . Dan me se ca̱ri̱i̱n ndo'o ca'a̱nj ni'ya̱ xta̱' , ne̱ quinavi̱j nu̱' nij se ma̱n rej xta̱' caca̱a̱ , ne̱ ca'a̱nj ni'ya̱ yo'óó ga̱ nu̱' se ma̱n rihaan yo'óó ado̱nj .
Che'é se ca'a̱nj ni'ya̱ chumii̱ , che'é dan se̱ guun nano̱ rá soj che'é rasu̱u̱n ma̱n rihaan chumii̱ nihánj ma' . Tana̱nj xca̱j soj cuentá che'é rej da̱j qui'ya̱j soj canoco̱' raan soj man Diose̱ ei .
Na̱'vi̱j soj quisi̱j güii yo' , ne̱ ve'é canoco̱' soj man Diose̱ che'é rej ra'ya̱nj doj quisi̱j güii yo' chugua̱nj . Ne̱ güii yo' me se quinavi̱j nu̱' xta̱' caca̱a̱ , ne̱ nacune̱ nu̱' nij rasu̱u̱n ma̱n rej xta̱' yo' ei .
Tza̱j ne̱ a̱j cataj Diose̱ se vaa ya̱ ga̱a̱ yo'ó yo'óó naca̱ , ne̱ ga̱a̱ yo'ó rej xta̱' naca̱ , ne̱ ina̱nj se sa̱' qui'ya̱j nij síí cuma̱n rej yo' asa̱' quisíj ei . Dan me se na'vi̱j ndo'o ní' quisi̱j güii yo' cuaj ei .
Che'é se na'vi̱j ní' güii yo' ro' , che'é dan te̱rquee̱ soj doj qui'ya̱j soj se sa̱' ina̱nj rihaan Diose̱ , ne̱ se̱ gaa na̱nj cu̱tumé soj cacun' asa̱' ca'na' uún Jesucristó ei . Ne̱ dínj ga̱a̱ nimán soj , tinu̱j , nocoj .
Xca̱j soj cuentá se vaa na'vi̱j Diose̱ na̱nj che'é se me rá so' quinani̱i̱ nij yuvii̱ rihaan sayuun chugua̱nj . Veé da̱nj taj uún nij nana̱ cachrón tinú' Pabló rihaan yanj ca'néé so' rihaan soj , nda̱a vaa chrej cu̱u narqué Diose̱ rihaan so' a .
Dan me se daj a̱ nij yanj cartá qui'yaj Pabló ro' , ca'mii so' che'é rasu̱u̱n nihánj , ne̱ vaa do̱j nana̱ cu̱u sayu̱u̱n cu̱nó' nó rihaan yanj qui'yaj so' , ne̱ dan me se nij síí ne ne'en do̱' , nij síí uun vi̱j rá me se tinica̱j nij so' se‑na̱na̱ Pabló , ne̱ a'mii ne̱ nij so' che'é Pabló , taj nij so' se vaa ino̱ vaa tucuáán tucu'yón so' a . Ne̱ da̱nj 'yaj nij so' ga̱ yo'ó nij nana̱ no̱ rihaan danj Diose̱ uún , ne̱ che'é dan quira̱n' ndo'o nij so' sayuun vaa güii ado̱nj .
A̱j cataj xna'anj 'u̱nj rihaan soj che'é nij síí narqué tucuáán ne̱ ca'na̱' rihaan soj vaa güii , tinu̱j , nocoj . Che'é dan tadó uxrá soj se̱ gaa na̱nj canoco̱' soj tucuáán ne̱ narque̱ nij síí na'vej rá cuno̱ rihaan Diose̱ yo' ei . Sese canoco̱' soj se‑na̱na̱ nij so' , ne̱ gu̱un vi̱j rá soj , qui'ya̱j nij so' ei .
Che'é dan yo'o̱ gu̱un rá soj ni̱'yaj soj se lu̱j rqué Diose̱ rihaan soj , ne̱ yo'o̱ gu̱un rá soj xca̱j soj cuentá sa̱' doj che'é Jesucristó si̱j 'ni̱j ra'a man ní' síí tinanii man ní' rihaan sayuun ado̱nj . Vaa che'é ndo'o cata̱j ní' se vaa si̱j sa̱' ndo'o me so' ne̱ si̱j sa̱' ndo'o gu̱un so' nu̱' cavii nu̱' ca'anj ado̱nj . Veé da̱nj ga̱a̱ ya̱ ei .
Dan me se núj me se cata̱j xna'anj núj rihaan nij soj che'é 'o̱ síí cane ga̱a naá asi̱j guun che'e̱ Diose̱ qui'yaj Diose̱ chumii̱ , ne̱ ina̱nj se vaa cuno ma'a̱n núj do̱' , se vaa quene'en rihaan ma'a̱n núj do̱' , se vaa cuta' núj ra'a núj xráá do̱' , che'é ina̱nj rasu̱u̱n vaa da̱nj cata̱j xna'anj núj rihaan soj a . Dan me se cata̱j xna'anj núj che'é se‑na̱na̱ Diose̱ , ne̱ so' me síí qui'ya̱j ca̱yáán ní' ga̱ Diose̱ nu̱' cavii nu̱' ca'anj ado̱nj .
Dan me se so' me síí qui'ya̱j ca̱yáán ní' ga̱ Diose̱ nu̱' cavii nu̱' ca'anj , ne̱ ca'na' so' , ne̱ quene'en núj man so' , ne̱ nihánj me se nata' núj rihaan nij soj che'é so' se vaa asino canicun' so' ga̱ Diose̱ rej ya̱nj Diose̱ ga̱a naá , ga̱a ne̱ ya̱j me se ca'na' so' rej ne̱ ní' a .
Dan me se nata' núj rihaan ma'a̱n nij soj che'é se vaa quene'en núj do̱' , che'é se vaa cuno núj do̱' , che'é rej ca've̱e cunu̱u rcua'a̱a̱n soj ga̱ núj , ne̱ dan me se cunu̱u rcua'a̱a̱n ní' ga̱ Rej ní' Diose̱ , ga̱ ta'níí so' Jesucristó a .
Ne̱ achrón núj nana̱ nihánj rihaan yanj naya̱a̱ soj , che'é rej ca've̱e gu̱un niha̱' uxrá rá taran' ní' ado̱nj .
Ne̱ nihánj ro' , me nana̱ cataj xna'anj Jesucristó cuno núj , ne̱ nata' núj nana̱ nihánj rihaan soj , ne̱ dan me se ase̱ vaa 'o̱ ya'an chuguu̱n vaa Diose̱ , ne̱ rej va̱j Diose̱ me se nuvi' rej rmi̱' rej va̱j so' ma' .
Che'é dan sese cata̱j ní' se vaa si̱j chéé ga̱ Diose̱ me ní' , ne̱ sese chéé ní' rej rmi̱' , ga̱a ne̱ tu'va rma'a̱n ní' vaa ga̱a na̱nj ei . Ne̱ ne noco' ní' tucuáán ya̱ yo' ga̱a̱ a̱ ma' .
Tza̱j ne̱ sese chéé ní' rej chuguu̱n sa̱' rej va̱j ma'a̱n Diose̱ , ne̱ ve'é sa̱' mán taran' ní' , ne̱ quinavi̱j nu̱' cacun' tumé ní' , qui'ya̱j Jesucristó síí cavi' che'é ní' , ne̱ yo'o̱ cunu̱u sa̱' nimán ní' ei .
Dan me se sese cata̱j ní' se vaa a̱ doj cacun' ne tumé ní' , ne̱ dan me se tiha' yu'unj ní' vaa ga̱a na̱nj ado̱nj . Ne̱ nuveé si̱j a'mii nana̱ ya̱ me ní' ga̱a̱ a̱ ma' .
Tza̱j ne̱ sese nata̱' ya̱ ní' rihaan Diose̱ che'é cacun' tumé ní' , ne̱ Diose̱ me se vaa che'é ga̱a̱ nucua̱j rá ní' se vaa nica̱ qui'ya̱j so' che'é ní' , ne̱ dan me se cata̱j so' se vaa navij cacun' tumé ní' , ne̱ tinavi̱j so' nu̱' se chi'i̱i̱ ma̱n nimán ní' ado̱nj .
Dan me se sese cata̱j ní' se vaa a̱ doj ne qui'ya̱j ní' cacun' , ne̱ si̱j tu'va rma'a̱n me ní' , ne̱ 'yaj ní' síí ne̱ man nda̱a ma'a̱n Diose̱ vaa ga̱a̱ na̱nj chugua̱nj . Dan me se a̱j cataj ya̱ Diose̱ se vaa tumé ní' cacun' na̱nj ei . Ne̱ sese ca'mi̱i̱ ní' da̱nj , ne̱ nuveé si̱j uno se‑na̱na̱ Diose̱ me ní' ga̱a̱ mei .
Ase vaa ta'níí 'u̱nj ro' , da̱nj vaa soj , tinu̱j , nocoj . Ne̱ achrón 'u̱nj nu̱' nana̱ nihánj rihaan yanj nihánj , che'é rej se̱ qui'yaj soj cacun' mei . Dan me se sese qui'ya̱j ní' cacun' , ne̱ vaa 'o̱ síí nica̱ nimán a'mii yu'unj che'é ní' rihaan Rej ní' Diose̱ , ne̱ Jesucristó me síí a'mii yu'unj che'é ní' ei .
Ne̱ so' me síí cavi' che'é rej ca've̱e quinavi̱j cacun' tumé ní' ado̱nj . Tza̱j ne̱ nuveé che'e̱ do̱j se‑cacu̱n' ní' me cavi' so' ma' . Cavi' so' che'é cacun' tumé cunuda̱nj nij yuvii̱ ma̱n rihaan chumii̱ ado̱nj .
Dan me se nihánj me rej ne'en ní' se vaa si̱j noco̱' man Jesucristó me ní' a . Dan me se sese 'yaj ní' nda̱a vaa cataj xna'anj Jesucristó rihaan ní' , ne̱ si̱j noco̱' ya̱ man so' me ní' ado̱nj .
Tza̱j ne̱ sese taj yo'o̱ so' se vaa si̱j noco̱' man Jesucristó me so' ne̱ ne 'yaj so' nda̱a vaa cataj xna'anj Jesucristó rihaan ní' , ne̱ síí ne̱ me so' , ne̱ nuveé si̱j a'mii nana̱ ya̱ me so' mei .
Tza̱j ne̱ síí uno se‑na̱na̱ Jesucristó ro' , so' me síí ya̱ ya̱ aráj cochro̱j rihaan Diose̱ chugua̱nj . Che'é dan , sese qui'ya̱j ní' da̱nj , ne̱ ca've̱e gu̱un ya̱ rá ní' se vaa si̱j noco̱' man Jesucristó me ní' ei .
Ne̱ síí taj se vaa yo'o̱ noco' man Jesucristó ro' , ase̱ vaa qui'yaj Jesucristó ro' , da̱nj ina̱nj nó xcúún so' qui'ya̱j ma'a̱n so' uún ado̱nj .
Dan me se 'e̱e̱ raj man soj , tinu̱j , nocoj . Ne̱ nihánj me se cachro̱n 'u̱nj 'o̱ nana̱ naca̱ rihaan yanj nihánj cuno̱ soj chugua̱nj . Tza̱j ne̱ nuveé na̱na̱ naca̱ me nana̱ nihánj ma' . Veé nana̱ cuno soj asi̱j guun che'e̱ soj canoco' soj man Jesucristó me nana̱ nihánj na̱nj ado̱nj .
Dan me se cachro̱n uún 'u̱nj nana̱ naca̱ nihánj cuno̱ soj , ne̱ ya̱ ya̱ nana̱ naca̱ tucu'yón Jesucristó me nana̱ nihánj , ne̱ cuno soj nana̱ naca̱ nihánj ado̱nj . 'O̱ se va̱j navi̱j rej rmi̱' rihaan chumii̱ nihánj , ne̱ Jesucristó ro' , me ya'an chuguu̱n , ne̱ dan me se guun che'e̱ se‑na̱na̱ so' cuchuguu̱n se‑na̱na̱ so' rihaan chumii̱ nihánj ei .
Ne̱ xa̱' síí taj se vaa va̱j so' rej chuguu̱n ga̱ se‑na̱na̱ Jesucristó ne̱ nachri' so' ni'ya̱j so' man tinúú so' , ne̱ si̱j va̱j gue̱e̱ rej rmi̱' me ya̱ so' na̱nj chugua̱nj .
Ne̱ síí 'e̱e̱ rá man tinúú me se so' me síí chéé rej chuguu̱n ga̱ se‑na̱na̱ Jesucristó , ne̱ se̱ ca'vee quiri̱' so' ma' .
Ne̱ xa̱' síí nachri' man tinúú , tza̱j ne̱ so' me síí va̱j rej rmi̱' , ne̱ 'o̱ chéé gue̱e̱ so' rej rmi̱' na̱nj á . Ne ne'en so' me rej va̱j so' a̱ ma' . 'O̱ se caráán rihaan so' , qui'yaj rej rmi̱' va̱j so' na̱nj ado̱nj . Na'vee a̱ doj xca̱j so' cuentá a̱ ma' .
Dan me se achrón 'u̱nj nu̱' nana̱ nihánj naya̱a̱ soj xni̱i , ne̱ 'o̱ se che'é se noco̱' soj man Jesucristó ro' , che'é dan quinavij cacun' tumé soj rihaan Diose̱ ei .
Achrón 'u̱nj nu̱' nana̱ nihánj naya̱a̱ soj si̱j vaa ta'níí , ne̱ 'o̱ se a̱j ne'en soj man síí cayáán ga̱ Diose̱ ga̱a guun che'e̱ Diose̱ qui'yaj Diose̱ chumii̱ nihánj a . Achrón 'u̱nj nu̱' nana̱ nihánj naya̱a̱ soj si̱j tachru̱u̱ , ne̱ 'o̱ se a̱j qui'yaj canaán soj rihaan síí chre̱e ei .
Achrón 'u̱nj nu̱' nana̱ nihánj naya̱a̱ soj xni̱i , ne̱ 'o̱ se a̱j ne'en soj man Rej ní' Diose̱ ado̱nj . Achrón 'u̱nj nu̱' nana̱ nihánj naya̱a̱ soj si̱j vaa ta'níí , ne̱ 'o̱ se a̱j ne'en soj man síí cayáán ga̱ Diose̱ ga̱a guun che'e̱ Diose̱ qui'yaj Diose̱ chumii̱ nihánj ei . Achrón 'u̱nj nu̱' nana̱ nihánj naya̱a̱ soj si̱j tachru̱u̱ , ne̱ 'o̱ nucua̱j ndo'o nimán soj rihaan sayuun , ne̱ yo'o̱ uno soj se‑na̱na̱ Diose̱ , ne̱ a̱j qui'yaj canaán soj rihaan síí chre̱e ei .
Se̱ guun rá soj ni̱'yaj soj chumii̱ nihánj do̱' , nij rasu̱u̱n ma̱n rihaan chumii̱ nihánj do̱' mei . 'O̱ se xa̱' síí me rá ni'ya̱j chumii̱ nihánj , tza̱j ne̱ nuveé si̱j aráj cochro̱j rihaan Rej ní' Diose̱ me so' man chugua̱nj .
'O̱ se rihaan chumii̱ nihánj vaa ndo'o se me rá yuvii̱ qui'ya̱j yuvii̱ do̱' , vaa ndo'o se me rá yuvii̱ ni'ya̱j yuvii̱ do̱' , vaa ndo'o rasu̱u̱n 'yaj uun xta̱' nimán yuvii̱ do̱' , tza̱j ne̱ nuveé ra̱su̱u̱n cavii rihaan Rej ní' Diose̱ me nu̱' nij rasu̱u̱n vaa da̱nj ma' . 'O̱ se na̱nj rasu̱u̱n ma̱n rihaan chumii̱ nihánj me nij rasu̱u̱n yo' na̱nj ado̱nj .
Ne̱ va̱j navi̱j chumii̱ nihánj ei . Ne̱ va̱j navi̱j nu̱' se vaa me rá nij yuvii̱ ma̱n rihaan chumii̱ nihánj qui'ya̱j nij so' ei . Tza̱j ne̱ síí 'yaj nda̱a vaa me rá Diose̱ me se ca̱yáán so' nu̱' cavii nu̱' ca'anj ga̱ Diose̱ chugua̱nj .
Dan me se ase̱ vaa ta'níj vaa soj , ne̱ me raj cuno̱ soj nana̱ nihánj ei . 'O̱ se nichru̱n' quinavi̱j chumii̱ nihánj , ne̱ a̱j cuno soj nana̱ se vaa ca'na̱' 'o̱ síí quita̱j yu'unj , ne̱ cata̱j so' se vaa si̱j ca'néé Diose̱ ti̱nanii man yuvii̱ rihaan sayuun me so' , ne̱ nihánj me se a̱j ca'na' que'e̱e̱ síí tu'va da̱nj , ne̱ che'é dan ne'en ya̱ ní' se vaa ya̱ nichru̱n' quinavi̱j chumii̱ nihánj ei .
Dan me se ase̱ vaa tinúú ní' vaa nij so' asi̱j rque̱ , tza̱j ne̱ ca'anj yaníj nij so' rihaan ní' , ne̱ nuveé ya̱ ya̱ tinu̱j ní' me nij so' a̱ ma' . 'O̱ se ca'anj yaníj nij so' rihaan ní' che'é rej ca've̱e xca̱j ní' cuentá se vaa nuveé tinu̱j ní' me taran' nij so' a̱ man ado̱nj .
Ne̱ xa̱' soj , tza̱j ne̱ cune' Diose̱ man soj , ne̱ guun nucua̱j soj xcaj soj cuentá , qui'yaj Diose̱ , ne̱ ne'en soj cunuda̱nj rasu̱u̱n ei .
Nuveé che'e̱ se ne ne'en soj nana̱ ya̱ me cachrón 'u̱nj nana̱ nihánj naya̱a̱ soj ma' . Tza̱j ne̱ achrón 'u̱nj nana̱ nihánj naya̱a̱ soj che'é se si̱j ne'en nij nana̱ ya̱ me soj , ne̱ a̱j ne'en soj se vaa ino̱ doj vaa nana̱ ne̱ ga̱ nana̱ ya̱ nana̱ noco̱' ní' ado̱nj .
Ne̱ síí ne̱ me se so' me síí taj se vaa nuveé si̱j ca'néé Diose̱ ti̱nanii man yuvii̱ rihaan sayuun me Jesucristó chugua̱nj . Dan me se taj so' se vaa ma'a̱n so' me Cristó ca'néé Diose̱ , taj so' chugua̱nj . Ne̱ dan me se ne aráj cochro̱j so' rihaan Rej ní' Diose̱ do̱' , rihaan ta'níí Diose̱ do̱' ma' .
Dan me se xa̱' síí ne aráj cochro̱j rihaan ta'níí Diose̱ , tza̱j ne̱ si̱j ne noco' man Rej ní' Diose̱ me so' ei . Tza̱j ne̱ síí nata' ya̱ se vaa ve'é noco' so' man ta'níí Diose̱ ro' , so' me síí noco̱' ya̱ man Rej ní' Diose̱ uún ado̱nj .
Ne̱ xa̱' soj , tza̱j ne̱ yo'o̱ cuno̱ soj nana̱ cuno soj ga̱a guun che'e̱ soj canoco' soj man Jesucristó ei . Sese qui'ya̱j soj da̱nj , ne̱ si̱j noco̱' man ta'níí Diose̱ do̱' , man ma'a̱n ya̱ Rej ní' Diose̱ do̱' , me soj chugua̱nj .
Ne̱ nihánj me nana̱ cata' tu'va ma'a̱n Jesucristó rihaan ní' , se vaa ca've̱e ca̱yáán ní' ga̱ Diose̱ nu̱' cavii nu̱' ca'anj ya̱ ei .
Dan me se cachrón 'u̱nj nu̱' nana̱ nihánj naya̱a̱ soj che'é rej xca̱j soj cuentá che'é nij síí me rá tiha̱' yu'unj man soj ado̱nj .
Ne̱ xa̱' soj , tza̱j ne̱ che'é se cune' Diose̱ man soj ro' , che'é dan yo'o̱ noco' soj man Diose̱ , ne̱ taj che'é tu̱cu'yón nii doj nana̱ man soj a̱ ma' . Tana̱nj che'é se cune' Diose̱ man soj , che'é dan a̱j nari' soj nana̱ che'é nu̱' rasu̱u̱n , ne̱ ina̱nj nana̱ ya̱ nari' soj ei . Nuveé na̱na̱ ne̱ me nana̱ nari' soj , qui'yaj Diose̱ ma' . Dan me se yo'o̱ noco̱' soj man Diose̱ , nda̱a vaa tucu'yón ya̱ so' man soj ado̱nj .
Dan me se ase̱ vaa ta'níj vaa nij soj rihanj , ne̱ me rá 'u̱nj se vaa yo'o̱ canoco̱' raan soj man Jesucristó , che'é rej asa̱' ca'na' uún so' rihaan chumii̱ nihánj , ne̱ se̱ guun na'a̱j soj a̱ doj ma' . Tana̱nj gu̱un niha̱' rá soj ca'mi̱i̱ soj ga̱ so' ei .
Dan me se ne'en soj se vaa síí sa̱' ina̱nj me Jesucristó , ne̱ che'é dan ne'en soj se vaa nu̱' nij síí 'yaj sa̱' ro' , taran' nij so' me síí cunuu sa̱' nimán qui'yaj so' ado̱nj .
Dan me se xca̱j soj cuentá se vaa cunuu 'e̱e̱ uxrá rá Rej ní' Diose̱ ni'ya̱j so' man ní' , ne̱ nda̱a ta'níí Diose̱ guun ní' , qui'yaj Diose̱ chugua̱nj . Ne̱ ta'ni̱j Diose̱ me xa̱' ní' ado̱nj . Che'é dan ne ne'en nij síí ma̱n rihaan chumii̱ nihánj man ní' da̱j si̱j me ní' man chugua̱nj . 'O̱ se tana̱nj uún , ne̱ ne ne'en nij so' man ma'a̱n Diose̱ uún a̱ man ado̱nj .
Dan me se 'e̱e̱ raj man nij soj , tinu̱j , nocoj , ne̱ cuano̱ nihánj me se ta'ni̱j Diose̱ me ní' , ne̱ ataa xca̱j ní' cuentá da̱j si̱j gu̱un ní' qui'ya̱j Diose̱ vaa güii ei . Ma̱a̱n se ne'en ní' se vaa asa̱' ca'na' so' , ne̱ ase̱ vaa so' ro' , da̱nj ga̱a̱ ma'a̱n ní' uún ado̱nj . 'O̱ se quene'e̱n ní' man so' , ne̱ xca̱j ya̱ ní' cuentá da̱j vaa xa̱' so' na̱nj ado̱nj .
Ne̱ nij síí nucua̱j rá man nana̱ nihánj se vaa ya̱ vaa nana̱ nihánj me se ya̱ cunu̱u sa̱' nimán nij so' qui'ya̱j nij so' , ne̱ ase̱ vaa sa̱' nimán Jesucristó ro' , da̱nj ga̱a̱ sa̱' nimán nij so' uún ado̱nj .
Dan me se nu̱' nij síí 'yaj cacun' ro' , nij so' me nij síí na'vej rá cuno̱ rihaan Diose̱ ,
ne̱ ne'en nij soj se vaa ca'na' Jesucristó rihaan chumii̱ nihánj , che'é rej ca've̱e tinavi̱j so' cacun' tumé yuvii̱ , ne̱ a̱ doj cacun' taj tumé so' ma' .
Ne̱ taran' nij síí yo'o̱ noco' man so' ro' , ne 'yaj nij so' cacun' ma' . Ne̱ nij síí noco̱' tucuáán 'yaj cacun' ro' , nuveé si̱j ne'en man Jesucristó me nij so' man ado̱nj .
Dan me se ase̱ vaa ta'níj vaa soj rihanj , tinu̱j , nocoj , ne̱ se̱ guun tiha̱' yu'unj a̱ doj yuvii̱ man soj man chugua̱nj . Síí 'yaj sa̱' ro' , síí sa̱' me so' , ne̱ ase̱ vaa ma'a̱n Jesucristó vaa so' ado̱nj .
Ne̱ síí 'yaj cacun' me se síí noco̱' se‑tucua̱nj síí chre̱e me so' ei . 'O̱ se asi̱j guun che'e̱ Diose̱ qui'yaj Diose̱ chumii̱ nihánj , ne̱ si̱j 'yaj ina̱nj cacun' me síí chre̱e na̱nj ado̱nj . Ne̱ ca'na' ta'níí Diose̱ rihaan chumii̱ nihánj , che'é rej ca've̱e tiri̱' so' nu̱' se vaa 'yaj síí chre̱e yo' ei .
Ne̱ taran' nij síí cunuu sa̱' nimán qui'yaj Diose̱ ro' , ne 'yaj nij so' cacun' a̱ ma' . 'O̱ se Diose̱ me síí qui'yaj cunuu sa̱' nimán nij so' , ne̱ se̱ ca'vee yo'o̱ qui'ya̱j so' cacun' , ése̱ ma'a̱n Diose̱ qui'yaj ca'ngaa naca̱ nij so' na̱nj ado̱nj .
Ne̱ nihánj me xca̱j ní' cuentá ni̱'yaj ní' , ga̱a ne̱ cunu̱u ya̱a̱n ní' ta'níí Diose̱ do̱' , ta'níí síí chre̱e do̱' ei . Dan me se nij síí ne 'yaj se sa̱' ro' , nuveé si̱j noco̱' man Diose̱ me nij so' ma' . Dan me se nuveé si̱j 'e̱e̱ rá man tinúú me nij so' a̱ man ado̱nj .
'O̱ se nana̱ nihánj me nana̱ cuno soj asi̱j guun che'e̱ soj canoco' soj man Diose̱ , ne̱ nana̱ nihánj taj se vaa no̱ xcúún ní' cunu̱u 'e̱e̱ rá ní' man tuvi' ní' chugua̱nj .
Dan me se se̱ qui'yaj ní' nda̱a vaa qui'yaj síí cu'na̱j Caín ga̱a naá ma' . 'O̱ se si̱j noco̱' tucuáán chi'i̱i̱ me so' , ne̱ ticavi' so' tinúú so' ado̱nj . Ne̱ me che'é qui'yaj so' da̱nj , rá soj ga̱ . 'O̱ se nu̱' rasu̱u̱n qui'yaj so' me se ina̱nj chi'i̱i̱ ndo'o qui'yaj ma'a̱n so' , ne̱ tinúú so' me se sa̱' ina̱nj vaa rasu̱u̱n qui'yaj tinúú so' , ne̱ che'é dan guun xco̱j ruva̱a̱ rá so' ni'ya̱j so' tinúú so' ado̱nj .
Dan me se se̱ ca'anj rá soj sese quita̱j ri'yunj nij síí ma̱n rihaan chumii̱ nihánj ni̱'yaj nij so' man soj , man tinu̱j , man nocoj .
'O̱ se che'é se cunuu 'e̱e̱ rá ní' man tinúú ní' ro' , che'é dan ne'en ní' se vaa a̱j tanáj xco̱ ní' chrej chi'i̱i̱ chrej qui'ya̱j cavi̱' ní' , ne̱ a̱j cunuu sa̱' nimán ní' , ne̱ ca've̱e ca̱yáán ní' ga̱ Diose̱ ei . Ne̱ síí ne 'e̱e̱ rá man tuvi' me se adi̱' se vaa nij síí cavi' ro' , vaa nij so' na̱nj ado̱nj .
Dan me se xa̱' taran' nij síí nachri' ni'ya̱j man tinúú me se ase̱ vaa síí ticavi' man tinúú ro' , vaa nij so' , ne̱ ne'en soj se vaa daj chiha̱a̱ míj se̱ ca'vee ga̱a̱ i'na̱' síí vaa da̱nj rihaan Diose̱ nu̱' cavii nu̱' ca'anj ma' .
Ne̱ Jesucristó ro' , me síí ca'vej rá cavi̱' che'é ní' , ne̱ che'é dan ne'en ní' se vaa 'e̱e̱ rá so' man ní' ado̱nj . Ne̱ che'é dan no̱ xcúún ní' ca'ne̱j nimán ní' cavi̱' ní' che'é tinúú ní' chugua̱nj .
Dan me se sese vaa ndo'o rasu̱u̱n ma̱n rihaan chumii̱ nihánj ni̱caj yo'o̱ so' , ne̱ nda̱' se ne'en so' se vaa achiin ndo'o rasu̱u̱n man tinúú so' tza̱j ne̱ na'vej rá so' ra̱cuíj so' man tinúú so' , ne̱ nuveé si̱j aráj cochro̱j rihaan Diose̱ me so' a̱ man ado̱nj .
Dan me se ase̱ vaa ta'níj vaa soj chugua̱nj . Dan me se se̱ guun cata̱j u̱u̱n ní' nana̱ u̱u̱n se vaa aráj cochro̱j ní' rihaan Diose̱ chugua̱nj . Qui'ya̱j ya̱ ya̱ ní' se sa̱' nda̱a vaa me rá Diose̱ qui'ya̱j ní' , ne̱ ya̱ ya̱ si̱j aráj cochro̱j rihaan Diose̱ me ní' ado̱nj .
Dan me se sese qui'ya̱j ní' da̱nj , ne̱ quene'e̱n ní' se vaa si̱j noco̱' ya̱ nana̱ ya̱ me ní' , ne̱ dan me se gu̱un ya̱ ya̱ rá nimán ní' rihaan Diose̱ ei .
'O̱ se nda̱' se ca've̱e quinano̱ rá ní' che'é cacun' tumé ní' , tza̱j ne̱ sa̱' doj vaa Diose̱ rihaan nimán ní' , ne̱ Diose̱ me síí ne'en cunuda̱nj ado̱nj .
Dan me se 'e̱e̱ raj man nij soj , tinu̱j , nocoj . Ne̱ sese nuvi' cacun' tumé ní' , ne̱ se̱ cuchu'vi' ní' ca'mi̱i̱ ní' ga̱ Diose̱ ma' .
Dan me se me ma'a̱n rasu̱u̱n cachi̱nj ní' rihaan Diose̱ , ne̱ rque̱ Diose̱ cunuda̱nj se vaa cachi̱nj ni'ya̱j ní' rihaan so' , che'é se si̱j uno se‑na̱na̱ so' me ní' , ne̱ uun niha̱' rá so' ni'ya̱j so' se sa̱' 'yaj ní' ei .
Dan me se nihánj me se vaa me rá Diose̱ qui'ya̱j ní' a . Me rá Diose̱ cuchuma̱n rá ní' ni̱'yaj ní' man ta'níí so' Jesucristó , ne̱ me rá Diose̱ cunu̱u 'e̱e̱ rá ní' ni̱'yaj ní' man tuvi' ní' nda̱a vaa ca'ne' Diose̱ suun rihaan ní' a .
Ne̱ síí uno se‑na̱na̱ Diose̱ ro' , so' me síí yo'o̱ noco' man Diose̱ , ne̱ yo'o̱ ne Diose̱ ga̱ so' ado̱nj . Ne̱ nihánj me rej ne'en ní' se vaa yo'o̱ ne Diose̱ ga̱ ní' ei . Che'é se xcaj ní' cuentá se vaa 'yaj suun Nimán Diose̱ nimán ní' , che'é dan ne'en ní' se vaa ne̱ Diose̱ ga̱ ní' ado̱nj .
'E̱e̱ raj man nij soj , tinu̱j , nocoj . Ne̱ se̱ guun cuno̱ soj me ma'a̱n nana̱ ma' . A̱sino xca̱j soj cuentá sese nana̱ rqué Nimán Diose̱ me nana̱ ca'mii yo'o̱ so' , ne̱ sese Nimán Diose̱ me síí rqué nana̱ yo' , ne̱ ca've̱e cuno̱ soj nana̱ yo' ei . 'O̱ se a̱j ca'na' ndo'o síí ne̱ , ne̱ taj nij so' se vaa si̱j nata' se‑na̱na̱ Diose̱ me nij so' , tza̱j ne̱ tu'va rma'a̱n nij so' na̱nj ei . Dan me se da̱nj tu'va nij so' rihaan nij síí ma̱n rihaan chumii̱ nihánj che'é se me rá nij so' cuchuma̱n rá nij síí ma̱n rihaan chumii̱ nihánj chugua̱nj .
Tza̱j ne̱ nihánj me se vaa qui'ya̱j soj , ga̱a ne̱ ca've̱e xca̱j soj cuentá me nana̱ me nana̱ ca'mii Nimán Diose̱ ei . Sese cata̱j yo'o̱ so' se vaa Jesucristó me síí ca'néé Diose̱ ti̱nanii man yuvii̱ rihaan sayuun , ne̱ guun Jesucristó yuvii̱ ca'na' so' , cata̱j yo'o̱ so' , ne̱ nana̱ yo' me se‑na̱na̱ Nimán Diose̱ ado̱nj .
Tza̱j ne̱ nu̱' nij síí taj se vaa nuveé si̱j ca'néé Diose̱ man me Jesucristó me se nuveé na̱na̱ rqué Nimán Diose̱ me yo' ma' . 'O̱ se se‑na̱na̱ nij síí ne̱ tu'va rma'a̱n me yo' , ne̱ dan me se a̱j cuno soj se vaa ca'na̱' nij so' , ne̱ cata̱j nij so' se vaa si̱j ca'néé Diose̱ ti̱nanii man yuvii̱ rihaan sayuun me ma'a̱n nij so' ei . Ne̱ ya̱j nihánj me se a̱j mán ndo'o nij so' rihaan chumii̱ nihánj ya̱j cuano̱ chugua̱nj .
Tza̱j ne̱ ya̱j nihánj me se síí cunuu sa̱' nimán qui'yaj Diose̱ me nij soj , tinu̱j , nocoj . Ne̱ a̱j qui'yaj canaán soj rihaan nij síí ne̱ cuano̱ ei . 'O̱ se nu̱u̱ Nimán Diose̱ nimán soj , ne̱ nucua̱j doj Nimán Diose̱ rihaan síí chre̱e va̱j rihaan chumii̱ nihánj chugua̱nj .
Ne̱ nij síí ne̱ yo' , tza̱j ne̱ síí ma̱n rihaan chumii̱ nihánj me nij so' , ne̱ che'é dan ina̱nj a'mii nij so' nda̱a vaa nari' nij so' rihaan chumii̱ nihánj , ne̱ uno nij síí ma̱n rihaan chumii̱ nihánj se‑na̱na̱ nij so' ei .
Tza̱j ne̱ síí cunuu sa̱' nimán qui'yaj Diose̱ me ní' , ne̱ nij síí ne'en man Diose̱ ro' , uno nij so' se‑na̱na̱ ní' ado̱nj . Ne̱ xa̱' síí ne cunu̱u sa̱' nimán qui'yaj Diose̱ , tza̱j ne̱ ne uno nij so' se‑na̱na̱ ní' a̱ ma' . Che'é dan ne'en ní' me síí nu̱u̱ Nimán Diose̱ nimán , ne̱ ne'en ní' me síí nu̱u̱ nana̱ tiha' yu'unj nimán chugua̱nj .
'E̱e̱ raj man nij soj , tinu̱j , nocoj . Ne̱ no̱ xcúún ní' cunu̱u 'e̱e̱ rá ní' man tuvi' ní' ado̱nj . 'O̱ se Diose̱ me síí rqué rej nucua̱j rihaan ní' cunu̱u 'e̱e̱ rá ní' man tuvi' ní' a . Che'é dan nu̱' síí 'e̱e̱ rá man tuvi' me se síí cunuu sa̱' nimán qui'yaj Diose̱ me nij so' ado̱nj . Ne̱ ne'en nij so' man Diose̱ ado̱nj .
Ne̱ síí ne 'e̱e̱ rá man tuvi' me se ataa xca̱j nij so' cuentá che'é Diose̱ ei . 'O̱ se ataa xca̱j nij so' cuentá se vaa Diose̱ me síí 'e̱e̱ ina̱nj rá man ní' ado̱nj .
Ne̱ nihánj me cata̱j xna'anj 'u̱nj rihaan soj me che'é ne'en ní' se vaa 'e̱e̱ rá Diose̱ man ní' a . Dan me se nda̱' se o̱rún' ya̱ ta'níí Diose̱ , tza̱j ne̱ ca'néé Diose̱ man ta'níí ma'a̱n ya̱ Diose̱ rihaan chumii̱ nihánj , che'é rej ca've̱e ga̱a̱ i'na̱' nimán ní' nu̱' cavii nu̱' ca'anj qui'ya̱j so' a .
Ne̱ vaa che'é xca̱j ní' cuentá se vaa ne cara̱a̱ cochro̱j ní' rihaan Diose̱ asino ya̱a̱n ma' . Tana̱nj asino ya̱a̱n me se cunuu 'e̱e̱ rá Diose̱ ni'ya̱j Diose̱ man ní' , ga̱a ne̱ ca'néé so' man ta'níí so' che'é rej cavi̱' ta'níí so' ne̱ tinavi̱j ta'níí so' cacun' tumé ní' a .
Ne̱ che'é se cunuu 'e̱e̱ rá Diose̱ man ní' ro' , che'é dan no̱ xcúún ní' cunu̱u 'e̱e̱ rá ní' man tuvi' ní' , tinu̱j , nocoj .
A̱ doj yuvii̱ ne quene'e̱n rihaan man Diose̱ nu̱' cavii nu̱' ca'na' ma' . Tza̱j ne̱ sese ga̱a̱ 'e̱e̱ rá ní' man tuvi' ní' , ne̱ ya̱ ne Diose̱ ga̱ ní' , ne̱ a̱j cunuu sa̱' nimán ní' nda̱a vaa guun rá Diose̱ ga̱a cunuu 'e̱e̱ rá Diose̱ man ní' a .
Dan me se che'é se rqué Diose̱ Nimán Diose̱ rihaan ní' ro' , che'é dan ne'en ní' se vaa si̱j noco̱' man Diose̱ me ní' ne̱ yo'o̱ ne so' nimán ní' a .
Ne̱ a̱j ne'en núj se vaa ca'néé Rej ní' Diose̱ man ta'níí so' rihaan chumii̱ nihánj che'é rej ti̱nanii so' man nij síí ma̱n rihaan chumii̱ nihánj rihaan sayuun , ne̱ a̱j nata' núj nana̱ yo' rihaan yuvii̱ ei .
Ne̱ síí taj rihaan tuvi' se vaa ta'níí Diose̱ me Jesucristó ro' , so' me síí 'o̱ noco' man Diose̱ , ne̱ 'o̱ ne Diose̱ ga̱ so' chugua̱nj .
Ne̱ a̱j ne'en núj se vaa 'e̱e̱ rá Diose̱ man ní' , ne̱ amán rá núj se vaa 'e̱e̱ rá so' man ní' ei . Diose̱ me síí 'e̱e̱ rá man ní' ei . Ne̱ si̱j 'o̱ 'e̱e̱ rá man tuvi' ro' , so' me síí 'o̱ noco' man Diose̱ , ne̱ 'o̱ ne Diose̱ ga̱ so' ei .
Ne̱ che'é dan sese 'e̱e̱ rá ní' man tuvi' ní' , ne̱ asa̱' quisíj güii ca'ne̱' Diose̱ cacun' che'é yuvii̱ , ne̱ se̱ cuchu'vi' ní' ma' . 'O̱ se quene'e̱n ní' se vaa ase vaa qui'yaj Jesucristó ga̱a va̱j so' rihaan chumii̱ nihánj ro' , da̱nj qui'yaj ma'a̱n ní' uún ado̱nj .
Che'é dan síí ya̱ ya̱ 'e̱e̱ rá man tuvi' ro' , a̱ doj ne chu'vi' so' ma' . Síí chu'vi' me síí uun rá se vaa qui'ya̱j Diose̱ sayuun man so' , ne̱ nuveé si̱j ya̱ ya̱ 'e̱e̱ rá man tuvi' me síí guun da̱nj rá ma' .
Dan me se 'e̱e̱ rá ní' man tuvi' ní' che'é se asino cunuu 'e̱e̱ rá ma'a̱n Diose̱ man ní' a .
Ne̱ sese cata̱j yo'o̱ so' se vaa aráj cochro̱j so' rihaan Diose̱ , ne̱ sese nachri' so' ni'ya̱j so' tinúú so' , ne̱ síí ne̱ me so' ei . 'O̱ se sese ruvi' ya̱ tinúú so' ni'ya̱j so' tza̱j ne̱ ne 'e̱e̱ rá so' man tinúú so' , ne̱ asa̱' ca've̱e cara̱a̱ cochro̱j so' rihaan Diose̱ , sese ne ruvi' Diose̱ ni'ya̱j so' ga̱ .
Ne̱ nihánj me nana̱ cataj xna'anj Jesucristó rihaan ní' , ne̱ cataj so' se vaa síí aráj cochro̱j rihaan Diose̱ ro' , no̱ xcúún so' ga̱a̱ 'e̱e̱ rá so' man tuvi' so' uún ado̱nj , taj Jesucristó a .
Cunuda̱nj nij síí amán rá se vaa me Jesucristó síí ca'néé Diose̱ ti̱nanii man yuvii̱ rihaan sayuun ro' , a̱j cunuu sa̱' nimán nij so' , qui'yaj Diose̱ chugua̱nj . Ne̱ che'é dan sese aráj cochro̱j ní' rihaan Diose̱ , ne̱ no̱ xcúún ní' ga̱a̱ 'e̱e̱ rá ní' man nij síí cunuu sa̱' nimán yo' ei .
Ne̱ sese aráj cochro̱j ní' rihaan Diose̱ , ne̱ sese uno ní' nana̱ cataj xna'anj Diose̱ rihaan ní' , ne̱ veé síí aráj cochro̱j rihaan ta'níí Diose̱ me uún ní' ado̱nj .
Ne̱ sese uno ní' nana̱ cataj xna'anj Diose̱ rihaan ní' , ne̱ si̱j aráj cochro̱j rihaan Diose̱ me ní' chugua̱nj .
Ne̱ ne sayu̱u̱n vaa cuno̱ ní' rihaan Diose̱ ma' . 'O̱ se cunuda̱nj nij síí cunuu sa̱' nimán qui'yaj Diose̱ ro' , qui'ya̱j canaán nij so' rihaan se nij ma̱n rihaan chumii̱ nihánj , ne̱ che'é se amán rá ní' ni'ya̱j ní' man Jesucristó ro' , che'é dan a̱j qui'yaj canaán ní' rihaan chumii̱ nihánj na̱nj ei .
Dan me se síí amán rá se vaa Jesucristó me ta'níí Diose̱ ro' , so' me síí 'yaj canaán rihaan se nij ma̱n rihaan chumii̱ nihánj ado̱nj .
Nihánj me Jesucristó síí ca'na' cata̱' ne , ne̱ 'o̱ se ne ca'na̱' so' cata̱' ne u̱u̱n so' ma' . Dan me se ca'na' so' cata̱' ne so' , ne̱ ca'na' so' cavi̱' so' che'é ní' uún ado̱nj . 'O̱ se Nimán Diose̱ me se taj xna'anj Nimán Diose̱ rihaan ní' , ne̱ amán ya̱ rá ní' , ése̱ ya̱ uxrá a'mii Nimán Diose̱ ado̱nj .
'O̱ se va'nu̱j nij rasu̱u̱n taj xna'anj rihaan ní' che'é Jesucristó ei .
Dan me se Nimán Diose̱ taj xna'anj rihaan ní' che'é Jesucristó , ne̱ che'é se cata' ne Jesucristó , che'é dan xcaj ní' cuentá che'é so' , ne̱ che'é se cavi' Jesucristó , che'é dan xcaj ní' cuentá che'é so' , ne̱ cuya̱a̱n a'mii va'nu̱j nij rasu̱u̱n yo' a .
Dan me se uno ní' nana̱ nata' tuvi' ní' síí ma̱n rihaan chumii̱ nihánj rihaan ní' , ne̱ che'é dan vaa che'é cuno̱ ní' nana̱ nata' Diose̱ rihaan ní' a . 'O̱ se sa̱' doj vaa Diose̱ rihaan yuvii̱ , ne̱ nata' so' rihaan ní' che'é ta'níí so' a .
Dan me se síí amán rá ni'ya̱j man ta'níí Diose̱ ro' , so' me síí cuno se‑na̱na̱ Diose̱ a . Tza̱j ne̱ síí na'vej rá cuchuma̱n rá se‑na̱na̱ Diose̱ ro' , so' me síí uun rá se vaa síí ne̱ me Diose̱ a . 'O̱ se ne cuchuma̱n rá so' nana̱ nata' Diose̱ rihaan so' che'é ta'níí Diose̱ ma' .
Ne̱ nana̱ nata' Diose̱ rihaan ní' taj se vaa ca've̱e ca̱yáán ní' ga̱ Diose̱ nu̱' cavii nu̱' ca'anj , qui'yaj Diose̱ , che'é rej cavi' ta'níí Diose̱ che'é ní' a .
Síí noco̱' man ta'níí Diose̱ me síí ca̱yáán ga̱ Diose̱ nu̱' cavii nu̱' ca'anj ya̱ ei . Tza̱j ne̱ síí na'vej rá canoco̱' man so' taj ma' . Se̱ cayáán so' ga̱ Diose̱ ma' .
Dan me se a̱j cachronj nana̱ nihánj naya̱a̱ nij soj , che'é rej quene'e̱n soj se vaa ca̱yáán soj ga̱ Diose̱ nu̱' cavii nu̱' ca'anj , che'é rej me soj síí amán rá ni'ya̱j man ta'níí Diose̱ ei .
Ne̱ cuano̱ nihánj me se a̱ doj ne chu'vi' ní' cachi̱nj ni'ya̱j ní' 'o̱ rasu̱u̱n rihaan Diose̱ a̱ ma' . 'O̱ se a̱j ne'en ya̱ ní' se vaa sese ca've̱j rá so' ni̱caj ní' rasu̱u̱n cachíín ni'ya̱j ní' rihaan so' , ne̱ rque̱ so' ado̱nj .
Ne̱ che'é se ne'en ní' se vaa cuno̱ so' me ma'a̱n nana̱ cachi̱nj ni'ya̱j ní' rihaan so' , che'é dan ne'en ní' se vaa qui'ya̱j so' nda̱a vaa cachi̱nj ni'ya̱j ní' rihaan so' ei .
Dan me se sese ne'en ní' tinúú ní' 'yaj so' me ma'a̱n cacun' , ne̱ cachi̱nj ni'ya̱j ní' che'é so' rihaan Diose̱ , ne̱ Diose̱ me síí cara̱a̱ x'naa che'é cacun' qui'yaj so' ado̱nj . Tza̱j ne̱ sese ne'en ní' man tinúú ní' 'yaj so' cacun' noco̱o ndo'o cacun' qui'ya̱j cavi̱' nu̱' so' rihaan Diose̱ , ne̱ taj che'é cachi̱nj ni'ya̱j ní' rihaan Diose̱ che'é so' a̱ ma' . Dan me se vaa cacun' u̱u̱n , ne̱ vaa cacun' noco̱o ndo'o qui'ya̱j cavi̱' nu̱' ní' rihaan Diose̱ ado̱nj . Tza̱j ne̱ che'é cacun' noco̱o yo' me se se̱ cachíín ni'ya̱j soj mei .
Dan me se me ma'a̱n se nij 'yaj ní' me cacun' chugua̱nj . Tza̱j ne̱ se̱ cavi' nu̱' ní' rihaan Diose̱ qui'ya̱j me ma'a̱n cacun' yo' ma' . 'O̱ se ca've̱e tinavi̱j Diose̱ cacun' yo' ei .
Dan me se ne'en ní' se vaa nu̱' nij síí ca'ngaa nimán qui'yaj Diose̱ ro' , daj chiha̱a̱ míj ne chéé nij so' xrej síí chre̱e ma' . 'O̱ se tumé ta'níí Diose̱ man nij so' , ne̱ se̱ ca'vee qui'ya̱j chi'i̱i̱ síí chre̱e man nij so' a .
Ne̱ ne'en ní' se vaa síí noco̱' man Diose̱ me ní' ado̱nj . Tza̱j ne̱ cunuda̱nj nij yuvii̱ ma̱n rihaan chumii̱ nihánj noco' man síí chre̱e ei .
Ne̱ ne'en ní' se vaa a̱j ca'na' ta'níí Diose̱ , ne̱ qui'yaj suun so' che'é ní' , che'é rej ca've̱e xca̱j ní' cuentá che'é Diose̱ ya̱ , ne̱ ne'en ní' se vaa me ní' síí noco̱' man ma'a̱n ya̱ ta'níí so' Jesucristó , ne̱ Jesucristó ro' , me ma'a̱n ya̱ Diose̱ , ne̱ so' me síí qui'ya̱j ca̱yáán ní' ga̱ Diose̱ nu̱' cavii nu̱' ca'anj ado̱nj .
Ase vaa ta'níj vaa nij soj rihanj , tinu̱j , nocoj . Dan me se cata̱j 'u̱nj rihaan soj , ne̱ cu̱tumé ndo'o soj man soj rihaan ya'anj acój yuvii̱ ma̱n rihaan chumii̱ nihánj ei . Ne̱ se̱ guun gu̱un rá soj ni̱'yaj soj a̱ 'ó rasu̱u̱n vaa da̱nj ma' .
Síí chii nga̱ mej , ne̱ achrón 'u̱nj yanj nihánj naya̱a̱ taran' nij soj si̱j narii Diose̱ man si̱j nuu chre̱' rej achíín ni'ya̱j soj rihaan Diose̱ a . Dan me se 'e̱e̱ raj man soj , che'é rej si̱j noco̱' nana̱ ya̱ me taran' ní' a . Ne̱ nuveé o̱rún' 'u̱nj me síí 'e̱e̱ rá man soj ma' . 'O̱ se taran' nij síí ne'en nana̱ ya̱ 'e̱e̱ rá man soj ado̱nj .
'E̱e̱ rá núj man soj che'é se nu̱u̱ nana̱ ya̱ nimán ní' , ne̱ yo'o̱ cu̱nuû nana̱ ya̱ yo' nimán ní' nu̱' cavii nu̱' ca'anj rugua̱nj .
Ne̱ me rá 'u̱nj qui'ya̱j Rej ní' Diose̱ do̱' , ta'níí so' Jesucristó do̱' , se lu̱j che'é nij soj , ne̱ me rá 'u̱nj cunu̱u 'e̱e̱ rá ro̱j so' ni̱'yaj ro̱j so' man soj , ne̱ me rá 'u̱nj ga̱a̱ xe̱j nimán soj qui'ya̱j ro̱j so' , ne̱ yo'o̱ canoco̱' soj nana̱ ya̱ ne̱ ga̱a̱ 'e̱e̱ rá soj man tuvi' soj ei .
Guun niha̱' uxrá raj , che'é se xcaj 'u̱nj cuentá se vaa ta'a̱j nij soj me síí yo'o̱ noco' tucuáán ya̱ , nda̱a vaa cataj xna'anj Rej ní' Diose̱ rihaan ní' chugua̱nj .
Ne̱ nihánj me se achíín ni̱'yáá 'u̱nj rihaan soj se vaa qui'ya̱j nij soj nda̱a vaa cataj xna'anj Diose̱ rihaan ní' a . Ne̱ nuveé na̱na̱ ca'na' naca̱ rihaan ní' me nana̱ nihánj ma' . Ma̱a̱n se nana̱ cataj xna'anj Diose̱ rihaan ní' asi̱j guun che'e̱ ní' canoco' ní' man so' me nana̱ nihánj ado̱nj . Ne̱ nana̱ nihánj taj se vaa cunu̱u 'e̱e̱ rá ní' man tuvi' ní' a .
Sese ga̱a̱ 'e̱e̱ rá ní' man tuvi' ní' , ne̱ síí 'yaj nda̱a vaa cataj xna'anj Diose̱ rihaan ní' me ní' ei . Ne̱ yo' me nana̱ cataj xna'anj so' rihaan ní' asi̱j guun che'e̱ ní' canoco' ní' man so' , ne̱ me rá so' yo'o̱ qui'ya̱j ní' nana̱ yo' ado̱nj .
'O̱ se ya̱j me se curiha̱nj ndo'o nij síí tiha' yu'unj rihaan chumii̱ nihánj , ne̱ cataj nij so' se vaa nuveé si̱j guun yuvii̱ me Jesucristó a . Che'é dan me nij so' síí tiha' yu'unj a'mii nana̱ ne̱ , ne̱ taj nij so' se vaa ma'a̱n nij so' me síí ca'néé Diose̱ ti̱nanii man yuvii̱ rihaan sayuun a .
Cu̱tumé ndo'o soj man soj se̱ gaa na̱nj ca'a̱nj ni'ya̱ nu̱' nij rasu̱u̱n sa̱' qui'yaj canaán soj ma' . Tza̱j ne̱ yo'o̱ canoco̱' soj nana̱ ya̱ , ga̱a ne̱ ve'é na̱ru'vee Diose̱ rihaan soj ei .
Ne̱ me ma'a̱n síí tanáj se‑tucua̱nj Jesucristó ro' , nuvi' Diose̱ yáán ga̱ so' ma' . Tza̱j ne̱ síí noco̱' raan se‑tucua̱nj Jesucristó me se so' me síí yo'o̱ yáán ro̱j ta'ni̱j Diose̱ ga̱ so' ado̱nj .
Ne̱ sese ca'na̱' 'o̱ síí a'mii yo'ó nana̱ rej ya̱nj soj , ne̱ se̱ ca'vej rá soj catu̱u̱ so' rihaan soj , ne̱ se̱ ca'mii sa̱' soj ga̱ so' ma' .
'O̱ se síí a'mii sa̱' ga̱ so' me síí racuíj man so' qui'ya̱j so' se chi'i̱i̱ ado̱nj .
Vaa ndo'o nana̱ me rá 'u̱nj cata̱j xna'anj 'u̱nj rihaan soj , tza̱j ne̱ na'vej rá 'u̱nj cachro̱n 'u̱nj cunuda̱nj nij nana̱ rihaan yanj nihánj , che'é se que'e̱e̱ ndo'o nana̱ me yo' ei . Tza̱j ne̱ cuchi̱j rihaan soj , raj , ga̱a ne̱ ca've̱e ca'mi̱i̱ rihaan ma'a̱n tuvi' ya̱ ní' , ga̱a ne̱ gu̱un niha̱' uxrá rá ní' ga̱a nari' tuvi' ní' chugua̱nj .
Ne̱ nij síí narii Diose̱ ya̱nj chuman' nihánj ro' , me rá taran' nij so' se vaa ve'é ca̱yáán taran' soj ei .
Síí chii nga̱ mej , ne̱ achrón 'u̱nj yanj nihánj naya̱a̱ so̱' si̱j cu'na̱j Gayo a . 'E̱e̱ raj mán so̱' , che'é se si̱j noco̱' nana̱ ya̱ me ní' a .
Dan me se me rá 'u̱nj se vaa cavi̱i̱ sa̱' so̱' ne̱ ga̱a̱ nu̱cuáá so̱' á . 'O̱ se ya̱ ya̱ va̱j avii sa̱' nimán so̱' na̱nj ado̱nj .
'O̱ se guun niha̱' uxrá rá 'u̱nj , che'é se ca'na' do̱j tinúú ní' rihanj nihánj , ne̱ nata' nij so' rihanj se vaa yo'o̱ nocó' so̱' tucuáán ya̱ ei .
Ne̱ taj va̱j yo'ó rasu̱u̱n ca've̱e qui'ya̱j gu̱un niha̱' raj a̱ ma' . Ma̱a̱n se o̱rún' nana̱ cunó 'u̱nj se vaa ve'é noco' nij soj si̱j guun ta'níí 'u̱nj man tucuáán ya̱ , ne̱ che'é nana̱ yo' ro' , uun niha̱' uxrá raj na̱nj ado̱nj .
Dan me se 'e̱e̱ raj mán so̱' , ne̱ ve'é 'yáá so̱' racuíj so̱' man nij tinúú ní' nij síí 'na' yo'ó chuman' , ne̱ che'é dan síí ve'é noco' man síí 'ni̱j ra'a man ní' mé so̱' , raj ado̱nj .
Ne̱ a̱j nata' nij so' rihaan nij síí amán rá ya̱nj chuman' nihánj se vaa cunuu 'e̱e̱ rá so̱' man nij so' chugua̱nj . Ne̱ cuna̱j uxrá sese yo'o̱ ra̱cuíj so̱' man nij so' ga̱a chéé nij so' que'e̱e̱ chuman' yo' ei . 'O̱ se síí 'yaj suun rihaan ma'a̱n Diose̱ me nij so' ado̱nj .
'O̱ se cavii nij so' nata̱' nij so' se‑na̱na̱ síí 'ni̱j ra'a man ní' , ne̱ taj va̱j a̱ 'ó rasu̱u̱n ne quiri̱' nij so' ra'a nij síí na'vej rá cuno̱ se‑na̱na̱ Jesucristó a̱ man chugua̱nj .
Che'é dan no̱ xcúún ní' ra̱cuíj ní' man taran' nij síí chéé che'é Diose̱ , ga̱a ne̱ gu̱un ní' tuvi' nij so' síí nata' nana̱ ya̱ rihaan yuvii̱ ei .
Dan me se qui'yáj 'o̱ yanj cartá ca'néé 'u̱nj rihaan cunuda̱nj nij síí amán rá ni'ya̱j man Jesucristó ya̱nj chiháán so̱' a . Tza̱j ne̱ vaa yo'o̱ tuvi' nij so' síí cu'na̱j Diótrefes , ne̱ so' me síí me rá gu̱un chij rihaan nij so' , ne̱ na'vej rá so' cuno̱ so' se‑na̱na̱j ma' .
Che'é dan , sese cuchi̱' uún 'u̱nj rihaan so̱' , ne̱ cata̱j xna'anj 'u̱nj rihaan so̱' che'é se nij 'yaj so' ga̱a tu'va so' nana̱ nij che'é núj ei . Ne̱ nuveé ina̱nj nana̱ nij a'mii so' ma' . Dan me se ga̱a uchi' nij tinúú ní' chiháán so̱' , ne̱ ne a'mii so' ga̱ nij tinúú ní' ma' . Tana̱nj uún , ne̱ me ma'a̱n síí me rá ca'mi̱i̱ ga̱ nij tinúú ní' , ne̱ aráán so' chrej rihaan nij yuvii̱ se̱ gaa na̱nj ca'mi̱i̱ nij yuvii̱ ga̱ nij tinúú ní' , ne̱ nda̱a rii so' xe' man nij yuvii̱ chugua̱nj . Da̱nj 'yaj síí cu'na̱j Diótrefes ei .
Dan me se 'e̱e̱ rá 'u̱nj mán so̱' , tinu̱j . Ne̱ se̱ guun qui̱'yáá so̱' nda̱a vaa 'yaj nij síí chi'i̱i̱ ma' . Ma̱a̱n se qui̱'yáá so̱' nda̱a vaa 'yaj nij síí vaa sa̱' á . 'O̱ se síí 'yaj se sa̱' ro' , me síí noco̱' man Diose̱ ado̱nj . Ne̱ síí 'yaj se chi'i̱i̱ ro' , ne ne'en so' man Diose̱ a̱ ma' .
Cunuda̱nj nij tinúú ní' taj xna'anj che'é síí cu'na̱j Demetrio se vaa síí vaa sa̱' me so' , ne̱ ya̱ ya̱ síí sa̱' me so' ado̱nj . Yo' me nana̱ taj xna'anj núj rihaan so̱' , ne̱ a̱j ne'én so̱' se vaa nana̱ ya̱ me nij nana̱ ataj xna'anj núj rihaan so̱' a .
Vaa ndo'o nana̱ guun rá 'u̱nj cata̱j xna'anj 'u̱nj rihaan so̱' , tza̱j ne̱ na'vej rá 'u̱nj cachro̱n 'u̱nj nu̱' nana̱ yo' rihaan yanj nihánj a̱ man chugua̱nj .
Tza̱j ne̱ cuchi̱j rihaan so̱' , ga̱a ne̱ ca've̱e ca'mi̱i̱ ní' me ma'a̱n nana̱ rihaan tuvi' ní' ei . Dínj ga̱a̱ nimán so̱' á . Me rá nij tinúú ní' se vaa ve'é ca̱yáán so̱' á . Cata̱j so̱' rihaan 'o̱ 'o̱ nij tinúú 'u̱nj ya̱nj chiháán so̱' se vaa ve'é cuma̱n nij so' raj a .
'U̱nj ro' , me síí cu'na̱j Judas síí 'yaj suun rihaan Jesucristó , ne̱ tinúú Santiagó mej a . Cachro̱nj nana̱ nihánj rihaan yanj ca'ne̱j 'u̱nj rihaan soj si̱j canacúún Diose̱ man canoco̱' man so' a . Dan me se 'e̱e̱ rá Rej ní' Diose̱ man soj , ne̱ nica̱j yu'unj Jesucristó man soj se̱ gaa na̱nj ta̱náj soj se‑na̱na̱ Diose̱ a .
Me raj ga̱a̱ 'e̱e̱ ndo'o rá Diose̱ man soj ne̱ ga̱a̱ xe̱j nimán soj qui'ya̱j Diose̱ ne̱ ga̱a̱ 'e̱e̱ ndo'o rá soj tuvi' soj qui'ya̱j Diose̱ a .
Dan me se guun ndo'o raj cachro̱nj nana̱ rihaan yanj ca'ne̱j 'u̱nj rihaan soj che'é da̱j ga̱a̱ cavi̱i̱ sa̱' ndo'o taran' ní' vaa güii qui'ya̱j Diose̱ , tinu̱j , nocoj . Tza̱j ne̱ ya̱j me se no̱ xcúnj cachro̱nj yo'ó nana̱ rihaan yanj , ne̱ cata̱j xna'anj 'u̱nj rihaan soj se vaa te̱rquee̱ ndo'o soj canoco̱' raan soj se‑tucua̱nj Diose̱ tucuáán tucuachén nij síí nata' se‑na̱na̱ Jesucristó rihaan soj si̱j cunuu sa̱' rihaan Diose̱ a .
'O̱ se a̱j catúj yuve̱ do̱j nij síí narqué tucuáán ne̱ sca'núj soj , ne̱ asi̱j naá ndo'o nó nana̱ rihaan danj Diose̱ che'é nij so' se vaa vaa güii quira̱n' nij so' sayuun , qui'ya̱j Diose̱ ado̱nj . Si̱j na'vej rá cuno̱ rihaan Diose̱ me nij so' , ne̱ a̱j nari' nij so' nana̱ se vaa me rá Diose̱ ca'ne̱e̱ Diose̱ cacun' xráá nij so' , ne̱ che'é dan taj nij so' se vaa ca've̱e qui'ya̱j nij so' me ma'a̱n se nij ga̱ nij chana̱ niha̱' rá a . Dan me se o̱rún' Jesucristó me síí 'ni̱j ra'a man ní' , tza̱j ne̱ taj che'é cuno̱ nij so' rihaan Jesucristó , rá nij so' a .
Nda̱' se a̱j ne'en soj nu̱' nana̱ no̱ rihaan danj Diose̱ , tza̱j ne̱ na'vej raj quini'yo̱n soj nana̱ yo' , ne̱ che'é dan noná uún 'u̱nj nana̱ nihánj xréé soj , ne̱ dan me se síí 'ni̱j ra'a man ní' ro' , tinanii so' man taran' nij síí israelitá rihaan nij síí ma̱n Egiptó ga̱a naá , tza̱j ne̱ ta'a̱j nij so' ro' , ne cuchuma̱n rá ni̱'yaj man Diose̱ , ne̱ che'é dan cachén do̱j yo' , ga̱a ne̱ cavi' nij so' , qui'yaj Diose̱ a .
Ne̱ a̱j ne'en soj se vaa ta'a̱j nij se‑mo̱zó Diose̱ ro' , ne ca've̱j rá nij so' ca̱ta̱ nij so' suun ca'ne' Diose̱ rihaan nij so' , ne̱ curiha̱nj nij so' rej guun rá Diose̱ cuma̱n nij so' , ne̱ che'é dan numíj nii man nij so' , ne̱ yo'o̱ veé da̱nj ga̱a̱ nu̱mi̱i nij so' ca̱yáán nij so' rej rmi̱' nda̱a se quisi̱j güii gue̱e̱ güii ca'ne̱' Diose̱ cacun' che'é nij so' , ne̱ daj chiha̱a̱ míj se̱ ca'vee quinani̱i̱ nij so' ma' .
Dan me se quiran' nij so' nda̱a vaa quiran' nij síí ma̱n ro̱j chuman' cu'na̱j Sodoma ga̱ Gomorra ga̱ yo'ó nij chuman' na̱j nichru̱n' a . Dan me se ase vaa se chi'i̱i̱ qui'yaj ta'a̱j se‑mo̱zó Diose̱ yo' ro' , da̱nj vaa se chi'i̱i̱ qui'yaj nij síí ma̱n nij chuman' yo' , ne̱ nda̱a guun rá nij so' coto̱j nij so' ga̱ chii cha̱na̱ do̱' , ga̱ xcuu do̱' , ne̱ che'é dan yu̱u̱n che'e̱ tucuayuu Diose̱ ya'an chiháán nij so' , ne̱ che'é dan me ca've̱e xca̱j ní' cuentá se vaa sese qui'ya̱j ní' se chi'i̱i̱ , ne̱ caca̱a̱ ní' rihaan ya'an nu̱' cavii nu̱' ca'anj , qui'ya̱j Diose̱ ado̱nj .
Nda̱' se ne'en nij síí narqué tucuáán ne̱ rihaan soj da̱j vaa sayuun quiran' nij síí israelitá do̱' , nij se‑mo̱zó Diose̱ do̱' , nij síí ma̱n Sodoma do̱' , tza̱j ne̱ taj se qui̱'yá' xca̱j nij so' cuentá ma' . 'O̱ da̱nj 'yaj nij so' se nij , ne̱ ase vaa síí a'nu' vaa nij so' , che'é se amán rma'a̱n rá nij so' nana̱ ne̱ na̱nj ei . Ne̱ che'é dan 'yaj ndo'o nij so' se chi'i̱i̱ , ne̱ tucuáá nij so' rihaan Diose̱ , ne̱ a'mii nij so' nana̱ chi'i̱i̱ che'é nij se‑mo̱zó Diose̱ a .
Tza̱j ne̱ nda̱a síí cu'na̱j Migueé síí 'ni̱j ra'a man nu̱' nij se‑mo̱zó Diose̱ ro' , ga̱a naá ga̱a cavi' Moisés ne̱ canó tuvi' Migueé ga̱ síí chre̱e che'é cúú man Moisés , ne̱ ne quisi̱j rá Migueé ca'mi̱i̱ so' nana̱ nij rihaan síí chre̱e ma' . Ma̱a̱n se cataj Migueé rihaan síí chre̱e se vaa síí 'ni̱j ra'a man ní' me síí caxri̱i̱ yuva̱a̱ man síí chre̱e , cataj Migueé a .
Tza̱j ne̱ ino̱ 'yaj nij síí narqué tucuáán ne̱ ga̱ síí cu'na̱j Migueé yo' , ne̱ nda̱' se ne ne'en nij so' da̱j vaa nij se‑mo̱zó Diose̱ , tza̱j ne̱ ne chu'vi' nij so' ca'mi̱i̱ nij so' nana̱ nij che'é nij se‑mo̱zó Diose̱ ma' . Ne̱ ase vaa xcuu ne acaj cuentá 'yaj náá gu̱un se vaa me rá qui'ya̱j ro' , da̱nj vaa nij síí narqué tucuáán ne̱ , ne̱ che'é dan quiri̱' nij so' vaa güii ado̱nj .
Nique̱ nij so' che'é sayuun quira̱n' nij so' na̱nj ado̱nj . 'O̱ se ase vaa qui'yaj síí cu'na̱j Caín ga̱a ticavi' so' man tinúú so' ga̱a naá ro' , da̱nj vaa 'yaj nij so' , ne̱ xco̱j ruva̱a̱ rá nij so' ga̱ tuvi' nij so' a . Ne̱ ase vaa qui'yaj síí cu'na̱j Balaam ga̱a naá ro' , da̱nj vaa 'yaj nij so' , ne̱ me ndo'o rá nij so' qui'ya̱j canaán nij so' sa'anj , ne̱ che'é dan tiha' yu'unj nij so' man tuvi' nij so' a . Ne̱ ase vaa qui'yaj síí cu'na̱j Coré ro' , da̱nj vaa 'yaj nij so' , ne̱ dan me se tucuáá Coré rihaan Moisés , ne̱ che'é dan chumánj yo'óó man nij tuvi̱' nij so' , qui'yaj Diose̱ a . Ne̱ da̱nj quira̱n' gue̱e̱ nij síí narqué tucuáán ne̱ , quira̱n' uxrá nij so' sayuun vaa güii , qui'ya̱j Diose̱ ei .
Ga̱a nuu chre̱' soj chá soj chraa , ne̱ ne chu'vi' nij síí narqué tucuáán ne̱ yo' qui'ya̱j nij so' se nij , ne̱ che'é dan ase vaa luj chi'i̱i̱ ro' , da̱nj vaa nij so' rihaan soj ei . Síí taj ya'anj man ma'a̱n me nij síí narqué tucuáán ne̱ yo' , ne̱ ne racuíj nij so' man tuvi' nij so' ma' . Ase vaa ngaa no̱ rma'a̱n xta̱' ne̱ ne aman' 'yaj ro' , vaa nij so' , ne̱ va̱j nij so' rej rque̱ do̱' , rej xra̱j do̱' ado̱nj . Ne̱ ase vaa chruun nuvi' va̱j chruj mán raa̱ ga̱a síj dió cuma̱n chruj raa̱ ro' , vaa nij so' , ne̱ chruun naco̱o̱ me nij so' , ne̱ chruun quiriháj nii quiri'íj nii rihaan yo'óó me uún nij so' ado̱nj . Ase vaa ngaa ga̱ chruun ro' , da̱nj vaa nij síí narqué tucuáán ne̱ yo' ei . Asino ya̱a̱n guun rá yuvii̱ se vaa síí sa̱' me nij so' , tza̱j ne̱ nuvi' suun sa̱' síj , 'yaj nij so' ma' .
Ase vaa rii ndo'o na ya'a̱nj yatan' chi'i̱i̱ rej tu'va na ya'a̱nj ro' , da̱nj vaa rii ndo'o nij so' se chi'i̱i̱ 'yaj nij so' quene'e̱n yuvii̱ , ne̱ ase vaa yati' natuná rej chéé 'o̱ 'o̱ yavii ro' , da̱nj vaa uún nij so' , ne̱ taj che'é ga̱a̱ nucua̱j rá ní' man nij so' ma' . Vaa güii , ne̱ ca'ne̱j Diose̱ man nij so' ca̱yáán nij so' rej rmi̱' ndo'o nu̱' cavii nu̱' ca'anj na̱nj ei .
Síí cu'na̱j Enoc me se a̱j síj vata̱n' xi̱i so' cachén , ne̱ dan me se ta'níí ta'nij si'no̱ síí cu'na̱j Adán me so' , ne̱ dan me se nata' so' che'é nij síí narque̱ tucuáán ne̱ rihaan soj cuano̱ , ne̱ dan me se cataj síí cu'na̱j Enoc a : “ Cuno̱ soj ca'mi̱j á . Vaa güii , ne̱ ca'na̱' síí 'ni̱j ra'a man ní' ga̱ que'e̱e̱ míj nij se‑mo̱zó so' nij síí gue̱e̱ ,
ne̱ ca'ne̱' so' cacun' che'é cunuda̱nj yuvii̱ , ne̱ cata̱j so' se vaa tumé nij síí ne noco' man Diose̱ cacun' che'é nu̱' cacun' qui'yaj nij so' do̱' , che'é nu̱' nana̱ nij ca'mii nij so' che'é Diose̱ do̱' a . ” Da̱nj ca'mii Enoc che'é nij síí narqué tucuáán ne̱ rihaan soj nihánj cuano̱ a .
Nij so' me se taj se qui̱'yá' cara̱n' rá nij so' ni̱'yaj nij so' se vaa 'yaj Diose̱ do̱' , se vaa 'yaj tuvi' nij so' do̱' ma' . Ina̱nj 'yaj nij so' se nij nda̱a vaa me rá ma'a̱n nij so' , ne̱ ina̱nj da̱nj 'yaj nij so' na̱nj chugua̱nj . Síí xta̱' ina̱nj a'mii me nij so' , ne̱ ve'é ndo'o a'mii nij so' ga̱ ru'vee che'é se ina̱nj me rá nij so' quiri̱' nij so' sa'anj man nij ru'vee ado̱nj .
Tza̱j ne̱ soj ro' , yo'o̱ cu̱nuû rá soj nana̱ cataj xna'anj nij apóstol cune' Jesucristó si̱j 'ni̱j ra'a man ní' man nata̱' rihaan yuvii̱ che'é so' , tinu̱j , nocoj .
Nihánj me nana̱ ca'mii nij so' rihaan soj a : “ Asa̱' nichru̱n' ca'a̱nj ni'ya̱ chumii̱ , ne̱ ca'na̱' síí ca'nga̱' naco̱o̱ ni̱'yaj man nij síí amán rá ni'ya̱j man Jesucristó , ne̱ ina̱nj qui'ya̱j nij so' se nij , ne̱ gu̱un rá nij so' cache̱e̱ nij so' nda̱a vaa me rá ma'a̱n nij so' , ne̱ se̱ canoco' nij so' man Diose̱ a̱ man ado̱nj ” . Da̱nj vaa nana̱ cataj nij apóstol che'é nij síí narqué tucuáán ne̱ a .
Nij síí narqué tucuáán ne̱ yo' ro' , 'yaj uun yaníj nij síí noco̱' man Jesucristó rihaan tuvi' nij so' ei . Ina̱nj che'é nee̱ man nij so' acaj nij so' cuentá , ne̱ che'é yo'ó rasu̱u̱n ne acaj nij so' cuentá a̱ ma' . Ne̱ ase vaa xcuu vaa nij so' , ne̱ nuvi' nimán nij so' nu̱u̱ a̱ ma' .
Tza̱j ne̱ soj me se yo'o̱ raan canoco̱' soj se‑tucua̱nj Diose̱ tucuáán gue̱e̱ , tinu̱j , nocoj . Ne̱ ca've̱j rá soj ra̱cuíj Nimán Diose̱ man soj cachi̱nj ni'ya̱j soj rihaan Diose̱ ei .
Yo'o̱ qui'ya̱j soj nda̱a vaa me rá Diose̱ , ga̱a ne̱ yo'o̱ ga̱a̱ 'e̱e̱ rá Diose̱ man soj chugua̱nj . Na̱'vi̱j soj güii ca̱yáán ní' rihaan Diose̱ nu̱' cavii nu̱' ca'anj qui'ya̱j Jesucristó si̱j 'ni̱j ra'a man ní' , che'é se 'e̱e̱ rá so' man ní' ei .
Xa̱' nij síí uun vi̱j rá , tza̱j ne̱ naqui'ya̱j nica̱ soj nimán nij so' canoco̱' nij so' Diose̱ ei .
Nago̱' soj chrej nucua̱j man yo'ó ta'a̱j nij síí tumé cacun' che'é rej quinani̱i̱ nij so' rihaan ya'an a . Ne̱ ga̱a̱ 'e̱e̱ rá soj man nij síí a̱j cuno se‑na̱na̱ nij síí narqué tucuáán ne̱ ei . Tza̱j ne̱ cuchu'vi̱' soj se̱ gaa na̱nj qui'ya̱j soj nda̱a vaa 'yaj nij so' , ne̱ quinachri̱' soj ni̱'yaj soj se chi'i̱i̱ 'yaj nij so' ei .
Sa̱' uxrá vaa o̱rún' Diose̱ síí tinanii man ní' rihaan sayuun , ne̱ gu̱un nucua̱j so' ca̱ráán so' rihaan ní' se̱ qui'yaj ní' cacun' man chugua̱nj . Gu̱un nucua̱j so' tu̱mé so' man ní' nda̱a se quisi̱j güii ca̱yáán ní' rihaan so' rej gu̱un chij so' , ne̱ ga̱a̱ nica̱ nimán ní' güii yo' , qui'ya̱j so' , ne̱ gu̱un niha̱' uxrá rá ní' , qui'ya̱j so' ado̱nj . Ne̱ Jesucristó si̱j 'ni̱j ra'a man ní' me síí ra̱cuíj man ní' , ne̱ che'é dan cata̱j ní' se vaa sa̱' uxrá vaa Diose̱ nu̱' cavii nu̱' ca'na' , ne̱ sa̱' uxrá 'yaj so' ya̱j , ne̱ sa̱' uxrá qui'ya̱j so' nu̱' cavii nu̱' ca'anj , ne̱ yo'o̱ gu̱un chij so' chugua̱nj . Veé da̱nj ga̱a̱ ya̱ ei . ﻿

Nihánj me nij rasu̱u̱n tihaa̱n naca̱ Jesucristó rihaan nij síí 'yaj suun rihaan so' , nda̱a vaa cataj xna'anj ma'a̱n Diose̱ rihaan so' , ne̱ rasu̱u̱n gu̱un ra'ya̱nj ya̱ vaa güii me nij rasu̱u̱n yo' ei . Ne̱ Jesucristó ro' , so' me síí ca'néé se‑mo̱zó rihaan síí cu'na̱j Juan síí nu̱u̱ 'yaj suun rihaan so' , ne̱ dan me se xcaj síí cu'na̱j Juan cuentá che'é nu̱' nij rasu̱u̱n nihánj , qui'yaj Jesucristó ei .
Ne̱ síí cu'na̱j Juan me síí ataj xna'anj nihánj rihaan nu̱' nij yuvii̱ che'é nu̱' se‑na̱na̱ Diose̱ nda̱a vaa cataj xna'anj Jesucristó rihaan so' , ne̱ rasu̱u̱n quene'en ma'a̱n so' me nu̱' nij rasu̱u̱n nihánj ado̱nj .
Ne̱ cavi̱i̱ sa̱' uxrá nij síí naya̱a̱ nana̱ nihánj rihaan tuvi' , ne̱ tana̱nj uún ne̱ cavi̱i̱ sa̱' nij síí a'néé sa̱' nana̱ nihánj , sese ya̱ 'yaj nij so' nda̱a vaa taj nana̱ no̱ rihaan yanj nihánj chugua̱nj . 'O̱ se da̱j doj quisi̱j ya̱ güii ca'na̱' nij rasu̱u̱n yo' ei .
Dan me se 'u̱nj si̱j cu'na̱j Juan me síí 'yaj yanj nihánj , ca'ne̱j 'u̱nj rihaan cunu̱' chi̱j ya̱ x'ne' nij soj si̱j ma̱n estado Asia si̱j amán rá ni'ya̱j man Jesucristó a . Dan me se me rá 'u̱nj qui'ya̱j ndo'o Diose̱ qui'ya̱j ndo'o Nimán Diose̱ qui'ya̱j ndo'o Jesucristó qui'ya̱j ndo'o se lu̱j che'é nij soj , ne̱ me rá 'u̱nj ga̱a̱ xe̱j nimán soj , qui'ya̱j nij so' ado̱nj . Ne̱ Diose̱ ro' , me síí nicu̱n' ya̱j , ne̱ asi̱j naá nicun' so' , ne̱ vaa güii ca'na̱' so' ado̱nj . Ne̱ Nimán Diose̱ ro' , vaa gue̱e̱ ina̱nj , ne̱ chi̱j ya̱ se nucua̱j nica̱j so' , ne̱ nicu̱n' so' rihaan xrúún Diose̱ chruun xlá rej rii ta'nga' Diose̱ ei . Ne̱ dan me se Jesucristó me síí nata' nana̱ ya̱ rihaan ní' , ne̱ so' me síí cunuu i'na̱' uún asino ya̱a̱n rihaan cunuda̱nj nij síí cavi' síí cunu̱u i'na̱' uún vaa güii , ne̱ uun chij so' rihaan cunuda̱nj nij síí nica̱j suun rey ma̱n rihaan chumii̱ nihánj ado̱nj . Ne̱ Jesucristó me síí 'e̱e̱ rá man ní' , ne̱ a̱j tinanii so' man ní' rihaan cacun' tumé ní' ga̱a cavi' so' a .

Ne̱ cune' so' man ní' gu̱un ní' síí nica̱j suun rey ne̱ gu̱un ní' xrej nu̱u̱ rihaan Rej so' Diose̱ a . Ne̱ ve'é gu̱un chij so' nu̱' cavii nu̱' ca'anj ado̱nj . Veé da̱nj ga̱a̱ ya̱ ei .
Dan me se ca'na̱' so' xráá ngaa , ne̱ quene'e̱n cunuda̱nj nij yuvii̱ man so' , ne̱ nda̱a nij síí qui'yaj sayuun man so' quene'e̱n man so' , ne̱ go̱' cunuda̱nj nij yuvii̱ ma̱n rihaan chumii̱ cuxru' nimán nij so' , che'é rej quinano̱ ndo'o rá nij so' che'é cacun' tumé nij so' ado̱nj . Veé da̱nj ga̱a̱ ya̱ ei .
Ne̱ Diose̱ síí 'ni̱j ra'a man ní' taj : ― 'U̱nj me se ase vaa letrá A ga̱ letrá Z vaa 'u̱nj a . Dan me se veé 'u̱nj nicun' asi̱j rque̱ , ne̱ veé 'u̱nj canicu̱n' nu̱' cavii nu̱' ca'anj ado̱nj . Dan me se veé 'u̱nj nicun' ya̱j , ne̱ veé 'u̱nj nicun' asi̱j naá , ne̱ vaa güii cuchi̱' yá 'u̱nj rihaan soj a . Ne̱ 'u̱nj me síí gu̱un nucua̱j qui'ya̱j cunuda̱nj a ― taj Diose̱ síí 'ni̱j ra'a man ní' a .
'U̱nj si̱j cu'na̱j Juan ro' , tinúú soj mé 'u̱nj , ne̱ síí ran' sayuun ga̱ soj mé 'u̱nj , ne̱ síí nucua̱j nimán rihaan sayuun mej ga̱ soj , ne̱ da̱nj ran' ní' che'é se si̱j me rá gu̱un chij Diose̱ rihaan chumii̱ nihánj me nu̱' ní' a . Dan me se yáán 'u̱nj yo'óó na̱j tanu̱u̱ na ya'a̱nj yo'óó cu'na̱j Patmos , ne̱ yo' me rej ca'néé nii manj che'é se si̱j nata' se‑na̱na̱ Diose̱ mej ne̱ si̱j taj xna'anj nana̱ che'é Jesucristó mej a .
Ne̱ 'o̱ güii na'víj ní' rihaan síí 'ni̱j ra'a man ní' me se quene'en nimanj rasu̱u̱n , ne̱ dan me se rej xco̱j ro' , nucua̱j ndo'o ca'mii yo'o̱ so' cunoj , ne̱ da̱j se uun rá' ga̱a a'yánj nii chruun a'yánj ro' , da̱nj guun raj ga̱a cunoj se‑na̱na̱ so' ado̱nj .
Ne̱ cataj so' : ― 'U̱nj ro' , me ya̱ síí canicun' asi̱j rque̱ , ne̱ veé 'u̱nj canicu̱n' nu̱' cavii nu̱' ca'anj ado̱nj ― taj so' a . Dan me se cataj so' ― Cachro̱n so̱' nana̱ che'é nu̱' nij rasu̱u̱n quene'én so̱' rihaan yanj , ne̱ ca'ne̱j so̱' rihaan nij síí amán rá ni'ya̱j manj ya̱nj chi̱j chuman' á . Dan me se rihaan nij síí ma̱n Efeso do̱' , rihaan nij síí ma̱n Esmirna do̱' , rihaan nij síí ma̱n Pérgamo do̱' , rihaan nij síí ma̱n Tiatira do̱' , rihaan nij síí ma̱n Sardis do̱' , rihaan nij síí ma̱n Filadelfia do̱' , rihaan nij síí ma̱n Laodicea do̱' , ca'ne̱j so̱' yanj yo' á ― taj so' cunoj a .
Ga̱a ne̱ canica̱j 'u̱nj ni̱'yaj 'u̱nj man síí ca'mii nana̱ dan rihanj , ne̱ quene'enj chi̱j aga' oró míí aga' ta̱j aga' ya'an a .
Ne̱ tanu̱u̱ nij aga' ta̱j aga' ya'an ro' , quene'enj 'o̱ síí nica̱j yu'unj man yuvii̱ , ne̱ nu̱u̱ so' yatzíj xca̱a̱n , ne̱ 'ni̱j catuu̱n so' merque̱ caxra̱' anó nda̱a rucua̱a̱ so' a . Ne̱ merque̱ aga' oró míí me yo' a .
Ne̱ raa̱ so' do̱' , yuvé raa̱ so' do̱' , me se catzi̱i̱ ndo'o vaa yo' a . Dan me se ase vaa cachij xráá matzinj catzi̱i̱ do̱' , ase vaa yu've' do̱' , da̱nj vaa raa̱ so' a . Ne̱ rlij rihaan so' ro' , ase vaa ya'an vaa yo' , chuguu̱n yo' a .
Ne̱ tacóó so' ro' , ase vaa aga' bronce mare̱e axríj ya'an nii man rque chrúún hornó vaa tacóó so' a . Ne̱ da̱j se uun rá' unó' cayu̱j va̱j chráá xi̱j ro' , da̱nj guun raj cunoj nana̱ ca'mii so' a .
Ne̱ ra'a so' rej nuva̱' so' ro' , coro̱' so' chi̱j yati' , ne̱ neê espadá siha̱a̱ nu̱' niha̱ rihaan curiha̱nj tu'va so' , ne̱ ase vaa nucua̱j ndo'o chuguu̱n güii ro' , da̱nj vaa chuguu̱n nu̱' so' ni'ya̱j 'u̱nj man so' a .
Dan me se ga̱a quene'én 'u̱nj man so' , ne̱ naxrú' 'u̱nj ca'anj qui̱náá 'u̱nj rihaan yo'óó tacóó so' , ne̱ ase vaa síí cavi' ro' , da̱nj vaa 'u̱nj a . Dan me se cuta' so' ra'a so' rej nuva̱' so' xráj , ne̱ cataj so' : ― Se̱ cuchu'ví' so̱' ma' . 'U̱nj ro' , me síí táá ya̱a̱n rihaan cunuda̱nj , ne̱ veé 'u̱nj me síí noco̱' xco̱ rihaan cunuda̱nj ado̱nj .
Ne̱ síí vaa i'na̱' mej a . Dan me se caví' 'u̱nj , tza̱j ne̱ cuano̱ nihánj me se vaa i'na̱' uún 'u̱nj , ne̱ dan me se yo'o̱ ga̱a̱ i'na̱' 'u̱nj nu̱' cavii nu̱' ca'anj ado̱nj . Ne̱ 'u̱nj ro' , me síí no̱ xcúún cata̱j me síí cavi̱' ne̱ me síí ca'a̱nj rej ma̱n nij síí cavi' ado̱nj .
” Che'é dan me cachro̱n so̱' nana̱ rihaan yanj che'é nu̱' se vaa quene'én so̱' nihánj , ne̱ dan me se cachro̱n so̱' che'é rasu̱u̱n ma̱n cuano̱ , ne̱ cachro̱n so̱' che'é rasu̱u̱n ca'na̱' rej rihaan ní' a .
Ne̱ nihánj me se cata̱j xna'anj 'u̱nj che'é chi̱j nij yati' ta̱j ra'aj ne'én so̱' do̱' , che'é chi̱j nij aga' oró míí aga' ta̱j aga' ya'an do̱' a . Dan me se chi̱j nij yati' do̱' , nij aga' ta̱j aga' ya'an do̱' , ma'a̱n nij yuvii̱ amán rá ni'ya̱j manj ya̱nj chi̱j nij aman' me nij rasu̱u̱n yo' a ― taj so' rihanj a .
Ga̱a ne̱ cataj so' rihanj a : ― Nana̱ nihánj me nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Efeso á : “ Dan me se nihánj me nana̱ ca'mii 'u̱nj si̱j nica̱j chi̱j yati' ra'a rej nuva̱' ei . Ne̱ si̱j va̱j sca'núj chi̱j nij aga' oró míí ta̱j aga' ya'an mej ei . Dan me se cuno̱ soj si̱j ne̱ chuman' Efeso a .
A̱j ne'én 'u̱nj da̱j 'yaj soj se vaa 'yaj suun uxrá soj ne̱ nucua̱j ndo'o vaa nimán soj rihaan sayuun ado̱nj . Ne̱ a̱j ne'enj se vaa na'vej uxrá rá soj ni̱'yaj soj man nij síí chi'i̱i̱ mei . Ne̱ xa̱' nij síí tiha' yu'unj tu'va rma'a̱n se vaa si̱j cune' Jesucristó nata̱' rihaan yuvii̱ che'é so' me nij so' , tza̱j ne̱ a̱j nuchruj ra̱a̱ soj che'é nij so' , ne̱ a̱j xcaj soj cuentá se vaa nuveé si̱j a'mii ya̱ me nij so' a̱ man ado̱nj .
Ne̱ nucua̱j ndo'o vaa nimán soj rihaan sayuun quiran' soj che'é rej si̱j noco̱' manj me soj , ne̱ ne ca'ne̱' a̱ doj rá soj a̱ ma' .
Tza̱j ne̱ vaa 'o̱ cacun' tumé soj rihanj se vaa asi̱j rque̱ doj me se caráj cochro̱j ndo'o soj rihanj , tza̱j ne̱ ya̱j me se do̱' do̱' ca'ne' rá soj aráj cochro̱j soj rihanj ei .
” Che'é dan nanu̱j rá soj da̱j qui'yaj soj ga̱a ataa ca'a̱nj yaníj soj rihanj , ne̱ ca̱nica̱j nimán soj , ne̱ gu̱un rá soj nda̱a vaa guun rá soj asino ya̱a̱n á . Sese se̱ canica̱j nimán soj , ne̱ cuchi̱' 'u̱nj rihaan soj , ne̱ ca'ne̱e̱ 'u̱nj se‑aga̱' soj aga' ta̱j aga' ya'an rej nicu̱n' yo' na̱nj ado̱nj .
Tza̱j ne̱ nihánj me se sa̱' qui'yaj soj , se vaa na'vej uxrá rá soj ni̱'yaj soj se vaa 'yaj nij síí nicolaíta , ne̱ veé da̱nj vaa gue̱e̱ , ne̱ na'vej rá ma̱'anj ni̱'yaj 'u̱nj se vaa 'yaj nij so' uún ma' .
Dan me se sese ta̱j yu'uj xréé soj , ne̱ no̱ xcúún soj cuno̱ soj nana̱ nihánj nana̱ taj xna'anj Nimán Diose̱ rihaan nij síí amán rá ni'ya̱j manj ne̱ 'o̱ 'o̱ chuman' a . Dan me se rihaan síí 'yaj canaán rihaan nu̱' sayuun me se rque̱ 'u̱nj chruj ma̱n raa̱ chruun qui'ya̱j ga̱a̱ i'na̱' yuvii̱ nu̱' cavii nu̱' ca'anj ga̱ Diose̱ cha̱ so' , ne̱ chruun yo' ro' , nicun' rej sa̱' ndo'o rej rihaan ma'a̱n Diose̱ ei . ” Veé da̱nj síj nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Efeso a ― taj so' rihanj a .
Ga̱a ne̱ cataj uún so' rihanj a : ― Nana̱ nihánj me nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Esmirna a : “ Dan me se nihánj me nana̱ ca'mii 'u̱nj si̱j nicu̱n' asi̱j rque̱ do̱' , si̱j canicu̱n' nu̱' cavii nu̱' ca'anj do̱' , ne̱ si̱j cavi' mej , tza̱j ne̱ cunuu i'na̱' ya̱ uún 'u̱nj ei .
Ne'én 'u̱nj da̱j vaa sayuun ran' nij soj si̱j ma̱n chuman' Esmirna , ne̱ ne'én 'u̱nj se vaa nique̱ ndo'o soj ado̱nj . Tza̱j ne̱ rihaan Diose̱ me se síí ru'vee me ya̱ soj ei . Ne̱ vaa nij síí tu'va rma'a̱n taj se vaa yuvii̱ israelitá me nij so' , tza̱j ne̱ nuveé si̱j israelitá me ya̱ nij so' ma' . Ma̱a̱n si̱j tucu'yón se‑na̱na̱ Satanás me nij so' na̱nj á . Ne̱ ne'én 'u̱nj se vaa a'mii nij so' nana̱ nij che'é soj ei .
” Tza̱j ne̱ a̱ doj se̱ cuchu'vi' soj che'é sayuun quira̱n' soj ma' . Dan me se síí chre̱e ro' , me se caxri̱i̱ so' taga' man ta'a̱j soj , che'é rej cuchu'vi̱' soj ne̱ ta̱náj soj tucuáán sa̱' ei . Ne̱ chi̱' güii quira̱n' soj sayuun da̱nj chugua̱nj . Dan me se nda̱' se ticavi̱' nii man soj , tza̱j ne̱ yo'o̱ canoco̱' soj manj , ne̱ vaa güii rque̱ 'u̱nj 'o̱ cachriin cu̱nuû raa̱ soj , che'é rej si̱j ga̱a̱ i'na̱' nu̱' cavii nu̱' ca'anj ga̱ Diose̱ gu̱un soj ei .
Dan me se sese ta̱j yu'uj xréé soj , ne̱ no̱ xcúún soj cuno̱ soj nana̱ nihánj nana̱ taj xna'anj Nimán Diose̱ rihaan nij síí amán rá ni'ya̱j manj ne̱ 'o̱ 'o̱ chuman' a . Dan me se se̱ quiran' síí qui'ya̱j canaán yo' sayuun asa̱' cavi̱' uún nij síí tumé cacun' a̱ ma' . ” Veé da̱nj síj nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Esmirna a ― taj uún so' rihanj a .
Ga̱a ne̱ cataj uún so' rihanj a : ― Nana̱ nihánj me nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Pérgamo a : “ Dan me se nihánj me nana̱ ca'mii 'u̱nj si̱j nica̱j neê espadá siha̱a̱ nu̱' niha̱ rihaan rihaan soj si̱j ne̱ chuman' Pérgamo a .
Ne'én 'u̱nj rej ne̱ nij soj , se vaa uun chij ndo'o Satanás rej yo' ei . Tza̱j ne̱ yo'o̱ noco' soj manj , ne̱ ne ta̱náj xco̱ soj se‑tucua̱nj 'u̱nj ma' . Dan me se vaa síí cu'na̱j Antipas síí yo'o̱ nata' rihaan yuvii̱ che'é 'u̱nj , ne̱ nda̱' se ticavi' nii man so' rej ne̱ soj rej ne̱ ma'a̱n Satanás , tza̱j ne̱ ne ca'ne̱' rá soj ga̱ se‑na̱na̱j ma' .
Tza̱j ne̱ vaa do̱j cacun' tumé soj rihanj , se vaa ma̱a̱n sca'núj soj 'nij síí noco̱' se‑na̱na̱ síí cu'na̱j Balaam síí tucu'yón rihaan síí cu'na̱j Balac se vaa ca'ne̱j so' tucuáán chi'i̱i̱ nimán nij síí israelitá se vaa cha̱ nij síí israelitá rasu̱u̱n rqué nii rihaan nij ya'anj cacój nij tuvi̱' Balac ne̱ qui'ya̱j nij so' cacun' ga̱ chana̱ , ne̱ dan me se quiri̱' nij síí israelitá rihaan Diose̱ , qui'ya̱j cacun' yo' ei .
Ne̱ tana̱nj uún , ne̱ ma̱n ta'a̱j nij síí nica̱j se‑tucua̱nj nij síí nicolaíta sca'núj soj uún ei . Dan me se nachrí' 'u̱nj ni'ya̱j 'u̱nj tucuáán yo' ei .
” Che'é dan ca̱nica̱j nimán soj , ta̱náj soj chrej chi'i̱i̱ yo' ei . Se taj , ne̱ ra'ya̱nj cuchi̱' 'u̱nj rihaan soj , ne̱ ni̱caj 'u̱nj neê espadá nu̱u̱ tu'vaj cunu̱' 'u̱nj ga̱ nij soj ado̱nj .
Sese ta̱j yu'uj xréé soj , ne̱ no̱ xcúún soj cuno̱ soj nana̱ nihánj nana̱ taj xna'anj Nimán Diose̱ rihaan nij síí amán rá ni'ya̱j manj ne̱ 'o̱ 'o̱ chuman' a . Rihaan síí 'yaj canaán ro' , rque̱ 'u̱nj se cu'na̱j maná se 'ni̱j yuve̱ cha̱ so' , ne̱ caxri̱i̱ 'u̱nj 'o̱ yahij catzi̱i̱ ston so' , ne̱ quino̱ naca̱ 'o̱ se‑chuvi̱i yo'o̱ so' ni̱caj síí qui'yaj canaán , ne̱ dan me se taj a̱ 'ó síí ca've̱e naya̱a̱ nana̱ yo' a̱ ma' . Ma̱a̱n se o̱rún' síí ni̱caj yahij catzi̱i̱ yo' me síí quene'e̱n me taj yo' na̱nj ado̱nj . ” Veé da̱nj síj nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Pérgamo a ― taj so' rihanj a .
Ga̱a ne̱ cataj uún so' rihanj a : ― Ga̱a ne̱ cachro̱n so̱' nana̱ nihánj ne̱ ca'ne̱j so̱' rihaan nij síí amán rá ni'ya̱j manj ne̱ chuman' Tiatira a : “ Dan me se nana̱ nihánj me nana̱ ca'mii 'u̱nj ta'ni̱j Diose̱ cuno̱ soj , ne̱ 'u̱nj ro' , ase vaa ya'an vaa rlij rihanj , ne̱ ase vaa aga' bronce mare̱e vaa tacój a .
Ne'én 'u̱nj da̱j 'yaj nij soj se vaa 'e̱e̱ rá soj tinúú soj ne̱ yo'o̱ amán rá soj ni'ya̱j soj manj ne̱ 'yaj suun soj che'é tinúú soj ne̱ yo'o̱ nucua̱j vaa nimán soj rihaan sayuun a . Dan me se doj a̱ 'yaj suun soj ya̱j ado̱nj . Ga̱a guun che'e̱ soj canoco' soj manj me se do̱j doj 'yaj suun soj nda̱' rá se 'yaj soj ya̱j ei .
Tza̱j ne̱ vaa cacun' tumé soj rihanj se vaa a'vej rá soj ca̱yáán chana̱ cu'na̱j Jezabel ga̱ soj a . Ne̱ no' me níí taj se vaa chana̱ nata' se‑na̱na̱ Diose̱ me no' , ne̱ tucu'yón no' man yuvii̱ , ne̱ tiha' yu'unj no' man nij síí 'yaj suun rihaan ma̱'anj ei . Nda̱a síj , ga̱a ne̱ 'yaj nij so' cacun' ga̱ chana̱ ne̱ chá nij so' rasu̱u̱n rqué nii rihaan ya'anj cacój nii uún ado̱nj .
Ne̱ ca'ne' raj cache̱n do̱j güii che'é rej guun raj se vaa ca̱nica̱j nimán no' ne̱ ta̱náj no' chrej chi'i̱i̱ ne̱ canoco̱' no' chrej sa̱' ado̱nj . Tza̱j ne̱ na'vej rá no' ca̱nica̱j rá no' ne̱ ta̱náj no' se chi'i̱i̱ 'yaj no' ma' .
Che'é dan nihánj me se quiri'i̱j 'u̱nj man no' rihaan chruun camá , ne̱ nij síí qui'yaj cacun' ga̱ no' ro' , quira̱n' uxrá nij so' sayuun , qui̱'yáj ado̱nj . Da̱nj quira̱n' nij so' sese se̱ canica̱j nimán nij so' ne̱ se̱ tanáj xco̱ nij so' se vaa 'yaj nij so' ga̱ no' ei .
Ne̱ yo'o̱ cavi̱' ta'níí chana̱ yo' , qui̱'yáj , ga̱a ne̱ quene'e̱n cunuda̱nj nij síí amán rá ni'ya̱j manj ne̱ 'o̱ 'o̱ chuman' se vaa 'u̱nj me síí acaj ndo'o cuentá da̱j vaa raa̱ yuvii̱ do̱' , da̱j vaa nimán yuvii̱ do̱' , ne̱ na̱ru'vee 'u̱nj rihaan 'o̱ 'o̱ nij soj che'é se vaa 'yaj 'o̱ 'o̱ nij soj chugua̱nj .
” Ne̱ nihánj me se ca'mi̱i̱ 'u̱nj rihaan yo'ó nij soj si̱j ma̱n chuman' Tiatira si̱j ne noco' tucuáán chi'i̱i̱ yo' a . 'O̱ se tucuáán sca̱' yuve̱ ndo'o me tucuáán noco̱' yo'ó nij so' , rá ma'a̱n nij so' , tza̱j ne̱ se‑tucua̱nj Satanás me yo' rihaan soj , ne̱ ne nari̱' soj tucuáán yo' a̱ ma' . Dan me se taj che'é cuta̱' 'u̱nj doj suun xráá soj a̱ ma' .
Ma̱a̱n se yo'o̱ noco̱' soj tucuáán nica̱j soj nda̱a se quisi̱j güii cuchi̱' 'u̱nj rihaan soj ei .
Ne̱ síí 'yaj canaán yo'o̱ 'yaj suun suun ca'né' 'u̱nj rihaan nda̱a se cuchi̱' 'u̱nj rihaan soj ro' , gu̱un chij so' rihaan nij chuman' na'vej rá canoco̱' manj , qui̱'yáj ado̱nj .
Ne̱ ni̱caj so' vará aga' hierró , ne̱ tu̱mé so' man nij so' , ne̱ dan me se nda̱a rá se vaa 'yaj nii ga̱a uxra' nii xruj ro' , da̱nj ga̱a̱ qui'ya̱j síí gu̱un chij yo' chugua̱nj .
Dan me se ase vaa guun chij ma̱'anj qui'yaj Réj Diose̱ ro' , da̱nj ga̱a̱ gu̱un chij so' , ne̱ rque̱ 'u̱nj yati' xta'ngaa uriha̱nj rej nichru̱n' rá ranga̱' rihaan so' ado̱nj .
Sese ta̱j yu'uj xréé soj , ne̱ no̱ xcúún soj cuno̱ soj nana̱ nihánj nana̱ taj xna'anj Nimán Diose̱ rihaan nij síí amán rá ni'ya̱j manj ne̱ 'o̱ 'o̱ chuman' a . ” Veé da̱nj síj nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Tiatira a ― taj so' rihanj a .
Ga̱a ne̱ cataj uún so' rihanj a : ― Nana̱ nihánj me nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Sardis a : “ Dan me se nihánj me nana̱ ca'mii 'u̱nj si̱j nica̱j Nimán Diose̱ do̱' , chi̱j nij yati' do̱' , rihaan soj si̱j ma̱n chuman' Sardis , ne̱ Nimán Diose̱ ro' , vaa gue̱e̱ so' , ne̱ chi̱j ya̱ se nucua̱j nica̱j so' a . Ne'én 'u̱nj da̱j 'yaj nij soj , ne̱ dan me se síí vaa i'na̱' ya̱ nimán me soj , rá yuvii̱ , tza̱j ne̱ ase vaa síí cavi' nimán vaa soj rihanj na̱nj ado̱nj .
Dan me se nari̱i̱ soj nej rihaan soj rugua̱nj . Tu̱mé soj man ma'a̱n soj , ne̱ ca'ne̱j soj se nucua̱j nimán tinúú soj nij síí da̱j doj cavi̱' nimán á . 'O̱ se xcaj 'u̱nj cuentá se vaa nu̱' se 'yaj soj , nuveé se aran' rá Diose̱ me nij yo' ma' . Tadó soj ei .
” Che'é dan nanu̱j rá soj nana̱ tucu'yón nii man soj do̱' , nana̱ cuno soj do̱' , ne̱ yo'o̱ qui'ya̱j soj nda̱a vaa taj nana̱ yo' , ne̱ ca̱nica̱j nimán soj canoco̱' soj chrej sa̱' ei . Sese se̱ tumé soj man soj , ne̱ ase vaa 'na' síí itu̱u̱ ro' , da̱nj ga̱a̱ cuchi̱j rihaan nij soj , ne̱ se̱ quene'en uxrá soj me orá me cuchi̱j rihaan soj man ado̱nj .
Tza̱j ne̱ ma̱n ta'a̱j tuvi' soj si̱j ma̱n chuman' Sardis ne qui'ya̱j cacun' mei . Ne̱ che'é dan ase vaa síí nu̱u̱ yatzíj naruvii ro' , da̱nj vaa nij so' cuano̱ rihanj chugua̱nj . Ne̱ nij so' ro' , vaa güii cu̱nuû nij so' yatzíj catzi̱i̱ , ne̱ cache̱e̱ nij so' ga̱j ado̱nj . 'O̱ se no̱ xcúún nij so' qui'ya̱j nij so' da̱nj ado̱nj .
Dan me se cunuda̱nj nij síí 'yaj canaán ro' , vaa güii rque̱ nii yatzíj catzi̱i̱ cu̱nuû so' , ne̱ daj chiha̱a̱ míj se̱ tirí' 'u̱nj se‑chuvi̱i so' no̱ rihaan yanj no̱ se‑chuvi̱i nij síí ga̱a̱ i'na̱' ga̱ Diose̱ nu̱' cavii nu̱' ca'anj ma' . Ne̱ nata̱' 'u̱nj rihaan Réj Diose̱ , rihaan nij se‑mo̱zó so' do̱' , se vaa me nij so' síí noco̱' manj ado̱nj .
Sese ta̱j yu'uj xréé soj , ne̱ no̱ xcúún soj cuno̱ soj nana̱ nihánj nana̱ taj xna'anj Nimán Diose̱ rihaan nij síí amán rá ni'ya̱j manj ne̱ 'o̱ 'o̱ chuman' a . ” Veé da̱nj síj nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Sardis a ― taj so' rihanj a .
Ga̱a ne̱ cataj uún so' rihanj a : ― Nana̱ nihánj me nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Filadelfia a : “ Dan me se nihánj me nana̱ ca'mii 'u̱nj si̱j vaa sa̱' ina̱nj si̱j ca'néé ya̱ Diose̱ rihaan chumii̱ cuno̱ soj a . Ne̱ 'u̱nj ro' , me síí uun chij ndo'o nda̱a vaa guun chij síí cu'na̱j David ga̱a naá ado̱nj . Dan me se sese ca'núj 'u̱nj ta'yaa , ne̱ taj síí quisi̱j na̱ráán ta'yaa yo' ma' . Ne̱ sese ca̱ráán 'u̱nj ta'yaa , ne̱ taj síí quisi̱j ca'nu̱u̱ uún ta'yaa yo' ma' .
Dan me se a̱j ne'én 'u̱nj da̱j 'yaj nij soj a . Ne̱ nihánj me se xca̱j soj cuentá se vaa a̱j ca'núj 'u̱nj ta'yaa rej rihaan soj , ne̱ taj síí quisi̱j na̱ráán ta'yaa yo' ma' . Ne̱ nij soj me se nda̱' se nuveé si̱j nucua̱j ndo'o nimán me soj , tza̱j ne̱ yo'o̱ 'yaj soj se‑na̱na̱j , ne̱ ne cata̱j soj se vaa nuveé si̱j noco̱' manj me soj ma' . Yo'o̱ taj soj se vaa si̱j noco̱' manj me soj ado̱nj .
Ne̱ vaa nij síí tu'va rma'a̱n se vaa si̱j israelitá me nij so' , tza̱j ne̱ nuveé si̱j israelitá ya̱ me nij so' ma' . Ma̱a̱n se síí ne̱ me nij so' , ne̱ síí tucu'yón se‑na̱na̱ Satanás me uún nij so' ei . Dan me se nago̱j man nij so' rihaan soj , ne̱ cuchi̱' nij so' rihaan soj , ne̱ canicu̱n' ru̱j nij so' rihaan soj , ne̱ quene'e̱n nij so' se vaa si̱j cunuu 'e̱e̱ raj man me soj ado̱nj .
Che'é se a̱j qui'yaj soj nu̱' se‑na̱na̱j nana̱ taj se vaa no̱ xcúún soj ga̱a̱ nucua̱j nimán soj rihaan sayuun ro' , che'é dan ti̱nanii 'u̱nj man soj rihaan sayuun ca'na̱' rihaan nu̱' chumii̱ nihánj vaa güii , asa̱' xca̱j 'u̱nj cuentá da̱j vaa nimán cunuda̱nj nij yuvii̱ ma̱n rihaan chumii̱ ado̱nj .
” Dan me se da̱j doj cuchi̱j rihaan soj chugua̱nj . Ni̱caj raan soj tucuáán nica̱j soj , ga̱a ne̱ se̱ ca'vee ca'ne̱e̱ nii cachriin cu̱nuû raa̱ soj cachriin qui'yaj canaán soj rihaan soj ei .
Ne̱ síí qui'ya̱j canaán ro' , me se ase vaa 'o̱ chraan xca̱a̱n nicu̱n' tacóó nuvií noco̱o rej na'víj yuvii̱ rihaan Diose̱ ro' , da̱nj ga̱a̱ so' rihanj , qui̱'yáj , ne̱ se̱ curiha̱nj uún so' rej né 'u̱nj ma' . Ne̱ rihaan so' ro' , cachro̱n 'u̱nj va'nu̱j nana̱ , ne̱ dan me se cachro̱n 'u̱nj se‑chuvi̱i Diose̱ síí noco̱' 'u̱nj , ne̱ cachro̱n 'u̱nj se‑chuvi̱i chuman' ne̱ Diose̱ noco̱' 'u̱nj chuman' cu'na̱j chuman' Jerusalén chuman' naca̱ nani̱j rihaan chumii̱ nihánj , ne̱ cachro̱n 'u̱nj se‑chuvi̱i ma̱'anj nana̱ naca̱ ya̱ cachro̱n 'u̱nj rihaan so' ado̱nj .
Sese ta̱j yu'uj xréé soj , ne̱ no̱ xcúún soj cuno̱ soj nana̱ nihánj nana̱ taj xna'anj Nimán Diose̱ rihaan nij síí amán rá ni'ya̱j manj ne̱ 'o̱ 'o̱ chuman' a . ” Veé da̱nj síj nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Filadelfia a ― taj so' rihanj a .
Ga̱a ne̱ cataj uún so' rihanj : ― Nana̱ nihánj me nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Laodicea a : “ Dan me se nana̱ nihánj me nana̱ ca'mii 'u̱nj si̱j qui'ya̱j nu̱' nana̱ cataj xna'anj 'u̱nj rihaan soj a . Dan me se 'u̱nj me síí nata' ya̱ se‑na̱na̱ Diose̱ rihaan soj nda̱a vaa me rá Diose̱ qui̱'yáj , ne̱ 'u̱nj me síí qui'yaj nu̱' se ma̱n rihaan chumii̱ nihánj ei . Ne̱ qui'yáj nu̱' se vaa me rá Diose̱ qui̱'yáj ei .
Dan me se ne'enj nu̱' se vaa 'yaj soj , ne̱ nuveé se acoj ne̱ nuveé se ya'a̱an me soj mei . Ca've̱e doj a̱ sese gu̱un soj se acoj ina̱nj ni' , ase se ya'a̱an ina̱nj ni' a .
Dan me se che'é se ase vaa na gu̱u̱n vaa soj ne̱ nuveé se̱ acoj nuveé se̱ ya'a̱an nuveé me soj , ne̱ che'é dan ne se uun soj rihanj ma' . Dan me se ma̱a̱n che'é se da̱nj vaa soj ro' , che'é dan ti̱camanj man soj rihaan yo'óó na̱nj ado̱nj .
Dan me se taj soj se vaa ru've̱e̱ ina̱nj soj , ne̱ taj va̱j a̱ doj rasu̱u̱n ne achiin rihaan soj , rá soj a . Tza̱j ne̱ ne ne'en soj sese ase vaa síí nique̱ ndo'o vaa soj , ne̱ ase vaa síí achiin caridad rihaan vaa soj , ne̱ ase vaa tuchrii vaa soj , ne̱ ase vaa síí ca̱nj nuvi' saga̱n' ro' , vaa nu̱' soj na̱nj ado̱nj .
” Che'é dan narque̱j rej nucua̱j man soj se vaa quira̱a̱n soj aga' oró míí rihanj aga' cachén ya'an ne̱ cunuu sa̱' ina̱nj , ga̱a ne̱ ca've̱e cunu̱u ru've̱e̱ ya̱ ya̱ soj rihanj ei . Ne̱ quira̱a̱n soj yatzíj catzi̱i̱ rihanj , ne̱ ca've̱e cu̱nuû soj , ne̱ se̱ quene'en yuvii̱ se vaa nuvi' saga̱n' soj ne̱ se̱ guun na'a̱j soj se vaa nuvi' saga̱n' soj ma' . Ne̱ quira̱a̱n soj rmedió sa̱' rihanj , ne̱ caxri̱i̱ soj rlij rihaan soj , ga̱a ne̱ ca've̱e quene'e̱n soj , ne̱ xca̱j sa̱' soj cuentá ei .
Dan me se 'u̱nj ro' , taj xna'anj 'u̱nj rihaan nu̱' nij síí 'e̱e̱ raj man da̱j qui'ya̱j nij so' , ne̱ qui̱'yáj sayuun man nij so' sese se̱ cuno nij so' rihanj chugua̱nj . Che'é dan gu̱un niha̱' rá soj cuno̱ soj rihanj , ne̱ ca̱nica̱j nimán soj canoco̱' soj chrej sa̱' doj á .
Nihánj me se ase vaa 'o̱ síí nicu̱n' ta'yaa ne̱ tica'mii ta'yaa ro' , vaa 'u̱nj a . Ne̱ sese vaa yo'o̱ so' cuno̱ se‑na̱na̱j , ne̱ sese ca'nu̱u̱ so' ta'yaa , ne̱ catu̱u̱ 'u̱nj rihaan so' , ne̱ cha̱j chraa ga̱ so' , ne̱ so' cha̱ chraa ga̱ 'u̱nj , ne̱ ve'é qui'ya̱j núj ei .
Ne̱ síí qui'ya̱j canaán ro' , ca̱yáán so' rihaan xrúún 'u̱nj chruun xlá sa̱' ga̱ 'u̱nj , ne̱ gu̱un chij so' ga̱j , qui̱'yáj , nda̱a vaa qui'yaj Réj Diose̱ ga̱j ei . Dan me se ga̱a qui'yaj canaán ma̱'anj , ne̱ cayáán 'u̱nj rihaan xrúún Réj Diose̱ chruun xlá sa̱' ga̱ so' , ne̱ guun chij 'u̱nj ga̱ so' , qui'yaj so' chugua̱nj .
Sese ta̱j yu'uj xréé soj , ne̱ no̱ xcúún soj cuno̱ soj nana̱ nihánj nana̱ taj xna'anj Nimán Diose̱ rihaan nij síí amán rá ni'ya̱j manj ne̱ 'o̱ 'o̱ nij chuman' ado̱nj . ” Veé da̱nj síj nana̱ cachro̱n so̱' ca'ne̱j so̱' rihaan nij síí amán rá ni'ya̱j manj ne̱ chuman' Laodicea a ― taj so' rihanj a .
Quisíj ca'mii so' nu̱' nana̱ dan , ga̱a ne̱ quene'én 'u̱nj 'o̱ ta'yaa ta̱j ya'núj rej xta̱' a . Ga̱a ne̱ cunó 'u̱nj ca'mii uún síí ca'mii asino ya̱a̱n rihanj , ne̱ se‑na̱na̱ so' ro' , da̱j se uun rá' unó' a'yánj nii chruun a'yánj ro' , da̱nj guun raj ga̱a cunoj se‑na̱na̱ so' a . Ne̱ cataj so' rihanj a : ― Cavi̱i̱ so̱' ca'na̱' so̱' nihánj , ga̱a ne̱ ti̱hanj rihaan so̱' nu̱' se vaa gu̱un rej rihaan so̱' á ― taj so' rihanj a .
Ne̱ ra'ya̱nj quene'en nimanj rasu̱u̱n , ne̱ quene'enj chruun xlá sa̱' ndo'o rej xta̱' , ne̱ vaa síí ta̱j chruun xlá yo' síí uun chij ndo'o ,
ne̱ ase vaa yahij jaspe do̱' , ase vaa yahij cornalina do̱' , da̱nj vaa so' curuvi' so' a . Ne̱ ase vaa xcuáá cu'lúú ro' , da̱nj vaa nu̱' anica̱j chruun xlá sa̱' yo' , ve'é chuguu̱n yo' , ne̱ ase vaa chuguu̱n yahij esmeralda ro' , da̱nj vaa chuguu̱n yo' a .
Ne̱ nu̱' anica̱j chruun xlá sa̱' yo' ro' , nicun' yo'ó ico̱ ca'a̱nj chruun xlá sa̱' , ne̱ ta̱j ico̱ ca'a̱nj síí uun chij rihaan nij chruun xlá sa̱' yo' , ne̱ nu̱u̱ nij síí uun chij yatzíj catzi̱i̱ , ne̱ nu̱u̱ raa̱ nij so' cachriin aga' oró míí a .
Ne̱ rej nicu̱n' chruun xlá nicu̱n' tanu̱u̱ tuvi' me se raa̱n ndo'o , ne̱ cari̱i̱n ndo'o , ne̱ caguáj ndo'o tu'vii a . Ne̱ chi̱j aga' chuguu̱n táá ya'an ro' , nicun' rihaan chruun xlá sa̱' , ne̱ chi̱j aga' chuguu̱n yo' ro' , me Nimán Diose̱ síí gue̱e̱ ina̱nj síí nica̱j chi̱j ya̱ se nucua̱j a .
Ne̱ rej rihaan chruun xlá sa̱' yo' ro' , nu̱u̱ 'o̱ na ya'a̱nj , tza̱j ne̱ nuveé na ya̱ me yo' ma' . Ma̱a̱n scura̱a̱n ina̱nj me yo' , ne̱ ase vaa yahij cristal da̱nj vaa yo' a . Ne̱ nu̱' anica̱j chruun xlá sa̱' yo' ne̱ tanu̱u̱ yo'ó nij chruun xlá me se nicun' ca'a̱nj xcuu , ne̱ nu̱' anica̱j man nij xcuu mán rlij rihaan nij xo' a .
Ne̱ yo'o̱ xcuu ro' , ase vaa chuvaa̱ vaa xo' a . Ne̱ xcuu vi̱j ro' , ase vaa scúj le'e̱j vaa xo' a . Ne̱ xcuu va'nu̱j ro' , ase vaa rihaan snó'o vaa rihaan xo' a . Ne̱ xcuu ca'a̱nj ro' , ase vaa xtaa va̱j rej xta̱' vaa xo' a .
Ne̱ vaa vata̱n' scache̱e 'o̱ 'o̱ nij xo' ta̱j xráá nij xo' , ne̱ ase vaa scache̱e xtâj vaa scache̱e nij xo' yo' a . Ne̱ nu̱' xráá xo' nu̱' rque xo' nu̱' mán rlij rihaan xo' ado̱nj . Ne̱ nuvi̱i niga̱n' me se ne a'ne' rá nij xo' ga̱ suun taj : “ Si̱j gue̱e̱ ndo'o me Diose̱ síí 'ni̱j ra'a man ní' síí uun nucua̱j 'yaj cunuda̱nj a . Ne̱ so' me síí nicu̱n' ya̱j , ne̱ asi̱j naá nicun' so' , ne̱ vaa güii cuchi̱' so' rihaan chumii̱ a ” , taj ca'a̱nj nij xcuu yo' a .
Ne̱ ga̱a ca'mii sa̱' nij xcuu che'é Diose̱ síí ta̱j rihaan chruun xlá sa̱' yo' síí ca̱yáán nu̱' cavii nu̱' ca'anj , ne̱ ga̱a nago' nij xo' graciá rihaan so' ,
ne̱ canicun' ru̱j ico̱ ca'a̱nj nij síí uun chij yo' rihaan síí ta̱j rihaan chruun xlá sa̱' yo' , ne̱ quina'víj nij so' rihaan so' , che'é rej me so' síí ca̱yáán nu̱' cavii nu̱' ca'anj , ne̱ tagüéj nij so' cachriin nu̱u̱ raa̱ nij so' rej rihaan chruun xlá sa̱' yo' a . Ga̱a ne̱ cataj nij so' :
― No̱ xcúún ndo'o so̱' Dio̱se̱ si̱j 'ni̱j ra'a man núj ca'mi̱i̱ sa̱' núj che'é so̱' ne̱ gu̱un chij ndo'o so̱' á . 'O̱ se so̱' me síí qui'yaj cunuda̱nj rasu̱u̱n , ne̱ ma̱a̱n che'é se guun rá so̱' cuma̱n nij rasu̱u̱n yo' ro' , che'é dan guun cunuda̱nj nij rasu̱u̱n , qui'yáá so̱' ado̱nj ― taj ico̱ ca'a̱nj nij síí uun chij yo' rihaan Diose̱ a .
Ne̱ rej nuva̱' síí ta̱j rihaan chruun xlá sa̱' yo' ro' , quene'enj 'o̱ yanj , ne̱ no̱ nana̱ nu̱' rej rque̱ yanj nu̱' rej xra̱j yanj nu̱' a . Ne̱ no̱ chi̱j selló yánj tu'va yanj yo' , ne̱ aráán selló yo' nu̱' anica̱j tu'va yanj yo' a .
Ga̱a ne̱ quene'én 'u̱nj yo'o̱ se‑mo̱zó Diose̱ síí nucua̱j ndo'o , ne̱ nucua̱j ndo'o xná'anj so' , cataj so' , ne̱ : ― Me síí no̱ xcúún ca'ne̱e̱ nij selló no̱ aráán tu'va yanj ne̱ nuxra̱' so' yanj ga̱ ― taj so' , xná'anj so' a .
Ne̱ taj va̱j a̱ 'ó síí ne̱ rej xta̱' do̱' , síí ne̱ rihaan chumii̱ do̱' , síí ne̱ rej rque̱ chumii̱ do̱' , gu̱un nucua̱j nuxra̱' yanj ne̱ ni̱'yaj so' yanj yo' a̱ ma' .
Che'é dan ta'vee uxraj che'é se ne nari̱' nii man a̱ 'ó síí ni'ya̱nj nimán nuxra̱' yanj yo' ni̱'yaj man yanj yo' a̱ man ado̱nj .
Ga̱a ne̱ yo'o̱ tuvi' nij síí uun chij cataj rihanj a : ― Se̱ ta'veé so̱' ma' . Xca̱j so̱' cuentá , ne̱ a̱j qui'yaj canaán síí chuvaa̱ ta'níí ta'nij si'no̱ síí cu'na̱j Judá síí cayáán ga̱a naá , ne̱ yo'o̱ ta'níí ta'nij si'no̱ David me uún so' , ne̱ che'é dan ca've̱e ca'ne̱e̱ so' chi̱j nij selló no̱ tu'va yanj ne̱ nuxra̱' so' yanj yo' na̱nj ado̱nj ― taj so' rihanj a .
Ga̱a ne̱ quene'én 'u̱nj se vaa tanu̱u̱ nij chruun xlá sa̱' do̱' , tanu̱u̱ ca'a̱nj nij xcuu do̱' , tanu̱u̱ nij síí uun chij do̱' , nicun' 'o̱ matzinj le'e̱j , ne̱ matzinj a̱j ticavi' nii man asi̱j rque̱ me yo' a . Ne̱ chi̱j cúú ta̱j raa̱ xo' , ne̱ chi̱j nij rlij rihaan xo' , ne̱ nij rlij rihaan xo' ro' , nij yo' me Nimán Diose̱ síí gue̱e̱ ina̱nj síí nica̱j chi̱j ya̱ se nucua̱j síí a̱j ca'néé Diose̱ rihaan nu̱' chumii̱ a .
Dan me se cuchi' xo' rihaan síí ta̱j rihaan chruun xlá sa̱' yo' , ne̱ quita'aa xo' yanj oro̱' ra'a síí ta̱j rihaan chruun xlá rej nuva̱' so' a .
Ne̱ ga̱a quita'aa xo' yanj , ne̱ canicun' ru̱j ca'a̱nj nij xcuu do̱' , ico̱ ca'a̱nj nij síí uun chij do̱' , rihaan matzinj le'e̱j yo' a . Ne̱ nica̱j 'o̱ 'o̱ nij so' ya'ánj sa̱' do̱' , co'oo aga' oró míí caraa squíí xlá rque do̱' , ne̱ squíí xlá yo' ro' , me nij nana̱ achíín ni'ya̱j nij síí sa̱' noco̱' man Diose̱ rihaan ma'a̱n Diose̱ a .
Ga̱a ne̱ achráá nij so' chra' naca̱ rihaan matzinj le'e̱j , cataj nij so' , ne̱ : ― No̱ xcúún so̱' ni̱caj so̱' yanj ne̱ ca'ne̱e̱ so̱' selló yánj aráán no̱ tu'va yanj yo' á . 'O̱ se ticavi' nii mán so̱' , ne̱ dan me se nica̱j so̱' ton mán so̱' quiránj so̱' man 'o̱ 'o̱ nij yuvii̱ ma̱n rihaan chumii̱ nihánj , ne̱ dan me se quiránj so̱' man nij yuvii̱ a'mii nu̱' yo'ó xna'ánj , ne̱ quiránj so̱' man nij yuvii̱ ma̱n daj a̱ chuman' ma̱n daj a̱ yo'óó noco̱o do̱' , quiránj so̱' che'é Diose̱ á .
Ga̱a ne̱ guun chij Diose̱ rihaan nij so' , qui'yáá so̱' , ne̱ guun nij so' xrej nu̱u̱ rihaan Diose̱ , qui'yáá so̱' , ne̱ vaa güii gu̱un chij nij so' rihaan chumii̱ ado̱nj ― taj chra' achráá nij so' a .
Ga̱a ne̱ quene'en uún 'u̱nj , ne̱ cunó 'u̱nj se‑na̱na̱ que'e̱e̱ míj míj se‑mo̱zó Diose̱ nicu̱n' nu̱' anica̱j chruun xlá sa̱' do̱' , nij xcuu do̱' , nij síí uun chij do̱' a .
Ne̱ nucua̱j ndo'o ca'mii nij se‑mo̱zó Diose̱ yo' , cataj nij so' a : ― No̱ xcúún ndo'o matzinj le'e̱j ticavi' nii man gu̱un nucua̱j ndo'o so' do̱' , ni̱caj so' nu̱' rasu̱u̱n sa̱' do̱' , cavi̱i̱ ndo'o raa̱ so' do̱' , ca'mi̱i̱ sa̱' taran' ní' che'é so' do̱' , gu̱un chij ndo'o so' do̱' ado̱nj ― taj nij se‑mo̱zó Diose̱ ni'ya̱j nij so' matzinj le'e̱j yo' a .
Ga̱a ne̱ cunó 'u̱nj se vaa ca'mii cunuda̱nj nij rasu̱u̱n qui'yaj Diose̱ rasu̱u̱n ma̱n rej xta̱' do̱' , rasu̱u̱n ma̱n rihaan chumii̱ do̱' , rasu̱u̱n ma̱n rque chumii̱ do̱' , rasu̱u̱n ma̱n rihaan na ya'a̱nj do̱' , rasu̱u̱n ma̱n rque na ya'a̱nj do̱' a . Ne̱ cataj nij rasu̱u̱n : ― Rihaan síí ta̱j rihaan chruun xlá sa̱' do̱' , rihaan matzinj le'e̱j do̱' , ca'mi̱i̱ sa̱' taran' ní' nu̱' cavii nu̱' ca'anj , ne̱ gu̱un chij ro̱j so' nu̱' cavii nu̱' ca'anj ei ― taj cunuda̱nj nij rasu̱u̱n a .
Ga̱a ne̱ : ― Veé da̱nj ga̱a̱ ya̱ ei ― taj ca'a̱nj nij xcuu yo' a . Ga̱a ne̱ canicun' ru̱j nij síí uun chij , ne̱ na'víj nij so' rihaan Diose̱ a .
Ga̱a ne̱ quene'én 'u̱nj se vaa ca'néj matzinj le'e̱j yo' yo'o̱ tuvi' nij chi̱j selló caráán tu'va yanj libró yo' , ga̱a ne̱ cunoj ca'mii yo'o̱ tuvi' ca'a̱nj nij xcuu , ne̱ ase uun rá' ga̱a aguáj tu'vii ro' , da̱nj guun raj ga̱a ca'mii xo' a . Ne̱ : ― Cuva̱' so̱' ni̱'yaj so̱' ei ― taj xcuu yo' a .
Ga̱a ne̱ quene'én 'u̱nj se vaa cavii 'o̱ cuayó catzi̱i̱ , ne̱ síí ta̱j xráá cuayó yo' ro' , nica̱j so' curuvej , ne̱ rqué nii cachriin cu̱nuû raa̱ so' man so' , ne̱ si̱j 'yaj canaán ndo'o me so' , ne̱ cavii so' qui'ya̱j canaán so' a .
Ne̱ ga̱a ca'néj matzinj le'e̱j selló vi̱j no̱ tu'va yanj yo' , ne̱ cunó 'u̱nj ca'mii xcuu vi̱j a . Ne̱ xcuu vi̱j cataj : ― Cuva̱' so̱' ni̱'yaj so̱' ei ― taj xo' a .
Ga̱a ne̱ cavii yo'ó cuayó , ne̱ cuayó mare̱e me xo' a . Ga̱a ne̱ ca'ne' nii suun rihaan síí ta̱j xráá cuayó yo' se vaa quisi̱j cayáán dínj yuvii̱ rihaan chumii̱ , qui'ya̱j so' , ne̱ ticavi̱' ndo'o yuvii̱ tuvi' yuvii̱ , qui'ya̱j so' a . Ne̱ rqué nii 'o̱ neê espadá xi̱j rihaan so' a .
Ga̱a ne̱ ga̱a ca'néj matzinj le'e̱j selló va'nu̱j , ga̱a ne̱ cunoj ca'mii xcuu va'nu̱j a . Ne̱ cataj xo' : ― Cuva̱' so̱' ni̱'yaj so̱' ei ― taj xo' a . Ga̱a ne̱ quene'enj se vaa cavii cuayó maruu̱ , ne̱ síí ta̱j xráá cuayó ro' , 'ni̱j ra'a so' aga' romaná aga' a'néé ta'nga' nij rasu̱u̱n a .
Ga̱a ne̱ cunó 'u̱nj nana̱ cavii rej tanu̱u̱ ca'a̱nj nij xcuu , ne̱ nana̱ yo' cataj : ― Nu̱' sa'anj 'yaj canaán yuvii̱ rque 'o̱ güii ro' , nu̱' yo' me quino̱ vi̱j kiló 'núú trigó do̱' , vata̱n' kiló 'núú cebada do̱' , qui̱'yáá so̱' á . Tza̱j ne̱ se̱ tiri' so̱' casté chá do̱' , na vinó do̱' ma' ― taj nana̱ yo' a .
Ga̱a ne̱ ga̱a ca'néj matzinj le'e̱j yo' selló ca'a̱nj no̱ tu'va yanj me se cunó 'u̱nj ca'mii xcuu ca'a̱nj yo' a . Ne̱ cataj xo' : ― Cuva̱' so̱' ni̱'yaj so̱' ei ― taj xo' a .
Ga̱a ne̱ quene'én 'u̱nj , ne̱ dan me se cavii cuayó da̱j , ne̱ síí ta̱j xráá cuayó da̱j ro' , ta'naj 'yaj avi' yuvii̱ cu'na̱j so' , ne̱ rej xco̱ so' ro' , noco̱' rej ca'a̱nj nij síí cavi' a . Ga̱a ne̱ ca'ne' nii suun rihaan ro̱j so' se vaa gu̱un chij ro̱j so' rihaan 'o̱ ta'a̱j nij yuvii̱ ma̱n rihaan chumii̱ , ne̱ ni̱caj ro̱j so' neê espadá ni̱caj ro̱j so' x'naa na'aan rque ni̱caj ro̱j so' chi'ii̱ yuva̱a̱ ni̱caj ro̱j so' xcuu quij ni̱caj ro̱j so' , ticavi̱' ro̱j so' man nij yuvii̱ yo' a .
Ga̱a ne̱ ga̱a ca'néj matzinj le'e̱j selló 'u̱n' no̱ tu'va yanj yo' , ne̱ quene'én 'u̱nj rej rque mesá altar , ne̱ rque mesá altar me se naj nij nimán nij síí cavi' che'é se‑na̱na̱ Diose̱ che'é yan nata' nij so' nana̱ ya̱ rihaan yuvii̱ a .
Ne̱ nucua̱j ndo'o aguáj nij so' , cataj nij so' , ne̱ : ― Nda̱a me güii ca'ne̱' so̱' cacun' che'é nij síí ma̱n rihaan chumii̱ , ne̱ qui̱'yáá so̱' sayuun man nij so' che'é ton cayanj man núj qui'yaj nij so' ga̱ . 'O̱ se so̱' me síí vaa sa̱' ina̱nj , ne̱ síí uun chij ya̱ rihaan núj mé so̱' á ― taj nij nimán , aguáj nij so' a .
Ga̱a ne̱ rqué nii yatzíj xca̱a̱n catzi̱i̱ rihaan 'o̱ 'o̱ nij so' , ga̱a ne̱ cataj xna'anj nii rihaan nij so' se vaa ga̱a̱ ina̱j nimán nij so' doj nda̱a se quisi̱j cavi' nu̱' nij tinúú nij so' síí 'yaj suun ga̱ nij so' síí cavi̱' nda̱a vaa cavi' ma'a̱n nij so' a .
Ga̱a ne̱ quene'én 'u̱nj se vaa ca'néj matzinj le'e̱j yo' selló vata̱n' no̱ tu'va yanj yo' , ga̱a ne̱ cachén ndo'o yuún , ne̱ guun maruu̱ rihaan güii , ne̱ nda̱' rá se vaa maruu̱ yatzíj maruu̱ ro' , da̱nj vaa güii a . Ne̱ ase vaa ton ro' , da̱nj vaa rihaan yavii a .
Ne̱ cayuu nij yati' ma̱n xta̱' rihaan yo'óó , ne̱ nda̱' rá se vaa ayuu chruj higó rihaan yo'óó ga̱a o' nana̱ yuva̱a̱ raa̱ chruun ma̱n chruj higó ne̱ tinasqui' ndo'o nana̱ raa̱ chruun yo' ro' , da̱nj vaa ayuu yati' a .
Ne̱ quixra' rej xta̱' , ne̱ ase vaa yanj ga̱a nacué nii yanj ro' , da̱nj guun rej xta̱' yo' a . Ne̱ nasqui' nu̱' quij nu̱' yo'óó ta̱j rihaan na ya'a̱nj do̱' a .
Ga̱a ne̱ dan me se nij síí nica̱j suun do̱' , nij síí sa̱' do̱' , nij síí uun chij rihaan tanuu do̱' , nij síí ru'vee do̱' , nij síí nucua̱j do̱' , nu̱' nij mozó do̱' , nu̱' nij síí ne uun mozó do̱' , catúj yuve̱ nij so' rque yu'uj yuvej do̱' , rque nij yuvej na̱j quij do̱' a .
Ga̱a ne̱ cataj nij so' rihaan nij quij rihaan nij yuvej rihaan : ― Cayu̱u̱ nij soj xráá núj , ne̱ caxri̱i̱ yuve̱ soj man núj , ne̱ se̱ gaa na̱nj quene'e̱n síí ta̱j rihaan chruun xlá sa̱' yo' man núj , ne̱ se̱ caxríj yuva̱a̱ matzinj le'e̱j yo' man núj rugua̱nj .
'O̱ se a̱j quisíj güii gue̱e̱ güii caxri̱i̱ yuva̱a̱ ro̱j so' man núj , ne̱ se̱ quisíj rá núj canicu̱n' núj a̱ ma' ― taj nij so' rihaan quij do̱' , rihaan yuvej do̱' a .
Veé dan , ga̱a ne̱ quene'én 'u̱nj ca'a̱nj se‑mo̱zó Diose̱ nicu̱n' ca'a̱nj nij scúj chumii̱ nihánj , ne̱ caráán nij so' chrej rihaan ca'a̱nj nij nana̱ avii rihaan chumii̱ , se̱ cavii nij nana̱ rihaan yo'óó rihaan na ya'a̱nj rihaan a̱ doj chruun rihaan a .
Ne̱ ca'a̱nj nij se‑mo̱zó Diose̱ ro' , a̱j ca'ne' Diose̱ suun rihaan nij so' qui'ya̱j nij so' sayuun man yo'óó do̱' , man na ya'a̱nj do̱' a . Dan me se quene'én 'u̱nj yo'ó se‑mo̱zó Diose̱ cavii rej síj güii , ne̱ nica̱j so' selló no̱ se‑ta'nga̱' Diose̱ a . Dan me se caguáj so' rihaan ca'a̱nj nij se‑mo̱zó Diose̱ , cataj so' , ne̱ :
― Se̱ guun qui'ya̱j soj sayuun man yo'óó do̱' , man na ya'a̱nj do̱' , man chruun do̱' ma' . Ca'ne̱' rá soj do̱j tzin' , ne̱ nda̱a quisíj cuta' núj ta'nga' caan rihaan nij síí 'yaj suun che'é Diose̱ , ne̱ ca've̱e ei ― taj so' , caguáj so' a .
Ga̱a ne̱ cunó 'u̱nj me daj nij so' cuta' nii ta'nga' caan rihaan , ne̱ cientó táá yavíj chiha̱a̱ ca'a̱nj míj yuvii̱ me nij so' , ne̱ si̱j ma̱n 'o̱ 'o̱ x'ne' nij yuvii̱ israelitá me uún nij so' a .
Dan me se chuvi̱j míj nij so' me ta'níí ta'nij si'no̱ síí cu'na̱j Judá a . Ne̱ chuvi̱j míj nij so' me ta'níí ta'nij si'no̱ síí cu'na̱j Rubén a . Ne̱ chuvi̱j míj nij so' me ta'níí ta'nij si'no̱ síí cu'na̱j Gad a .
Ne̱ chuvi̱j míj nij so' me ta'níí ta'nij si'no̱ síí cu'na̱j Aser a . Ne̱ chuvi̱j míj nij so' me ta'níí ta'nij si'no̱ síí cu'na̱j Neftalí a . Ne̱ chuvi̱j míj nij so' me ta'níí ta'nij si'no̱ síí cu'na̱j Manasés a .
Ne̱ chuvi̱j míj nij so' me ta'níí ta'nij si'no̱ síí cu'na̱j Simeón a . Ne̱ chuvi̱j míj nij so' me ta'níí ta'nij si'no̱ síí cu'na̱j Leví a . Ne̱ chuvi̱j míj nij so' me ta'níí ta'nij si'no̱ síí cu'na̱j Isacar a .
Ne̱ chuvi̱j míj nij so' me ta'níí ta'nij si'no̱ síí cu'na̱j Zabulón a . Ne̱ chuvi̱j míj nij so' me ta'níí ta'nij si'no̱ síí cu'na̱j José a . Ne̱ chuvi̱j míj nij so' me ta'níí ta'nij si'no̱ síí cu'na̱j Benjamín a .
Veé dan , ga̱a ne̱ quene'én 'u̱nj que'e̱e̱ ndo'o yuvii̱ , ne̱ taj va̱j síí gu̱un nucua̱j qui'ya̱j contá man nij yuvii̱ a̱ man chugua̱nj . Ne̱ síí ma̱n cunuda̱nj chuman' na̱j rihaan chumii̱ me nij so' , ne̱ síí ma̱n 'o̱ 'o̱ x'ne' yuvii̱ me nij so' , ne̱ síí a'mii nu̱' xna'ánj a'mii yuvii̱ me uún nij so' , ne̱ dan me se canicun' nij so' rihaan chruun xlá sa̱' yo' do̱' , rihaan matzinj le'e̱j yo' do̱' a . Ne̱ yatzíj xca̱a̱n catzi̱i̱ nuû nij so' , ne̱ oro̱' nij so' ra'a chruun yuun a .
Ne̱ nucua̱j ndo'o caguáj nij so' , cataj nij so' , ne̱ : ― Diose̱ síí noco̱' ní' man síí ta̱j rihaan chruun xlá sa̱' do̱' , matzinj le'e̱j do̱' , me ro̱j síí ti̱nanii man ní' rihaan sayuun ado̱nj ― taj nij so' a .
Ga̱a ne̱ cunuda̱nj nij se‑mo̱zó Diose̱ ro' , canicun' nij so' nu̱' anica̱j xrúún Diose̱ chruun xlá sa̱' do̱' , nij síí uun chij do̱' , ca'a̱nj nij xcuu do̱' , ga̱a ne̱ canicun' ru̱j nij so' rihaan chruun xlá sa̱' yo' , ne̱ toco' ni̱j nij so' rihaan nij so' rihaan yo'óó , ne̱ na'víj nij so' rihaan Diose̱ a .
Ne̱ cataj nij so' : ― Veé da̱nj ga̱a̱ ya̱ ei . Ve'é ina̱nj ca'mi̱i̱ ní' rihaan Diose̱ síí noco̱' ní' man nu̱' cavii nu̱' ca'anj á . So' me síí avii ndo'o raa̱ , ne̱ nago̱' ní' graciá rihaan so' , ne̱ so' me síí nucua̱j ndo'o nu̱' cavii nu̱' ca'anj ado̱nj . Veé da̱nj ga̱a̱ ya̱ ei ― taj nij so' ni'ya̱j nij so' Diose̱ a .
Ga̱a ne̱ xná'anj yo'o̱ tuvi' nij síí uun chij manj , cataj so' : ― Ne̱ nij síí nu̱u̱ yatzíj xca̱a̱n catzi̱i̱ ro' , me si̱j me nij so' , ne̱ me rej cavii nij so' , rá so̱' ga̱ ― taj so' , xná'anj so' manj a .
Ga̱a ne̱ cataj 'u̱nj rihaan so' a : ― Ne ne'én 'u̱nj me síí me nij so' , man señor . Tza̱j ne̱ so̱' me síí ne'en , raj a ― taj 'u̱nj rihaan so' a . Ga̱a ne̱ cataj so' rihanj a : ― Nij síí nihánj ro' , me nij síí cachén rihaan que'e̱e̱ ndo'o sayuun , ga̱a guun sayuun noco̱o rihaan chumii̱ ado̱nj . Ne̱ cavi' matzinj le'e̱j che'é nij so' , ne̱ cayanj ton man matzinj le'e̱j che'é nij so' , ne̱ canoco' nij so' man matzinj le'e̱j , ne̱ che'é dan naruvii saga̱n' nij so' , ne̱ cunuu catzi̱i̱ saga̱n' nij so' , qui'yaj ton cayanj man matzinj le'e̱j ado̱nj .
Che'é dan me nicu̱n' nij so' rihaan xrúún Diose̱ chruun xlá sa̱' , ne̱ nuvi̱i niga̱n' nicun' nij so' rá nuvií noco̱o ne̱ rej xta̱' 'yaj suun nij so' rihaan Diose̱ , ne̱ Diose̱ síí ta̱j rihaan chruun xlá sa̱' yo' ro' , ma'a̱n so' ca̱yáán ga̱ nij so' , ne̱ ca̱ráán so' rihaan sayuun che'é nij so' a .
Ne̱ daj chiha̱a̱ míj se̱ quina'aan uún rque nij so' do̱' , se̱ canacoo̱ nij so' na do̱' , se̱ go' naán xráá nij so' do̱' , se̱ cunuû cachi' rá nij so' do̱' , a̱ ma' .
'O̱ se ma'a̱n matzinj le'e̱j nicu̱n' ma'a̱n rej rihaan chruun xlá sa̱' yo' ro' , cu̱tumé man nij so' , ne̱ ca'a̱nj ni̱caj so' man nij so' rej xra' na sa̱' , ne̱ co'o̱ nij so' , ga̱a ne̱ yo'o̱ ga̱a̱ i'na̱' nimán nij so' , qui'ya̱j na yo' a . Ne̱ ma'a̱n Diose̱ ro' , me síí ti̱nacoo̱ na ayanj rihaan nij so' ei ― taj síí uun chij yo' rihanj a .
Ga̱a ne̱ ga̱a ca'néj matzinj le'e̱j selló chi̱j no̱ tu'va yanj yo' , ga̱a ne̱ yu̱u̱n che'e̱ cunuu dínj rej xta̱' 'o̱ yane̱j orá a .
Ga̱a ne̱ quene'én 'u̱nj chi̱j nij se‑mo̱zó Diose̱ nij síí nicu̱n' rihaan Diose̱ , se vaa rqué nii chi̱j chruun a'yánj rihaan nij so' a .
Ga̱a ne̱ ca'na' yo'ó se‑mo̱zó Diose̱ uún , ne̱ canicun' so' rihaan mesá altar aga' oró míí nicu̱n' rihaan xrúún Diose̱ chruun xlá sa̱' a . Ne̱ noco̱' ra'a so' aga' acaa squíí , ne̱ aga' oró míí me aga' yo' a . Ga̱a ne̱ rqué ndo'o nii squíí man so' che'é rej ri̱catze' so' squíí rihaan mesá altar che'é nij síí vaa sa̱' rihaan Diose̱ ga̱a achíín ni'ya̱j nij so' rihaan Diose̱ a .
Ga̱a ne̱ cavii yachruu̱ squíí noco̱' ra'a se‑mo̱zó Diose̱ yo' rihaan ma'a̱n Diose̱ , ga̱a cachíín ni'ya̱j nij so' rihaan Diose̱ a .
Ga̱a ne̱ dan me se ca'anj nica̱j se‑mo̱zó Diose̱ yo' aga' acaa squíí yo' rihaan mesá altar , ga̱a ne̱ caraa ndo'o so' ru'vi' ya'an ma̱n rihaan mesá altar yo' rá aga' , ga̱a ne̱ tagüéj so' ya'an yo' rihaan chumii̱ a . Ga̱a ne̱ caguáj tu'vii , ne̱ cari̱i̱n ndo'o , ne̱ quiraa̱n ndo'o , ne̱ cachén ndo'o yuún , qui'yaj se‑mo̱zó Diose̱ yo' ga̱a tagüéj yo' squíí rihaan chumii̱ a .
Ga̱a ne̱ chi̱j nij se‑mo̱zó Diose̱ nica̱j chi̱j nij chruun a'yánj ro' , yu̱u̱n che'e̱ guun rá nij so' ca'ya̱nj nij so' nij chruun a'yánj yo' a .
Ga̱a ne̱ ca'yánj yo'o̱ so' xrúún so' , ga̱a ne̱ maa̱n yahi̱j do̱' , ya'an do̱' , nachej ga̱ ton me se caman' yo' rihaan chumii̱ a . Ga̱a ne̱ cacaa nu̱' 'o̱ va'nu̱j scu̱j yo'óó ma̱n rihaan chumii̱ , ne̱ cacaa 'o̱ va'nu̱j scu̱j nij chruun nicu̱n' rihaan chumii̱ , ne̱ nu̱' coj chri̱n' ya'li̱j cacaa uún a .
Ga̱a ne̱ ca'yánj se‑mo̱zó Diose̱ mozó vi̱j chruun a'yánj , ga̱a ne̱ cayuu 'o̱ ya'an xi̱j rque na ya'a̱nj a . Ne̱ ase vaa quij xca̱a̱n vaa ya'an xi̱j yo' a . Ga̱a ne̱ 'o̱ va'nu̱j scu̱j na ya'a̱nj yo' ro' , cunuu ton a .
Ne̱ cavi' 'o̱ xcuu rihaan daj a̱ va'nu̱j xcuu ma̱n rque na ya'a̱nj , ne̱ quiri' 'o̱ va'nu̱j scu̱j nij rihoo chéé rihaan na ya'a̱nj , qui'yaj ya'an yo' a .
Ga̱a ne̱ ca'yánj se‑mo̱zó Diose̱ mozó va'nu̱j chruun a'yánj , ga̱a ne̱ cavii 'o̱ yati' xi̱j ndo'o rej xta̱' , ne̱ yati' yo' ro' , ya'an ina̱nj me yo' , ne̱ chuguu̱n yo' , ne̱ adi̱' chuguu̱n aga' ta̱j ya'an raa̱ ro' , da̱nj chuguu̱n yo' a . Ne̱ quinij yati' yo' rque 'o̱ va'nu̱j scu̱j nij chráá ma̱n rihaan chumii̱ do̱' , rque nij na yu'uj ma̱n rihaan chumii̱ do̱' a .
Ne̱ se‑chuvi̱i yati' yo' ro' , me “ yati' e̱' ” , ne̱ cunuu e̱' nu̱' na quinij yati' yo' rque , ga̱a ne̱ cavi' que'e̱e̱ yuvii̱ , qui'yaj na e̱' yo' , che'é se cunuu e̱' na yo' , qui'yaj yati' a .
Ga̱a ne̱ ca'yánj se‑mo̱zó Diose̱ mozó ca'a̱nj chruun a'yánj , ga̱a ne̱ quiran' chi'ii̱ 'o̱ va'nu̱j scu̱j rihaan güii do̱' , 'o̱ va'nu̱j scu̱j rihaan yavii do̱' , 'o̱ va'nu̱j scu̱j nij yati' do̱' , ne̱ dan me se yo'o̱ cunu̱u rmi̱' 'o̱ va'nu̱j scu̱j nij yo' , ne̱ dan me se ne cuchugu̱u̱n nij yo' 'o̱ va'nu̱j scu̱j rej ranga̱' do̱' , ne̱ ne cuchugu̱u̱n nij yo' 'o̱ va'nu̱j scu̱j rej nii̱ do̱' , a̱ ma' .
Ga̱a ne̱ quene'én 'u̱nj , ne̱ cunó 'u̱nj caguáj yo'o̱ xtaa va̱j tanu̱u̱ rihaan risca' xta̱' , ne̱ dan me se cunó 'u̱nj se vaa nucua̱j ndo'o caguáj xtaa yo' , taj xo' , ne̱ : ― Ai . Ai . Ai . Nique̱ nij síí ne̱ rihaan chumii̱ che'é sayuun quira̱n' nij so' asa̱' quisíj ca'yánj ya'núj nij se‑mo̱zó Diose̱ síí nichru̱n' ca'ya̱nj chruun a'yánj á ― taj xtaa , caguáj xo' a .
Ga̱a ne̱ ca'yánj se‑mo̱zó Diose̱ mozó 'u̱n' chruun a'yánj , ga̱a ne̱ quene'én 'u̱nj se vaa cavii yo'o̱ yati' rej xta̱' quinij yo' rihaan yo'óó , ga̱a ne̱ rqué nii raga' rihaan so' nuxra̱' so' tu'va yu'uj cunu̱u̱ ndo'o rej ma̱n nij nana̱ chre̱e a .
Ga̱a ne̱ nuxra' so' tu'va yu'uj cunu̱u̱ ndo'o , ga̱a ne̱ curiha̱nj ndo'o catze' tu'va yu'uj yo' , ne̱ ase vaa catze' avii chrúún hornó xi̱j ro' , da̱nj vaa catze' cavii tu'va yu'uj yo' a . Ga̱a ne̱ caráán rihaan güii , ne̱ guun rmi̱' rihaan chumii̱ , qui'yaj catze' yo' a .
Ga̱a ne̱ curiha̱nj ndo'o rquíí rque catze' yo' , ne̱ ca'anj nij rquíí rihaan nu̱' chumii̱ , ga̱a ne̱ guun nucua̱j nij rquíí yo' qui'yaj nij xo' nda̱a vaa 'yaj nij xcuun , qui'yaj nii a .
Ga̱a ne̱ cataj xna'anj nii rihaan nij xo' se vaa se̱ qui'yaj sayuun nij xo' man coj chri̱n' do̱' , man coj do̱' , man cuêj do̱' , man nij chruun do̱' a . Ma̱a̱n se qui'ya̱j nij xo' sayuun man ina̱nj nij yuvii̱ nuvi' se‑ta'nga̱' Diose̱ cata' caan rihaan a .
Ne̱ ne nó xcúún nij xo' ticavi̱' nij xo' man nij yuvii̱ ma' . Ma̱a̱n se 'u̱n' ya̱ yavii qui'yaj ndo'o nij xo' sayuun man nij yuvii̱ a . Ne̱ a'ngaj ndo'o man yuvii̱ rej xtáj nij xo' a . Ne̱ ase vaa sayuun 'yaj xcuun ga̱a xtáj xcuun man yuvii̱ vaa sayuun qui'yaj nij rquíí man yuvii̱ yo' a .
Ne̱ güii va̱j nij rquíí yo' rihaan chumii̱ me se gu̱un ndo'o rá nij yuvii̱ cavi̱' nij yuvii̱ , tza̱j ne̱ se̱ ca'vee cavi̱' nij yuvii̱ a̱ ma' .
Ne̱ nij rquíí me se ase vaa cuayó ta̱j síí ca'a̱nj cunu̱' ro' , da̱nj vaa nij xo' curuvi' u̱u̱n nij xo' , ne̱ ase vaa cachriin aga' oró míí ro' , da̱nj vaa se nu̱u̱ raa̱ nij xo' a . Ne̱ ase vaa rihaan yuvii̱ ro' , da̱nj vaa rihaan nij xo' a .
Ne̱ vaa yuvé raa̱ nij xo' , ne̱ ase vaa yuvé raa̱ chana̱ vaa yuvé raa̱ nij xo' , ne̱ ase vaa cúú yan' chuvaa̱ vaa cúú yan' nij xo' a .
Ne̱ caráán aga' hierró nu̱' rucua̱a̱ nij xo' a . Ne̱ da̱j se uun rá' ga̱a unó' que'e̱e̱ cuchri' xuun cuayó 'anj rej cunu̱' nii ro' , da̱nj guun raj ga̱a cunoj cari̱i̱n scache̱e nij xo' ga̱a chéé nij xo' xta̱' a .
Ne̱ ase vaa tane' xcuun vaa tane' nij xo' , ne̱ guun nucua̱j nij xo' xtáj nij xo' man yuvii̱ , ne̱ che'é dan guun nucua̱j nij xo' qui'yaj nij xo' sayuun man yuvii̱ 'u̱n' ya̱ yavii a .
Ne̱ se‑mo̱zó Diose̱ síí tumé yu'uj cunu̱u̱ ro' , uun chij so' rihaan nij rquíí yo' a . Ne̱ se‑chuvi̱i se‑mo̱zó Diose̱ yo' me Abaddón xna'ánj hebreo , ne̱ Apolión cu'na̱j so' xna'ánj griego , ne̱ nana̱ yo' taj se vaa si̱j tiri' rasu̱u̱n me so' a .
Dan me se navij 'o̱ tuvi' nij sayuun quira̱n' nij yuvii̱ , ne̱ ataa ca'na̱' yavíj ro̱j sayuun quira̱n' yuvii̱ a .
Ga̱a ne̱ dan me se ca'yánj se‑mo̱zó Diose̱ mozó vata̱n' chruun a'yánj , ga̱a ne̱ cunoj nana̱ ca'mii 'o̱ so' rej tanu̱u̱ nij xcúú mesá altar aga' oró míí nicu̱n' rihaan Diose̱ a .
Ga̱a ne̱ ca'mii so' rihaan se‑mo̱zó Diose̱ mozó nica̱j chruun a'yánj vata̱n' , cataj so' : ― Na̱ché so̱' man ca'a̱nj nij se‑mo̱zó Diose̱ síí numi̱i tu'va chráá xi̱j cu'na̱j Eufrates á ― taj so' rihaan se‑mo̱zó Diose̱ yo' a .
Ga̱a ne̱ nache so' ca'a̱nj nij se‑mo̱zó Diose̱ síí cune' Diose̱ cavi̱i̱ ma̱a̱n orá yo' , ma̱a̱n güii yo' , ma̱a̱n yavii yo' , ma̱a̱n yo' ya̱ yo' , che'é rej ticavi̱' nij so' 'o̱ yuvii̱ rihaan daj a̱ va'nu̱j yuvii̱ ma̱n rihaan chumii̱ na̱nj ado̱nj .
Ne̱ vi̱j cientó míj míj síí ta̱j xráá cuayó me nij síí noco̱' man ca'a̱nj nij se‑mo̱zó Diose̱ yo' , taj nii cunoj a .
Ne̱ dan me se ga̱a naqui'yaa nu̱' rasu̱u̱n nihánj rihaan 'u̱nj , qui'yaj se‑mo̱zó Diose̱ yo' , ne̱ quene'én 'u̱nj man nij cuayó do̱' , man nij síí ta̱j xráá nij cuayó do̱' , ne̱ nij so' ro' , me se nica̱j nij so' aga' caráán rucua̱a̱ nij so' , ne̱ dan me se no̱ se mare̱e ndo'o , ne̱ no̱ se maree̱ risca̱' , ne̱ no̱ se míí , nda̱a vaa chuguu̱n yo'óó azufré acaa a . Ne̱ ase vaa raa̱ chuvaa̱ vaa raa̱ nij cuayó , ne̱ curiha̱nj ya'an curiha̱nj catze' curiha̱nj yo'óó azufré curiha̱nj tu'va nij xo' a .
Ne̱ che'é ya'an do̱' , catze' do̱' , yo'óó azufré do̱' , curiha̱nj tu'va nij cuayó ro' , che'é dan cavi' 'o̱ yuvii̱ rihaan daj a̱ va'nu̱j yuvii̱ ma̱n rihaan chumii̱ , qui'yaj nij xo' a .
'O̱ se guun nucua̱j nij cuayó ticavi' nij xo' man yuvii̱ che'é rasu̱u̱n cavii tu'va nij xo' do̱' , che'é tane' nij xo' do̱' a . 'O̱ se ase vaa xcuáá vaa tane' nij xo' , ne̱ vaa raa̱ xcuáá yo' , ne̱ chá nij xo' man yuvii̱ , quene'enj a .
Ne̱ vaa yuvii̱ quinanii rihaan nij cuayó yo' , tza̱j ne̱ ne ca̱nica̱j nimán nij so' ta̱náj xco̱ nij so' chrej chi'i̱i̱ ma' . Tana̱nj yo'o̱ na'víj nij so' rihaan nij nana̱ chre̱e do̱' , rihaan ya'anj cacój yuvii̱ do̱' , ne̱ ya'anj cacój nij yuvii̱ me se aga' oró míí do̱' , aga' platá catzi̱i̱ do̱' , aga' cobre mare̱e do̱' , yahij do̱' , chruun do̱' , me u̱u̱n nij yo' a . Ne̱ dan me se nuvi' rihaan yo' ni̱'yaj yo' do̱' , nuvi' xréé yo' cuno̱ yo' do̱' , a̱ ma' . Ne chéé nij yo' do̱' , a̱ ma' .
Dan me se ne ca̱nica̱j nimán nij yuvii̱ ca'ne̱' rá nij yuvii̱ ga̱ suun ticavi' tuvi' do̱' , ga̱ suun a'mii ga̱ síí chru̱u̱n do̱' , ga̱ suun 'yaj cacun' ga̱ chana̱ do̱' , ga̱ suun 'yaj itu̱u̱ si'yaj tuvi' do̱' , a̱ man ado̱nj .
Ga̱a ne̱ quene'én 'u̱nj yo'ó se‑mo̱zó Diose̱ síí nucua̱j ndo'o cavii rej xta̱' ne̱ nanij rihaan yo'óó , ne̱ nu̱' anica̱j man so' nique̱e̱ so' ngaa , ne̱ nda̱' rá se vaa nicun' xcuáá cu'lúú ro' , da̱nj vaa nicun' raa̱ so' , ne̱ chuguu̱n nu̱' anica̱j raa̱ so' , ne̱ chuguu̱n rihaan so' , nda̱a vaa chuguu̱n güii a . Ne̱ ase vaa chraan acaa vaa tacóó so' a .
Ne̱ nica̱j so' 'o̱ yanj cunii a . Ne̱ cuta' so' 'o̱ tacóó so' rej nuva̱' so' rihaan na ya'a̱nj , ne̱ cuta' so' yo'ó tacóó so' rej nichru̱un so' rihaan yo'óó a .
Ne̱ nucua̱j ndo'o caguáj so' , nda̱' adi̱' se aguáj chuvaa̱ aguáj so' a . Ne̱ ga̱a caguáj so' me se chi̱j ya̱ caguáj tu'vii cunoj a .
Ne̱ ga̱a quisíj chi̱j caguáj tu'vii , ga̱a ne̱ guun raj cachro̱nj nana̱ caguáj tu'vii rihaan yanj , tza̱j ne̱ cunoj nana̱ cavii rej xta̱' , ne̱ nana̱ cunoj taj : ― Ca'ne̱j yuve̱ so̱' nana̱ caguáj tu'vii , ne̱ se̱ cachrón so̱' nana̱ yo' rihaan yanj ma' ― taj nana̱ cavii rej xta̱' cunoj a .
Ga̱a ne̱ se‑mo̱zó Diose̱ síí nicu̱n' tacóó rihaan na ya'a̱nj do̱' , rihaan yo'óó do̱' , me se naxca̱j ra'a so' rej nuva̱' so' rej xta̱' ,
ne̱ cuta' so' raa̱ Diose̱ síí ca̱yáán nu̱' cavii nu̱' ca'anj síí qui'yaj rej xta̱' ga̱ nu̱' se ma̱n rej xta̱' , síí qui'yaj chumii̱ ga̱ nu̱' se ma̱n rihaan chumii̱ , síí qui'yaj na ya'a̱nj ga̱ nu̱' se ma̱n rque na ya'a̱nj , se vaa se̱ ca'vee gu̱un ra̱a̱n a̱ doj a̱ ma' .
Dan me se asa̱' quisíj güii ca'ya̱nj se‑mo̱zó Diose̱ mozó chi̱j chruun a'yánj me se quisi̱j nu̱' se vaa guun rá Diose̱ qui'ya̱j so' , nda̱a vaa nata' so' rihaan nij síí nata' se‑na̱na̱ so' síí 'yaj suun che'é so' a , taj se‑mo̱zó Diose̱ yo' a .
Ga̱a ne̱ cavii doj nana̱ rej xta̱' , rej cavii nana̱ cunoj asi̱j rque̱ doj , ne̱ cataj nana̱ yo' : ― Cavi̱i̱ so̱' ni̱caj so̱' yanj nica̱j se‑mo̱zó Diose̱ síí ta̱j tacóó rihaan na ya'a̱nj do̱' , rihaan yo'óó do̱' á ― taj nana̱ yo' rihanj a .
Ga̱a ne̱ cavii 'u̱nj rihaan se‑mo̱zó Diose̱ yo' , ne̱ cataj 'u̱nj rihaan so' se vaa rque̱ so' do̱j yanj cunii yo' rihanj a . Ga̱a ne̱ cataj so' rihanj a : ― Veé yanj nihánj ni̱caj so̱' , ne̱ cha̱ nu̱' so̱' man yo' a . Dan me se tu'vá so̱' ro' , ga̱a̱ tzi̱' ndo'o nda̱' adi̱' catzi' xtaan , tza̱j ne̱ rqué so̱' me se gu̱un e̱' , qui'ya̱j yanj yo' ado̱nj ― taj se‑mo̱zó Diose̱ yo' rihanj a .
Ga̱a ne̱ dan me se nica̱j 'u̱nj yanj cunii rqué se‑mo̱zó Diose̱ yo' rihanj , ne̱ chá nu̱' 'u̱nj man yo' , ne̱ ase tzi̱' catzi' xtaan ro' , da̱nj vaa tzi̱' yo' tu'vaj a . Ne̱ ga̱a quisíj chaj man yo' , ne̱ cunuu e̱' rquej , qui'yaj yo' a .
Ga̱a ne̱ cataj nii rihanj a : ― Vaa che'é ca'mi̱i̱ natáj uún so̱' che'é yuvii̱ ma̱n que'e̱e̱ chuman' ma̱n que'e̱e̱ yo'óó noco̱o do̱' , che'é yuvii̱ a'mii que'e̱e̱ xna'ánj a'mii yuvii̱ do̱' , che'é que'e̱e̱ síí nica̱j suun rey do̱' ei ― taj nii rihanj a .
Ga̱a ne̱ rqué nii 'o̱ rihaa ase vaa 'o̱ vará a'néé ta'nga' manj , ne̱ cataj Diose̱ rihanj a : ― Cavi̱i̱ so̱' ne̱ xca̱j ta'ngá' so̱' nuvií noco̱o rej ne̱ Diose̱ , ne̱ xca̱j ta'ngá' so̱' mesá altar , ne̱ qui'ya̱j contá so̱' nij síí na'víj rihaan Diose̱ do̱' á .
Tza̱j ne̱ xa̱' rej rihaan nuvií , tza̱j ne̱ se̱ xcaj ta'ngá' so̱' man yo' ma' . 'O̱ se ca've̱e ca'na̱' nij síí yaníj rej yo' , ne̱ vi̱j chiha̱a̱ vi̱j yavii yu̱u̱n che'e̱ ru'ma̱an che'é nij so' nu̱' chuman' gue̱e̱ yo' ado̱nj .
Ne̱ cune̱' 'u̱nj man vi̱j ro̱j síí nata̱' rihaan yuvii̱ che'é 'u̱nj , ne̱ 'o̱ míj táá yavíj cientó ne̱ táá ya'núj chiha̱a̱ güii me se ca'mi̱i̱ natáj ro̱j so' rihaan yuvii̱ , ne̱ cu̱nuû ro̱j so' yatzíj ya' a ― taj Diose̱ rihanj a .
Ro̱j so' ro' , me ro̱j chruun ma̱n chruj olivó raa̱ do̱' , ro̱j aga' ta̱j aga' ya'an nicu̱n' rihaan síí 'ni̱j ra'a chumii̱ nihánj do̱' a .
Ne̱ sese gu̱un rá yo'o̱ so' qui'ya̱j chi'i̱i̱ so' man ro̱j so' , ne̱ avii ya'an tu'va ro̱j so' , ne̱ acaa síí ta̱j ri'yunj man ro̱j so' , qui'ya̱j ya'an avii tu'va ro̱j so' , ne̱ yu̱u̱n che'e̱ cavi̱' síí 'na' gu̱un rá qui'ya̱j chi'i̱i̱ man ro̱j so' a .
Ne̱ gu̱un nucua̱j ro̱j so' ca̱ráán ro̱j so' rej xta̱' , che'é yan se̱ caman' a̱ doj maa̱n nu̱' güii ca'mi̱i̱ natáj ro̱j so' a . Ne̱ gu̱un nucua̱j ro̱j so' naqui'ya̱j ro̱j so' ton man na a . Ne̱ gu̱un nucua̱j ro̱j so' qui'ya̱j chi'i̱i̱ ro̱j so' man chumii̱ nda̱a vaa me rá ma'a̱n ro̱j so' qui'ya̱j ro̱j so' a .
Ne̱ asa̱' quisíj ca'mii natáj ro̱j so' se‑na̱na̱ ro̱j so' , ga̱a ne̱ cavi̱i̱ xcuu yuva̱a̱ yu'uj cunu̱u̱ ndo'o yo' a . Ne̱ cunu̱' xo' ga̱ ro̱j so' , ne̱ qui'ya̱j canaán xo' , ne̱ ticavi̱' xo' man ro̱j so' a .
Ga̱a ne̱ cúú man ro̱j so' ro' , quina̱j u̱u̱n yo' rihaan callé rá chuman' noco̱o a . Ne̱ chuman' noco̱o yo' me se sese ca'mi̱i̱ cachro̱n ní' , ne̱ Sodoma do̱' , Egiptó do̱' , cu'na̱j chuman' yo' a . Ne̱ yo' me rej cachrón nii rihaan rcutze̱ man ma'a̱n síí 'ni̱j ra'a man ro̱j síí nata' yo' asi̱j rque̱ doj a .
Ne̱ cunuda̱nj nij yuvii̱ ma̱n daj a̱ chuman' do̱' , cunuda̱nj nij yuvii̱ a'mii nu̱' nij xna'ánj do̱' , cunuda̱nj nij yuvii̱ ma̱n daj a̱ yo'óó noco̱o do̱' , ni'ya̱j man ro̱j síí cavi' va'nu̱j güii táá yanéé yo' a . Ne̱ ne ca've̱j rá nij yuvii̱ yo' cachi̱n' nii man ro̱j so' rihaan yo'óó santó ma' .
Ne̱ nu̱' nij síí ma̱n rihaan chumii̱ me se gu̱un niha̱' ndo'o rá nij so' che'é se cavi' ro̱j síí nata' yo' , ne̱ nda̱a narque̱ nij yuvii̱ rasu̱u̱n rihaan tuvi' nij yuvii̱ che'é se cavi' ro̱j so' a . Dan me se ga̱a vaa i'na̱' ro̱j so' me quiran' ndo'o nij yuvii̱ sayuun , qui'yaj ro̱j so' a .
Ne̱ ga̱a quisíj va'nu̱j güii táá yanéé yo' , ga̱a ne̱ catúj uún nana̱ rque ro̱j so' , qui'yaj Diose̱ , ne̱ cunuu i'na̱' uún ro̱j so' , ne̱ canicun' caya̱ ro̱j so' , ne̱ dan me se nu̱' nij yuvii̱ quene'en man ro̱j so' me se cuchu'vi' ndo'o nij so' a .
Ga̱a ne̱ cuno ro̱j so' nana̱ nucua̱j sca̱' ndo'o cavii rej xta̱' , ne̱ nana̱ yo' cataj : ― Cavi̱i̱ ro̱j so̱j ca'na̱' ro̱j so̱j nihánj á ― taj nana̱ yo' cuno ro̱j so' a . Ga̱a ne̱ catúj ro̱j so' rque ngaa , cavii ro̱j so' xta̱' , ne̱ ca'anj ro̱j so' a . Dan me se nij síí ta̱j ri'yunj man ro̱j so' me se quene'en nij so' se vaa cavii ro̱j so' rej xta̱' a .
Ne̱ ma̱a̱n orá dan cachén ndo'o yuún , ne̱ canee 'o̱ ve' rihaan daj a̱ chi̱' ve' ne̱ chuman' yo' , ne̱ cavi' chi̱j míj yuvii̱ , qui'yaj yuún , ne̱ cuchu'vi' ndo'o yo'ó nij yuvii̱ , ne̱ guun che'e̱ nij so' ca'mii sa̱' nij so' che'é Diose̱ síí nicu̱n' rej xta̱' a .
Dan me se quisíj vi̱j sayuun yo' , ne̱ nichru̱n' quisi̱j sayuun va'nu̱j a .
Ga̱a ne̱ dan me se ca'yánj se‑mo̱zó Diose̱ mozó chi̱j chruun a'yánj , ga̱a ne̱ ca'mii ndo'o nij síí ma̱n rej xta̱' , cataj nij so' : ― Nihánj me yu̱u̱n che'e̱ guun chij síí 'ni̱j ra'a man ní' , ne̱ guun chij síí ca'néé so' ti̱nanii man yuvii̱ rihaan sayuun , ne̱ dan me se guun chij ro̱j so' rihaan chumii̱ , ne̱ dan me se yo'o̱ gu̱un chij Diose̱ nu̱' cavii nu̱' ca'anj na̱nj ado̱nj ― taj nij síí ma̱n rej xta̱' a .
Ne̱ ico̱ ca'a̱nj nij síí uun chij ta̱j rihaan chruun xlá sa̱' rej rihaan Diose̱ me se ca'anj canicu̱n' ru̱j nij so' rihaan Diose̱ , ne̱ toco' ni̱j nij so' rihaan nij so' rihaan yo'óó , ne̱ quina'víj nij so' rihaan Diose̱ a .
Dan me se cataj nij so' : ― Narque̱ núj graciá rihaan so̱' , Diose̱ si̱j 'ni̱j ra'a man núj á . So̱' me síí gu̱un nucua̱j qui'ya̱j cunuda̱nj a . Ne̱ síí nicu̱n' ya̱j mé so̱' , síí nicu̱n' asi̱j naá mé so̱' á . Dan me se guun ni'ya̱j ní' se vaa ya̱j me se guun nucua̱j ndo'o so̱' , qui'yáá so̱' , ne̱ guun chij so̱' rihaan chumii̱ a .
Dan me se ca'maan rá nij síí ma̱n rihaan chumii̱ ni'ya̱j nij so' mán so̱' , ga̱a ne̱ ca'ná' so̱' , ne̱ caxríj yuva̱a̱ so̱' man nij so' a . Ne̱ quisíj güii ca'ne̱' so̱' cacun' che'é nij síí cavi' ne̱ na̱ru'vee so̱' rihaan nij síí 'yaj suun rihaan so̱' nij síí ca'mii natáj se‑na̱na̱ so̱' do̱' , rihaan nij síí vaa sa̱' rihaan so̱' do̱' , rihaan nij síí aráj cochro̱j rihaan so̱' do̱' a . Dan me se ca've̱e se síí nique̱ me nij so' ni' , ca've̱e se síí sa̱' ata̱ suun me nij so' ni' , tza̱j ne̱ na̱ru'vee so̱' rihaan nij so' a . Ne̱ ti̱rí' so̱' man nij síí tiri' chumii̱ a ― taj ico̱ ca'a̱nj nij síí uun chij rihaan Diose̱ a .
Ga̱a ne̱ naxra' ta'yaa rihaan nuvií noco̱o rej ne̱ Diose̱ rej xta̱' , ne̱ rá nuvií noco̱o me se curuvi' se‑chru̱nj Diose̱ chrúún gue̱e̱ qui'yaj nii ga̱a ca'mii Diose̱ se‑na̱na̱ Diose̱ rihaan síí cu'na̱j Moisés ga̱a naá a . Ga̱a ne̱ quiraa̱n ndo'o , ne̱ cari̱i̱n ndo'o , ne̱ canuu̱ ndo'o , ne̱ cavii ndo'o nana̱ yuva̱a̱ , ne̱ caguáj tu'vii , ne̱ cachén yuún , ne̱ caman' ndo'o maa̱n yahi̱j na̱nj ado̱nj .
Ga̱a ne̱ dan me se naqui'yaa 'o̱ rasu̱u̱n noco̱o curuvi' rej xta̱' rihaan 'u̱nj , qui'yaj Diose̱ , ne̱ chana̱ me yo' , ne̱ saga̱n' chana̱ yo' ro' , me güii , ne̱ táá tacóó no' xráá yavii a . Ne̱ nu̱u̱ raa̱ no' 'o̱ cachriin no̱ chuvi̱j yati' a .
Ne̱ chana̱ yo' ro' , nuû rque , ne̱ ve'ee̱ uxrá rque no' che'é se me rá no' cuchru̱j no' ne'ej , ne̱ che'é dan ta'vee ndo'o no' a .
Ne̱ naqui'yaa uún yo'ó rasu̱u̱n rej xta̱' rihaan 'u̱nj , qui'yaj Diose̱ , ne̱ xcuáá tu'vi̱i xi̱j mare̱e me yo' a . Ne̱ vaa chi̱j raa̱ xo' , ne̱ chi̱' cúú táá raa̱ xo' , ne̱ chi̱j cachriin nuû raa̱ xo' a .
Ne̱ tane' xo' me se cuxuun yo' yo'o̱ va'nu̱j scu̱j nij yati' ma̱n rej xta̱' , ne̱ cayuu nij yati' rihaan yo'óó , qui'yaj xo' a . Ne̱ canicun' xcuáá tu'vi̱i yo' rihaan chana̱ cuchru̱j ne'ej , che'é rej cha̱ nu̱' xo' man ne'ej cuchru̱j chana̱ yo' a .
Ga̱a ne̱ cuchruj no' ne'ej sno̱'o , ne̱ so' ro' , me síí ni̱caj vará hierró ne̱ cu̱tumé man cunuda̱nj nij yuvii̱ ma̱n rihaan chumii̱ a . Ga̱a ne̱ ca'néj nii ta'níí chana̱ yo' , ne̱ ca'anj nica̱j nii man ne'ej rihaan Diose̱ rej táá so' rihaan chruun xlá sa̱' yo' uun chij so' a .
Ga̱a ne̱ cunánj chana̱ nda̱a rej tacaan rej qui'yaj ma'a̱n Diose̱ cane̱ no' , che'é rej ca've̱e ca̱yáán no' , ne̱ ca've̱e rque̱ Diose̱ se cha̱ no' 'o̱ míj táá yavíj cientó ne̱ táá ya'núj chiha̱a̱ güii a .
Ga̱a ne̱ guun che'e̱ nij síí ma̱n rej xta̱' cunu' nij so' a . Dan me se se‑mo̱zó Diose̱ síí cu'na̱j Migueé ga̱ yo'ó nij se‑mo̱zó Diose̱ nu̱u̱ rihaan so' me se cunu' ndo'o nij so' ga̱ xcuáá tu'vi̱i a . Ne̱ tana̱nj xcuáá tu'vi̱i do̱' , nij se‑mo̱zó ma'a̱n xcuáá tu'vi̱i do̱' , cunu' ndo'o nij so' ga̱ nij tuvi̱' se‑mo̱zó Diose̱ Migueé ,
tza̱j ne̱ ne gu̱un nucua̱j nij so' qui'ya̱j canaán nij so' man Migueé a̱ man ado̱nj . Ne̱ taj rej cuma̱n nij so' rej xta̱' , qui'yaj nij tuvi̱' Migueé a̱ man chugua̱nj .
Ne̱ xcuáá tu'vi̱i yo' ro' , xcuáá cayáán asi̱j naá tempó me xo' , ne̱ síí chre̱e do̱' , Satanás do̱' , cu'na̱j xo' , ne̱ síí tiha' yu'unj man cunuda̱nj nij yuvii̱ ma̱n rihaan chumii̱ me uún xo' na̱nj ado̱nj . Ne̱ go' nii man xcuáá tu'vi̱i xi̱j yo' rihaan chumii̱ ga̱ nij se‑mo̱zó so' a .
Ga̱a ne̱ cunó 'u̱nj nana̱ nucua̱j ca'mii yo'o̱ so' rej xta̱' , ne̱ cataj so' : ― Nihánj me se guun che'e̱ Diose̱ tinanii Diose̱ man yuvii̱ rihaan sayuun , ne̱ gu̱un nucua̱j ndo'o so' , ne̱ gu̱un chij ndo'o so' ado̱nj . Ne̱ gu̱un chij síí ca'néé so' ti̱nanii man yuvii̱ rihaan sayuun a . 'O̱ se síí cuta' cacun' xráá tinúú ní' nuvi̱i niga̱n' rihaan Diose̱ ro' , quirii yaníj nii man so' na̱nj ado̱nj .
Ne̱ qui'yaj canaán nij tinúú ní' man xcuáá tu'vi̱i che'é ton cayanj man matzinj le'e̱j yo' che'é nij tinúú ní' , ne̱ che'é se nata' nij so' nana̱ ya̱ sa̱' rihaan yuvii̱ ro' , che'é dan qui'yaj canaán nij so' rihaan xcuáá tu'vi̱i yo' na̱nj ei . Ne̱ nij so' me se ne cuchu'vi̱' nij so' sese cavi̱' nij so' che'é nana̱ sa̱' nata' nij so' ma' .
Che'é dan gu̱un niha̱' rá nij soj re̱j xta̱' do̱' , si̱j ne̱ rej xta̱' do̱' ei . Tza̱j ne̱ nique̱ ndo'o soj si̱j ma̱n rihaan chumii̱ do̱' , na ya'a̱nj do̱' , na̱nj ado̱nj . 'O̱ se quiri'íj nii man síí chre̱e rihaan ro̱j so̱j , ne̱ che'é dan nuu yuva̱a̱ uxrá rá so' na̱nj chugua̱nj . 'O̱ se ne'en síí chre̱e se vaa nichru̱n' ca'na̱' sayuun quira̱n' so' na̱nj ei ― taj nana̱ ca'mii yo'o̱ so' rej xta̱' a .
Ga̱a ne̱ dan me se ga̱a xcaj xcuáá tu'vi̱i yo' cuentá se vaa quiri'íj nii man xo' rihaan chumii̱ , ga̱a ne̱ canoco' ndo'o xo' man chana̱ cuchruj ne'ej yo' a .
Tza̱j ne̱ rqué nii vi̱j scache̱e xtaa xi̱j man chana̱ , che'é rej ca've̱e cavi̱i̱ no' ca'a̱nj no' rej tacaan rej ne̱ no' qui'yaj Diose̱ , ne̱ yo' me rej rque̱ Diose̱ se cha̱ no' va'nu̱j yo' táá yanéé , ne̱ ga̱n' ndo'o cunánj no' rihaan xcuáá tu'vi̱i a .
Tza̱j ne̱ quirii ndo'o xcuáá yo' na tu'va xo' rej va̱j chana̱ , ne̱ ase vaa chráá vaa na ca'néé xo' rej va̱j chana̱ , che'é rej guun rá xo' rnu̱u chana̱ qui'ya̱j chráá yo' , rá xo' a .
Ga̱a ne̱ racuíj yo'óó man chana̱ , ne̱ dan me se nuxra' yo'óó tu'va yo'óó , ne̱ chumánj yo'óó nu̱' chráá quirii xcuáá tu'vi̱i tu'va yo' a .
Ga̱a ne̱ ca'maan ndo'o rá xcuáá tu'vi̱i ni'ya̱j xo' man chana̱ , ga̱a ne̱ cavii xo' cunu̱' xo' ga̱ yo'ó nij ta'níí no' síí uno rihaan Diose̱ síí nata' se‑na̱na̱ Jesucristó rihaan yuvii̱ a . Ga̱a ne̱ canicun' xo' rihaan yo'óó chru̱u̱ na̱j tu'va na ya'a̱nj a .
Ga̱a ne̱ quene'én 'u̱nj se vaa cavii 'o̱ xcuu yuva̱a̱ rque na ya'a̱nj , ne̱ chi̱j ya̱ raa̱ xo' , ne̱ chi̱' cúú raa̱ chi̱j cúú yave̱ xo' , ne̱ táá chi̱' cachriin raa̱ nij cúú ta̱j raa̱ xo' a . Ne̱ quij ndo'o vaa se‑chuvi̱i xo' nó rihaan xo' a .
Ne̱ ase vaa sni'yó vaa xo' , ne̱ ase vaa tacóó xcuu osó vaa tacóó xo' , ne̱ ase vaa tu'va chuvaa̱ vaa tu'va xo' a . Ne̱ xcuu yuva̱a̱ cavii rque na ya'a̱nj ro' , guun nucua̱j ndo'o xo' guun chij xo' , qui'yaj xcuáá tu'vi̱i a .
Ne̱ yo'o̱ raa̱ xo' ro' , a̱j quiran' chi'ii̱ nda̱a se da̱j doj se cavi' xo' , tza̱j ne̱ quinahuun sa̱' uún man xo' a . Ne̱ caráya'a̱nj nij yuvii̱ ma̱n nu̱' rihaan chumii̱ ni'ya̱j nij yuvii̱ man xcuu yuva̱a̱ yo' ,
ne̱ quina'víj nij yuvii̱ rihaan xcuáá tu'vi̱i yo' , che'é se gu̱un nucua̱j xcuu yuva̱a̱ yo' gu̱un chij yo' , qui'yaj ma'a̱n xcuáá tu'vi̱i yo' a . Ne̱ quina'víj uún nij yuvii̱ rihaan xcuu yuva̱a̱ uún , cataj nij yuvii̱ : ― Me 'ó síí ca've̱e qui'ya̱j nda̱a vaa 'yaj xcuu yuva̱a̱ nihánj ga̱ . Taj va̱j a̱ doj síí gu̱un nucua̱j cunu̱' ga̱ xo' ma' ― taj nij yuvii̱ ni'ya̱j nij yuvii̱ man xcuu yuva̱a̱ yo' a .
Ga̱a ne̱ ca'vej rá Diose̱ gu̱un nucua̱j xo' ca'mi̱i̱ xta̱' ndo'o xo' nda̱a rihaan ma'a̱n Diose̱ a . Ne̱ ca'vej rá Diose̱ gu̱un chij xo' vi̱j chiha̱a̱ vi̱j yavii a .
Ga̱a ne̱ dan me se ca'mii ndo'o xo' nana̱ chi'i̱i̱ ni'ya̱j xo' man Diose̱ do̱' , ve' mantá rej ne̱ Diose̱ do̱' , che'é nij síí ne̱ rej xta̱' ga̱ Diose̱ do̱' a .
Ne̱ ca'vej rá Diose̱ cunu̱' xo' ga̱ nij síí vaa sa̱' nimán rihaan Diose̱ , ne̱ dan me se qui'ya̱j canaán ya̱ xo' man nij so' a . Ne̱ ca'vej rá Diose̱ gu̱un chij xo' rihaan 'o̱ 'o̱ ta'a̱j yuvii̱ do̱' , rihaan nij yuvii̱ ma̱n cunuda̱nj chuman' na̱j rihaan chumii̱ do̱' , rihaan nij yuvii̱ a'mii cunuda̱nj nij xna'ánj a'mii yuvii̱ do̱' , rihaan nij yuvii̱ ma̱n nu̱' nij yo'óó noco̱o do̱' a .
Ne̱ quina'víj cunuda̱nj nij yuvii̱ ma̱n rihaan chumii̱ rihaan xo' a . Ne̱ nij síí quina'víj rihaan xo' me se nuvi' se‑chuvi̱i nij so' no̱ rihaan danj matzinj le'e̱j síí cavi' rihaan rcutze̱ , ne̱ che'é dan se̱ gaa i'na̱' nij so' rihaan Diose̱ nu̱' cavii nu̱' ca'anj ma' . Ne̱ nij síí ne quina'vi̱j rihaan xcuu yuva̱a̱ yo' me se a̱j nó se‑chuvi̱i nij so' rihaan yanj yo' asi̱j ataa qui'ya̱j Diose̱ chumii̱ na̱nj ado̱nj .
Dan me se sese ta̱j yu'uj xréé yo'o̱ so' , ne̱ no̱ xcúún so' cuno̱ so' nana̱ nihánj ado̱nj .
Dan me se síí 'yaj atúj yuvii̱ taga' ro' , vaa güii catu̱u̱ ma'a̱n so' uún na̱nj ado̱nj . Ne̱ síí o' neê espadá man tuvi' me se cavi̱' ya̱ ma'a̱n so' , qui'ya̱j neê espadá na̱nj ado̱nj . Nihánj me se xca̱j ní' cuentá che'é nij síí vaa sa̱' rihaan Diose̱ , se vaa yo'o̱ Diose̱ ga̱a̱ nucua̱j rá nij so' , ne̱ yo'o̱ Diose̱ cuchuma̱n rá nij so' ni̱'yaj nij so' , ne̱ yo'o̱ ga̱a̱ nucua̱j nimán nij so' rihaan sayuun ei .
Ga̱a ne̱ quene'én 'u̱nj yo'ó xcuu yuva̱a̱ cavii rque yo'óó , ne̱ táá vi̱j cúú raa̱ xo' , ne̱ ase vaa cúú ta̱j raa̱ matzinj le'e̱j ro' , da̱nj vaa cúú ta̱j raa̱ xo' a . Ne̱ a'mii xo' nda̱a vaa a'mii ma'a̱n xcuáá tu'vi̱i a .
Ne̱ dan me se ca'na' xo' rihaan xcuu yuva̱a̱ cavii rque na ya'a̱nj , ne̱ guun chij xo' rihaan yuvii̱ nda̱a vaa uun chij ma'a̱n xcuu cavii rque na ya'a̱nj yo' a . Dan me se quina'víj nij yuvii̱ ma̱n nu̱' rihaan chumii̱ rihaan xcuu yuva̱a̱ cavii rque na ya'a̱nj xcuu nahuun sa̱' ga̱a da̱j doj se cavi' , qui'yaj xcuu yuva̱a̱ cavii rque yo'óó yo' a .
Ne̱ qui'yaj suun ndo'o xo' suun noco̱o quene'en nij yuvii̱ , ne̱ nda̱a cavii ya'an rej xta̱' ne̱ quinij ya'an rihaan yo'óó , qui'yaj xo' a .
Dan me se qui'yaj suun xo' suun noco̱o rihaan xcuu yuva̱a̱ cavii rque na ya'a̱nj yo' , qui'yaj ma'a̱n xo' , ne̱ che'é suun noco̱o yo' me se tiha' yu'unj ndo'o xo' man nij síí ma̱n rihaan chumii̱ , ne̱ cataj xo' rihaan nij so' se vaa qui'ya̱j nij so' 'o̱ se‑tinanga̱' xcuu cavii rque na ya'a̱nj yo' xcuu quiran' chi'ii̱ qui'yaj neê espadá ne̱ cunuu i'na̱' uún a .
Dan me se guun nucua̱j xo' qui'yaj xo' nayón nana̱ nimán se‑tinanga̱' xcuu cavii rque na ya'a̱nj yo' , ne̱ qui'yaj uún xo' ca'mii se‑tinanga̱' yo' , ne̱ taran' nij síí na'vej rá na'vi̱j rihaan se‑tinanga̱' yo' ro' , me se ticavi' xo' man taran' nij so' a .
Ga̱a ne̱ qui'yaj xcuu cavii rque yo'óó yo' fuerzá man cunuda̱nj yuvii̱ se vaa cuta̱' nii ta'nga' ra'a nij yuvii̱ rej nuva̱' nij yuvii̱ , ne̱ se taj , ne̱ caan rihaan nij yuvii̱ cata̱' ta'nga' a . Dan me se da̱nj qui'yaj nii man nij síí ata̱ suun do̱' , man nij síí chéé ma'a̱n do̱' , man nij síí nique̱ do̱' , man nij síí ru'vee do̱' , man nij mozó do̱' , man nij síí ne uun mozó do̱' a .
Ne̱ dan me se sese nuvi' ta'nga' yo' ra'a yo'o̱ so' do̱' , rihaan yo'o̱ so' do̱' , ne̱ ne ca've̱e quira̱a̱n so' rasu̱u̱n do̱' , cutu've̱e̱ so' rasu̱u̱n do̱' , qui'yaj se‑tinanga̱' xcuu yo' a̱ man ado̱nj . Ne̱ ta'nga' yo' ro' , me se‑chuvi̱i xcuu cavii rque na ya'a̱nj , ne̱ dan me se número̱ me yo' ei .
Ne̱ nihánj me se cavi̱i̱ raa̱ soj si̱j naya̱a̱ nana̱ nihánj , ne̱ sese cu̱u raa̱ soj , ne̱ nuchru̱j ra̱a̱ soj da̱j taj se‑número̱ xcuu yuva̱a̱ cavii rque na ya'a̱nj yo' ei . 'O̱ se número̱ yo' ro' , me se‑chuvi̱i yo'o̱ snó'o na̱nj chugua̱nj . Ne̱ vata̱n' cientó táá ya'núj chiha̱a̱ vata̱n' me número̱ yo' ei .
Ga̱a ne̱ quene'én 'u̱nj se vaa nicun' matzinj le'e̱j yo' raa̱ quij cu'na̱j Sion , ne̱ nicun' 'o̱ cientó táá yavíj chiha̱a̱ ca'a̱nj míj nij so' ga̱ so' , ne̱ no̱ se‑chuvi̱i matzinj le'e̱j do̱' , se‑chuvi̱i Rej matzinj le'e̱j do̱' , caan rihaan nij so' a .
Ga̱a ne̱ cunó 'u̱nj se vaa ca'mii nana̱ cavii rej xta̱' , ne̱ ase vaa uun ayu̱j va̱j chráá xi̱j do̱' , ase uun aguáj ndo'o tu'vii do̱' , da̱nj vaa nana̱ yo' , ne̱ ase vaa chra' achráá nii ya'ánj vaa nana̱ yo' a .
Ne̱ achráá nij so' chra' naca̱ ina̱nj rihaan síí ta̱j chruun xlá sa̱' yo' do̱' , rihaan ca'a̱nj nij xcuu nicu̱n' nu̱' anica̱j chruun xlá sa̱' do̱' , rihaan nij síí uun chij do̱' a . Ne̱ taj va̱j a̱ 'ó nij síí ca've̱e nari̱' cachra̱a̱ chra' yo' ma' . Ma̱a̱n se o̱rún' cientó táá yavíj chiha̱a̱ ca'a̱nj míj nij síí vaa sa̱' yo' ro' , me nij síí guun nucua̱j nari' chra' yo' na̱nj ado̱nj . Nij so' ro' , me nij síí narii Diose̱ rihaan chumii̱ , ne̱ nij so' me síí tinanii matzinj le'e̱j man rihaan sayuun ga̱a cavi' so' a .
Ne̱ ne cunu̱u chi'i̱i̱ nij so' rihaan Diose̱ che'é chana̱ ma' . 'O̱ se síí vaa sa̱' ina̱nj me taran' nij so' na̱nj ado̱nj . Ne̱ síí canoco' xcó matzinj le'e̱j me rej ma'a̱n va̱j xo' me uún nij so' a . Ne̱ nij so' me nij síí táá ya̱a̱n rihaan taran' yo'ó nij síí ma̱n rihaan chumii̱ síí cunuu sa̱' rihaan Diose̱ do̱' , rihaan matzinj le'e̱j do̱' , ga̱a cavi' matzinj le'e̱j yo' a .
Ne̱ dan me se taj va̱j a̱ doj nana̱ ne̱ ne ca'mi̱i̱ nij so' ma' . 'O̱ se si̱j vaa sa̱' ina̱nj me nij so' na̱nj ei .
Ga̱a ne̱ quene'én 'u̱nj yo'ó se‑mo̱zó Diose̱ va̱j tanu̱u̱ rihaan risca' xta̱' , ne̱ nica̱j so' nana̱ sa̱' nana̱ che'é se vaa quira̱n' yuvii̱ nu̱' cavii nu̱' ca'anj nata̱' so' rihaan nij síí ma̱n cunuda̱nj nij yo'óó noco̱o ma̱n rihaan chumii̱ do̱' , rihaan nij síí ma̱n cunuda̱nj nij chuman' do̱' , rihaan nij síí a'mii cunuda̱nj nij xna'ánj a'mii nij yuvii̱ do̱' , rihaan 'o̱ 'o̱ ta'a̱j nij yuvii̱ ma̱n rihaan chumii̱ do̱' a .
Ga̱a ne̱ dan me se nucua̱j ndo'o ca'mii so' , cataj so' , ne̱ : ― Cara̱a̱ cochro̱j nij soj rihaan Diose̱ , ne̱ ve'é ca'mi̱i̱ soj che'é so' ei . 'O̱ se a̱j quisíj orá ca'ne̱' so' cacun' che'é yuvii̱ na̱nj ado̱nj . Dan me se na'vi̱j soj rihaan so' , che'é se so' me síí qui'yaj rej xta̱' do̱' , yo'óó do̱' , na ya'a̱nj do̱' , rej avii na do̱' a ― taj se‑mo̱zó Diose̱ yo' cunoj a .
Ga̱a ne̱ canoco' yo'ó se‑mo̱zó Diose̱ xcó tuvi' so' , ne̱ cataj so' : ― A̱j quiri' nu̱' chuman' noco̱o chuman' cu'na̱j Babilonia , ne̱ qui'yaj ndo'o nij síí ma̱n rihaan chumii̱ cacun' chi'i̱i̱ , qui'yaj chuman' yo' , ne̱ nihánj me se caxri̱i̱ yuva̱a̱ Diose̱ man nij so' che'é cacun' chi'i̱i̱ qui'yaj nij so' chugua̱nj ― taj yo'ó se‑mo̱zó Diose̱ yo' a .
Ga̱a ne̱ canoco' se‑mo̱zó Diose̱ mozó va'nu̱j rej xco̱ ro̱j tuvi' so' , ne̱ nucua̱j ndo'o ca'mii so' , cataj so' , ne̱ : ― Sese na'vi̱j yo'o̱ so' rihaan xcuu yuva̱a̱ yo' do̱' , rihaan se‑tinanga̱' xcuu yuva̱a̱ yo' do̱' , ne̱ sese ca've̱j rá yo'o̱ so' cata̱' ta'nga' caan rihaan so' do̱' , ra'a so' do̱' ,
ne̱ ya̱ co'o̱ so' na vinó sayuun nucua̱j caraa Diose̱ rque tazá , ne̱ na vinó yo' ro' , me sayuun qui'ya̱j Diose̱ man so' asa̱' caxríj yuva̱a̱ Diose̱ man so' , ne̱ dan me se caca̱a̱ so' rihaan ya'an do̱' , rihaan yo'óó azufré acaa do̱' , ni̱'yaj nij se‑mo̱zó Diose̱ mozó vaa sa̱' do̱' , ni̱'yaj matzinj le'e̱j do̱' a .
Ne̱ dan me se nu̱' cavii nu̱' ca'anj cavi̱i̱ catze' rej quira̱n' nij so' sayuun , ne̱ yo'o̱ da̱nj quira̱n' nij so' nuvi̱i niga̱n' na̱nj ado̱nj . Da̱nj quira̱n' nij síí na'víj rihaan xcuu yuva̱a̱ yo' do̱' , rihaan se‑tinanga̱' xcuu yuva̱a̱ yo' do̱' , síí ca'vej rá cata' ta'nga' se‑chuvi̱i xcuu yo' do̱' a ― taj se‑mo̱zó Diose̱ mozó va'nu̱j yo' a .
Ne̱ nihánj me rej xca̱j ní' cuentá che'é nij síí vaa sa̱' rihaan Diose̱ , se vaa yo'o̱ vaa nucua̱j nimán nij so' rihaan sayuun ei . 'O̱ se nij so' me síí yo'o̱ uno nana̱ taj xna'anj Diose̱ , ne̱ yo'o̱ amán rá nij so' ni'ya̱j nij so' Jesucristó a .
Ga̱a ne̱ cunó 'u̱nj yo'ó nana̱ cavii rej xta̱' , ne̱ nana̱ yo' cataj rihanj a : ― Cachro̱n so̱' nana̱ nihánj rihaan yanj á . Cachro̱n so̱' se vaa nij síí noco̱' man síí 'ni̱j ra'a man soj me se sese cavi̱' nij so' rej rihaan ya̱j , ne̱ vaa che'é gu̱un niha̱' rá nij so' ei . 'O̱ se cavi̱i̱ sa̱' nij so' na̱nj á . Ne̱ Nimán Diose̱ taj se vaa ca'ne̱' rá nij so' ga̱ suun 'yaj suun , ne̱ nara̱a̱n rá nij so' a . 'O̱ se yu̱u̱n che'e̱ cavi̱i̱ sa̱' nij so' che'é suun sa̱' a̱j qui'yaj suun nij so' ado̱nj , cachro̱n so̱' á ― taj nana̱ cavii rej xta̱' yo' a .
Ga̱a ne̱ quene'én 'u̱nj se vaa curuvi' 'o̱ ngaa catzi̱i̱ rej xta̱' , ne̱ táá 'o̱ síí nica̱j yu'unj man yuvii̱ xráá ngaa , ne̱ nu̱u̱ raa̱ so' 'o̱ cachriin aga' oró míí , ne̱ noco̱' ra'a so' 'o̱ aga' sera̱a̱ cuyu̱u̱ a'ne' coj , ne̱ siha̱a̱ uxrá sera̱a̱ yo' a .
Ga̱a ne̱ yo'ó se‑mo̱zó Diose̱ curiha̱nj rque nuvií noco̱o , ne̱ nucua̱j ndo'o caguáj so' rihaan síí ta̱j xráá ngaa yo' a . Dan me se cataj so' , ne̱ : ― Ta̱cuachén so̱' sa̱gá' so̱' aga' siha̱a̱ tacóó nij rasu̱u̱n ma̱n rihaan yo'óó , ne̱ cu̱tá so̱' se ma̱n rihaan yo'óó cuaj ei . 'O̱ se quisíj orá cuta̱ ní' se ma̱n rihaan yo'óó na̱nj ado̱nj . 'O̱ se a̱j cachij nu̱' se ma̱n rihaan yo'óó na̱nj á ― taj se‑mo̱zó Diose̱ rihaan síí ta̱j xráá ngaa yo' a .
Ga̱a ne̱ síí ta̱j xráá ngaa yo' ro' , me se tacuachén so' saga̱' so' tacóó nij rasu̱u̱n ma̱n yo'óó , ne̱ dan me se cuta so' nu̱' rasu̱u̱n cachij ma̱n rihaan yo'óó yo' a .
Ga̱a ne̱ curiha̱nj yo'ó se‑mo̱zó Diose̱ uún rque nuvií noco̱o ne̱ rej xta̱' , ne̱ ma'a̱n so' nica̱j yo'ó aga' sera̱a̱ cuyu̱u̱ siha̱a̱ uún a .
Ga̱a ne̱ curiha̱nj yo'ó se‑mo̱zó Diose̱ uún rej nicu̱n' mesá altar , ne̱ síí guun chij rihaan ya'an me so' , ne̱ nucua̱j ndo'o caguáj so' rihaan síí nica̱j yo'ó aga' siha̱a̱ yo' a . Dan me se cataj so' , ne̱ : ― Ta̱cuachén so̱' sa̱gá' so̱' aga' sera̱a̱ siha̱a̱ tacóó nij rasu̱u̱n ma̱n rihaan yo'óó , ne̱ naqui'ya̱j chre̱' so̱' nij chruj uvá cachij rihaan yo'óó á . 'O̱ se a̱j cané nu̱' nij chruj uvá na̱nj ei ― taj so' rihaan tuvi' mo̱zó so' a .
Ga̱a ne̱ dan me se tacuachén se‑mo̱zó Diose̱ yo' saga̱' so' aga' sera̱a̱ tacóó nij rasu̱u̱n ma̱n rihaan yo'óó , ga̱a ne̱ naqui'yaj chre̱' so' nij chruj uvá cachij ma̱n rihaan chumii̱ , ga̱a ne̱ caraa sa̱' so' nij chruj uvá yo' rque 'o̱ xruj xi̱j rej rii nii na man nij chruj uvá , ne̱ dan me se rej yo' me rej quira̱n' uxrá nij chruj uvá yo' sayuun qui'ya̱j Diose̱ vaa na̱nj ado̱nj .
Ga̱a ne̱ dan me se rej tu'va chuman' quirii nii man chruj uvá , ne̱ rej yo' me canuu nii man chruj uvá yo' , ne̱ curiha̱nj ndo'o ton rque xruj xi̱j yo' , ne̱ quisíj ton yo' nda̱a tu'va nij cuayó yo' rej nu̱u̱ rtá , ne̱ va'nu̱j cientó táá yo'ó ico̱ kilómetro ya̱ cunánj ton yo' rej ga̱n' rihaan yo'óó a .
Ga̱a ne̱ quene'én 'u̱nj yo'ó rasu̱u̱n curuvi' rej xta̱' qui'yaj Diose̱ , ne̱ se xi̱j ndo'o me yo' , ne̱ rasu̱u̱n caráya'a̱nj yá' me yo' a . Dan me se quene'enj chi̱j se‑mo̱zó Diose̱ , ne̱ chi̱j sayuun ca'na̱' me nica̱j nij se‑mo̱zó Diose̱ yo' a . Ne̱ asa̱' quisíj guun sayuun yo' rihaan chumii̱ qui'yaj Diose̱ , ga̱a ne̱ ca'ne̱' rá Diose̱ ga̱ suun axríj yuva̱a̱ man chumii̱ a .
Ga̱a ne̱ quene'én 'u̱nj na ya'a̱nj , ne̱ nda̱a raa̱n ma'a̱n rihaan na ya'a̱nj yo' , ne̱ ase vaa raa̱n vidrió ro' , da̱nj vaa raa̱n yo' , ne̱ ase vaa ya'an vaa yo' , ne̱ nij síí qui'yaj canaán rihaan xcuu yuva̱a̱ yo' do̱' , rihaan se‑tinanga̱' xcuu yuva̱a̱ yo' do̱' , rihaan número̱ uun se‑chuvi̱i xcuu yuva̱a̱ yo' do̱' , nij so' me nij síí nicu̱n' rihaan na ya'a̱nj vidrió yo' , ne̱ nica̱j nij so' ta'ánj Diose̱ nicun' nij so' yo' a .
Ne̱ achráá nij so' chra' qui'yaj síí cu'na̱j Moisés síí qui'yaj suun che'é Diose̱ ga̱a naá , ne̱ xra' matzinj le'e̱j me chra' yo' a . Ne̱ nihánj me nana̱ cachráá nij so' a : ― Xi̱j ndo'o ne̱ ya'a̱nj ndo'o vaa nu̱' suun qui'yaj suun so̱' , Diose̱ si̱j ne'en qui'ya̱j cunuda̱nj si̱j 'ni̱j ra'a man núj á . Tucuáán nica̱ ne̱ tucuáán ya̱ me nu̱' tucuáán cuchruj so̱' , ne̱ síí nica̱j suun rey uun chij rihaan cunuda̱nj yuvii̱ mé so̱' á .
Me síí se̱ ca'vej rá cara̱a̱ cochro̱j rihaan so̱' , ga̱ man Señor . Ve'é ca'mi̱i̱ cunuda̱nj yuvii̱ ni̱'yaj nij yuvii̱ mán so̱' a . 'O̱ se o̱rún' so̱' me síí sa̱' ina̱nj , ne̱ ca'na̱' cunuda̱nj nij yuvii̱ ma̱n rihaan chumii̱ , ne̱ na'vi̱j nij yuvii̱ rihaan so̱' á . 'O̱ se quene'en nij so' nu̱' nij suun nica̱ qui'yaj suun so̱' ado̱nj ― me chra' cachráá nij síí qui'yaj canaán yo' a .
Ga̱a ne̱ quene'én 'u̱nj se vaa naxra' ta'yaa rihaan nuvií noco̱o rej ne̱ Diose̱ rej xta̱' rej xcaj yuvii̱ cuentá che'é so' a .
Ga̱a ne̱ curiha̱nj chi̱j nij se‑mo̱zó Diose̱ nij síí nica̱j sayuun rque nuvií noco̱o yo' , ne̱ nu̱u̱ nij so' yatzíj linó sa̱' ina̱nj naruvii chuguu̱n , ne̱ 'ni̱j catuu̱n nij so' merque̱ caxra̱' anó nda̱a rucua̱a̱ nij so' , ne̱ merque̱ aga' oró míí ina̱nj me nij merque̱ yo' a .
Ga̱a ne̱ yo'o̱ tuvi' ca'a̱nj nij xcuu ro' , rqué xo' chi̱j co'oo aga' oró míí rihaan chi̱j nij se‑mo̱zó Diose̱ , ne̱ sayuun qui'ya̱j Diose̱ caxri̱i̱ yuva̱a̱ Diose̱ man nij síí ma̱n rihaan chumii̱ ro' , ma̱a̱n nda̱a araa ma'a̱n sayuun yo' rque nij co'oo a . Ne̱ Diose̱ , tza̱j ne̱ so' me síí ga̱a̱ i'na̱' nu̱' cavii nu̱' ca'anj ado̱nj .
Ne̱ che'é se ve'é ndo'o 'yaj Diose̱ ne̱ che'é se nucua̱j ndo'o Diose̱ , che'é dan caraa catze' rá nuvií noco̱o yo' , ne̱ taj va̱j síí gu̱un nucua̱j catu̱u̱ rque nuvií noco̱o yo' nda̱a se quisi̱j chi̱j nij sayuun nica̱j chi̱j nij se‑mo̱zó Diose̱ tagüéj nij so' rihaan chumii̱ a .
Ga̱a ne̱ cunó 'u̱nj se vaa nucua̱j ca'mii 'o̱ síí ne̱ rá nuvií noco̱o yo' rihaan chi̱j nij se‑mo̱zó Diose̱ , cataj so' : ― Cavi̱i̱ nij soj , tucuayu̱u soj se ma̱n rque se‑co'o̱o soj rihaan yo'óó , che'é rej caxri̱i̱ yuva̱a̱ Diose̱ man nij síí ma̱n rihaan yo'óó á ― taj síí ne̱ rá nuvií noco̱o yo' a .
Ga̱a ne̱ guun ya̱a̱n 'o̱ se‑mo̱zó Diose̱ , cavii so' ca'anj so' , ne̱ tucuayuu so' se nu̱u̱ rque se‑co'o̱o so' rihaan yo'óó a . Ga̱a ne̱ dan me se canó ndo'o luj ri'yuj chi'i̱i̱ man nij síí no̱ se‑ta'nga̱' xcuu yuva̱a̱ síí na'víj rihaan se‑tinanga̱' so' a .
Ga̱a ne̱ se‑mo̱zó Diose̱ mozó vi̱j , ne̱ tucuayuu so' se ma̱n rque se‑co'o̱o so' rihaan na ya'a̱nj yo' , ne̱ ase vaa ton man xnangá ro' , da̱nj vaa nu̱' na ya'a̱nj yo' a . Ga̱a ne̱ cunuda̱nj nij xcuu do̱' , xcuaj do̱' , cavi' rque na ya'a̱nj yo' a .
Ga̱a ne̱ se‑mo̱zó Diose̱ mozó va'nu̱j , ne̱ tucuayuu so' se ma̱n rque se‑co'o̱o so' rihaan nij chráá do̱' , rihaan nij rej avii na do̱' a . Ga̱a ne̱ guun ton man nu̱' nij na yo' a .
Ga̱a ne̱ cunó 'u̱nj ca'mii se‑mo̱zó Diose̱ síí tumé na , se vaa cataj so' : ― Cuna̱j uxrá 'yáá so̱' si̱j nicu̱n' ya̱j si̱j nicu̱n' asi̱j naá , ne̱ si̱j sa̱' ina̱nj mé so̱' á . 'O̱ se ma̱'án so̱' me síí cataj xna'anj se vaa gu̱un nu̱' nij rasu̱u̱n nihánj na̱nj ado̱nj .
'O̱ se nij síí ma̱n rihaan chumii̱ ro' , tucuayuu nij so' ton man nij síí sa̱' do̱' , ton man nij síí nata' se‑na̱na̱ so̱' do̱' , rihaan yo'óó , ne̱ nihánj me se rqué so̱' ton rihaan nij so' co'o̱ ma'a̱n nij so' ya̱j ado̱nj . Dan me se ya̱j me nayo̱n ya̱ cuentá nda̱a vaa qui'yaj nij so' ga̱a naá ei ― taj se‑mo̱zó Diose̱ síí tumé na yo' a .
Ga̱a ne̱ cunó 'u̱nj se vaa ca'mii mesá altar , ne̱ cataj yo' : ― Veé da̱nj vaa , Diose̱ si̱j 'ni̱j ra'a man núj si̱j gu̱un nucua̱j qui'ya̱j cunuda̱nj a . Nana̱ ya̱ ne̱ nana̱ nica̱ me nu̱' nana̱ cataj xna'anj so̱' ga̱a ca'né' so̱' cacun' che'é nij yuvii̱ yo' ― taj yo' uún a .
Ga̱a ne̱ se‑mo̱zó Diose̱ mozó ca'a̱nj ro' , me se tucuayuu so' se ma̱n rque se‑co'o̱o so' rihaan güii a . Ga̱a ne̱ guun nucua̱j güii cacaa nij yuvii̱ qui'yaj güii a .
Ga̱a ne̱ cacaa ndo'o nij yuvii̱ , ga̱a ne̱ dan me se nda̱' se Diose̱ me síí uun chij rihaan nu̱' nij sayuun yo' , tza̱j ne̱ ca'mii chi'i̱i̱ nij yuvii̱ ni'ya̱j nij yuvii̱ man Diose̱ , ne̱ ne ca̱nica̱j nimán nij yuvii̱ ca'mi̱i̱ sa̱' nij yuvii̱ che'é Diose̱ a̱ ma' .
Ga̱a ne̱ se‑mo̱zó Diose̱ mozó 'u̱n' ro' , me se tucuayuu so' se ma̱n rque se‑co'o̱o so' rihaan chruun xlá rej ta̱j xcuu yuva̱a̱ a . Ga̱a ne̱ yu̱u̱n che'e̱ cunuu rmi̱' nu̱' rej quirii ta'nga' xo' rihaan , ne̱ dan me se que'ee̱ ndo'o man nij síí guun chij xo' rihaan , ne̱ nda̱a chá ru̱j ma'a̱n nij so' tu'va nij so' che'é yan a'ngaj man nij so' a .
Ga̱a ne̱ dan me se ca'mii chi'i̱i̱ nij so' che'é Diose̱ , che'é se que'ee̱ ndo'o man nij so' ne̱ canó luj chi'i̱i̱ ri'yuj man nij so' a . Tza̱j ne̱ ne ca̱nica̱j nimán nij so' ta̱náj nij so' se chi'i̱i̱ qui'yaj nij so' a̱ ma' .
Ga̱a ne̱ se‑mo̱zó Diose̱ mozó vata̱n' ro' , me se tucuayuu so' se ma̱n rque se‑co'o̱o so' rihaan chráá xi̱j cu'na̱j chráá Eufrates , ga̱a ne̱ canacoo̱ nu̱' na ma̱n rque chráá yo' , qui'yaj so' a . Ne̱ dan me se guun chráá yo' chrej cache̱n nij síí nica̱j suun rey cavii rej síj güii ca'na̱' nij so' a .
Ga̱a ne̱ quene'én 'u̱nj se vaa curiha̱nj va'nu̱j nana̱ chi'i̱i̱ tu'va xcuáá tu'vi̱i do̱' , tu'va xcuu yuva̱a̱ do̱' , tu'va síí nata' nana̱ ne̱ do̱' , ne̱ ase vaa riqui̱j vaa va'nu̱j nij nana̱ chi'i̱i̱ yo' a .
'O̱ se nana̱ chre̱e me nij so' , ne̱ va̱j nij so' 'yaj suun nij so' suun noco̱o ne'en nij yuvii̱ , ne̱ dan me se cavii nij so' ca'anj nij so' rej ne̱ nij síí nica̱j suun rey uun chij rihaan nu̱' nij yuvii̱ ma̱n rihaan chumii̱ a . Ga̱a ne̱ cunu̱u chre̱' cunuda̱nj nij síí nica̱j suun rey , qui'ya̱j nij nana̱ chre̱e , che'é rej cunu̱' nij síí nica̱j suun rey yo' ga̱ Diose̱ asa̱' quisíj güii ca'ne̱' Diose̱ cacun' che'é yuvii̱ a . Ne̱ Diose̱ me síí gu̱un nucua̱j qui'ya̱j cunuda̱nj ei .
Ne̱ nihánj me se‑na̱na̱ síí 'ni̱j ra'a man ní' a : ― Dan me se ase vaa 'na' yuve̱ síí itu̱u̱ ro' , da̱nj ga̱a̱ cuchi̱' 'u̱nj rihaan soj á . Ne̱ cavi̱i̱ sa̱' síí ne otoj , ne̱ ni'ya̱j ranga̱' nij so' , ne̱ tumé sa̱' nij so' saga̱n' nij so' yatzíj catzi̱i̱ á . Dan me se se̱ gaa ca̱nj nij so' cache̱e̱ nij so' , ne̱ se̱ cunó chrej na'a̱j rihaan nij so' ni̱'yaj yuvii̱ man nij so' ma' ― taj síí 'ni̱j ra'a man ní' ni'ya̱j so' man nij síí ne tumé cacun' a .
Ga̱a ne̱ dan me se cunuu chre̱' nij síí nica̱j suun rey yo' rej cu'na̱j Armagedón xna'ánj hebreo , qui'yaj va'nu̱j nij nana̱ chre̱e yo' a .
Ga̱a ne̱ se‑mo̱zó Diose̱ mozó chi̱j me se tucuayuu so' se ma̱n rque se‑co'o̱o so' rihaan nana̱ a . Ga̱a ne̱ nucua̱j ca'mii síí ta̱j chruun xlá sa̱' nicu̱n' rá nuvií noco̱o , cataj so' , ne̱ : ― Quisíj guun yo' á ― taj so' a .
Ga̱a ne̱ quiraa̱n , ne̱ cari̱i̱n ndo'o , ne̱ caguáj ndo'o tu'vii , ne̱ cachén uxrá yuún yuva̱a̱ , ne̱ nucua̱j doj yuún yo' rihaan nu̱' nij yuún cachén rihaan chumii̱ nihánj asi̱j guun che'e̱ yuvii̱ cayáán yuvii̱ rihaan chumii̱ nihánj a .
Dan me se quixra' ta'a̱j chuman' xi̱j noco̱o yo' , ne̱ cunuu va'nu̱j ta'a̱j chuman' xi̱j yo' , ne̱ canee cunuda̱nj yo'ó nij chuman' na̱j rihaan chumii̱ , qui'yaj yuún a . Dan me se na'nuj rá Diose̱ chuman' noco̱o cu'na̱j Babilonia se vaa rque̱ so' 'o̱ aga' na vinó 'na' sayuun co'o̱ chuman' yo' , ne̱ na vinó yo' ro' , me se vaa caxríj yuva̱a̱ Diose̱ man chuman' yo' a .
Ga̱a ne̱ cunánj cunuda̱nj nij yo'óó na̱j tanu̱u̱ rihaan na ya'a̱nj do̱' , cayuu cunuda̱nj nij quij xca̱a̱n do̱' , ne̱ ne curuvi̱' a̱ 'ó nij quij a̱ ma' .
Ne̱ caman' ndo'o maa̱n yahi̱j xráá nij yuvii̱ , ne̱ vi̱j chiha̱a̱ chi̱' kiló me 'o̱ 'o̱ chraan yu've' yo' cayuu xráá nij yuvii̱ a . Ga̱a ne̱ guun che'e̱ nij so' ca'mii chi'i̱i̱ nij so' ni'ya̱j nij so' man Diose̱ che'é maa̱n yahi̱j go' xráá nij so' qui'yaj Diose̱ a . 'O̱ se sayu̱u̱n uxrá vaa sayuun quiran' nij so' na̱nj ado̱nj .
Ga̱a ne̱ dan me se ca'na' yo'o̱ tuvi' chi̱j nij se‑mo̱zó Diose̱ nica̱j chi̱j nij co'oo , ga̱a ne̱ cataj so' rihanj a : ― Cuva̱' so̱' nihánj , ne̱ ti̱haán 'u̱nj rihaan so̱' da̱j ga̱a̱ sayuun quira̱n' chana̱ niha̱' rá ga̱ chii chana̱ ta̱j rihaan que'e̱e̱ nij na ya'a̱nj ei .
Dan me se qui'yaj chi'i̱i̱ nij síí nica̱j suun rey uun chij rihaan chumii̱ ga̱ no' , ga̱a ne̱ ase 'yaj nij síí xno̱ ro' , da̱nj qui'yaj nij síí ma̱n rihaan chumii̱ , che'é se qui'yaj chi'i̱i̱ nij so' ga̱ no' chugua̱nj ― taj se‑mo̱zó Diose̱ rihanj a .
Ga̱a ne̱ ca'anj nimán 'u̱nj rej tacaan , qui'yaj uún se‑mo̱zó Diose̱ a . Ga̱a ne̱ dan me se quene'én 'u̱nj 'o̱ chana̱ ta̱j xráá xcuu yuva̱a̱ mare̱e , ne̱ nó ndo'o se‑chuvi̱i xo' xráá xo' , ne̱ nij nana̱ yo' me se ina̱nj nana̱ chi'i̱i̱ me nij yo' , ne̱ vaa chi̱j raa̱ xo' , ne̱ táá chi̱' cúú raa̱ xo' a .
Ne̱ chana̱ yo' ro' , nuû no' yatzíj tintá ga̱ yatzíj mare̱e , ne̱ nó aga' oró míí do̱' , yahij chuguu̱n tu've̱e̱ ndo'o do̱' , rmii raa̱n perlá tu've̱e̱ ndo'o do̱' , nó rihaan saga̱n' no' a . Ne̱ nica̱j ra'a no' yo'o̱ aga' tazá aga' oró míí , ne̱ nda̱a araa ayanj ma'a̱n ina̱nj nij se chi'i̱i̱ rque aga' oró yo' , ne̱ dan me se ina̱nj se chi'i̱i̱ qui'yaj ma'a̱n no' me se vaa araa ma̱n rque saga̱' no' a .
Ne̱ caan rihaan no' ro' , nó se‑chuvi̱i no' , ne̱ nana̱ yuve̱ me se‑chuvi̱i no' , ne̱ dan me se chuman' noco̱o cu'na̱j Babilonia cu'na̱j no' , ne̱ nii taran' nij chana̱ niha̱' rá ga̱ chii me no' , ne̱ nii cunuda̱nj nij se chi'i̱i̱ ma̱n rihaan chumii̱ me uún no' a .
Ga̱a ne̱ quene'én 'u̱nj se vaa xno̱ chana̱ yo' , che'é se a̱j co'o ndo'o no' ton man nij síí vaa sa̱' rihaan Diose̱ do̱' , ton man nij síí nata' se‑na̱na̱ Jesucristó do̱' a . Ne̱ ca'anj ndo'o raj ni'ya̱j 'u̱nj man no' a .
Ga̱a ne̱ xná'anj se‑mo̱zó Diose̱ manj , cataj so' , ne̱ : ― Me che'é ca'anj rá so̱' ga̱ . 'O̱ se cata̱j xna'anj 'u̱nj rihaan so̱' nana̱ yuve̱ nana̱ che'é chana̱ do̱' , che'é xcuu yuva̱a̱ ata̱ man no' xcuu ta̱j chi̱j cúú yave̱ do̱' , che'é chi̱' cúú ta̱j raa̱ chi̱j cúú yave̱ xo' do̱' a .
Xcuu yuva̱a̱ ne'én so̱' ro' , me síí cayáán asi̱j rque̱ doj , tza̱j ne̱ taj va̱j so' rihaan chumii̱ cuano̱ ma' . Ne̱ rej rihaan ní' me se vaa cavi̱i̱ uún so' yu'uj cunu̱u̱ ndo'o , ga̱a ne̱ ca'a̱nj so' rej quiri̱' nu̱' so' ei . Tana̱nj uún , ne̱ vaa nij síí ma̱n rihaan chumii̱ síí ne no̱ se‑chuvi̱i rihaan yanj no̱ se‑chuvi̱i nij síí ga̱a̱ i'na̱' nu̱' cavii nu̱' ca'anj asi̱j ataa qui'ya̱j Diose̱ chumii̱ , ne̱ ca'a̱nj rá nij so' ni̱'yaj nij so' xcuu yuva̱a̱ yo' , che'é se quene'e̱n nij so' se vaa asi̱j rque̱ doj cayáán xo' , ne̱ taj va̱j xo' cuano̱ ma' . Ne̱ rej rihaan ní' me se ca'na̱' uún xo' ado̱nj .
Ne̱ nihánj me xca̱j síí avii raa̱ cuentá a . Dan me se chi̱j nij raa̱ xcuu yuva̱a̱ yo' ro' , me chi̱j quij , ne̱ ne̱ chana̱ yo' xráá nij quij yo' a . Ne̱ chi̱j síí nica̱j suun rey me uún chi̱j nij raa̱ xcuu yuva̱a̱ yo' a .
Dan me se 'u̱n' nij so' ro' , a̱j quiri' ne̱ a̱j navij cachén nij so' suun a . Ne̱ yo'ó so' ro' , ne cuano̱ , ne̱ ataa quisi̱j yo'ó so' uún , ne̱ asa̱' ca'na' yo'ó so' , ne̱ do̱j ca̱yáán so' rihaan suun na̱nj á .
Ne̱ ma'a̱n xcuu yuva̱a̱ yo' me se síí cayáán asi̱j rque̱ me so' , ne̱ taj va̱j so' ne cuano̱ ma' . Ne̱ síí nica̱j suun rey tu̱nj me so' , tza̱j ne̱ yo'o̱ tuvi' yo'ó chi̱j nij síí nica̱j suun rey me uún so' , ne̱ cavi̱i̱ so' , ne̱ quiri̱' nu̱' so' na̱nj ado̱nj .
” Ne̱ chi̱' nij cúú ta̱j nij raa̱ xcuu yuva̱a̱ ro' , me chi̱' nij síí nica̱j suun rey uún a . Dan me se ataa ca̱yáán nij so' qui'ya̱j nij so' suun a . Tza̱j ne̱ asa̱' qui'yaj nij so' suun rey me se o̱rún' orá nii gu̱un nij so' síí nica̱j suun rey ne̱ gu̱un chij nij so' ga̱ ma'a̱n xcuu yuva̱a̱ yo' ei .
Dan me se yo'o̱ cuya̱a̱n ga̱a̱ rá taran' nij so' , ne̱ nayo̱n xcuu yuva̱a̱ rihaan nij so' gu̱un chij ma'a̱n xcuu yuva̱a̱ , qui'ya̱j ma'a̱n nij so' ado̱nj .
Ga̱a ne̱ cunu̱' taran' nij so' ga̱ matzinj le'e̱j , tza̱j ne̱ qui'ya̱j canaán nij tuvi̱' matzinj le'e̱j rihaan nij so' ei . 'O̱ se matzinj le'e̱j ro' , me síí 'ni̱j ra'a man nu̱' síí uun chij , ne̱ síí nica̱j suun rey uun chij rihaan nu̱' síí nica̱j suun rey me uún so' ado̱nj . Ne̱ nij tuvi' so' ro' , me nij síí canacúún so' canoco̱' man so' , ne̱ dan me se a̱j narii so' man nij so' , ne̱ yo'o̱ amán rá nij so' ni'ya̱j nij so' man so' ei ― taj se‑mo̱zó Diose̱ rihanj a .
Ga̱a ne̱ cataj uún so' : ― Nij na quene'én so̱' rej ne̱ chana̱ niha̱' rá ga̱ chii ro' , me que'e̱e̱ yuvii̱ do̱' , yuvii̱ ma̱n que'e̱e̱ chuman' do̱' , yuvii̱ a'mii que'e̱e̱ xna'ánj a'mii yuvii̱ do̱' a .
Ne̱ xcuu yuva̱a̱ yo' do̱' , chi̱' nij cúú ta̱j raa̱ xcuu yuva̱a̱ do̱' , nachri' ndo'o nij so' ni'ya̱j nij so' man chana̱ niha̱' rá ga̱ chii yo' a . Ne̱ quiri̱' nu̱' no' , qui'ya̱j nij so' , ne̱ cánj u̱u̱n ga̱a̱ no' , qui'ya̱j nij so' , ne̱ cha̱ nij so' man no' , ne̱ caca̱a̱ nu̱' no' , qui'ya̱j nij so' na̱nj ei .
'O̱ se ma'a̱n Diose̱ caxríj chrej rque nij so' se vaa qui'ya̱j nij so' nda̱a vaa me rá ma'a̱n so' qui'ya̱j nij so' , ne̱ che'é dan yo'o̱ vaa rá taran' nij so' , ne̱ nayón xcuu yuva̱a̱ rihaan nij so' guun chij xo' , qui'yaj nij so' , ne̱ veé da̱nj gu̱un chij ya̱ xo' nda̱a se quisi̱j ya̱ nu̱' se‑na̱na̱ Diose̱ ei .
Ne̱ ma'a̱n chana̱ quene'én so̱' ro' , no' me chuman' noco̱o 'ni̱j ra'a man nij síí nica̱j suun rey uun chij rihaan chumii̱ a ― taj se‑mo̱zó Diose̱ rihanj a .
Veé dan , ga̱a ne̱ quene'én 'u̱nj yo'ó se‑mo̱zó Diose̱ cavii rej xta̱' nanij rihaan yo'óó , ne̱ síí nucua̱j ndo'o me so' a . Ve'é ndo'o curuvi' so' , ne̱ chuguu̱n rihaan yo'óó , qui'yaj so' a .
Ga̱a ne̱ nucua̱j ndo'o caguáj so' , cataj so' , ne̱ : ― Canee nu̱' chuman' noco̱o cu'na̱j Babilonia , ne̱ guun chiha̱nj nana̱ chre̱e man yo' , ne̱ taga' nu̱u̱ nij nana̱ chi'i̱i̱ do̱' , yachrúú do̱' , me yo' ya̱j ei .
'O̱ se chuman' yo' me se rqué ndo'o no' na vinó co'o cunuda̱nj nij yuvii̱ ma̱n rihaan chumii̱ , ne̱ na vinó yo' ro' , me sayuun quira̱n' nij so' che'é cacun' chi'i̱i̱ qui'yaj nij so' ga̱ no' a . Dan me se qui'yaj ndo'o nij síí nica̱j suun rey cacun' ga̱ no' , ne̱ nij síí naránj natu'véj ro' , guun ru've̱e̱ ndo'o nij so' che'é rej ca'néj nu̱' nij so' nu̱' se sa̱' man chuman' yo' na̱nj ado̱nj ― taj se‑mo̱zó Diose̱ yo' a .
Ga̱a ne̱ cunó 'u̱nj nana̱ ca'mii yo'ó so' rej xta̱' , ne̱ dan me se cataj so' : ― Cu̱riha̱nj soj si̱j noco̱' manj chuman' yo' ei . Se̱ guun qui'ya̱j soj cacun' nda̱a vaa 'yaj nij síí ma̱n chuman' yo' mei . Cu̱riha̱nj soj do̱' , se̱ quiran' soj sayuun nda̱a vaa quira̱n' nij so' ei .
'O̱ se a̱j ne'en Diose̱ se vaa noco̱o ndo'o cacun' ta̱j xráá nij so' , ne̱ nihánj me se qui'ya̱j Diose̱ sayuun man nij so' chugua̱nj .
Dan me se ase vaa qui'yaj chuman' yo' sayuun man yuvii̱ ro' , da̱nj ga̱a̱ qui'ya̱j gue̱e̱ soj sayuun man chuman' yo' , ne̱ vi̱j na̱ru'vee soj sayuun man chuman' yo' ei . Dan me se rque ma'a̱n aga' tazá tinachej chuman' yo' na co'o yuvii̱ ro' , veé ma̱a̱n rque aga' tazá yo' ro' , vi̱j gu̱un che'e̱ soj cara̱a soj na co'o̱ ma'a̱n chuman' yo' á .
Dan me se ca'mii xta̱' ndo'o no' , ne̱ nano' ndo'o no' se sa̱' ga̱a̱ rihaan no' , ne̱ che'é dan qui'ya̱j ndo'o soj sayuun nda̱a ca'nga̱j ma'a̱n nimán no' , qui'ya̱j soj , ne̱ nda̱a que'e̱e̱ nda̱a cúú man no' , qui'ya̱j soj , ga̱a ne̱ xri' ndo'o rá no' ei . Dan me se taj nimán no' : “ Ne amán raj daj chiha̱a̱ míj mei . Ma̱'anj me chana̱ reiná uun chij ya̱ , ne̱ ne chu'vij ma' . Nuveé cha̱na̱ cavi' nica̱ mej , ne̱ se̱ quirán' 'u̱nj sayuun daj chiha̱a̱ míj ma' ” , taj no' a .
Ne̱ che'é dan rque o̱rún' güii me se ca'na̱' nu̱' nij sayuun quira̱n' no' , ne̱ dan me se cavi̱' ndo'o yuvii̱ rque no' do̱' , quinano̱ ndo'o rá nij yuvii̱ do̱' , cache̱n ndo'o x'naa rque no' do̱' , caca̱a̱ nu̱' no' , qui'ya̱j ya'an do̱' , na̱nj ei . 'O̱ se nucua̱j ndo'o Diose̱ síí 'ni̱j ra'a man soj síí ca'ne' cacun' che'é chuman' yo' na̱nj chugua̱nj ― taj nana̱ ca'mii síí ca'mii rej xta̱' a .
Dan me se ta've̱e ndo'o nij síí nica̱j suun rey uun chij rihaan chumii̱ ni̱'yaj nij so' man chuman' yo' asa̱' quene'en nij so' se vaa avii ndo'o catze' rej acaa chuman' yo' a . 'O̱ se nij so' me síí qui'yaj ndo'o cacun' chi'i̱i̱ ga̱ no' , ne̱ cutun' ndo'o nij so' se sa̱' ga̱ no' a .
Ne̱ dan me se ga̱n' canicu̱n' nij so' rej na̱j chuman' yo' , che'é rej cuchu'vi̱' nij so' quene'e̱n nij so' sayuun quira̱n' no' a . Ne̱ cata̱j nij so' : ― Ai . Ai . Ná'u̱nj . Ni̱qué so̱' chuma̱n' noco̱o chuma̱n' nucua̱j chuma̱n' cu'na̱j Babilonia ei . 'O̱ se rque o̱rún' orá ca'na' sayuun rihaan so̱' che'é cacun' tumé so̱' a ― cata̱j nij síí nica̱j suun rey yo' , ni̱'yaj nij so' man chuman' Babilonia yo' a .
Ne̱ nij síí naránj natu'véj rihaan chumii̱ ro' , ta've̱e ndo'o nij so' , ne̱ quinano̱ ndo'o rá nij so' ni̱'yaj nij so' chuman' yo' a . 'O̱ se se̱ ca'vee cane̱' a̱ doj si'yaj nij so' rasu̱u̱n ,
aga' oró míí do̱' , aga' platá catzi̱i̱ do̱' , yahij chuguu̱n tu've̱e̱ ndo'o do̱' , rmii raa̱n perlá do̱' , yatzíj linó do̱' , yatzíj sedá do̱' , yatzíj tintá do̱' , yatzíj mare̱e do̱' , nu̱' chruun gun' da̱j do̱' , nu̱' rasu̱u̱n rii nii man cúú marfil do̱' , nu̱' rasu̱u̱n rii nii man chruun sa̱' do̱' , nu̱' rasu̱u̱n rii nii man aga' bronce mare̱e do̱' , nu̱' rasu̱u̱n rii nii man aga' hierró ndo'o do̱' , nu̱' rasu̱u̱n rii nii man yahij mármol do̱' ,
quíí canelá do̱' , coj gun' da̱j do̱' , na gun' da̱j do̱' , squíí cu'na̱j mirra do̱' , squíí xlá do̱' , na vinó do̱' , casté do̱' , hariná do̱' , 'núú trigó do̱' , scúj do̱' , matzinj do̱' , cuayó do̱' , cuchri' do̱' , nda̱a ma'a̱n yuvii̱ gu̱un mozó do̱' , se̱ cane' daj chiha̱a̱ míj uún rasu̱u̱n yo' , qui'ya̱j nij so' a̱ ma' .
Ne̱ nij síí naránj natu'véj ro' , ca'mi̱i̱ nij so' rihaan chuman' yo' , cata̱j nij so' , ne̱ : ― Ne̱ nij chruj niha̱' ndo'o rá so̱' cha̱ so̱' ro' , navij nu̱' chruj yo' , ne̱ nu̱' se tu've̱e̱ ndo'o do̱' , nu̱' se chuguu̱n do̱' , ca'anj ni'ya̱ nij yo' rihaan so̱' , ne̱ daj chiha̱a̱ míj se̱ nari' uún so̱' man nij rasu̱u̱n sa̱' vaa da̱nj ya̱j a̱ ma' ― cata̱j nij síí naránj natu'véj rasu̱u̱n a .
Ne̱ nij so' ro' , me nij síí cunuu ru've̱e̱ qui'yaj chuman' yo' , ne̱ ga̱n' canicu̱n' nij so' ga̱ no' , che'é se cuchu'vi̱' nij so' ni̱'yaj nij so' sayuun quira̱n' no' a . Dan me se ta've̱e nij so' , ne̱ quinano̱ ndo'o rá nij so' ,
ne̱ cata̱j nij so' : ― Ai . Ai . Nique̱ ndo'o so̱' chuma̱n' noco̱o na̱nj á . Chuman' nu̱u̱ yatzíj linó mé so̱' , ne̱ yatzíj tintá do̱' , yatzíj mare̱e do̱' , nuû so̱' , ne̱ aga' oró míí do̱' , yahij chuguu̱n tu've̱e̱ ndo'o do̱' , rmii raa̱n perlá do̱' , nó rihaan so̱' ,
tza̱j ne̱ rque o̱rún' orá navij nu̱' nij yo' quiri' tana̱nj ― cata̱j nij síí naránj natu'véj yo' a . Ne̱ cunuda̱nj nij síí tuguáj rihoo chéé rihaan na ya'a̱nj do̱' , nu̱' nij síí 'yaj suun rihaan rihoo chéé rihaan na ya'a̱nj do̱' , canicu̱n' nij so' rej ga̱n' a .
Dan me se ga̱a quene'e̱n nij so' rej avii catze' yan acaa chuman' , ga̱a ne̱ cagua̱j nij so' , cata̱j nij so' : ― Me rej naj yo'ó chuman' noco̱o doj rihaan chuman' nihánj , rá soj ya̱j o̱nj ― cata̱j nij so' a .
Dan me se cara̱a nij so' yo'óó tachru̱u̱ raa̱ nij so' , ne̱ ta've̱e ndo'o nij so' , ne̱ quinano̱ rá nij so' , ne̱ cata̱j uún nij so' , ne̱ : ― Ai . Ai . Ni̱qué so̱' chuma̱n' noco̱o na̱nj á . Dan me se guun ru've̱e̱ taran' núj si̱j si'ya̱j rihoo chéé rihaan na ya'a̱nj , qui'yaj rasu̱u̱n sa̱' tu've̱e̱ ma̱n rqué so̱' tza̱j man . Tza̱j ne̱ nihánj me se rque o̱rún' orá navij nu̱' so̱' na̱nj asu̱u̱n .
Tza̱j ne̱ gu̱un niha̱' rá nij soj si̱j ne̱ rej xta̱' do̱' , si̱j vaa sa̱' rihaan Diose̱ do̱' , si̱j ca'néé Jesucristó nata̱' rihaan yuvii̱ che'é so' do̱' , si̱j nata' se‑na̱na̱ Diose̱ do̱' , ni̱'yaj soj chuman' yo' á . 'O̱ se qui'yaj Diose̱ sayuun man chuman' yo' che'é cacun' qui'yaj chuman' yo' rihaan soj ei ― cata̱j uún nij síí tuguáj rihoo chéé rihaan na a .
Ga̱a ne̱ yo'o̱ se‑mo̱zó Diose̱ síí nucua̱j ndo'o ro' , naxca̱j so' yo'o̱ yuvej xi̱j , ne̱ yuvej xi̱j caxra̱' ndo'o me yo' , ne̱ quiri'íj so' man yo' rque na ya'a̱nj , ne̱ cataj so' : ― Veé da̱nj ga̱a̱ quira̱n' gue̱e̱ so̱' chuma̱n' noco̱o cu'na̱j Babilonia ei . Dan me se quiri'i̱j nii mán so̱' rque na ya'a̱nj , ne̱ daj chiha̱a̱ míj se̱ nari' uún nii mán so̱' rque na ya'a̱nj a̱ ma' .
Ne̱ daj chiha̱a̱ míj se̱ cuno nii chra' rque se‑ca̱llé so̱' chuma̱n' a̱ ma' . Se̱ cuno nii cachra̱a̱ ya'ánj do̱' , cachra̱a̱ rihuu do̱' , cachra̱a̱ chruun a'yánj do̱' , rqué so̱' a̱ ma' . Ne̱ se̱ gaa síí qui'ya̱j me ma'a̱n suun do̱' , se̱ gaa máquina váj nihaj do̱' , se̱ gaa a̱ 'ó rasu̱u̱n rqué so̱' a̱ ma' .
Ne̱ se̱ cuchuguu̱n a̱ 'ó aga' ya'an rej náá so̱' do̱' , se̱ nara'a̱a yuvii̱ rej náá so̱' do̱' , se̱ cuno nii ca'mi̱i̱ cachra̱a̱ yuvii̱ do̱' , rqué so̱' a̱ ma' . 'O̱ se nij síí naránj natu'véj ne̱ rqué so̱' ro' , me se nij síí ru've̱e̱ doj rihaan cunuda̱nj nij ru'vee ma̱n rihaan chumii̱ me nij so' ado̱nj . Ne̱ nij rmedió chi'i̱i̱ cane' rqué so̱' ro' , me se tiha' yu'unj yo' man cunuda̱nj nij yuvii̱ ma̱n rihaan chumii̱ chugua̱nj .
Ne̱ ma̱'án so̱' tumé cacun' se vaa cavi' nij síí nata' se‑na̱na̱ Diose̱ cavi' nij síí vaa sa̱' rihaan Diose̱ cavi' cunuda̱nj nij síí ticavi' nii rihaan chumii̱ ado̱nj ― taj se‑mo̱zó Diose̱ yo' , ca'mii so' rihaan chuman' noco̱o cu'na̱j Babilonia a .
Veé dan , ga̱a ne̱ cunó 'u̱nj nana̱ ca'mii nucua̱j que'e̱e̱ yuvii̱ nicu̱n' rej xta̱' , ne̱ cataj nij yuvii̱ : ― Cara̱a̱ gue̱e̱ ní' rihaan Ya'anj ei . Diose̱ síí noco̱' ní' man ro' , so' me síí tinanii man ní' rihaan sayuun , ne̱ guun chij ndo'o so' , ne̱ síí nucua̱j ndo'o me so' ado̱nj .
'O̱ se nana̱ ya̱ nana̱ nica̱ ina̱nj me nu̱' nana̱ a'mii so' ga̱a a'ne' so' cacun' che'é yuvii̱ ado̱nj . 'O̱ se ya̱j me naru'vee Diose̱ rihaan nij yuvii̱ che'é nu̱' cacun' qui'yaj nij yuvii̱ rihaan Diose̱ a . Che'é dan qui'yaj so' sayuun man chuman' noco̱o chuman' guun chana̱ niha̱' rá ga̱ chii , che'é se quiri' nu̱' chumii̱ , qui'yaj no' do̱' , che'é nu̱' nij síí nu̱u̱ rihaan ma'a̱n Diose̱ síí cavi' qui'yaj chuman' noco̱o yo' do̱' a ― taj nij yuvii̱ yo' a .
Ga̱a ne̱ cataj uún nij síí ca'mii rej xta̱' yo' : ― Cara̱a̱ gue̱e̱ ní' rihaan Ya'anj ei . Ne̱ nu̱' cavii nu̱' ca'anj me se yo'o̱ cavi̱i̱ catze' rej acaa chuman' yo' a ― taj uún nij so' a .
Ga̱a ne̱ canicun' ru̱j ico̱ ca'a̱nj nij síí uun chij do̱' , ca'a̱nj nij xcuu do̱' , rihaan Diose̱ síí ta̱j rihaan chruun xlá sa̱' yo' , ne̱ na'víj nij so' rihaan so' , cataj nij so' : ― Veé da̱nj ga̱a̱ ya̱ ei . Cara̱a̱ gue̱e̱ ní' rihaan Ya'anj ei ― taj nij so' a .
Ga̱a ne̱ cunó 'u̱nj doj nana̱ cavii rej nicu̱n' chruun xlá sa̱' , ne̱ cataj nana̱ yo' : ― Ca'mi̱i̱ sa̱' ina̱nj soj rihaan Diose̱ síí noco̱' ní' man á . Dan me se soj si̱j 'yaj suun rihaan so' si̱j aráj cochro̱j rihaan so' ro' , ta'a̱j soj me síí nique̱ , ne̱ ta'a̱j soj me síí sa̱' ata̱ suun , ne̱ ca'mi̱i̱ sa̱' taran' soj che'é so' á ― taj nana̱ cavii rej nicu̱n' chruun xlá sa̱' yo' a .
Ga̱a ne̱ cunó 'u̱nj doj nana̱ ca'mii que'e̱e̱ ndo'o yuvii̱ , ne̱ ase uun rá' unó' cayu̱j va̱j chráá xi̱j do̱' , ase uun rá' unó' aguáj ndo'o tu'vii do̱' , da̱nj guun raj ga̱a cunoj se‑na̱na̱ nij so' , ne̱ cataj nij so' : ― Cara̱a̱ gue̱e̱ ní' rihaan Ya'anj ei . 'O̱ se guun che'e̱ Diose̱ síí 'ni̱j ra'a man ní' guun chij so' ei . Síí uun nucua̱j qui'ya̱j cunuda̱nj me so' ado̱nj .
Dan me se gu̱un niha̱' uxrá rá ní' , ne̱ ca'mi̱i̱ sa̱' ní' che'é so' á . 'O̱ se nihánj me se anuû cha'anj nara'a̱a matzinj le'e̱j , ne̱ chana̱ xca̱j so' man ro' , a̱j quisíj qui'yaj chuvi̱i no' man no' na̱ra'a̱a no' ga̱ so' ei .
Ne̱ rqué nii yatzíj linó sa̱' ina̱nj cu̱nuû no' , ne̱ nda̱a too chuguu̱n ma'a̱n yatzíj yo' , ne̱ naruvii sa̱' ndo'o yatzíj yo' a . Ne̱ yatzíj yo' ro' , me nu̱' se sa̱' qui'yaj nij síí vaa sa̱' rihaan Diose̱ ado̱nj ― cataj nij yuvii̱ yo' a .
Ga̱a ne̱ cataj yo'o̱ so' rihanj a : ― Cachro̱n so̱' nana̱ nihánj rihaan yanj á . Dan me se vaa che'é ga̱a̱ niha̱' rá nij síí canacúún nii man cha̱ xti'no̱ cha'anj na̱ra'a̱a matzinj le'e̱j yo' , cachro̱n so̱' á ― taj so' rihanj , ne̱ cataj uún so' ― Nana̱ nihánj me nana̱ ya̱ ca'mii ma'a̱n Diose̱ ado̱nj ― taj uún so' a .
Ga̱a ne̱ canicun' ru̱j 'u̱nj rihaan so' quina'vi̱j 'u̱nj rihaan so' a . Tza̱j ne̱ cataj uún so' rihanj a : ― Se̱ qui'yáá so̱' da̱nj ma' . 'O̱ se 'u̱nj ro' , me síí 'yaj suun ga̱ nij tinu̱j nij soj si̱j nata' se‑na̱na̱ Jesucristó rihaan yuvii̱ a . Rihaan o̱rún' Diose̱ na'vi̱j so̱' ei . 'O̱ se nu̱' nana̱ ca'mii nij síí nata' se‑na̱na̱ Diose̱ ro' , me nana̱ rqué Nimán Diose̱ rihaan nij so' , ne̱ se‑na̱na̱ Jesucristó me nana̱ yo' ado̱nj ― taj so' rihanj a .
Ga̱a ne̱ quene'én 'u̱nj se vaa naxra' rej xta̱' , ga̱a ne̱ cavii 'o̱ cuayó catzi̱i̱ , ne̱ síí ta̱j xráá cuayó yo' ro' , me síí cu'na̱j síí sa̱' a'mii nana̱ ya̱ a . Ne̱ síí no̱ xcúún ata̱ suun cu'na̱j uún so' , ne̱ a'ne' nica̱ so' cacun' che'é yuvii̱ , ne̱ sa̱' uxrá unu' so' a .
Ne̱ ase vaa ya'an chuguu̱n vaa rlij rihaan so' , ne̱ que'e̱e̱ ndo'o cachriin nuû raa̱ so' a . Ne̱ nó se‑chuvi̱i so' xráá so' , tza̱j ne̱ dan me se o̱rún' so' me síí ne'en da̱j cu'na̱j so' a .
Ne̱ nu̱u̱ so' yatzíj quixíj ndo'o ton man , ne̱ tucu'náj nii se‑na̱na̱ Diose̱ man so' a .
Ne̱ canoco' nij tanuu ma̱n rej xta̱' xcó so' , ne̱ táá nij so' xráá cuayó catzi̱i̱ , ne̱ nu̱u̱ taran' nij so' yatzíj linó sa̱' catzi̱i̱ naruvii sa̱' a .
Ne̱ 'ni̱j tu'va so' neê espadá siha̱a̱ , ne̱ yo' me se vaa go̱' so' xráá nij yuvii̱ ma̱n rihaan chumii̱ , ne̱ nica̱j so' vará aga' hierró , ne̱ tu̱mé ma'a̱n so' man nij yuvii̱ a . Ne̱ ma'a̱n so' me síí ca'ne̱' cacun' che'é yuvii̱ , ne̱ quiri̱i̱ so' nu̱' cacun' ata̱ yuvii̱ , ne̱ nda̱' rá se vaa ru'maan che'é nii chruj uvá ne̱ rii nii nu̱' na uvá ro' , veé da̱nj ga̱a̱ gue̱e̱ qui'ya̱j so' , ne̱ cavi̱i̱ nu̱' cacun' ata̱ yuvii̱ , qui'ya̱j so' a . Dan me se racuíj so' man Diose̱ síí uun nucua̱j qui'ya̱j cunuda̱nj axríj yuva̱a̱ Diose̱ man nij síí tumé cacun' a .
Ne̱ rihaan saga̱n' so' ne̱ rihaan ta'maa̱n so' do̱' , nó se‑chuvi̱i so' , ne̱ síí 'ni̱j ra'a man nu̱' nij síí uun chij , ne̱ síí nica̱j suun rey uun chij rihaan nu̱' nij síí nica̱j suun rey me se‑chuvi̱i so' a .
Ga̱a ne̱ quene'én 'u̱nj se vaa nicun' 'o̱ se‑mo̱zó Diose̱ tanu̱u̱ rihaan güii , ne̱ nucua̱j ndo'o caguáj so' rihaan cunuda̱nj nij xtaa do̱' , rihaan cunuda̱nj yachrúú do̱' , cataj so' , ne̱ : ― Ca'na̱' cunuda̱nj soj cunu̱u chre̱' soj , ne̱ qui'ya̱j chuvi̱i Diose̱ cha̱ xti'no̱ soj ei .
Ne̱ dan me se nee̱ man síí nica̱j suun rey do̱' , nee̱ man tanuu uun chij doj do̱' , nee̱ man síí nucua̱j do̱' , nee̱ man cuayó do̱' , nee̱ man nij síí ta̱j xráá cuayó do̱' , nee̱ man mozó do̱' , nee̱ man síí ne uun mozó do̱' , nee̱ man síí nique̱ do̱' , nee̱ man síí sa̱' ata̱ suun do̱' , cha̱ soj á ― cataj se‑mo̱zó Diose̱ rihaan nij xo' a .
Ga̱a ne̱ quene'én 'u̱nj man xcuu yuva̱a̱ yo' ga̱ nij síí nica̱j suun rey uun chij rihaan chumii̱ ga̱ nij tanuu nu̱u̱ rihaan nij so' , ne̱ dan me se a̱j nuu chre̱' nij so' cunu̱' nij so' ga̱ síí ta̱j xráá cuayó catzi̱i̱ do̱' , ga̱ nij tanuu nu̱u̱ rihaan so' do̱' a .
Tza̱j ne̱ quita'aa nii man xcuu yuva̱a̱ yo' do̱' , man síí nata' nana̱ ne̱ síí qui'yaj suun noco̱o rihaan xcuu yuva̱a̱ do̱' a . Ne̱ suun noco̱o qui'yaj so' me se veé da̱nj tiha' yu'unj ndo'o so' man nij síí ca'ne' rá quino̱ se‑ta'nga̱' xcuu yuva̱a̱ yo' man do̱' , síí quina'víj rihaan se‑tinanga̱' xcuu yuva̱a̱ che'é suun noco̱o quene'en nij so' do̱' a . Ga̱a ne̱ dan me se quiri'íj nii man ro̱j so' rque na ya'a̱nj rej acaa ndo'o yo'óó azufré , ne̱ veé da̱nj vaa i'na̱' ro̱j so' quiri'íj nii man ro̱j so' rihaan na ya'a̱nj yo' a .
Ga̱a ne̱ neê espadá nu̱u̱ tu'va síí ta̱j xráá cuayó catzi̱i̱ yo' ro' , me se cavi' yo'ó nij síí noco̱' xcó ro̱j so' , qui'yaj neê espadá yo' a . Dan me se chá nij xtaa do̱' , chá nij yachrúú do̱' , man nee̱ man nij síí cavi' yo' nda̱a daj quisíj caraa ma'a̱n rque nij xo' a .
Ga̱a ne̱ quene'én 'u̱nj yo'o̱ se‑mo̱zó Diose̱ cavii rej xta̱' , ne̱ nanij so' 'na' so' , ne̱ oro̱' so' aga' ne̱' ga̱ raga' yavé 'ni̱j tu'va yu'uj cunu̱u̱ rmi̱' ndo'o yo' a .
Ga̱a ne̱ quita'aa so' xcuáá tu'vi̱i xcuáá cayáán ga̱a naá a . Ne̱ xcuáá tu'vi̱i yo' ro' , me síí chre̱e , ne̱ Satanás cu'na̱j so' a . Ga̱a ne̱ dan me se nica̱j se‑mo̱zó Diose̱ aga' ne̱' numíj se‑mo̱zó Diose̱ man so' rque 'o̱ míj ya̱ yo' a .
Ga̱a ne̱ quiri'íj se‑mo̱zó Diose̱ man so' rque yu'uj cunu̱u̱ rmi̱' ndo'o , ne̱ caxríj so' raga' , ne̱ cachrón so' 'o̱ ta'nga' selló ya̱ tu'va yu'uj cunu̱u̱ rmi̱' ndo'o yo' , che'é rej yo'o̱ qui̱'nij yuve̱ xcuáá yo' , ga̱a ne̱ se̱ gaa na̱nj tiha̱' yu'unj uún xcuáá tu'vi̱i yo' doj man nij yuvii̱ ma̱n rihaan chumii̱ rque 'o̱ míj ya̱ yo' a . Dan me se ga̱a quisi̱j míj nij yo' yo' , ga̱a ne̱ nache̱ uún xcuáá tu'vi̱i yo' do̱j tzin' a .
Ga̱a ne̱ dan me se quene'én 'u̱nj chruun xlá sa̱' , ne̱ vaa nij síí ta̱j nij chruun xlá sa̱' yo' a . Dan me se ca'ne' Diose̱ suun rihaan nij so' se vaa ca'ne̱' nij so' cacun' che'é nij yuvii̱ a . Ne̱ quene'én 'u̱nj man yo'ó nij síí ne̱ rej yo' a . Ne̱ nij so' ro' , me nij síí sa̱' cavi' che'é se‑na̱na̱ Jesucristó nana̱ nata' nij so' do̱' , che'é se‑na̱na̱ Diose̱ do̱' a . Ne̱ nij so' ro' , ne na'vi̱j nij so' rihaan xcuu yuva̱a̱ do̱' , rihaan se‑tinanga̱' xcuu yuva̱a̱ do̱' ma' . Ne̱ ne ca've̱j rá nij so' cata̱' se‑ta'nga̱' xcuu yuva̱a̱ yo' caan rihaan nij so' do̱' , ra'a nij so' do̱' ma' . 'O̱ se cunuu i'na̱' uún nij so' , ne̱ 'o̱ míj yo' cayáán nij so' ne̱ guun chij nij so' ga̱ Jesucristó a .
Ne̱ xa̱' yo'ó nij síí cavi' , tza̱j ne̱ ne cunu̱u i'na̱' uún nij so' nda̱a se quisíj ya̱ nu̱' míj yo' yo' a . Tza̱j ne̱ nij síí ta̱j rihaan chruun xlá sa̱' yo' ro' , nij so' me nij síí cunuu i'na̱' uún asino ya̱a̱n rihaan cunuda̱nj nij yuvii̱ a .
Dan me se síí vaa sa̱' ina̱nj me se síí cavi̱i̱ sa̱' ndo'o me nij so' , che'é se síí cunu̱u i'na̱' uún asino ya̱a̱n me nij so' ei . Se̱ ca'vee daj chiha̱a̱ míj cavi̱' uún nij so' a̱ ma' . Tza̱j ne̱ gu̱un nij so' xrej ca̱yáán rihaan Diose̱ do̱' , rihaan Jesucristó do̱' , ne̱ gu̱un chij nij so' ga̱ Jesucristó nu̱' míj ya̱ yo' yo' ei .
Ga̱a ne̱ asa̱' quisíj míj nij yo' , ga̱a ne̱ cu̱riha̱nj uún síí cu'na̱j Satanás taga' nu̱u̱ so' ,
ga̱a ne̱ cavi̱i̱ so' tiha̱' yu'unj so' man nij síí ma̱n rihaan nu̱' cachra̱' chumii̱ ado̱nj . Dan me se tiha̱' yu'unj so' man nij síí ne̱ chuman' Gog do̱' , man nij síí ne̱ chuman' Magog do̱' , ga̱a ne̱ cunu̱u chre̱' taran' nij so' , qui'ya̱j so' , che'é rej cunu̱' nij so' a . Ne̱ ase vaa que'e̱e̱ ndo'o nij yo'óó chru̱u̱ na̱j tu'va na ya'a̱nj ro' , da̱nj ga̱a̱ que'e̱e̱ nij tuvi̱' nij so' na̱nj ei .
Dan me se cavii nij so' rihaan taa , ne̱ tucuachriin nij so' man rej ne̱ nij tanuu sa̱' nij síí vaa sa̱' rihaan Diose̱ do̱' , man ma'a̱n chuman' 'e̱e̱ rá Diose̱ man do̱' a . Ga̱a ne̱ ma̱a̱n orá yo' cavii ndo'o ya'an rej xta̱' nanij yo' rihaan yo'óó , ga̱a ne̱ cacaa nu̱' nij síí chi'i̱i̱ yo' , qui'yaj ya'an yo' na̱nj ado̱nj .
Ga̱a ne̱ dan me se síí chre̱e síí tiha' yu'unj man nij so' ro' , quiri'íj nii man so' rque na ya'a̱nj rej acaa ndo'o yo'óó azufré , ne̱ yo' me rej nu̱u̱ xcuu yuva̱a̱ do̱' , síí nata' nana̱ ne̱ do̱' a . Ga̱a ne̱ dan me se nuvi̱i niga̱n' quira̱n' ndo'o nij so' sayuun nu̱' cavii nu̱' ca'anj na̱nj ado̱nj .
Ga̱a ne̱ dan me se quene'én 'u̱nj 'o̱ chruun xlá xi̱j catzi̱i̱ , ne̱ quene'én 'u̱nj 'o̱ síí ta̱j chruun xlá yo' , ne̱ cuchu'vi' ndo'o nu̱' chumii̱ do̱' , nu̱' rej xta̱' do̱' , ni'ya̱j ro̱j yo' man so' a . Dan me se naxuun ro̱j yo' man ro̱j yo' rihaan síí ta̱j chruun xlá , ne̱ 'o̱ se ne nari̱' ro̱j yo' rej quina̱j ro̱j yo' a̱ ma' .
Ga̱a ne̱ quene'én 'u̱nj man nij síí cavi' uún a . Dan me se síí sa̱' ata̱ suun do̱' , síí nique̱ do̱' , síí noco̱o do̱' , síí cunii do̱' , quene'én 'u̱nj , ne̱ nicun' nij so' rihaan síí ta̱j chruun xlá xi̱j catzi̱i̱ yo' a . Ga̱a ne̱ nuxra' nii nij yanj libró a . Dan me se nuxra' nij so' man yo'ó yanj libró no̱ se‑chuvi̱i nij síí ga̱a̱ i'na̱' nu̱' cavii nu̱' ca'anj ga̱ Diose̱ a . Dan me se ca'ne' Diose̱ cacun' che'é nij síí cavi' yo' , ne̱ ni'ya̱j so' nana̱ no̱ rihaan nij yanj libró yo' nana̱ taj xna'anj nda̱a vaa qui'yaj nij so' ga̱a vaa i'na̱' nij so' rihaan chumii̱ a .
Dan me se narqué na ya'a̱nj nu̱' nij síí cavi' rque na ya'a̱nj , ne̱ me rej ma'a̱n naj nij síí cavi' yo' nuriha̱nj nij so' canicun' nij so' rihaan síí ta̱j chruun xlá xi̱j catzi̱i̱ yo' a . Dan me se ni'ya̱j Diose̱ rihaan yanj libró , ne̱ ca'ne' Diose̱ cacun' che'é 'o̱ 'o̱ nij so' nda̱a vaa qui'yaj 'o̱ 'o̱ nij so' a .
Dan me se ma'a̱n ta'naj 'yaj avi' yuvii̱ do̱' , nu̱' rej na̱j nimán nij síí cavi' do̱' , quiri'íj Diose̱ man nij yo' rihaan ya'an caca̱a̱ nij yo' a . Ne̱ rihaan ya'an yo' ro' , me rej yo'o̱ cavi̱' ya̱ uún nii nu̱' cavii nu̱' ca'anj a .
Ne̱ xa̱' taran' nij síí nuvi' se‑chuvi̱i rihaan yanj no̱ se‑chuvi̱i nij síí ga̱a̱ i'na̱' nu̱' cavii nu̱' ca'anj , tza̱j ne̱ quiri'íj nii man nij so' rihaan ya'an , ne̱ yo'o̱ caca̱a̱ nij so' ei .
Dan me se cachén nu̱' rasu̱u̱n nga̱ , ga̱a ne̱ quene'én 'u̱nj rej xta̱' naca̱ do̱' , yo'óó naca̱ do̱' a . 'O̱ se a̱j navij nu̱' rej xta̱' nga̱ do̱' , yo'óó nga̱ do̱' , ne̱ na ya'a̱nj me se nuvi' yo' naj a̱ ma' .
'O̱ se 'u̱nj si̱j cu'na̱j Juan me quene'en se vaa cavii chuman' gue̱e̱ chuman' Jerusalén naca̱ rej xta̱' rej ne̱ Diose̱ , ne̱ nanij yo' , ne̱ ase uun rá' ni'ya̱' chana̱ nara'a̱a ro' , da̱nj guun raj ni'ya̱j 'u̱nj man chuman' yo' a .
Ga̱a ne̱ dan me se cunó 'u̱nj nana̱ ca'mii síí ta̱j chruun xlá sa̱' , cataj so' , ne̱ : ― Ni̱'yaj soj ei . Nihánj me rej ca̱yáán Diose̱ ga̱ yuvii̱ a . Dan me se ca̱yáán so' ga̱ nij yuvii̱ , ne̱ taj ya'anj so' man nij yuvii̱ , ne̱ dan me se ca̱yáán rcua'a̱a̱n Diose̱ ga̱ nij so' , ne̱ Diose̱ síí noco̱' nij so' man me so' na̱nj ado̱nj .
Ne̱ ma'a̱n Diose̱ ro' , na've̱ nu̱' na ayanj rihaan nij so' , ne̱ se̱ cavi' uún nij so' a̱ ma' . Ne̱ se̱ nanó rá nij so' do̱' , se̱ ta'vee nij so' a̱ doj do̱' , se̱ quiran' nij so' a̱ doj sayuun do̱' , a̱ ma' . 'O̱ se a̱j cachén nu̱' rasu̱u̱n nga̱ yo' na̱nj ado̱nj ― taj síí ta̱j rihaan chruun xlá sa̱' yo' a .
Ga̱a ne̱ cataj uún so' : ― Ni̱'yaj soj ei . Nihánj me se qui'ya̱j naca̱ uún 'u̱nj man cunuda̱nj nij rasu̱u̱n na̱nj ei ― taj so' , ga̱a ne̱ cataj uún so' ― Cachro̱n so̱' nana̱ nihánj rihaan yanj á . 'O̱ se nana̱ ya̱ me nana̱ nihánj , ne̱ vaa che'é ga̱a̱ nucua̱j rá soj manj se vaa qui̱'yáj nu̱' rasu̱u̱n nihánj ei ― taj so' a .
Ga̱a ne̱ cataj uún so' rihanj ― A̱j quisíj qui'yáá 'u̱nj nu̱' rasu̱u̱n na̱nj á . Ne̱ ase vaa letrá A do̱' , ase vaa letrá Z do̱' , vaa 'u̱nj , ne̱ dan me se si̱j nicu̱n' asi̱j rque̱ mej , ne̱ veé 'u̱nj canicu̱n' nu̱' cavii nu̱' ca'anj na̱nj ado̱nj . Ne̱ rihaan síí nacoo̱ na me se rque̱ 'u̱nj na co'o̱ so' , ne̱ ga̱a̱ i'na̱' so' nu̱' cavii nu̱' ca'anj , qui'ya̱j na yo' ei . Ne̱ dan me se co'o̱ u̱u̱n so' na , ne̱ se̱ ca'néj 'u̱nj a̱ doj sa'anj man so' a̱ ma' .
Ne̱ síí 'yaj canaán ro' , me se gu̱un so' síí ni̱caj cunuda̱nj rasu̱u̱n si'yáá 'u̱nj , ne̱ 'u̱nj ro' , me se gu̱un Diose̱ taj ya'anj man nij so' , ne̱ nij so' ro' , gu̱un ta'níj ne'ej ado̱nj .
Tza̱j ne̱ xa̱' nij síí cunánj rihaan sayuun do̱' , nij síí ne noco' raan manj do̱' , nij síí 'yaj se chi'i̱i̱ do̱' , nij síí ticavi' tuvi' do̱' , nij síí 'yaj chi'i̱i̱ ga̱ chana̱ do̱' , nij síí chru̱u̱n do̱' , nij síí na'víj rihaan ya'anj acój yuvii̱ do̱' , taran' nij síí ne̱ do̱' , me se vaa rej caca̱a̱ nij so' rihaan ya'an , ne̱ rej acaa ndo'o yo'óó azufré me yo' ei . Yo' me rej cavi̱' uún nij so' nu̱' cavii nu̱' ca'anj na̱nj chugua̱nj ― taj síí ta̱j rihaan chruun xlá sa̱' yo' a .
Ga̱a ne̱ ca'na' yo'o̱ tuvi' chi̱j nij se‑mo̱zó Diose̱ síí nica̱j chi̱j nij co'oo araa nda̱a ayanj ma'a̱n chi̱j nij sayuun a . Ga̱a ne̱ cataj so' rihanj a : ― Cuva̱' so̱' nihánj , ne̱ ti̱haán 'u̱nj chana̱ xca̱j matzinj le'e̱j man rihaan so̱' á ― taj so' rihanj a .
Ga̱a ne̱ dan me se ca'anj nica̱j so' nimanj raa̱ quij xca̱a̱n , ga̱a ne̱ tihaa̱n so' chuman' gue̱e̱ cu'na̱j Jerusalén rihanj , ne̱ cavii chuman' yo' rej xta̱' rej ne̱ Diose̱ , ne̱ nanij yo' rihaan yo'óó a .
Ne̱ chuman' yo' ro' , me se ma'a̱n ta'an Diose̱ me 'yaj chuguu̱n cunuda̱nj chuman' yo' na̱nj ado̱nj . Ne̱ chuguu̱n yo' nda̱a vaa chuguu̱n yahij chuguu̱n tu've̱e̱ ndo'o a . Dan me se ase vaa yahij jaspe vaa yo' , chuguu̱n ndo'o yo' a .
Dan me se nicu̱n' 'o̱ chingá chraan xi̱j xca̱a̱n nu̱' anica̱j tu'va chuman' yo' , ne̱ ta̱j chuvi̱j ta'yaa tu'va chingá yo' , ne̱ nicu̱n' se‑mo̱zó Diose̱ tu'va 'o̱ 'o̱ ta'yaa yo' a . Ne̱ nó se‑chuvi̱i chuvi̱j nij x'ne' nij yuvii̱ israelitá rihaan chuvi̱j nij ta'yaa yo' a .
Dan me se rej síj güii rihaan chingá chraan ro' , táá va'nu̱j nij ta'yaa , ne̱ rej norte rihaan chingá ro' , táá ya'núj nij ta'yaa , ne̱ rej sur rihaan chingá chraan ro' , táá ya'núj nij ta'yaa , ne̱ rej ata' güii rihaan chingá chraan ro' , táá ya'núj nij ta'yaa yo' a .
Ne̱ vaa chuvi̱j yuvej xi̱j na̱j tacóó che'é chingá chraan yo' , ne̱ rihaan chuvi̱j nij yuvej yo' ro' , nó se‑chuvi̱i chuvi̱j nij apóstol cune' matzinj le'e̱j man nata̱' se‑na̱na̱ so' rihaan yuvii̱ a .
Ne̱ se‑mo̱zó Diose̱ síí ca'mii ga̱ 'u̱nj ro' , nica̱j so' 'o̱ vará aga' oró míí , che'é rej xca̱j ta'nga' so' chuman' do̱' , nij ta'yaa do̱' , nu̱' chingá do̱' a .
Ne̱ dan me se cuya̱a̱n vaa rej xca̱a̱n ga̱ rej caxra̱' man chuman' yo' a . Ga̱a ne̱ xcaj ta'nga' so' chuman' yo' , ne̱ vi̱j míj táá yavíj cientó kilómetro vaa chuman' yo' rej xca̱a̱n do̱' , rej caxra̱' do̱' , rej xta̱' uún do̱' a . Dan me se cuya̱a̱n vaa rej xca̱a̱n do̱' , rej caxra̱' do̱' , rej xta̱' do̱' , man chuman' yo' a .
Ga̱a ne̱ dan me se xcaj ta'nga' so' rej xca̱a̱n xta̱' chingá yo' , ne̱ va'nu̱j chiha̱a̱ ca'a̱nj metró ta̱j doj vaa chraan chingá yo' xta̱' a . Dan me se ase vaa xcaj ta'nga' yuvii̱ rasu̱u̱n ro' , da̱nj vaa xcaj ta'nga' se‑mo̱zó Diose̱ yo' nu̱' chingá yo' a .
Ne̱ ina̱nj yahij jaspe me nu̱' chraan yo' , ne̱ ina̱nj aga' oró míí sa̱' me nu̱' chuman' yo' , ne̱ ase vaa vidrió ro' , da̱nj vaa nu̱' aga' oró míí sa̱' yo' a .
Ne̱ canó me a̱' yahij chuguu̱n tu've̱e̱ ndo'o ro' , nó rihaan tacóó chuman' yo' a . Dan me se yo'o̱ yuvej xi̱j na̱j tacóó chraan ro' , me yahij jaspe , ne̱ yo'ó yuvej ro' , me yahij zafiro , ne̱ yo'ó yuvej ro' , me yahij ágata , ne̱ yo'ó yuvej ro' , me yahij esmeralda a .
Ne̱ yo'ó yuvej ro' me yahij ónice , ne̱ yo'ó yuvej ro' , me yahij cornalina , ne̱ yo'ó yuvej ro' , me yahij crisólito , ne̱ yo'ó yuvej ro' , me yahij berilo , ne̱ yo'ó yuvej ro' , me yahij topacio , ne̱ yo'ó yuvej ro' , me yahij crisopraso , ne̱ yo'ó yuvej ro' , me yahij jacinto , ne̱ yo'ó yuvej ro' , me yahij amatista a . Ne̱ nu̱' nij yahij yo' ro' , nó rihaan 'o̱ 'o̱ nij yuvej xi̱j na̱j tacóó chingá chuman' yo' a .
Ne̱ chuvi̱j nij ta'yaa ta̱j rej atúj yuvii̱ rque chuman' ro' , me rmii perlá na̱nj a . Dan me se o̱rún' rmii perlá yo' me 'o̱ 'o̱ nij ta'yaa a . Ne̱ ina̱nj aga' oró míí sa̱' me nu̱' nij callé ta̱j rque chuman' yo' , ne̱ ase vaa raa̱n vidrió ro' , vaa nu̱' aga' oró míí yo' a .
Ne̱ nuvi' nuvií noco̱o quene'én 'u̱nj rque chuman' yo' ma' . 'O̱ se ma'a̱n Diose̱ síí 'ni̱j ra'a man ní' síí uun nucua̱j qui'ya̱j cunuda̱nj ga̱ ma'a̱n matzinj le'e̱j me ro̱j síí guun nuvií rque chuman' yo' na̱nj ado̱nj .
Ne̱ ne achiin güii do̱' , yavii do̱' , chugu̱u̱n rihaan chuman' yo' a̱ ma' . 'O̱ se ma'a̱n Diose̱ chuguu̱n rihaan chuman' yo' , ne̱ ma'a̱n matzinj le'e̱j yo' guun aga' chuguu̱n rque nu̱' chuman' yo' na̱nj chugua̱nj .
Ne̱ cunuda̱nj nij yuvii̱ ma̱n rihaan chumii̱ , curuvi̱' ni̱'yaj nij so' cache̱e̱ nij so' , qui'ya̱j ma'a̱n chuman' yo' a . Ne̱ nij síí nica̱j suun rey ro' , me se nica̱j nij so' nu̱' si'yaj nij so' rasu̱u̱n sa̱' , 'na' nij so' rque chuman' yo' a .
'O̱ se ina̱nj rej ranga̱' ga̱a̱ yo' , ne̱ daj chiha̱a̱ míj se̱ caráán nii ta'yaa ta̱j tu'va chuman' yo' ma' . 'O̱ se taj va̱j rej nii̱ chuman' yo' ma' .
Ne̱ nu̱' rasu̱u̱n sa̱' nica̱j cunuda̱nj nij yuvii̱ ma̱n rihaan chumii̱ me se ca'a̱nj ni̱caj nii nu̱' rasu̱u̱n sa̱' yo' rque chuman' yo' a .
Tza̱j ne̱ taj va̱j a̱ doj se chi'i̱i̱ catu̱u̱ rque chuman' yo' ma' . 'O̱ se síí 'yaj se chi'i̱i̱ do̱' , síí a'mii ne̱ do̱' , se̱ catúj nij so' daj chiha̱a̱ míj rque chuman' yo' a̱ man ado̱nj . Tza̱j ne̱ o̱rún' nij síí no̱ se‑chuvi̱i rihaan danj matzinj le'e̱j yanj libró no̱ se‑chuvi̱i nij síí ga̱a̱ i'na̱' ga̱ Diose̱ nu̱' cavii nu̱' ca'anj ro' , o̱rún' nij so' me nij síí catu̱u̱ rque chuman' yo' na̱nj ado̱nj .
Ga̱a ne̱ tihaa̱n se‑mo̱zó Diose̱ yo' 'o̱ chráá rihanj , ne̱ chráá nu̱u̱ na 'yaj vaa i'na̱' yuvii̱ ga̱ Diose̱ nu̱' cavii nu̱' ca'anj me chráá yo' a . Ne̱ nda̱a chuguu̱n raa̱n ma'a̱n chráá yo' a . Ne̱ chráá yo' ro' , me avii tacóó chruun xlá sa̱' xrúún Diose̱ do̱' , xrúún matzinj le'e̱j do̱' a .
Ne̱ tanu̱u̱ callé noco̱o ta̱j rque chuman' yo' nicun' chruun 'yaj vaa i'na̱' yuvii̱ ga̱ Diose̱ nu̱' cavii nu̱' ca'anj a . Dan me se nu̱' niha̱ tu'va chráá yo' nicun' chruun yo' a . Ne̱ vaa chuvi̱j chruj rii chruun yo' , ne̱ dan me se ino̱ vaa chruj rii chruun yo' 'o̱ 'o̱ yavii , ne̱ dan me se cunu̱' yo' mán chruj raa̱ chruun yo' a . Ne̱ coj ma̱n ra'a chruun yo' ro' , 'yaj nahuun sa̱' cunuda̱nj nij yuvii̱ ma̱n rihaan chumii̱ a .
Ne̱ taj va̱j a̱ doj rasu̱u̱n chre̱e ma̱n yo' a̱ ma' . Ne̱ chruun xlá sa̱' xrúún Diose̱ do̱' , xrúún matzinj le'e̱j do̱' , nicun' chuman' yo' , ne̱ yo' me rej ma̱n nij síí 'yaj suun rihaan so' a .
Ne̱ riha̱a̱n ya̱ quene'e̱n nij so' rihaan ma'a̱n ya̱ Diose̱ , ne̱ quino̱ se‑chuvi̱i Diose̱ caan rihaan nij so' ,
ne̱ taj va̱j rej nii̱ quene'e̱n nij so' rej yo' a̱ ma' . Ne̱ se̱ cachiin aga' chuguu̱n do̱' , naán güii do̱' , rihaan nij so' a̱ ma' . 'O̱ se ma'a̱n Diose̱ síí 'ni̱j ra'a man ní' chuguu̱n rihaan nij so' , ne̱ dan me se gu̱un chij nij so' nu̱' cavii nu̱' ca'anj ga̱ Diose̱ na̱nj chugua̱nj .
Ga̱a ne̱ cataj uún se‑mo̱zó Diose̱ yo' rihanj a : ― Vaa che'é ga̱a̱ nucua̱j rá so̱' man nana̱ ya̱ nihánj ei . Ne̱ Diose̱ síí 'ni̱j ra'a man ní' síí uun chij nimán nij síí nata' se‑na̱na̱ so' ro' , ca'néé so' man se‑mo̱zó so' rihaan nij síí 'yaj suun rihaan so' , che'é rej ti̱haa̱n se‑mo̱zó so' rihaan nij so' rasu̱u̱n nichru̱n' gu̱un ado̱nj ― taj se‑mo̱zó Diose̱ yo' rihanj a .
Dan me se : ― Nichru̱n' cuchi̱j rihaan soj ei ― taj Jesucristó rihaan ní' a . Dan me se cavi̱i̱ sa̱' síí uno nu̱' nana̱ no̱ rihaan yanj nihánj nana̱ taj xna'anj da̱j gu̱un rej rihaan ní' a .
'U̱nj si̱j cu'na̱j Juan ro' , me síí cuno nu̱' nana̱ nihánj , ne̱ 'u̱nj me síí quene'en nu̱' rasu̱u̱n nihánj a . Dan me se ga̱a quisíj cunó 'u̱nj do̱' , quene'én 'u̱nj do̱' , ga̱a ne̱ canicun' ru̱j 'u̱nj na'vi̱j 'u̱nj rihaan se‑mo̱zó Diose̱ síí tihaa̱n nu̱' rasu̱u̱n nihánj rihanj a .
Tza̱j ne̱ cataj so' rihanj a : ― Se̱ qui'yáá so̱' da̱nj ma' . 'O̱ se síí 'yaj suun rihaan Diose̱ ga̱ so̱' do̱' , ga̱ taran' nij tinúú so̱' nij síí nata' se‑na̱na̱ Diose̱ síí 'yaj nu̱' nana̱ no̱ rihaan yanj nihánj do̱' , mej na̱nj ado̱nj . Rihaan o̱rún' Diose̱ na'vi̱j so̱' á ― taj so' rihanj a .
'O̱ se cataj uún so' ― Se̱ caráán yuve̱ so̱' se‑na̱na̱ Diose̱ nana̱ taj xna'anj da̱j gu̱un rej rihaan ní' nu̱' nana̱ no̱ rihaan yanj nihánj ma' . 'O̱ se nichru̱n' quisi̱j güii gu̱un nu̱' nij rasu̱u̱n nihánj na̱nj ado̱nj .
Che'é dan nij síí 'yaj cacun' ro' , yo'o̱ qui'ya̱j nij so' cacun' , ne̱ síí chi'i̱i̱ nimán ro' , yo'o̱ ga̱a̱ chi'i̱i̱ nimán so' á . Ne̱ síí vaa nica̱ nimán , tza̱j ne̱ yo'o̱ naqui'ya̱j sa̱' so' nimán so' , ne̱ síí vaa sa̱' rihaan Diose̱ ro' , yo'o̱ ga̱a̱ sa̱' so' rihaan Diose̱ á ― taj se‑mo̱zó Diose̱ yo' a .
Dan me se Jesucristó taj : ― Nichru̱n' cuchi̱j rihaan soj ei . Ne̱ ni̱caj 'u̱nj se na̱ru'vee 'u̱nj rihaan soj chugua̱nj . Dan me se na̱ru'vej rihaan 'o̱ 'o̱ soj nda̱a vaa rasu̱u̱n qui'yaj 'o̱ 'o̱ soj ado̱nj .
Dan me se ase vaa letrá A do̱' , ase vaa letrá Z do̱' , vaa 'u̱nj a . Dan me se 'u̱nj ro' , me síí ta̱j ya̱a̱n rihaan cunuda̱nj , ne̱ veé 'u̱nj me síí noco̱' xcó cunuda̱nj a . Ne̱ veé 'u̱nj me síí nicu̱n' asi̱j ga̱a guun chumii̱ , ne̱ veé 'u̱nj ro' , me síí canicu̱n' nu̱' cavii nu̱' ca'anj a .
” Cavi̱i̱ sa̱' uxrá nij síí na'nu' saga̱n' ne̱ navij cacun' ata̱ so' a . 'O̱ se cuno̱ xcúún nij so' cha̱ nij so' chruj ma̱n raa̱ chruun 'yaj ga̱a̱ i'na̱' yuvii̱ ga̱ Diose̱ nu̱' cavii nu̱' ca'anj , ne̱ catu̱u̱ nij so' ta'yaa ta̱j tu'va chuman' yo' a .
Tza̱j ne̱ xa̱' nij síí 'yaj nda̱a vaa 'yaj chuvee , tza̱j ne̱ xe' ro' , quina̱j nij so' do̱' , nij síí chru̱u̱n do̱' , nij síí 'yaj se chi'i̱i̱ ga̱ chana̱ do̱' , nij síí ticavi' man tuvi' do̱' , nij síí na'víj rihaan ya'anj cacój yuvii̱ do̱' , nij síí niha̱' rá ca'mi̱i̱ nana̱ ne̱ do̱' a .
” 'O̱ se 'u̱nj Jesucristó ro' , me se ca'néé 'u̱nj se‑mo̱zó 'u̱nj cuchi' so' rihaan nij soj nata̱' so' nana̱ nihánj rihaan soj , che'é rej ca'a̱nj soj cata̱j xna'anj soj nana̱ nihánj rihaan cunuda̱nj nij síí amán rá ni'ya̱j manj ne̱ 'o̱ 'o̱ chuman' ado̱nj . 'U̱nj ro' , me ta'níí ta'nij si'no̱ síí cu'na̱j David , ne̱ noco̱' xna'anj tuvi̱' so' ga̱j ei . Ne̱ ase vaa yati' xta'ngaa avii nichru̱n' rá ranga̱' ro' , vaa 'u̱nj rihaan chumii̱ ado̱nj ― taj Jesucristó a .
Ne̱ dan me se Nimán Diose̱ do̱' , chana̱ gu̱un nica̱ Jesucristó do̱' , taj ro̱j so' : “ Cuva̱' so̱' ei ” , taj ro̱j so' a . Ne̱ síí uno nana̱ nihánj ro' , cata̱j so' : “ Cuva̱' so̱' á ” , cata̱j so' rihaan tuvi' so' a . Ne̱ síí nacoo̱ na ro' , ca'na̱' so' , ne̱ co'o̱ so' na 'yaj vaa i'na̱' yuvii̱ ga̱ Diose̱ nu̱' cavii nu̱' ca'anj , sese me rá so' a . Se̱ naru'vee so' a̱ 'ó cha'aa che'é na yo' ma' . 'O̱ se co'o̱ u̱u̱n so' na yo' na̱nj ado̱nj .
Dan me se 'u̱nj ro' , me síí nata' nu̱' nana̱ no̱ rihaan yanj nihánj rihaan nij soj , ne̱ nana̱ taj xna'anj da̱j gu̱un rej rihaan ní' me nana̱ nihánj chugua̱nj . Ne̱ sese nuta̱' yo'o̱ so' doj yo'ó nana̱ uún rihaan yanj nihánj , ne̱ quira̱n' so' nu̱' sayuun taj xna'anj yanj nihánj , qui'ya̱j Diose̱ ado̱nj .
Ne̱ sese tiri̱' yo'o̱ so' ta'a̱j nij nana̱ no̱ rihaan yanj nihánj nana̱ taj xna'anj da̱j gu̱un rej rihaan ní' , ga̱a ne̱ daj chiha̱a̱ míj se̱ chá so' chruj ma̱n raa̱ chruun 'yaj ga̱a̱ i'na̱' yuvii̱ ga̱ Diose̱ nu̱' cavii nu̱' ca'anj nda̱a vaa taj xna'anj yanj nihánj , qui'ya̱j Diose̱ ma' . Ne̱ se̱ cayáán so' chuman' gue̱e̱ , nda̱a vaa taj xna'anj yanj nihánj , qui'ya̱j Diose̱ ma' .
Dan me se Jesucristó síí nata' ya̱ nana̱ nihánj me se taj so' , ne̱ : ― Ra'ya̱nj cuchi̱j rihaan soj ei ― taj so' rihaan ní' a . “ Veé da̱nj ga̱a̱ ya̱ ei . Cuva̱' so̱' Jesucristó , cuva̱' so̱' si̱j 'ni̱j ra'a man núj á ” , taj ní' rihaan Jesucristó ado̱nj .
Dan me se me rá 'u̱nj qui'ya̱j ndo'o Jesucristó si̱j 'ni̱j ra'a man ní' se lu̱j che'é nij soj na̱nj ei . Veé da̱nj ga̱a̱ ya̱ ei .
