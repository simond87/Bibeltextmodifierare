Mukaanda kinkaaka kya Yesu Kiristo , mwaana Davidi , mwaana Abalaami .
Abalaami wabuta Isaki , Isaki wabuta Yakobe , Yakobe wabuta Yuda na bampaangi baandi .
Yuda wabuta Fare na Dzara mu Tamara . Fare wabuta Eseromo , Eseromo wabuta Arama .
Arama wabuta Aminadaba , Aminadaba wabuta Naasoni . Naasoni wabuta Salemoni ,
Salemoni wabuta Bwese mu Lakabi , Bohese wabuta Yobede mu Luta , Yobede wabuta Yesayi ,
Yesayi wabuta Davidi mbyaasi . Davidi wabuta Solomo mu mukasi Urya ,
Solomo wabuta Lobohami , Lobohami wabuta Abya , Abya wabuta Asafi ,
Asafi wabuta Yosafati , Yosafati wabuta Yorama , Yorama wabuta Odzya ,
Odzya wabuta Yohatama , Yohatama wabuta Akadzi , Akadzi wabuta Edzekya ,
Edzekya wabuta Manase , Manase wabuta Amosi , Amosi wabuta Yosya ,
Yosya wabuta Yekonya na bampaangi baandi , mu ntaangu ya natunu baatu ku Babiloni .
Ha mambisa ma natunu baatu ku Babiloni , Yekonya wabuta Salatyeli , Salatyeli wabuta Dzorobabele ,
Dzorobabele wabuta Abiyudi , Abiyudi wabuta Elyakimi , Elyakimi wabuta Adzoro ,
Adzoro wabuta Sadoki , Sadoki wabuta Akimi , Akimi wabuta Eliyudi ,
Eliyudi wabuta Eleyadzara , Eleyadzara wabuta Matani , Matani wabuta Yakobe ,
Yakobe wabuta Yosefi , mulumi Mariya , maba buta Yesu wubateelaa ti Kiristo .
Biseendu byobinso : kuholosono mu Abalaami natee mu Davidi , biseendu kuumi na bina ; kuholosono mu Davidi natee natunu baatu ku Babiloni , biseendu kuumi na bina ; kuholosono natunu baatu ku Babiloni natee mu Kiristo , biseendu kuumi na bina .
Mbutukulu ya Yesu Kiristo yaba bumabu . Mariya , nguri yaandi , waba na lulelusunu lwa makweele na Yosefi . Tekesele badzakala nzo mosi , nde wabaka yimi mu mpinu dza Mpeeve Yangisi .
Yosefi , mulumi waandi , bu kaba muutu wasuunguma na bu kaba wahele kutya kumusaana ha busu bwa baatu , watsima kuhambikisa na nde mu nsweeki .
Bu kaba mu kwetsima mimyo , mbasi ya Mfumu yamumonokono mu ndosi , yamuleele ti : « Yosefi , mwaana Davidi , yaa ba na boomo ko mu kuholo Mariya , mukasi waaku , bukuri mwaana wubutuka mu nde , mu mpinu dza Mpeeve , wangisi .
Nde sa kabuta mwaana wa mubakala na ye sa wamuteele nkuumbu Yesu ; bukuri nde sa kabvuukisa baatu baandi mu masumu ma bo . »
Myominso mimyo mayirimini , mpisi heki ma leeriri Mfumu mu mubikiri , meende mu mana :
« Mono , mwaa-ntuumba ya nswaasa sa kabaka yimi , na sa kabuta mwaana wa mubakala , na sa bamuteele nkuumbu Emanweli . » – Mbangukulu ti : « Nzaambi wuri na beetu » . –
Yosefi kamanaa kusiimbika tolo , wayirika bunu bwa mutumini mbasi ya Mfumu , na waholo mukasi waandi .
Ngo nde kasii yaaba kimpene kya mukasi ko , natee ku kabutiri mwaana , na wamuteele nkuumbu Yesu .
Yesu wabutuka ku Beteleemi dya Yudaya , mu ntaangu yiri Erode mbyaasi . Mono , bangaa-madyeele bafumini ku mpele ya este bayisa ku Yerusalemi .
Baleele ti : « Mbyaasi Bayudayo yibutukiryee kuri kari ? Bukuri beetu twamwiini mbwetete yaandi , ku palilaa ntaangu , ngo twiisiri mu kumusaambila . »
Mbyaasi Erode kayukaa bubwo , mutima wasa mambaawu na Yerusalemi dyodinso se .
Nde kakutukisaa bakuutu ba bangaa-nzaambi , na batini ba mangisi ba kaanda , wabafuula ku butukiryee Kiristo .
Bo bamuleele ti : « Ku Beteleemi dya Yudaya , bukuri mubikiri watinini bumabu ti :
" Ye Beteleemi mu nsi ya Yudaya , ye wuri kwaandi bvula dibvuriri buntele mu mabvula mamanene mari mu Yudaya ko ; bukuri mu ye mu palila mutwaalisi , wutwaalisa kaanda dyaami , Isaheli . " »
Hanaho , Erode kateelaa bangaa-madyeele munsweeki , wasaka kuyaaba nadededee kuri bo ntaangu ya monikini mbwetete .
Nde wabasindika ku Beteleemi waleele ti : « Lumana kweende lo sakee kuyaaba nadededee mitariri mwaana . Bu lumeeni na kumudzuukila , yaabisee me mpisi me se nyeende mu kumusaambila . »
Bo bamanaa kuyuka mya leeriri mbyaasi bayende , na mono , mbwetete yi bamwii ku palilaa ntaangu , yaba kweyendaana ku mankula ma bo , natee ye teleme ha kisusungu na haba mwaana .
Bu bamono mbwetete , bo bakeembe mu kiminu nkati kyakinene .
Bakotaa mu nzo , bamwiini mwaa-mwaana wansoombo , na Mariya nguri yaandi . Bo batsukuma na bamusaambila ; tumi badzibulaa bisweekulu bya bo , bamuheeri bikabu : woolo , libano , na mire .
Bo babalubula mu ndosi , mu kuhele kubvutukila kuri Erode . Bo baholo nzila yikimi mu kweende ku bula bwaaku .
Bangaa-madyeele bamanaa kubvutuka , mono , mbasi ya Mfumu yamonokono kuri Yosefi mu ndosi , yamuleele ti : « Teleme , holo mwaana na nguri yaandi , na yitika ku Ngipiti , dzakala kukwo , natee ku nyikuleele me ; bukuri Erode weki mu kiteesu kya kusaka mwaana mpisi kamudzusa . »
Nde katelemaa bunu butsuku bubwo , horiri mwaana na nguri yaandi , na wayende kweesweeme ku Ngipiti .
Nde wadzakala kukwo natee kwafwiiri Erode ; mpisi heki ma leeriri Mfumu mu munwa mubikiri meende mu mana , ti : « Me nyateele mwaana waami mu kupala mu Ngipiti . »
Erode kamonaa ti bangaa-madyeele bamuwunini , nde wabaka nkesi dzamakwa , na waheeke baatu mu kweedzusa mwaa-baala bobanso bari ku Beteleemi na bari mu nkoonsi yoyinso , ba mvula dzoolo natee ku nsuku , bunu bwaba bwayelemene na ntaangu yi bamutswikisiri kuri bangaa-madyeele .
Haho ma leeriri mubikiri Yelemiya mayende mu mana , ti :
« Mbeembu mosi ku yayukukini ku Lama , bidilu na minyoongi myalaka . Lakele wuri mu kudila baala baandi , na wabisa ti bamuboondo , bukuri baala beki bo pe . »
Erode kamanaa kufwa , mbasi ya Mfumu yamonokono Yosefi mu ndosi ku Ngipiti ,
yaleele kuri nde ti : « Teleme , holo mwaana na nguri yaandi , na bvutuka ku nsi ya Isaheli , bukuri babo baba sakaa kudzusa mwaa-mwaana bamwaafwa . »
Nde katelemaa , neeti mwaana na nguri mwaana , na wakoto ku nsi ya Isaheli .
Yosefi kayukaana ti Arkelaho wuri mu kutuma nsi ya Yudaya , ha kibeendu kya Erode taayi dyaandi , wamono boomo mu kweende kukwo . Bamulubula mu ndosi , nde wayende kweesweeme mu nkoonsi ya Ngalili .
Bu katubuka , nde wadzakala ku bvula dya Nadzareti , mpisi heki ma leeriri babikiri meende mu mana , ti : « Sa bamuteele ti wa ku Nadzareti . »
Mu biluumbu bibyo , Yowane Mubotiki wamonoko mu nsi yankatu ya Yudaya , mu kwebikisa
[ na ] kweleele ti : « Yiingee madyeele , bukuri Kimfumu kya mayulu kikokisiri . »
Mu nde , Esaya mubikiri kaba dzoonsolaana ha kaba leele ti : « Mbeembu ya wunde wukwebikisa mu nsi yankatu ti : Yirikeenu munsaku Mfumu , suungukeenu manzila maandi ! »
Nde , Yowane , waba na kinkuta kya myoosi mya kamelo , na musweele wa mukaanda kibulu mu luketu lwaandi . Nde waba kwedya bambambala na maasi ma nyosi ya ku bitiiti .
Bari Yerusalemi bobanso , bari Yudaya , na bari mu nkoonsi yoyinso ya Yorodani , baba kweendaa kuri nde ,
na nde waba babotokaana mu nyari ya Yorodani mu ntambukulu masumu maaku .
Bu kamono Bafarisi balaka na Basaduki baba kwiisaana mu kuri ti nde kababotoko , wabaleele ti : « Kitsuumbu kya bampiri , na walusoongiri bwa kuyitikila nkesi dziri mu kwiisa ?
Soongeenu biyiriki byayelemene na nyiingulu madyeele ,
na yaa lubeke kweleele mu beenu-meene ko ti : " Taayi dya beetu Abalaami . " Bukuri me nyiluleele ti : mu matari ma lo Nzaambi telemisi baala kuri Abalaami !
Kikuba kyeki kyasuusa ha yulu myaansi mya muti ; ngo mpisi muti wahele kubuta bimbutu byabibwete , lo wa kutabala na wa kutuba ku mbaawu .
Me nyilubotoko mu maampa mu ntoono nyiingulu madyeele ; ngo wunde wukwiisa ku mambisa ma me , bvuriri makwa na me , me nyahele kukuka mu kusyonono masapaatu ma nde . Nde sa kalubotoko mu Mpeeve Yangisi na mu mbaawu .
Nde wuri na kiyengese mu kooko kwaandi , sa kakoombolo mbasi yaandi , sa kakutukisa mankono maandi ku yulu talaka , ngo sa kayoko bitiiti ku mbaawu yiri yadzimaa ko . »
Yesu kafumuna ku Ngalili , wiisiri ku Yorodani kuri Yowane , mpisi Yowane kamubotoko .
Kasi Yowane wamutungukula , wamuleele ti : « Me nyiri na nzala kutaambula mbotokulu kuri ye ; kasi ye ngo weki kwiisa kuri me ? »
Yesu wabvutula , waleele kuri nde ti : « Hemese mu lumalu ; bukuri bubwo bwayelemene kuri beetu na ye mu kukukisa nsungumunu yoyinso . » Haho , Yowane wataambula .
Yesu na kumubotoko na kutoomboko ku nkoto ; na mono , mayulu madzibuma [ mu ntoono ya nde ] , na nde wamono Mpeeve ya Nzaambi yakulumuka , bunu beembe [ na ] yayisa ha yulu nde .
Na mono , mbeembu ya nangukina ku mayulu yaleele ti : « Wumawu ngo mwaana waami wa mutima ; mu nde me nyimonaa kiminu . »
Hanaho , Mpeeve yanata Yesu ku nsi ya nkatu , mpisi dyabulu kamusa mu nsindukulu .
Bu kakoto loomi mu biluumbu makuumi mana ma mwiini na makuumi mana ma butsuku , ku manunu nde wakolo nzala .
Musindukiri bu kakokosolo wamuleele ti : « Mbuti ye mwaana Nzaambi , leele ti matari ma makituka mampa . »
Yesu wabvutula ti : « Diri dyatinu ti : " Muutu kari mbeele mwooyo mu mana mampa kitsu ko ; ngo se mu maampu momanso mapala mu munwa Nzaambi . " »
Haho , dyabulu wamunata ku bvula dyangisi , na wateeteke ku yulu nsoongi Nzo-nzaambi ,
na wamuleele ti : « Mbuti ye mwaana Nzaambi , sonoko ku nsuku-nsi ; bukuri diri dyatinu ti : " Nde sa kaha lutumu kuri bambasi baandi mu ntoono ye , na bo sa bakunaanguna mu myooko , mu kubata ti kuulu kwa ye kukwiisa kubumina kya mu tari . " »
Yesu wabvutula kuri nde ti : « Diri dyatinu se ti : " Yaa suusa Mfumu Nzaambi yaaku mu nsindukulu ko . " »
Dyabulu wabweese kumunata ku yulu mulaandu nkati wadzaangama kwalaka , wamusoongo bimfumu byobinso bya nsi na nkeembu ya byo .
Nde waleele kuri Yesu ti : « Me sa nyakuha byobinso bi , mbuti ye tsukumini me na kunsaambila . »
Hanaho Yesu waleele kuri nde ti : « Yisika , Satana ! Bukuri diri dyatinu ti : " Mfumu Nzaambi yaaku ye yelemini kutsukumina , na nde kitsu yelemini kusaambila . " »
Haho , dyabulu wamusisa ; na mono , bambasi bakokosolo na bamusalila .
Yesu kayuka ti Yowane bamukaanga , nde wayende ku Ngalili .
Nde wasisa Nadzara na wayende kweedzakala ku Kafarnawumi , mu teke mubu , mu mankoonsi ma Dzabuloni na ma Nefetali ;
mpisi mamo ma leeriri mubikiri Esaya meende mu mana ; nde waleele ti :
« Nsi ya Dzabuloni na nsi ya Nefetali , nzila ya mubu , ku simu dya Yorodani , Ngalili ya makaanda !
Baatu badzakala kunsa mampimbisi , bamwiini buungi bwabunene ; buungi bumonokini , kuri babo badzakala mu nsi na ha mposi ya lufwa ! »
Haho Yesu wabeke mu kwebikisa , na kweleele ti : « Yiingeenu madyeele , bukuri Kimfumu kya mayulu kikokisiri ! »
Bu kaba kweyende mu ndaambu mubu wa Ngalili , nde wamono bampaangi boolo , Simoni wubateelaa ti Petelo , na Andere mpaangi yaandi , bari mu kutuba siinga mu mubu ; bukuri bo baba bilebi .
Yesu waleele kuri bo ti : « Namee me , na me sa nyasa beenu bilebi bya baatu . »
Hanaho , bo babwoongolaa masiinga ma bo bamunemi .
Bu kayende ha mankula , wamono bampaangi boolo bakimi , Yakobo bo na mpaangi yaandi Yowane , baala ba Dzebedayi , munsa bwaatu na Dzebedayi taayi dya bo , bari mu kuloondo masiinga ma bo . Nde ha kabateele mbila .
Hanaho , bu basisa bwaatu na taayi dya bo , bamunama .
Tumi Yesu wayende mu Ngalili yoyinso , mu kweyikisa munsa manzo ma nkutukunu ma bo , na kweyaabisa Musamu Wamubwete wa Kimfumu , na kwetsinikisa mabeeru momanso , na bipfuumi byobinso bya baatu .
Mvuumfu yaandi yatsamukina mu Sirya dyodinso . Bamutwalikila babeeru bobanso baba na mabeeru ma bitsuumbu ngo bitsuumbu na ba kweluunga na mpasi , [ na ] baba na mampeeve mamabi , baba na bubeeru bwa kimbikila-ngoondo , baatu babobo binamu , na nde wabatsinikisa .
Mampuumbu malaka mafumini ku Ngalili , ku mumvuka wa mabula kuumi , ku Yerusalemi , ku Yudaya na ku simu dya Yorodani , maba kwemunamaana .
Yesu bu kamono mampuumbu , watoomboko ku yulu mulaandu , na bu kadzakala , bayiki baandi bakokosolo kuri nde .
Bu kabaangula mbeembu , wayikisa , waleele ti :
« Kiminu kiri na ba bawelu mu mpeeve , bukuri Kimfumu kya mayulu kya bo !
Kiminu kuri bari mu ngebe , bukuri sa bababoondo !
Kiminu kuri bari na bundeembu , bukuri bo sa bataambula butoto bunu saala !
Kiminu kuri bari na nzala na mpwiisu ya nsungumunu , bukuri sa bayukuta !
Kiminu kuri bari na mutima wangebe , bukuri sa bababakila ngebe !
Kiminu kuri batsyeemeke mu mitima , bukuri bo sa bamono Nzaambi !
Kiminu kuri basalila kiyeengi , bukuri sa babateele ti baala ba Nzaambi !
Kiminu kuri ba bari mu kwekwaamisa mu ntoono ya nsungumunu , bukuri Kimfumu kya mayulu kya bo !
Kiminu kuri beenu mbuti baatu balutuka , balukwaamisa , na baleele momanso mamabi [ mampya ] , mu beenu , mu ntoono me .
Monee kiminu na keembeenu kweenu , bukuri museendu weenu wuri wamunene mu mayulu ; mukwongo , bunubwo se bakwaamisini babikiri batekisiri na beenu . »
« Beenu luri mungwa butoto ; mbuti mungwa weki wahele nyeke , lo mu nki babweese kumubvutukila nyeke ? Lo kasii mufunu ko , bisiiri lo kunu kumulooso ku mbasi , ku kaba wadyaatu kuri baatu . »
« Beenu luri buungi bwa nsi . Bvula diri ha yulu mulaandu dikoobaanaa dyasweeme ko .
Bakoonamukaa mwiinda mu kumufuka kunsa mpiri ko , ngo mu kumusuusa ha yulu kitetukulu kya mwiinda , mpisi kaseme kuri bobanso bari munsa nzo .
Hemesee buungi bwa beenu buseme ha busu bwa baatu , mpisi bamono biyiriki byeenu byabibwete , na bakeembese Taayi dyeenu diri mu mayulu . »
« Yaa lutsima ko ti me nyayisa mu kunyanguna mangisi bunu pe babikiri ; me nyahele kwiisa mu kunyanguna , ngo mu kukukisa .
Mu ngwanwa me nyiluleele , natee buluta yulu na butoto , lo ti kisoni kiri nkuumbu i , bunu pe ti mpita mosi yiyaaluka mu mangisi ko , natee momanso mayirimini .
Ngo mbuti muutu sinini lutumu ti lumosi mu ntumu dzibvuriri buntele , na yikisiri se kuri baatu mu kusa bubwo , lo sa bamuteele ti wubvuriri buntele mu Kimfumu kya mayulu . Ngo wunde wumasalila , na wumayikisa , lo sa bamuteele ti mukuutu mu Kimfumu kya mayulu .
Mukwongo , me nyiluleele ti : mbuti nsungumunu yeenu yahele kubvula ti na ya batini ba mangisi na Bafarisi , lo beenu luri nkotulu mu Kimfumu kya ma mayulu ko . »
« Beenu lwayuka ti , baleele kuri bakuutu ti : " Yaa dzusa ko ; ngo wunde wudzusa , lo yelemini kuba watsuundusu . "
Ngo me nyiluleele ti : mpisi wunde wubakila mpaangi yaandi nkesi , lo yelemini kuba watsuundusu . Wunde wuleele kuri mpaangi yaandi ti : " kiwulu ! " , lo yelemini kuba watsuundusu kuri kikuutu ; Wunde wuleele kuri mpaangi yaandi ti : " Kilawuku ! " , lo mukesu , lubila lwa mbaawu .
Ngo mbuti ye wuri mu kuha kikabu ha yulu dziku , na baambukiri mwooyo ti mpaangi yaaku wuri na kooti mu ye ,
lo suusa kikabu kyaaku ha teke dziku haho , na yende tekesele kuyukusuna na mpaangi yaaku , tumi wiisa ha kikabu kyaaku .
Wasula na kuyukusuna na wunde wu luri lwabakana , mu ntaangu yi lwakiri mu nzila , mu kubata kuri ti wunde wu luri lwabakana kakwiisa kukuyekele kuri mutsuundisi ; na mutsuundisi kuri muyongolo , na bakusoko mu boroko .
Ngwanwa me nyikuleele ti , ye wuri mpalila mumwo ko , natee wakiri kufuta mwaa-mupata wampotulu . »
« Beenu lwayuka ti dyaleelu ti : " Yaa ta kimpala ko ! "
Ngo me nyileele ti : mpisi wunde wutala wa mukyeetu mu kumunyiima , lo mwaata kimpala na nde kunsa mutima waandi .
Mbuti diisu dyaaku dya lubakala dibwiisa ye mu masumu , lo yisila dyo na looso dyo la na ye , bukuri bubvuriri bubwete kuri ye , mu kufuukisa kinamu kimosi mu binamu byaaku , mpisi heki nyutu yaaku yoyinso yihele kuba yatubu ku lubila .
Mbuti kooko kwaaku kwa lubakala kubwiisa ye mu masumu , lo taabala kwo na looso kwo la na ye , bukuri bubvuriri bubwete kuri ye , mu kufuukisa kinamu kimosi mu binamu byaaku , mpisi heki nyutu yoyinso yihele kweende ku lubila . »
« Dyaleelu se ti : " Mbuti muutu wubinga mukasi waandi , lo kamuha mukaanda wa nzusulu makweele . "
Ngo me nyiluleele ti : mpisi wunde wubinga mukasi waandi , mbuti ka kuri wabwa mu mvuutunu yadika ko , lo nde wumusinda mu kuta kimpala ; na mbuti muutu kweeriri mukyeetu wu bamwaabinga , lo nde teeri kimpala . »
« Beenu lwabweese kuyuka ti dyaleelu kuri bakuutu ti : " Yaa sinina maalu maaku ko , ngo ye yelemini kubvumina maalu maaku ha busu bwa Mfumu . "
Ngo me nyiluleele ti : Yaa lulaba maalu ti mu ntaangu mosi ko , ti mu yulu , bukuri yulu ngo mboloko Nzaambi ,
ti mu butoto , bukuri butoto ngo nkata miilu myaandi ; ti mu Yerusalemi , bukuri didyo ngo bvula dya Mbyaasi yayinene .
Yaa laba maalu mu mutu waaku ko , bukuri ye lo wubangisina kuhembekese , bunu pe kupiindisa lufu ti lumosi ko .
Nzoonsulu yaaku yiba mbuti " heehe " , lo " heehe " , mbuti " pele " , lo " pele " ; mi babweese kuleele ha yulu haho , lo mya Ngaa-bubi . »
« Beenu lwayuka dyaleelu ti : " Diisu mu diisu , na diinu mu diinu . "
Ngo me nyiluleele ti : yaa lutuungukila ngaa-bubi ko . Ngo muutu kakulata mbata ha tama [ dya ye ] dya lubakala , lo taamba se na dya kaka .
Kuri muutu wutiiri kunata ye ku muyalu , na kuholo kinkuta kya ye , lo hemese kaholo se na kiyuungu kyaaku .
Mbuti muutu wukukwiikisa mu kudyaata fuunda dimosi dya bitaki na nde , lo dyaata mafuunda moolo na nde .
Kuri muutu wukuloombo , lo muha ; na kuri wunde wutiiri kusoombo kuri ye , lo yaa mutekele mbisa ko . »
« Beenu lwayuka , dyaleelu ti : " Tya mbaasi yaaku , na bele mutaatu waaku . "
Ngo me nyiluleele ti : Tyeenee bataatu beenu , na saambilee mu babo bakwelunwaanisa ,
mpisi luba baala ba taayi dyeenu diri ku mayulu , bukuri nde wuteekisaa mwiini waandi ha yulu bababi , na ha yulu bababwete , na wunokisaa mvula ha yulu basuunguma , na ha yulu bahele kusuunguma .
Bukuri mbuti beenu kutya bani ba koolutyaana , lo nkya museendu beenu lutaambula ? Buri batori ba mpaku bo se kari bunubwo bakoosaanaa ko ?
Na mbuti beenu mboto kweha kunu kuri bampaangi beenu kitsu , lo nki beenu lusiiri bibvuriri ? Buri bangooyi se kari bunubwo bakoosaanaa ko ?
Hango beenee bayirima kwakuka , bunu buri Taayi dyeenu diri ku mayulu nde wayirima kwakuka . »
« Seenee madyeele , mu kuhele kusalila nsungumunu yeenu ha busu bwa baatu , mu nzala kumonoko kuri bo . Mbuti ka bubwo ko , lo beenu lutaambula museendu ko , kuri Taayi dyeenu diri mu mayulu .
Habaanaa wuha kikabu kuri bawelu , lo yaa sika mvumvuri ko ha busu bwa ye , bu koosaana bangaa-bumpitu-bumpyoongo , mu manzo mankutukunu , na mu manzila , mpisi baatu babasiika . Ngwanwa me nyiluleele ti : bo bakootaambula museendu waaku .
Ye habaanaa wuha kikabu kuri bawelu , lo kooko kwa ye kwalumoso yaa kuyaaba ma yirika kooko kwa ye kwa lubakala ko ,
mpisi heki kikabu kya ye kiba kya nsweeki ; na Taayi dyaaku , wumonaa mu nsweeki , sa kakubvutukila . »
« Habaanaa lusaambila , lo yaa luba bunu bangaa-bumpitu-bumpyoongo ko , bukuri bo batiiri kwesaambila mu mutele , mu manzo mankutukunu na mu makuumbu ma manzila , mpisi baatu beebamono . Mu ngwanwa me nyiluleele ti : bo bakootaambula museendu waaku .
Ngo kasi ye , habaana wusaambila , lo koto kunsa kihekiri kyaaku , kaanga mweelu , na saambila Taayi dyaaku mu nsweeki , na Taayi dyaaku , wumonaa mu nsweeki , sa kakubvutukila . »
« Habaanaa lusaambilaa , lo yaa lulandukinaa bitoolo ko bunu bangooyi ; bukuri bo kutsima ti mu bitoolo byalaka bo bataambula mamvutu .
Yaa lufwanikina na bo ko ; mukwongo , Taayi dyeenu yaari bi luri na nzala byo , tekekesele beenu lumuloombo .
Hango beenu bumabu luyelemini kusambikila : " Taayi dyeetu diri mu mayulu , hemese nkuumbu yaaku yiduma ;
hemese kimfumu kyaaku kiisa ; hemese kutya kwa ye kuyirima ha butoto , bunu buri ku yulu .
Tuha byandya byeetu bya kiluumbu ki , lolo dimadi .
Tuhemesene bubi bweetu , bunu bu twahemisini beetu se babee tuyirikila mamabi .
Yaa tunata mu nsindukulu ko ; ngo ye tukuula kuri Ngaa-bubi . " »
« Mbuti beenu luhemisinaana baatu mamabi maaku , lo Taayi dyeenu diri ku yulu se sa kaluhemesene .
Ngo mbuti beenu lwahele kuhemesene baatu , lo Taayi dyeenu se ka kaluhemesene mamabi meenu ko . »
« Habaana luri kunsa loomi , lo yaa luba na kidziri kya ngebe ko , bunu bangaa-bumpitu-bumpyoongo . Bo bakitula kidziri mpisi heki bamonokono kuri baatu ti bari kunsa loomi . Ngwanwa me nyiluleele ti : bo bakootaambula museendu waaku .
Ngo kasi , ye habaanaa wuri kunsa loomi , lo swaaka kidziri kyaaku , kwasa mananaasi ku mutu waaku ,
mpisi hele kumonokono kuri baatu ti ye wuri kunsa loomi , ngo monokono kuri Taayi dyaaku mu nsweeki , na Taayi dyaaku , wumonaa mu nsweeki , sa kakubvutukila . »
« Yaa lwekutukisa busina bweenu ha butoto ko , hari bubwiilila bansyelisi na bisekisi , na hari bangaa-kwiibi babula na bayiba .
Ngo kutukiseenu busina bweenu ku yulu , kukwo kuri lo bansyelisi na bisekisi bahele kudya , na kukwo se kuri bangaa-kwiibi bahele kubula na kuyiba .
Bukuri haho ha sweeku busina bwa ye , hanaho se haba mutima waaku . »
« Diisu ngo mwiinda nyutu . Mbuti diisu dya ye dyaditsiina , lo nyutu ye yoyinso yiri kunsa buungi .
Ngo mbuti diisu dya ye dyabeele , lo nyutu ye yoyinso yiri kunsa mampimbisi . Ngo mbuti buungi buri mu ye bweki kuba mampimbisi , lo mampimbisi mamo nkati ma bubokoro . »
« Kuri muutu ko wuri lo bangusini kusalila bamfumu boolo ; mukwongo nde lo sa kabele wamosi , na kutya wakaka ; bunu pe sa kakaangama mu wamosi , na kunyaafuna wakaka . Ka lutsiitsa kusalila Nzaambi kiteesu kimosi na mboongo ko . »
« Hango-nkuumbu , me nyileele kuri beenu ti : Yaa lwenyoongo mu ntoono kidziingu kyeenu ko , mu bi ludya , [ bunu pe bi lunwa ] , na mu ntoono nyutu ko , mu bi lulwaata . Buri kidziingu kyahele kubvula na byandya , na nyutu yahele kubvula na binkuta ?
Talee banoni ba yulu : Bo bakookunaa ko , bakootolaa ko , bakookutikisaa mu matalaka ko , ngo Taayi dyeenu , dya ku yulu wudiisilaa bo . Buri beenu lwahele kubvula mufunu na bo ? »
« Nani mu beenu , wuri mu minyoongi myaandi , lo bangusini kunonono mibvu myaandi , mwaa-kwantele ? »
« Ngo buri luri mu kwenyoongo mu ntoono ya binkuta ? Taleenu bu kwebuukula bifulu bya manseke : byo byasala ko , byatuunga ko .
Me nyiluleele ti : Solomo , kunsa nkeembu yaandi yoyinso , kasii lwaata bunu kitiiti ti kimosi mu byo ko .
Mbuti Nzaambi wulwiikaa bitiiti bya manseke bubwo , biri lumalu biri , ngo bweepari babitubiri ku muduku wa mbaawu , lo dyaburi nde kahele kubvula kulwiika beenu , baatu bari kanyi mwaa-dyantele ?
Ngo yaa lweenyoongo na kweleele ti : " Nki tudya ? Bunu pe ti nki tunwa ? Bunu pe ti nki tulwaata ? "
Bukuri byobinso bibyo bangooyi bakwesakaana . Mukwongo , Taayi dya beenu , dya ku yulu , yaari ti beenu luri na nzala byobinso bibyo .
Tekeselee meti kusaka Kimfumu [ kya Nzaambi ] na nsungumunu yaandi ; tumi byobinso bibyo balubweese ha yulu .
Hango-nkuumbu , yaa lunyoongo mu kiluumbu kya bweepari ko : bukuri kiluumbu kya bweepari sa kyanyoongo kyo-meene . Mpisi kiluumbu na mpasi dzaandi . »
« Yaa lwetsuundisa ko , mpisi luhele kuba batsuundusu ;
bukuri mutsuundu wu lutsuundisa beenu , wunu nde se batsuundisila beenu ; na kiteesu ki luteesele beenu kinikyo se baluteesele .
Buri ye wutala kisesengu kiri mu diisu dya mpaangi yaaku , ngo kasi ye wahele kumono mubaangu wuri mu diisu dyaaku ?
Bunu pe buri ye wutsiitsa kuleele kuri mpaangi yaaku ti : " Hemese me nyisila kisesengu kiri mu diisu dya ye " , kuri ye-meene wuri na mubaangu mu diisu dyaaku ;
ngaa-bumpitu-bumpyoongo , tekesele kuyusula mubaangu wuri mu diisu dyaaku , tumi yemono na kyensekelee bwa kuyisikila kisesengu kiri mu diisu dya mpaangi yaaku . »
« Yaa luha byangisi kuri bambwa ko , yaa lulooso misaanga myeenu kuri bangulu ko , mu kubata kuri ti bakwiisa kumidzabata mu miilu myaaku , na balutsyetikilaana , balukaakiri . »
« Loombeenu na sa baluha , sakeenu na sa lwadzuukila , komboteenu na sa baludzubukila ;
bukuri mpisi wunde wuloombo , lo taamburi , wusaka , lo dzuukiri , na kuri wukomboto , sa bamudzibukila .
Nkya muutu mu beenu wuri mwaana kamuloombaa mpa , nde kumuha tari ?
Bunu pe , kamuloombaana nsu , nde kumuha nyoko ?
Ngo mbuti , beenu bangaa-bubi , luyaari kuha bikabu byabibwete kuri baala beenu , lo Taayi dya beenu dya ku yulu , buri kahele kuha bitotolo bibvuriri bubwete kuri babo bamuloombo . »
« Ngo , myominso mi lutiiri ti baatu balurikila , yirikeenu bumosi kuri bo , bukuri mamo ngo mangisi na babikiri . »
« Koteenu mu mweelu wasweeteme , bukuri mweelu wamunene na nzila yasaalila binataa ku nzimbukulu , na balaka bari mu kweendaa mu yo .
Nkati mweelu wasweeteme na nzila se yasweeteme yinataa ku bumwooyo , na baatu bantele badzuukila yo . »
« Seenee madyeele mu babikiri ba mampya , bo bari mu kwiisa kuri beenu kuri balwaata mikaanda mya bimeeme , ngo kunsa-kati bango-mbulu bansisi .
Beenu sa lwabayaabila mu bimbutu byaaku . Buri lo bakaburi biburi mu mpaanga bunu pe ngenge mu munsensende ?
Hango , mpisi muti wamubwete kubutaa bimbutu byabibwete ; ngo kasi muti wamubi , kubutaa bimbutu byabibi .
Muti wamubwete kari kubutula bimbutu byabibi ko ; bwobumosi seenee mu muti wamubi , kari kubutula bimbutu byabibwete ko .
Mpisi muti wahele kubuta bimbutu byabibwete , lo wa kukwaanga na wa kutuba ku mbaawu .
Hango , beenu sa lwabayaabila mu bimbutu bya bo . »
« Kari mpisi wuleelaa kuri me ko ti : " Mfumu , Mfumu " , wukoto mu Kimfumu kya mayulu ; ngo wunde wuyirikaa kutya kwa Taayi dya me diri ku mayulu .
Baatu balaka sa baleele kuri me mu kiluumbu kikyo ti : " Mfumu , Mfumu , beetu twabikiri mu nkuumbu ye , twabingisiri mampeeve mamabi mu nkuumbu ye , na twayirikiri bimaangu byalaka mu nkuumbu ye . "
Haho , me sa nyaleele kuri bo ti : " Me nyahele kuluyaaba ti mu ntaangu mosi ! Sasikeenu ha teke me , beenu bangaa-bubayi ! " »
« Mpisi muutu wuyuka maampu ma me mamama , na wumasariri , lo sa bamufwanikisa na muutu walubuka , watuunga nzo yaandi ha yulu tari .
Mvula yanoko , manyari mabuukila , biteembu byateleme na byanyingisa nzo yiyo , ngo yahele kubwa , bukuri yatuungu ha yulu tari .
Ngo mpisi wuyuka maampu ma me mamama , ngo wahele kumasalila , lo sa bamufwanikisa na muutu wakiwulu , watuunga nzo ha yulu munyeenge .
Mvula yanoko , manyari mabuukila , biteembu byateleme na byanyingisa nzo yiyo . Nzo yabwa na yawa kutsamukina . »
Yesu kamana kuleele mamo , mampuumbu ma baatu makimuka mu nyikusulu dzaandi ;
bukuri nde waba bayikisilaa bunu wunde wuri na lutumu , nkani ka bunu batini ba mangisi ba bo ko .
Yesu kamanaa kusunduka ku yulu mulaandu , mampuumbu malaka mamunama .
Mubeeru bwaasi wayisa kuri nde , watsukuma ha busu bwa nde , na wamuleele ti : « Mfumu , mbuti ye tiiri , lo ye tsyemikisi me . »
Yesu kalaambula kooko , wumubelemini na leeriri ti : « Me ntiiri , ba watsyeemeke . » Na hanaho , nde watsyeemeke mu bwaasi bwaandi .
Yesu waleele kuri nde : « Wuyuka ! Yaa leele kuri muutu ti mosi ko . Ngo yende wemonokono ye-meene kuri ngaanga-nzaambi , na nata kikabu kya tuma Moose , mpisi kiba kimbaangi kuri baatu . »
Bu kakoto ku Kafarnawumi , mukuutu nkama bayongolo mosi wayende kuri na wamuyingukila ,
na waleele ti : « Mfumu , kisari kya me waneŋene munsa nzo , wabwa mambwolokoto na wuri mu kubama nkati kwa makwa . »
Yesu wabvutula kuri nde ti : « Me nyikweende , nyimutsinikisa . »
Mukuutu nkama bayongolo wabvutula waleele ti : « Mfumu , me nyahele kuyelemene mu kuri ti ye koto mu nzo me . Ngo leele kwaandi ntoono mosi kitsu , lo kisari kya me bee kitsiinikini .
Mukwongo , me muutu nyiri kunsa lutumu , ngo me-meene se nyiri na bayongolo kunsa lutumu lwa me . Me ndeelaana kuri wumawu ti : " Yende " , lo nde weensi ; na wakaka ti : " Wasa " , lo wiisiri ; na kuri kisari kyaami ti : " Yirika mamama " , lo yirikiri . »
Yesu kayukaa bubwo wakimuka , na waleele kuri baba kwemunamaana ti : « Ngwanwa me nyiluleele ti : Me nyamwiini mu Isaheli muutu wuri na kanyi dyadinene dya bumabu ko .
Me nyileele kuri beenu ti , baatu balaka sa bafumuna ku este , na ku weste , sa biisa na sa badzakala mu kudya kintwaari na Abalaami , na Isaki na Yakobe , mu Kimfumu kya mayulu .
Kasi baala ba Kimfumu sa babatuba ku mampimbisi ma ku mbasi ; kukwo kuba bidilu na nkweetulu miinu . »
Yesu waleele kuri mukuutu nkama bayongolo ti : « Yende , buba kuri ye , bunu busiiriri kanyi mu kilookolo kinikyo , kisari [ kyaandi ] kyatsiinika . »
Yesu bu kayende ku nzo Petelo , wamono nguri mukasi Petelo waneŋene , wabeele baawu .
Yesu wabelemene kooko kwa nde , na baawu dyawa . Nde wateleme , na wabeke mu kubasalila .
Nsinsika bu yatubuka , batwaala kuri Yesu , baatu balaka baba na mampeeve mamabi ; na nde mu kitoolo kimosi wabinga mampeeve , na watsinikisa babeeru ,
Mpisi heki ma leeriri mubikiri Esaya meende mu mana . Nde ti : « Nde waholo bipfuumi byeetu na wanata mabeeru meetu . »
Yesu kamonaa mpuumbu baatu mu teke nde , waha lutumu lwa kweende ku simu dya mubu dyakaka .
Mutini mangisi mosi wayisa na wamuleele ti : « Muyikisi , me sa nyanama ye mpisi ku wukwe . »
Yesu waleele kuri nde ti : " Mibaku miri na miduku , na banoni ba yulu bari na madzaansa ; ngo kasi Mwaana muutu wahele na ha kusuusa mutu " .
Mosi mu bayiki [ baandi ] waleele kuri nde ti : « Mfumu , ha me miswa me tekeseleeti kweedziika taata . »
Yesu wabvutula kuri nde ti : « Nama me . Hemese bafwa bedziika bafwa baaku bo-meene . »
Bu kanwaata mu bwaatu , bayiki baandi se bamunama .
Butoto bwatembele mu makwa kunsa mubu , kuri bwaatu bweki dyaama mu mipaku , ngo kasi nde waba tolo .
Bakokosolaa kuri nde , bamusiimbiri , na bamuleeriri ti : « Mfumu , bvuukisa beetu , beetu tufuukiri ! »
Nde waleele kuri bo ti : « Buri beenu luri na boomo , baatu ba kanyi dyantele ? » Hanaho , bu kateleme , nde waŋaŋana kiteembu na mubu . Na kidzuunu kyakinene kyayisa .
Baatu bakimuka baleele ti : « Nkya muutu wu , bukuri biteembu na mubu bitumuma kuri nde ? »
Yesu ba katubuka ku simu dya mubu dyakaka , mu nsi ya Ngadareno , baatu boolo baba na mampeeve mamabi bapala kunsa mampeembe , bamubwaana . Baluula mu kibakala , kuri muutu ti mosi haba lo kubangisina pe kulutila mu nzila yiyo .
Mono , bo babeke mu kufula misaakulu , baleele ti : « Nki ha kakati dya ye , Mwaana Nzaambi , na beetu ? Buri ye wiisiri mu kukwaamisa beetu tekekesele ntaangu yitubuka ? »
La na bo , kwaba mpuumbu bangulu yayinene yaba mu kwedya .
Mampeeve mamabi mayingukila Yesu maleele ti : « Mbuti ku mbasi ye wutubinga , lo tuheeke kweetu mu mpuumbu bangulu yi . »
Yesu waleele kuri bo ti : « Yendee ! » Mampeeve mamo mapala na makoto mu bangulu . Na mono , mpuumbu bangulu yoyinso yabununa ku nsuku mulaandu yabwa mu mubu , na yafwiila mu maampa .
Baba kwekebe bangulu bayitika , babvutuka ku bvula , bayaabisa myominso mimyo , na mayirimini mu baatu baba na mampeeve mamabi .
Na mono , bvula dyodinso dyapala mu kubwaana Yesu , na bu bamumono , bamuyingukila mpisi kapala mu nkoonsi bo .
Yesu kanwaataa mu bwaatu , wayende ku simu dya mubu dyakaka , na watubuka ku bula bwa nde-meene .
Baatu batwaala kuri nde kikata kimosi kyaneŋesene ha nkwaala . Yesu kamonaa kanyi dya bo , waleele kuri kikata ti : « Lwaata kibakala mwaana me ! Masumu maaku mabakiri mpemisi ! »
Na mono , babamosi mu batini ba mangisi , baleele kunsa mitima ti : « Muutu wu , wuri mu kusaana Nzaambi ! »
Yesu bu kabakula bitsimi bya bo , waleele ti : « Buri luri na bitsimi byabibi kunsa mitima myeenu ?
Nki bibvuriri kuleenge ? Kuleele ti : " Masumu maaku mabakiri mpemisi " , hoti kuleele ti , " Teleme na yende ? "
Mpisi heki , beenu luyaaba ti Mwaana muutu wuri na lutumu , ha butoto mu kuhemesene masumu . » Haho nde kaleele kuri kikata ti : « Teleme , holo nkwaala yaaku , na yende ku nzo yaaku . »
Muutu wunde katelemaa , weensi ku nzo yaandi .
Mampuumbu , bu bamono bubwo , babaka boomo na makeembese Nzaambi , waheeri lutumu lwa bubwo kuri baatu .
Yesu , bu kaba mu kuluta , wamono muutu mosi , nkuumbu Matayi wadzakala ha kibeendu ki batolaa mpaku . Yesu waleele kuri nde ti : « Nama me ! » Bu kateleme , wamunama .
Bu kaba mu kudya mu nzo , mono , batori ba mpaku balaka na bangaa-masumu bayisa mu kudya kintwaari na Yesu na bayiki baandi .
Bafarisi , bamonaa bubwo , baleele kuri bayiki baandi ti : « Muyikisi beenu , buri kari mu kudya kintwaari na batori ba mpaku na bangaa-masumu ? »
Yesu bu kayuka bubwo , waleele ti : « Babatsiina bahele na nzala ngaanga , ngo babeele .
Yendeenu luyika dyaambu dimadi : " Mutima wangebe me ntiiri , nkani ka nzusulu bibulu mu bikabu ko . " Bukuri , me nyahele kwiisa mu kuteele basuunguma , ngo bangaa-masumu . »
Bayiki ba Yowane bayende kuri Yesu na bamufuula ti : « Bukuri nki , beetu na Bafarisi tukotaa loomi [ kwalaka ] ; ngo bayiki ba ye bakookotaa loomi ko ? »
Yesu wabvutula kuri bo ti : « Buri bilesi bya makweele lo bakotiri mu ngebe , mu ntaangu yoyinso yiri mukweeri , wuri kintwaari na bo ? Ngo biluumbu sa biisa , mu ntaangu yiri mukweeri bamuyusiri ha kakati dya bo , mu ntaangu yiyo , bo bakoto loomi . »
« Kuri muutu ko wuloondaana kinkuta kyakikulu , mu kiteendi kya nsaanda yamoono . Bukuri lo kiteendi kya nsaanda yamoono , lo kikaakiri kinkuta , na kinkuta lo kihamisini kutyaabuka .
Bakoosekelaa malu mamono mu bimpokoro byabikulu ko . Bukuri lo malu maluukisiri bimpokoro . Malu lo matsaamukini , na bimpokoro se bibvukini . Ngo malu mamoono kusekele mu bimpokoro byamoono , na byo byoolo babikebiri . »
Yesu , bu kari mu kubaleelaa misamu mimyo , mono , mfumu mosi wayisa , watsukuma ha busu bwa nde , waleele ti : « Mwaana me wa mukyeetu , weki mu kufwa ; ngo wasa wumutetekele myooko , na nde sa kaba mwooyo . »
Yesu bu kateleme wamunama kintwaari na bayiki baandi .
Na mono , mukyeetu mosi waba kwepalaana makila mu kiteesu kya mibvu kuumi na myoolo . Wayisa mambisa-mambisa na wabelemene heengu dya kinkuta kya Yesu .
Nde waba leele kunsa mutima ti : « Mbuti me belemini kwaandi ti kinkuta kya nde , lo me bvuukiri » .
Yesu bu kasyeeteke , wamumono mukyeetu wunde , na wamuleele ti : « Lwaata kibakala , mwaana waami , kanyi dyaaku dikubvuukisiri . » Kubandikila mu kilookolo kinikyo , mukyeetu wunde wabvuuka .
Yesu bu kaba mu kweende ku nzo mfumu , wamono basika ba nseembe , na mpuumbu baatu yiri mu kubununa .
Nde waleele ti : « Sasikeenu , bukuri mwaana mukyeetu wahele kufwa , ngo wuri mu kubwa tolo . » Ngo baatu basiila Yesu munsiku .
Mpuumbu yimanaa kupala ku mbasi , Yesu wakoto mu nzo , wakwaata kooko kwa mwaana , na mwaana mukyeetu wasiimbuka .
Mvuumfu yatsamukina mu nkoonsi yoyinso yiyo .
Yesu , bu kaba mu kuyooko , baatu boolo bafwa miisu banama [ nde ] kuri bakwefula misaakulu ti : « Bakila beetu ngebe , mwaana Davidi ! »
Yesu kakota mu nzo , bafwa miisu bayende kuri nde , na nde waleele kuri bo ti : « Beenu lusii kanyi , ti me lo nyirikiri bubwo ? » Bo babvutula kuri nde ti : « Heehe , Mfumu . »
Haho , nde wabelemene miisu mya bo , na waleele ti : « Miyirima mu beenu bunu buri kanyi dyeenu ! »
Miisu mya bo myadzibuma . Yesu wabadzoonsolo mu kibakala waleele ti : « Yirikee kuyuka ! Muutu ti mosi ya kayaaba ko . »
Ngo kasi bo bapalaa batsamukisa mvuumfu Yesu mu nkoonsi yoyinso .
Bo , bu baba mu kupala , mono , batwaala kuri Yesu muutu mosi wababa waba na mpeeve yayibi .
Yesu kamanaa kupalisa mpeeve yayibi , baba wadzoonso . Mampuumbu ma baatu makimuka na baleele ti : « Twamwii mya bu mu Isaheli ko ! »
Ngo Bafarisi baleele ti : « Mu mpinu dza mukuutu mampeeve mamabi , nde kari mu kwepalisa mampeeve mamabi ! »
Yesu waba kweyendaana , mu mabvula momanso na mu mabula , kuri wukweyikisa munsa manzo ma nkutukunu ma bo , wukweyaabisa Musamu Wamubwete wa Kimfumu , na wukwetsinikisa mabeeru momanso na bipfuumi byobinso .
Bu kamono mampuumbu ma baatu , nde wamono ngebe kunsa mutima , mu ntoono baatu babo , bukuri baba beki makwa pe , na bari na ngebe bunu bimeeme byahele na mutari .
Haho , Yesu waleele kuri bayiki baandi ti : « Byakutolo munsa nseke byalaka , ngo bangaamba bantele .
Ngo loombee kuri ngaa-nseke , kaheeke bangaamba bakweetolo nseke yaandi . »
Yesu kateelaa bayiki baandi bo kuumi na boolo , wabaha lutumu lwa kubinga mampeeve mamabi , na kutsinikisa mabeeru momanso , na bipfuumi byobinso .
Mankuumbu ma bantumu bo kuumi na boolo ngo mamama : watete Simoni , wu bakooteelaa ti Petelo , tumi Andere , mpaangi yaandi ; Yakobo na Yowane mpaangi yaandi , bo boolo baala ba Dzebedayi ,
Filipo , Bartelemi , Toma na Matayi , mutori-mpaku ; Yakobo dya Alafayi na Tade ;
Simoni wa ku Kana na Yuda Iskaryote , wunde waba yekele Yesu .
Yesu wasindika bo kuumi na boolo , wabaleele ti : « Yaa lweende mu manzila ma bangooyi ko , na yaa lukoto ti mu bvula dimosi dya bari Samariya ko .
Ngo bubvuriri bubwete yende kuri bimeeme byadziimbila bya mu nzo Isaheli .
Bu lukweyende , lukwebikisa ti : " Kimfumu kya mayulu kikokisiri ! "
Tsinikisee babeeru , fulukisee bafwa , tsyemisee babeeru ba bwaasi , bingisee mampeeve mamabi ; beenu lutaamburi kwamungengi , heenee se kwamungengi .
Yaa luba ti na woolo , ti na mboongo dza nsoongo mu misweele myeenu ko ,
kuba pe na nkangala mu nzila , binkuta byoolo pe , masapaatu pe , luboto se pe , bukuri ngaamba wayelemene kutaambula byandya byaandi . »
« Mu bvula bunu pe bula bu lukotiri , lo fuulee kari kuri muutu wayelemene mu kulutaambula . Dzakilee ha nzo nde natee ku luyisika haho .
Bu lukotiri mu nzo , heenee mboto .
Mbuti nzo yiyo yayelemene , lo hemese kiyeengi kyeenu kiba mu yo . Ngo mbuti yahele kuyelemene , lo hemese kiyeengi kyeenu kibvutuka kuri beenu-meene .
Mpisi wunde wuhele kulutaambula , na wuhele kuyuka maampu ma beenu , habaanaa lupala mu nzo bunu pe mu bvula didyo , kubulee fufunda dya bitaambi byeenu .
Ngwanwa me nyiluleele ti : Mu kiluumbu kya mutsuundu , sa babvula kuseembe bvula didyo ti na Sodoma na Ngomora . »
« Mono , me nyiluheeke bunu bimeeme ha kakati dya bango-mbulu . Ngo beenee balubuka bunu banyoko , na badweeteme bunu mabeembe .
Seenee madyeele mu baatu , bukuri sa baluyekele kuri kikuutu , na mu manzo mankutukunu ma bo , na sa balulata nkwaasulu ;
sa balunata kuri batumi na kuri bambyaasi , mu ntoono ya me , mu kuteele me kimbaangi kuri bo , na kuri bangooyi .
Haba luyekele , lo yaa luba na boomo ko , ti buri ludzoonsolo , bunu pe , nki luleele ; bukuri sa lwabaka ma luleele mu kilookolo kikyo .
Mukwongo , kari beenu ludzoonso ko ; ngo Mpeeve ya Taayi dyeenu yidzoonso mu beenu .
Mpaangi sa yayekele mpaangi mu lufwa ; taayi se mwaana waandi . Baala sa banwaanisa bataayi na banguri , na kubadzusa .
Baatu bobanso sa balubele mu ntoono nkuumbu yaami . Ngo wunde wunamitini natee manunu sa kabvuuka .
Mu ntaangu yibalukwaamisa mu bvula dimadi , yitikee mu dyakaka . Ngwanwa me nyiluleele , beenu lumana budyeengi mu mabvula momanso ma Isaheli ko , lo Mwaana muutu wiisiri . »
« Muyiki wahele kubvula na muyikisi , kisari se wahele kubvula na mfumu yaandi .
Bwayelemene mu muyiki kuri nde se kaba bunu muyikisi , na mu kisari nde se kaba bunu mfumu . Mbuti ngaa-nzo bamuleele ti Beledzebule , lo nkya myo bahele kuleele mu badzakala mu nzo nde ? »
« Ngo yaa lubabata ko . Bukuri kuri kyasweeku ko , kihele kuba kyamonokono ; na kuri nsweeki ko , yihele kuba yayabakina
Mimyo mi nyiluleele me kunsa mampimbisi , leele myo kunsa buungi ; na mimyo mi luyuka mu ma mamfuundu , bikisee myo ku yulu muluri .
Yaa lubata baatu bari lo baludzusiri mu nyutu , ngo bahele kubangisina kudzusa muheebulu . Ngo kasi bateenu wunde wuri lo , bangusini kufuukisa muheebulu na nyutu ku lubila .
Buri bakooyarikaa maseke moolo mu mupata mosi ko ? Ngo kuri ti dimosi ko mu mo , diri lo disonikini ha nsi , kuri Taayi dyeenu wahele kuyaaba .
Na mfu dza mutu dza beenu dzodzinso se dzataangu .
Hango , yaa luba na boomo ko ; beenu lubvuriri mufunu ti na banoni balaka ! »
« Hango , mpisi wunde wutaambula ti nde wa me ha busu bwa baatu , lo me se sa nyataambula ti nde wa me ha busu bwa Taayi dyaami diri ku [ ma ] yulu ;
ngo kasi wunde wutuna me ha busu bwa baatu , lo me se sa nyamutuna ha busu bwa Taayi dyaami , diri ku [ ma ] yulu . »
« Yaa lutsima kweenu ko ti me nyayisiri mu kutwaala kiyeengi ha butoto : pele , me nyahele kwiisa mu kutwaala kiyeengi ngo kikiindu .
Mukwongo , me nyayisa mu kuhaambila muutu na taayi dyaandi , mwaana wa mukyeetu na nguri yaandi , mukasi mwaana na mukweesi wa mukyeetu .
Bataatu ba muutu ngo baatu ba bari nzo mosi .
Mpisi wunde wubvula kutya taayi , bunu pe nguri yaandi ti na me , lo wahele kuyelemene kuba wa me . Mpisi wubvula kutya mwaana waandi wa mubakala bunu pe wa mukyeetu ti na me , lo wahele kuyelemene kuba wa me .
Mpisi wunde wuhele kunaanguna kuruwa dyaandi na kunama me ku mambisa , lo wahele kuyelemene kuba wa me .
Wunde wukebe kidziingu kyaandi , lo sa kakidziimbisa ; ngo wunde wudziimbisa kidziingu kyaandi mu ntoono ya me , sa kakikebe . »
« Mpisi wunde wutaambula beenu , lo me kataamburi ; na wunde wutaambula me , lo wunde wampeeke kataamburi .
Mpisi wunde wutaambula mubikiri , bukuri wu kataambula wunde mubikiri , lo sa kataambula museendu wa mubikiri ; na mpisi wunde wutaambula muutu wasuunguma , bukuri wu kataamburi wunde wasuunguma , lo sa kataambula museendu wa muutu wasuunguma .
Mbuti muutu heeri kwaandi , ti mbasa mosi kitsu , ya maampa makyoosi ma kunwa , kuri mosi mu bilesi bimabi , mu nkuumbu ya kuri ti wukaha maampa wunde muyiki , ngwanwa me nyiluleele ti , lo kadziimbisa museendu waandi ko . »
Yesu kamana kuha ntumunu dzidzo kuri bayiki baandi bo kuumi na boolo , wayisika haho , na wayende mu kweyikisa na mu kwebikisa mu mabvula .
Ngo Yowane , mu boroko mu kaba , wayuka badzoonsolo mu biyiriki bya Kiristo . Nde ha kaheeke bayiki baandi ,
mu kumufuula ti : « Ye ngo wunde wukwiisa , hoti , beetu tukiinga mukimi ? »
Yesu wabvutula kuri bo ti : « Yende lweluyaabisa kuri Yowane , mamo ma luri mu kuyuka na ma luri mu kumono :
Bafwa miisu bamono , na bikata bikweyende , babeele bwaasi batsyeemekusu , bafwa makutu bayuka , bafwa bafuluka , na Musamu Wamubwete bari mu kuyaabisa kuri bawelu .
Kiminu kuri wunde wuhele kubumina makya mu me . »
Bayiki babo bamanaa kubvutuka , Yesu wabeke kudzoonso kuri mampuumbu mu ntoono Yowane ti : « Nki beenu lweensyee kumono ku nsi ya nkatu ? Dyaari dyanyingusu mu kiteembu ?
Heki nki beenu lweensyee kumono ? Muutu walwaata binkuta byabibwe ? Hambeti , balwaata binkuta byabibwete mu manzo ma bambyaasi babaanaa .
Heki nki lweensyee kumono ? Mubikiri ? Heehe , nyiluleeriri ti nde bvuriri na mubikiri .
Mu mitariri nde , diri dyatinu ti : " Mono , me nyiheeke munati-mukeensu waami ku mankula ma ye , nde wuyirika nzila yaaku , ku mankula ma ye . "
Ngwanwa me nyiluleele ti : Mu babutuka mu bakyeetu , kwahele wubvuriri bukuutu na Yowane Mubotiki ; ngo wubvuriri bulesi mu Kimfumu kya mayulu , bvuriri bukuutu na nde .
Kuholosono mu biluumbu bya Yowane Mubotiki , natee mu lumalu , Kimfumu kya mayulu kyanwaanusu ; na baholo kyo , bangaa-makwa .
Mukwongo , babikiri bobanso na Mangisi babikiri natee mu ntaangu ya Yowane .
Ngo mbuti lutiiri kutaambula , lo nde ngo Eliya wuyelemini kwiisa .
Mpisi wunde wuri na makutu hemese kayuka . »
« Na na me nyifwanikisa kiseendu kimaki ? Kyafwanikina na mwaa-baala badzakala ha kibeendu kya bobanso , na bari mu kuleele kuri bakaka ,
ti : " Beetu twasikiri nseembe mu beenu , ngo kasi beenu lwaasii kina ko ; beetu twayimbiri mikuunga mya lufwa , ngo kasi beenu lwaasii tsoniso mansangasa ko ! "
Mukwongo , Yowane wayisa , wahele kwedya , na kwenwa , baatu baleele ti : " Nde wuri na mpeeve yayibi ! "
Mwaana muutu wayisa , wukwedya na wukwenwa , baatu kuleele ti : " Monee ngaa-mante ma kudya , yaa-kinwi , nduku batori ba mpaku na bangaa-masumu ! " Madyeele mabaka buungu mu biyiriki byaandi . »
Haho , Yesu wabeke kuseembe mabvula , mari nde wayirikiri bimaangu byaandi byalaka munsa mo , bukuri mo masii yiinga madyeele ko :
« Kyaari kuri ye Koradzi ! Kyaari kuri ye Betesayida ! Bukuri mbuti bimaangu byayirimini kuri beenu , ngo byayirimini ku Tiro na Sidoni , nkani na kidzika bo balweeti matsaaka na kuyoolo lufuta , nkani baketi yiinga madyeele .
Ngo me nyileele kuri beenu ti , mu kiluumbu kya munsuundu , sa babvula kuseembe beenu ti na Tiro na Sidoni .
Heki ye Kafarnawumi , buri natee ku yulu , ye wuba wadzaangusu ? Natee ku nsuku lubila ye wusunduka ; bukuri mbuti mu Sodoma mwa yirimini bimaangu byayirimini ku wuri ye , nkani Sodoma dyakiri natee lolo .
Ngo me nyiluleele ti , mu kiluumbu kya munsuundu , ye sa babvula kukuseembe ti na nsi ya Sodoma . »
Mu ntaangu yiyo , Yesu wabaangula mbeembu waleele ti : « Me nyikudumusa , Taata , Mfumu ya ku yulu na ya ha butoto , bukuri bangaa-madyeele na bangaa-nyaabulu , ye wabasweeke misamu mimyo , ngo wayaabisa myo kuri mwaa-baala bantele .
Bunubwo Taata , ye bubwo watiiriri ti buba ha busu bwaaku . »
« Me Taata wampa byobinso . Kuri muutu ti mosi wuyaari Mwaana , mbuti ka Taata ko . Kuri se muutu ti mosi wuyaari Taata , mbuti ka Mwaana ko , na kuri wunde wuri Mwaana tiiri kamuyaabisa . »
« Waseenu kuri me , beenu-banso , bari na mpasi na bari na bilemu , na me sa nyaluha mpuumunu .
Lwaateenu kihaangu kyaami , na yiikeenu kuri me , bukuri me nyiri na bundeembu na nyakuluka mu mutima , beenu sa lwabaka mpuumunu ya miheebulu myeenu .
Mukwongo , kihaangu kya me kyahele na mpasi , na kinati kwaami kyaleenge . »
Mu ntaangu yiyo , Yesu wataba manseke ma masaangu mu kiluumbu kya mpuumunu . Bayiki baandi bakolo nzala , na babeke kwebokolo masaangu na kwedya .
Bafarisi bu bamono bubwo , bamuleele ti : « Mono ! Bayiki ba ye bari mu kuyirika mimyo myahele miswa , mu kuyirika mu kiluumbu mpuumunu ! »
Yesu wabvutula kuri bo ti : « Buri beenu lwasii taanga mya yirikiri Davidi ko , mu ntaangu yi kakoriri nde nzala na baatu baandi ?
Dyaburi nde kakotiri mu nzo ya Nzaambi , na badiiri mampa ma kikabu , mari nde na baatu baandi bahele na miswa mu kudya , ngo bani bangaanga-nzaambi kitsu .
Bunu pe , beenu lwasii taanga mu mangisi ko ti , mu biluumbu bya mpuumunu , bangaanga-nzaambi , mu Nzo-nzaambi , bakoosininaa mpuumunu kwahele kibila ?
Ngo me nyiluleele ti : Miri hamaha , mibvuriri bunene na Nzo-nzaambi .
Mbuti beenu lubeeri luyaari ntoono yiri ti : " Me bi ntiiri mutima wangebe , nkani ka nzusulu bibulu mu bikabu ko " , beenu luketyee kuha mukesu kuri bahele na kibila ko .
Bukuri Mwaana muutu ngo Mfumu kiluumbu kya mpuumunu . »
Yesu kayisukaa haho , wayende ku nzo-nkutukunu bo .
Mumwo mwaba muutu mosi wasika kooko . Bafarisi mu kuri ti babaka kooti di bamufuundila , bamufuula ti : « Buri kuri miswa mu kutsinikisa muutu mu kiluumbu kya mpuumunu ? »
Nde wabvutula ti : « Nkya muutu , mu beenu wuri habaana wuri na kimeeme , ngo kisonikini mu bulu mu kiluumbu kya mpuumunu , lo wahele kwekiholo na kukitoombolo ?
Hambeti muutu bvuriri mufunu ti na kimeeme ! Mu didyo , kuri miswa mu kuyirika mamabwe , mu kiluumbu kya mpuumunu . »
Hango , nde waleele kuri mubeeru kooko ti : « Laambula kooko kwaaku . » Nde walaambula kwo , na kwabaka butsiina bunu kooko kwakaka .
Bafarisi bu bapala , bayende ku mfuunda mu kumukele , mu kusaka bwa kumudziimbisa .
Yesu bu kabakila bitsimi bya bo , wayisika haho . [ Mampuumbu ] malaka mamunama na nde watsinikisa babeeru bobanso .
Yesu wabaŋaŋina mpisi bahele kweyaabisa na nde kari ,
kuri heki mamo ma leele mubikiri Esaya meende mu mana :
« Wu ngo kisari kyaami , ki nyiri nyasoolo , mwaana waami wa mutima , wu nkoomwiina me kiminu . Me nsa nsuusa Mpeeve yaami mu nde , na nde sa kayaabisa mutsuundu kuri makaanda .
" Nde kasa nkalikisi na muutu ko , kabikisa ko , kuri muutu ti mosi wuyuka mbeembu yaandi mu bibeendu bya bobanso ko .
Nde kafifina dyaari dyeki dyafwooboko ko , ka kadzimisa luleembe lwa mwiinda lwakiri mu kufwiita ko , natee ku kalulukisa nde nsungumunu ;
makaanda sa masa nsiitu mu nkuumbu yaandi . »
Batwaala kuri Yesu , muutu mosi waba na mampeeve mamabi , waba wafwa miisu na waba se baba . Nde wamutsinikisa kuri baba weki dzoonso na weki mono .
Mampuumbu momanso makimuka na maleele ti : « Buri wumawu kari mwaana Davidi ko ? »
Bafarisi bu bayuka bubwo , baleele ti : « Wumawu kari mbingila mampeeve mamabi , mbuti ka mu Beledzebule , mukuutu mampeeve mamabi ko . »
Yesu bu kabakila bitsimi bya bo , waleele kuri bo ti : « Mbuti baatu bari na kimfumu bakwenwaana bo na bo , lo kimfumu kikyo kibwiiri , na baatu ba bvula , bunu pe ba kaanda dimosi , habaana bakwenwaana , bo na bo , lo ditsyaamukini .
Mbuti Satana wubinga Satana , lo nde wuri mu kunwaanisa nde-meene . Ngo dyaburi kimfumu kyaandi kitsiitsa kudziingila ?
Mbuti me mu Beledzebule nyiri kwebinga mampeeve mamabi , lo baala ba beenu mu na bari mu kwebinga ? Hango-nkuumbu , bo sa baba batsuundisi ba beenu .
Ngo mbuti me mu Mpeeve ya Nzaambi , nyiri mu kwebinga mampeeve mamabi , lo mu didyo Kimfumu kya Nzaambi kimwaatubuka kuri beenu . »
« Dyaburi muutu katsiitsa kukoto mu nzo ngaa-makwa , na kuholo bitotolo bya nde , mbuti wahele kutekesele kukaanga ngaa-makwa wunde mu bikonyi ? Tumi lo horiri biri mu nzo yaandi .
Mpisi wunde wahele kintwaari na me lo mutaatu me . Na mpisi wunde wahele kukutikisa kintwaari na me , lo wutsamikisa .
Hango-nkuumbu me nyiluleele ti : sa bahemesene baatu masumu na nsaanunu dzodzinso , ngo wunde wusaana mpeeve kabaka mpemisi ko .
Mpisi wunde wuleele ntoono yayibi mu Mwaana muutu , lo sa bamuhemesene ; ngo kasi wunde wudzoonsolo bwabubi mu Mpeeve Yangisi , lo bamuhemesene ko , ti mu ntaangu yimayi , ti mu ntaangu yikwiisa . »
« Mbuti muti wamubwete , lo bimbutu se byabibwete ; na mbuti muti wamubi , lo bimbutu se byabibi . Bukuri muti kumuyaabilaa mu bimbutu . "
Beenu kitsuumbu kya bampiri ! Dyaburi beenu lutsiisa kudzoonso misamu myamibwete , habaana luri bababi ? Bukuri mimyo midzoonsaa muutu myaluula mu mutima .
Muutu wamubwe wupalisa misamu myamibwete mu kisweekulu kyaandi kyakibwete ; na muutu wamubi , wupalisaana misamu myamibi mu kisweekulu kyaandi kyakibi .
Me nyiluleele ti : mpisi ntoono yahele mufunu yileele baatu , lo sa bayala mabuungu mu ntoono yiyo mu kiluumbu kya munsuundu ;
bukuri mu mapala mu munwa waaku ye wuba walulukusu , na mu mapala mu munwa waaku , ye wuba wabwiisu . »
Hanaho batini bakaka na Bafarisi baleele kuri Yesu ti : « Muyikisi , beetu tutiiri ti ye wutusoongo kidiimbu . »
Yesu wabvutula na waleele kuri bo ti : « Kiseendu kyakibi na kyakimpala kisaka kidiimbu . Kuri kidiimbu ki baha kuri kiseendu ki ko , mbuti kiri kya Yona mubikiri ko .
Bunu bwasiiri Yona biluumbu bitatu bya mwiini , na bya butsuku mu mwooyo nsu yayinene , bumosi se Mwaana muutu sa kasa biluumbu bitatu bya mwiini na bya butsuku kusa butoto .
Baatu ba Ninive sa bateleme ku mutsuundu na kiseendu ki . Bo sa babwiisa kiseendu ki , bukuri baatu ba Ninive bayiingiri madyeele mu nyikusulu dza Yona . Ngo wuri hamaha , bvuriri ti na Yona !
Kya mutsuundu , mbyaasi ya mukyeetu ya ku nsi ya sude , sa kateleme na kiseendu ki na sa kakibwiisa , bukuri mbyaasi wayisikila mu manto ma nsi , mu kwiisa kuyuka madyeele ma Solomo . Ngo wuri hamaha bvuriri ti na Solomo ! »
« Habaanaa , mpeeve yayibi yipariri mu muutu , lo yikweluta mu bibeendu byahele maampa , mu kwesaka ha kawuuma ; na mbuti yahele kubaka ,
haho yileele ti : " Me mvutukiri mu nzo yaami , mumwo mu mbee nyapala . " Na yo buyiisiri yimwiini ti nzo yamukangala , yakoombolo na yasa bunkete ;
haho yo yikweende na kuholo mampeeve nsaamu makimi , mabvuriri bubi na nde , mu kwiisa kukoto na kudzakala mu nzo yiyo . Mbeelu yampotulu ya muutu wunde , lo yeki yibvuriri bubi ti na yatete . Bunubwo se buba mu kiseendu kimaki kyakibi . »
Yesu bu kaba wakiri mu kudzoonso kuri mampuumbu , nguri na bampaangi baandi bateleme ku mbasi basaka bwa kudzoonso na nde . [
Muutu mosi waleele kuri nde ti : « Mono , nguri ye na bampaangi ba ye , bateleme ku mbasi , batii kudzoonso na ye . » ]
Nde wabvutula kuri waba dzoonso na nde ti : « Na wuri nguri me , na ba na bari bampaangi ba me ? »
Bu kalaambula kooko kwaandi ha yulu bayiki baandi , nde waleele ti : « Nguri me na bampaangi ba me bamaba .
Bukuri mpisi wunde wuyirika kutya kwa Taayi dya me diri ku mayulu , lo wunde wuri mpaangi me , kibusi kya me , na nguri me . »
Mu kiluumbu kikyo , Yesu kapalaa mu nzo , weedzakala ha simu dya mubu .
Mampuumbu malaka makutukina mu mpele nde , kuri nde nweeti mu bwaatu , dzakiri , na mpuumbu yoyinso yisiiri ha simu .
Nde wabadzoonsolo kwalaka mu mankuma . Nde ti : « Mukuni wayende mu kweenyaka .
Mu ntaangu yi kaba mu kwenyaka , nsaangi dzamosi dzabwa ha luteembu lwa nzila . Banoni bayisa , na badzitootiri .
Dzakaka dzabwa ha matari , haho hahele butoto bwalaka . Dzo dzamene mu mawasu ; ngo mu ntoono butoto bwaba bwahele na musundu ,
ntaangu bu yatoomboko , mitwiikila myababuka , na bu myaba myahele na myaansi , myo myakana .
Dzakaka dzabwa ha yulu manseende , na manseende bu matoomboko madziswetekese .
Dzakimi dzabwa ha butoto bwabubwete na dzabuta . Miti myamosi myaha nkama bimbutu ; myakaka makuumi masaamunu , na myakimi makuumi matatu .
Wunde wuri na makutu , hemese kayuka ! »
Bayiki baandi bu bakokosolo kuri nde , bamufuula ti : « Mu nki ye wuri mu kwebadzoonsolo mu mankuma ? »
Nde wabvutula kuri bo ti : « Bukuri , kuri beenu baheeri kiteesu kya kuyaaba mpaanu dza Kimfumu kya mayulu ; ngo kuri bo , bahele kuha .
Mukwongo , kuri wunde wuri na kitotolo , sa bamuha , na sa kaba wabuukila mu bitotolo ; ngo kasi , kuri wahele na kitotolo , sa bamuyisila na kikari na kyo . »
Hango nkuumbu , me nyiri mu kwebadzoonsolo mu mankuma , kuri heki baba bu bari mu kutala , bahele kumono , bu bari mu kuyuka , bahele kubakula ,
na mbikukulu dza Esaya mu bo dzeensi mu mana ; dzileele bu : " Beenu sa luyuka , ngo lubakula ko . Kutala , sa lwatala , ngo lumono ko .
Mukwongo mutima kaanda dimadi wayeki wakuba ; bo bayeki bakiindisa makutu maaku , na bayeki bakaanga miisu myaaku , mu kubata ti bee bamwiini mu miisu , bee bayukiri mu makutu maaku , na kubata ti bee babakuri mu mutima , na kuyiinga madyeele ; na ti me bee nyibatsinikisi . "
« Kiminu kiri na beenu bukuri miisu myeenu mikwemono , na makutu meenu makweyuka .
Mukwongo , ngwanwa me nyiluleele ti : Babikiri balaka na baatu basuunguma se balaka baba batya kumono , ma lukwemono beenu , ngo basii mono ko ; na kuyuka ma lukweyuka beenu , ngo basii yuka ko . »
Ha yukee buri nkuma ya mukuni :
« Mpisi wuyuka maampu ma Kimfumu , ngo wahele kubakula , lo muutu wuri , ngaa-bubi bu kiisiri , dzikiri ma bakuninyee mu mutima waandi . Wunde ngo wuri bunu luteembu lwa nzila lubwiiri nsaangi .
Wuri bunu butoto bwa matari bu bwiiri nsaangi , ngo muutu wuri kayukaa maampu , hanaho , wumataambiri mu kiminu ,
ngo maampu mahele kubaka myaansi mu nde ; nde muutu wa mwaa-ntaangu yantele . Manyoongi bunu pe nkwamusunu bu biisiri mu ntoono ya Maampu , hanaho nde bwiiri .
Wuri bunu butoto buri na manseende , bu bwiiri nsaangi , ngo muutu wuri kayukaa Maampu , ngo minyoongi mya nsi , na mawunu ma busina biswetikisi Maampu , na mo mahele kubuta bimbutu .
Bari bunu butoto bwabubwete , bu bwiiri nsaangi , ngo babo bari bayuka Maampu , na bamabakula ; bo ngo bari babuta bimbutu : bamosi nkama , bakaka makuumi masaamunu , bakimi makuumi matatu . »
Yesu wabweese kubateele nkuma yikimi . Nde ti : « Kimfumu kya mayulu kyafwanikina na muutu wunyaka nsaangi dza looso mu nseke yaandi .
Mu ntaangu yiri baatu bari tolo , mutaatu waandi wiisiri , nyakini nsaangi dza lukengisi munsa nseke , na weensi .
Looso dyamene na dyabuta , lukengisi se lupala .
Bangaamba ba muutu ngaa-nzo bu bakokosolo , bamuleele ti : " Mfumu , buri ye kari looso wanyakini mu nseke yaaku ko ? Hango , lukengisi kuri lufumini ? "
Nde wabvutula kuri bo ti : " Mutaatu wayirikiri mya bubwo . " Bangaamba baleele kuri nde ti : " Buri ye tiiri ti beetu tutsumuna lukengisi luri munsa nseke ? "
Nde waleele ti : " Pele ! Bee lutsumini lukengisi na looso ha kimosi .
Hemese byobyoolo byebuuka natee ku batolo . Tumi mu ntaangu ya kutolo , me mbasi-tsuku ndeele kuri babo batolo ti : Tekeselee kuyisila lukengisi , lukaanga lwo mu biko na kuyoko ; tumi lukutikisa looso mu matalaka . " »
Yesu wabweese kubateele nkuma yikimi ti : « Kimfumu kya mayulu kyafwanikina na lusaangi lwa muti wuri nkuumbu sinapi , luri muutu kaholaana , kunini munsa nseke yaandi .
Lwo lubvuriri buntele mu nsaangi dzodzinso ; ngo habaanaa lumwaabuuka , lo lubvuriri kudzaangama mu binkoolo byobinso , lo weki muti , wuri banoni ba yulu bakwiisa na batuunga madzaansa kunsa bimpaala byaandi . »
Yesu wabweese kubateele nkuma yikimi ti : « Kimfumu kya mayulu , kyafwanikina na lufunusu , luri mukyeetu bu kaluhoriri , yitiri biteesu bitatu munsa fufu , natee kuditoomboko dyodinso . »
Myominso mimyo , Yesu mu mankuma kaba dzoonsaana kuri mampuumbu . Na nde ka kaba badzoonsolaana kwahele kusalila mankuma ko .
Mpisi heki maleele mubikiri , meende mu mana . Nde waleele ti : « Me sa dzoonsolo mu mankuma ; me sa nyaabisa myasweeke kuholosono kunu nyirikulu [ nsi ] . »
Yesu wasisa mampuumbu , wayende ku nzo . Bayiki baandi bakokosolo na bamuleele ti : « Sundukila beetu nkuma ya lukengisi lwa manseke . »
Yesu wabvutula kuri bo ti : « Wunde wukwenyaka nsaangi dza looso ngo Mwaana muutu ,
nseke ngo nsi ; nsaangi dzadzibwete ngo baala ba Kimfumu , lukengisi ngo baala ba Ngaa-bubi ,
mutaatu wukwenyaka nsaangi dza lukengisi , ngo dyabulu ; ntolulu ngo nsukulu ntaangu , batori ngo bambasi .
Hango , bunu bu bayisila lukengisi na kuluyoko [ lwolunso ] bunubwo se buba ku nsukulu ntaangu .
Mwaana muutu sa kaheeke bambasi baandi , na sa bapalisa mu Kimfumu kyaandi , bobanso bakwebwiisa bambaasi mu masumu , na bakwesalila bubayi ,
Sa babalooso ku munyeenge mbaawu , kukwo kuba bidilu na nkweetulu miinu .
Haho , basuunguma mbasi-tsuku baseme bunu ntaangu , mu Kimfumu kya Taayi dya bo . Wuri na makutu hemese kayuka ! »
« Kimfumu kya mayulu kyafwanikina , na busina bwasweeku munsa nseke , ngo muutu kamwiini , sweekiri . Mu ntoono kiminu ki kari na kyo , nde weensi yarikiri byobinso bikari na byo , na wiisiri kusuumba nseke yiyo . »
« Kimfumu kya mayulu kyabweese kufwanikina na muutu ngaa-mumbungu wukwesaka misaanga myamibweete .
Bu kadzuukiri musaanga mosi wantalu , weensi yarikiri byobinso bi kari na byo , na wiisiri kusuumba musaanga wunde . »
« Kimfumu kya mayulu kyabweese kufwanikina na siinga di batubiri mu mubu , ditolo bya bitsuumbu ngo bitsuumbu .
Bu diluuriri , baditoombiri ku nkoto . Na baatu bu badzakiri , basooriri byabibwe basokiri mu mansakasa , byabibi baloosiri .
Bunubwo se mbasi-tsuku buba ku nsukulu ntaangu . Bambasi sa biisa , sa bayisila bababi ha kakati dya basuuguma ,
sa batuba bababi ku munyeenge mbaawu . Kukwo mbasi-tsuku kuba bidilu na nkweetulu miinu . »
« Buri beenu lubakula momanso mamo ? » Bo babvutula ti : « Heehe » .
Yesu waleele kuri bo ti : « Hango-nkuumbu , mpisi mutini mangisi weki muyiki wa Kimfumu kya mayulu , wafwanikini na muutu ngaa-nzo , wupalisa mu kisweekulu kyaandi , bitotolo byamoono na byabikulu . »
Yesu kamanaa kuta mankuma mamo , ha kayende .
Bu katubuka ku nkoonsi ya nde-meene , nde wabayikisa mu nzo-nkutukunu ya bo-meene , mu kiteesu kiri bo bakimuka na baleele ti : « Kuri kabakiri madyeele ma , na bimaangu bi ?
Buri wu kari mwaana mutuungi manzo ko ? Buri nguri yaandi kari Mariya ko , na bampaangi baandi , kari Yakobo , Yosefi , Simoni na Yuda ko ?
Na bibusi byaandi byobinso , buri bahele na beetu ? Kuri , kabakiri momanso ma ? »
Bo babumina makya mu ntoono ya nde . Yesu waleele kuri bo ti : « Mubikiri , bahelaa kumukiinsa , bani ba ha bula bwaandi na bari mu kaanda dyaandi . »
Yesu kasii yirika bimaangu byalaka kukwo ko , bukuri bo baba bahele na kanyi .
Mu ntaangu yiyo , Erode mutumi nkoonsi , wayuka mvuumfu Yesu ,
na waleele kuri bisari byaandi ti : « Wunde Yowane Mubotiki wafulukiri mu bafwa , mu didyo , nde kari mu kweyirika bimaangu . »
Mukwongo , Erode kakaangaana Yowane , wumutubiri mu boroko , mu ntoono Erodyade , mukasi Filipo mpaangi yaandi .
Bukuri Yowane waba muleelaa ti : « Ye wahele na miswa mu kuholo mukyeetu wunde ! »
Erode waba na nzala kumudzusa ngo waba bataana mpuumbu baatu , bukuri bo baba monaana ti nde mubikiri .
Munkeembu wa kiluumbu kya mbutukulu Erode bu katubuka , mwaana Erodyade wa mukyeetu wakina ha kakati dya baatu , na Erode wamono kiminu mu nde .
Mu didyo , Erode walaba maalu kuri mwaana , mu kumuha kyoso kitotolo ki kamuloombo .
Nguri bu kamusinda , mwaana waleele ti : « Twalikila me hamaha , mutu Yowane Mubotiki munsa lukoombo ! »
Mbyaasi wanyoongo mu mutima , ngo mu ntoono maalu ma kalabiri na mu ntoono baatu ba katumisini , nde waha miswa ti bamutwaalikila nde .
Erode waheeke baatu , mu kweetabula Yowane mutu , mu boroko .
Batwaala mutu Yowane , munsa lukoombo , baha nde kuri mwaana mukyeetu , na nde wamunata kuri nguri yaandi .
Bayiki ba Yowane bayisa , banaanguna nyutu , na bayende kweeyidziika ; tumi bayende kweeyaabisa kuri Yesu .
Yesu kayuka bubwo , wayisika haho , na wayende mu bwaatu ku nsi yankatu , ku kibeendu kya nde-kaka . Mampuumbu ma baatu bu mayuka , mayisika mu mabvula na mamunama mu miilu .
Bu kasunduka mu bwaatu , nde wamono mpuumbu baatu yayinene ; nde wabamwiina ngebe mu mutima , na wabeke mu kutsinikisa babeeru ba bo .
Nsinsika bu yatubuka , bayiki baandi bakokosolo kuri nde na bamuleele ti : « Kibeendu kyankatu , na ntaangu yimwaaluta ; sindika mampuumbu mpisi meende mu mabula , be basuumba byandya bya bo-meene . »
[ Yesu ] wabvutula kuri bo ti : « Bo bahele na nzala kubvutuka , baheene bi badya beenu-meene . »
Bo babaleele kuri nde ti : « Turi na kitotolo ha ko , ha yulu mana mampa mataanu na bansu boolo . »
Nde wabaleele ti : « Ntwalikilee byo ha . »
Nde waleele kuri mampuumbu ti madzakala ha yulu bitiiti . Bu kaholo mampa mataanu na bansu boolo , watala ku yulu , wabisakumuna , wabukuna , na waha mampa kuri bayiki baandi , na bo baha mo kuri mampuumbu .
Bobanso badya na bayukuta . Batolo bitsuri byasaariri , mitooto kuumi na myoolo myaluula .
Baatu badiiri , kampe baba mafuunda mataanu , kwahele kutaanga bakyeetu na baala .
Hanaho , Yesu wakwiikisa bayiki mu kukoto mu bwaatu na batekesele ku simu dya mubu mu ntaangu yi kabvutula mampuumbu .
Bu kamana kubvutula mampuumbu , nde wanwaata ku yulu mulaandu , ku lumperi mu kwesaambila . Nsinsika bu yatubuka , nde waba nde mukaka kukwo .
Bwaatu bwaba bweki la dyalaka na butoto . Mipaku mya maampa myanyingisa bwaatu , bukuri kiteembu kyaba babwaana .
Mu kitulu kya bina kya butsuku , Yesu wayende kuri bo mu kwedyaata , ha yulu mubu .
Bayiki bu bamumono wukwedyaata ha yulu mubu , babwiilila kinkuuka , na baleele ti : « Kikyo kinyumbi ! » Bo mu boomo bafula misaakulu .
Hanaho , [ Yesu ] wadzoonso , waleele kuri bo ti : « Lwaatee kibakala , wumawu me , yaa luba na boomo ko ! »
Petelo waleele kuri nde ti : « Mfumu , mbuti wunde ye , lo ha lutumu , mpisi me nyiisa kuri ye , ha yulu mukaanda maampa . »
Yesu waleele : « Wasa ! » Petelo wasunduka mu bwaatu na wadyaata ha yulu mukaanda maampa , mu kweende kuri Yesu .
Bu kamono kiteembu kya makwa , Petelo wabaka boomo , na wabaandika kudyaama , wafula misaakulu waleele ti : « Mfumu , bvuukisa me ! »
Hanaho , Yesu walaambula kooko na wamukwaata , wamuleele ti : « Muutu wa kanyi dyantele ! Buri ye bee sa mpaka ? »
Bu bakoto mu bwaatu , kiteembu kyadzuuna .
Baba mu bwaatu bamutsukumina na bamuleele ti : « Ngwanwa ye Mwaana Nzaambi ! »
Bamanaa kusabuka mubu , bo batubuka mu nkoonsi ya Ngenesareti .
Bari kukwo bayaabaa ti wu Yesu , batsamukisa mvuumfu mu nkoonsi yoyinso , na baatu bamutwaalikila bobanso baba na mabeeru .
Bamuyingukila kuri ti habee nkani , babelemene kwaandi ti yini nto kinkuta kya nde kitsu . Na bobanso babelemini babvuukiri .
Bafarisi na batini ba mangisi bafumini ku Yerusalemi , bayisa kuri Yesu , bamuleele ti :
« Bukuri nki bayiki ba ye bari mu kwesinina kikulu kya bakuutu ? Bo bahele mu kweswaaka myooko mu ntaangu ya kudya . »
Yesu wabvutula kuri bo ti : « Heki beenu se buri luri mu kwesinina lutumu lwa Nzaambi mu ntoono kikulu kyeenu ?
Mukwongo , Nzaambi waleele ti : " Kiinsa taayi na nguri yaaku " , na ti : " Mpisi wunde wubulila taayi bunu pe nguri yaandi mpopi , lo nde manunu lufwa . "
Ngo kasi beenu lukweleele ti wunde wuleele kuri taayi dyaandi bunu pe kuri nguri yaandi ti : " Bibyo bi nketi kukuha mu kukubakisa byataasulu mu kikabu kuri nzaambi " ,
lo wa bubwo wahele na nzala kukiinsa taayi dyaandi . Mu bubwo beenu lwayaala Maampu ma Nzaambi mu ntoono kikulu kyeenu .
Bangaa-bumpitu-bumpyoongo , Esaya wabikula nkati kwakubwete mu ntoono beenu . Nde waleele ti :
" Kaanda dimadi kwendumusa munu mu bibori , mitima mya bo myasasika la na me .
Kwa mungengi bari mu kwenkiinsa , nyikusulu dzi bari mu kweyikisa bo , ngo mangisi ma baatu . " »
Yesu wateele mpuumbu ha kaba nde . Nde waleele kuri bo ti : « Yukeenu na bakileenu :
Kari bikookotaa mu munwa bisumunaa muutu ko ; ngo bibyo bipalaa mu munwa bisumunaa muutu . »
Hango , bayiki bakokosolo na bamuleele ti : « Buri ye yaari ti Bafarisi bu bayukiri maampu mamo , babuminyee makya ? »
Yesu wabvutula waleele kuri bo ti : « Mpisi muti , wuri kari Taayi dyaami dya ku yulu wakuna ko , sa kaba watuubula .
Basuusee ! Bo bafwa-miisu bakwenata [ bafwa-miisu ] . Mbuti wafwa miisu wukwenata wafwa miisu , lo bo boolo sa babwa mu bulu . »
Petelo wabvutula wamuleele ti : « Bangukila beetu nkuma [ yimayi ] . »
Yesu waleele : « Lukimi lu se , beenu lwahele kubakula ?
Buri beenu lwahele kubakula ti byobinso bikotaa mu munwa bisundukaa mu mwooyo na bakwebiloosa ku mutsyeeku ?
Ngo kasi bipalaa mu munwa , bifumunaa ku mutima . Na bibyo bikoosumunaa muutu .
Bukuri mu mutima mu palaana : bitsimi byabibi , munzusu baatu , kimpala , buyala , kwiibi , bimbaangi byampya na nsaanunu .
Bitoolo bibyo bisumunaa muutu . Ngo ndiilu yahele kuswaaka myooko ka yisumunaa muutu ko . »
Yesu kayisikaa haho , weensi mu nkoonsi ya Tiro na Sidoni .
Na mono , mukyeetu mosi , wa ku Kanana wa mu mankoonsi mamo , wayende kuri Yesu wafula musaakulu waleele kuri nde ti : « Mfumu , mwaana Davidi , bakila me ngebe . Mwaana me wa mukyeetu wubama kwalaka kuri mpeeve yayibi ! »
Yesu wahele kubvutula ntoono ti mosi kuri nde . Bayiki baandi bakokosolo baleele kuri Yesu ti : « Bvutula mukyeetu wu , bukuri nde wukwefula misaakulu ku mambisa ma beetu . »
Nde wabvutula waleele ti : « Me bampeekiri kunu kuri bimeeme byadziimbila bya mu nzo Isaheli . »
Ngo mukyeetu wayisa , watsukumina Yesu na waleele kuri nde ti : « Mfumu , bakisa me ! »
Yesu wabvutula ti : « Buri bwabubwete ko , mu kuholo mampa ma baala , na kulooso mo kuri mwaa-baala ba bambwa . »
Mukyeetu wu waleele : « Bunubwo Mfumu ! Ngo mwaa-baala ba bambwa badyaanaa bisesengu bibwaanaa ku nsuku taabala dya bamfumu babo . »
Hango , Yesu wabvutula kuri wa mukyeetu waleele ti : « Mukyeetu , kanyi dyaaku diri dyadinene . Hemese buba kuri ye bunu bu tiiriri . » Na mwaana waandi watsiinika mu kilookolo kinikyo .
Yesu kayisika haho , wayende ku teke mubu wa Ngalili . Bu kanaaka ku yulu mulaandu , wadzakala kukwo .
Mampuumbu ma baatu makokosolo kuri nde , banata babeele miilu , bafwa-miisu , bari na bipfuumi , ba mababa , na babeeru bakimi balaka . Babasuusa ha miilu mya Yesu , na nde wabatsinikisa .
Mu kiteesu kiri mpuumbu baatu yakimuka mu kumono mababa madzoonso , bari na bipfuumi babatsiika babele miilu bakweyende , na bafwa-miisu bari mu kumono . Na bo bari mu kusiikaana Nzaambi ya Isaheli .
Yesu wateele bayiki baandi mbila na waleele kuri bo ti : « Me nyiri na ngebe mu mpuumbu baatu yi , bukuri biluumbu byeki bitatu bari ha teke me , ngo bahele na bya kudya . Me nyahele kutya ku babvutula kuri bari nzala bu , bakwiisa kweebwa mu nzila . »
Bayiki ba Yesu bamufuula ti : « Kuri tubakila mampa ma kuyukutisa mpuumbu ya bu yimayi ku nsi yankatu ku ? »
Yesu waleele kuri bo ti : « Mampa makwe beenu luri na mo ? » Bo babvutula ti : « Nsaamu na mwaa-bansu . »
Yesu waleele kuri mpuumbu mu kudzakala ha nsi .
Yesu waholo mampa nsaamu na bansu , bu kabvutula matoondo kuri Nzaambi , wabukuna , waha kuri bayiki na bayiki baha kuri mampuumbu .
Bobanso badya na bayukuta . Bo batolo bitsuri bya mampa byasaariri , mampiri nsaamu
Babo badiiri baba mafuunda mana ma babakala , kwahele kutaanga bakyeetu na mwaa-baala .
Bu kabvutula mampuumbu , wanwaata mu bwaatu na wayende mu mankoonsi ma bari Mangadani .
Bafarisi na Basaduki mu kutsiitsa Yesu , bakokosolo kuri nde , na bamuloombo kabasoongo kidiimbu kya ku yulu .
Yesu wabvutula kuri bo ti : « [ Nsinsika bu yitubukaa , beenu luleelaa ti : " Ntaangu yayibwe , bukuri yulu dyabeenge . "
Na mu kipari , luleelaa ti : " Lolo kuri mvula , bukuri yulu dyabeenge na diri mampimbisi . " Hahamosi , beenu luyaabaa kusobokoso kinzeri kya yulu ; ngo hakaka , beenu lwahele kubangisina kusobokoso bidiimbu bya mantaangu . ]
Kiseendu kyakibi na kya kimpala , kiri mu kusaka kidiimbu . Kuri kidiimbu ki babaha ko , mbuti ka kya Yona ko . » Na nde kabasisaana weensi .
Bayiki ba Yesu bu basabuka ku simu dyakaka , badzimukina kuholo mampa .
Yesu waleele kuri bo ti : « Talee na seenee madyeele mu lufunusu lwa Bafarisi na Basaduki . »
Bo babeke mu kwetsima bo-meene na baleele : « Ti kampe bukuri beetu tusii holaa mampa ko . »
Bu kayaaba bubwo , Yesu waleele ti : « Baatu bangaa-kanyi dyantele , buri luri mu kwetsima mu beenu-meene ti lwahele na mampa ?
Beenu lwakiri kubakula pe , lwahele kubaambuka mwooyo mu mampa mataanu mu mafuunda mataanu , heki mitooto mikwe beenu luri lwatolo ?
Ti mu mampa nsaamu mu mafuunda mana heki mampiri makwe beenu luri lwatolo ?
Dyaburi beenu luri kubakula pe ti me nsii kuludzoonsolo ko mu mitariri mampa ? Seenee madyeele mu lufunusu lwa Bafarisi na Basaduki . »
Haho , bo babakuri ti , Yesu kari mu lufunusu lwa mampa kaba baleele ko ti se madyeele , ngo mu nyikusulu dza Bafarisi na Basaduki .
Yesu bu kaba mu kweende ku nkoonsi ya Kayisareya ya Filipo , wafuula bayiki baandi ti : « Baatu nki bari mu kweleele , ti Mwaana muutu na kari ? »
Bamaba baleele ti : « Babamosi Yowane Mubotiki ; bakaka ti , Eliya ; bakimi ti , Yelemiya , bunu pe mosi mu babikiri . »
Yesu waleele kuri bo : « Heki beenu , buri luri luleeriri , ti me na n yiri ? »
Simoni Petelo wabvutula , waleele ti : « Ye ngo Kiristo , Mwaana wa Nzaambi ya mwooyo . »
Yesu wabweese kuleele kuri nde ti : « Ye wuri mu kiminu , Simoni mwaana Bariyoona ; kari muswinyi na makila ko bikuyaabisiri dyo ; ngo Taayi dyaami diri mu mayulu wukuyaabisiri dyo .
Na me ndeeriri ku wuri yeenu : Ye ngo Petelo , mbangukulu ti tari ; na ha yulu tari didyo me sa nyatuunga dibuundu dyaami . Mpinu dza lufwa ka dzibvula makwa na dyo ko .
Me sa nyikuha mafungula ma Kimfumu kya mayulu . Ma wukaanga ye ha butoto , sa maba makaangu ku mayulu . Na mamo ma wunyanguna ye ha butoto , sa maba manyangunu ku mayulu . »
Hanaho , Yesu wadika bayiki baandi , ti yaa baleele kuri muutu ti mosi ko , ti nde ngo Kiristo .
Kuholosono ntaangu yiyo , Yesu wabaandika mu kweyaabisa kuri bayiki baandi ti , nde yelemini kutoomboko ku Yerusalemi , na kumono mpasi dzalaka mu myooko mya bakulu ba babakala , bakuutu ba bangaanga-nzaambi na batini ba mangisi , yelemini kuba wadzusu , na mu kiluumbu kyabitatu , yelemini kuba wafuluka .
Petelo kamunataa ku lumperi , bandukiri kumuŋaŋina , waleele ti : « Nzaambi kakukebe Mfumu ! Pele ! Mimyo miri nyirimina mu ye ko ! »
Yesu bu kasyeeteke , waleele kuri Petelo ti : « Satana , ba ku mambisa ma me . Ye wubumisa me makya , bukuri ma wutsima ye mari ma Nzaambi ko , ngo ma baatu » .
Hanaho , Yesu waleele kuri bayiki baandi ti : « Mbuti muutu tiiri kunama me ha mambisa , lo hemese katuna nyutu ya nde-meene , kanata kuruwa dyaandi na kanama me .
Mukwongo , mpisi wunde wutiiri kubvuukisa kidziingu kyaandi , lo sa kakidziimbisa ; ngo kasi wunde wudziimbisa kidziingu kyaandi mu ntoono ya me , lo sa kakidzuukila .
Nkya ndaandu yiri na muutu , mbuti bakiri nsi yansiina , ngo fuukisiri kidziingu kyaandi ? Bunu pe , nki muutu katsiitsa kuha mu kuyiingisa kidziingu kyaandi ?
Mukwongo , Mwaana muutu weki mu kwiisa mu munkeembu wa taayi dyaandi , kintwaari na bambasi baandi ; haho , nde kabvutula kuri muutu-muutu , bunu buri biyiriki byaandi .
Mu ngwanwa me nyiluleeriri ti : Babamosi mu bateleme hamaha , bafwa ko , natee bakiri mono Mwaana muutu wiisiri mu Kimfumu kyaandi . »
Biluumbu bisaamunu bu byaluta , Yesu waholo Petelo , Yakobo na Yowane , mpaangi yaandi , na watoomboko na bo , ku yulu mulaandu wadzaangama , kwa bo bakaka .
Nde wakituka ha busu bwa bo . Kidziri kyaandi kyaseme bunu ntaangu , binkuta byaandi byakituka bu pee bunu buungi .
Na mono , Moose na Eliya bamonokono , bari mu kudzoonso na Yesu .
Petelo wabaangula mbeembu na waleele kuri Yesu ti : « Mfumu , buri bwabubwete kuri beetuneenu mu kuba hamaha . Mbuti ye tiiri , lo me ntuungiri misaampu mitatu hamaha : mosi wa ye , mosi wa Moose , na mosi wa Eliya . »
Bu kaba wakiri mu kudzoonso , mono tuti dya buungi dyabafuka mu mposi yaandi , na mono , mbeembu mosi yayukukuna mu tuti , yaleele ti : « Wumawu ngo mwaana waami wa mutima , mu nde me nyimonaa kiminu , muywiileenu ! »
Bayiki ba Yesu , bu bayuka mbeembu yiyo , bayilimisa mabusu maaku ha nsi , na bamono boomo bwalaka .
Yesu wakokosolo , bu kababelemene waleele ti : « Telemeenu , yaa luba na boomo ko . »
Bu basiimbila mabusu ma bo , basii mono muutu ko , ha yulu wunu Yesu kitsu .
Bu baba mu kwekulumuka mulaandu , Yesu wabadika , wabaleele ti : « Yaa luleele kuri muutu ti mosi ko , mamo lumwiini , natee Mwaana muutu fulukiri mu bafwa . »
Bayiki baandi bamufuula ti : « Bukuri nki , batini ba mangisi bakooleele ti Eliya wakiri tekesele na kwiisa ? »
Yesu wabvutula kuri bo waleele ti : « Bunubwo , Eliya wukwiisa , mu kubvutula bunkete mu byobinso .
Ngo kasi kuri beenu me nyileele ti , Eliya wayeki wayisa . Baatu basii muyaabula ko , ngo kasi bamuyirikila momanso ma batiiri . Bunubwo se , Mwaana muutu sa kubama kuri bo . »
Hanaho , bayiki baandi babakula ti Yesu waba badzoonsolo mu ntoono ya Yowane Mubotiki .
Bu batubaka hari mpuumbu , muutu mosi wayisa kuri Yesu watsukuma ha busu bwa nde ,
waleele ti : « Mfumu , bakila mwaana me wa mubakala ngebe , bukuri wuri na kimbikila-ngoondo na wuri mu mpasi . Mukwongo , mantaangu malaka nde kakoobwaanaa ku mbaawu na mu maampa .
Me nyimusoongiryee kuri bayiki ba ye , ngo basii bangusina kumutsinikisa ko . »
Yesu wabvutula , waleele ti : « Ha ! Kiseendu kyahele na kanyi , na kyawumuka . Natee mantaangu makwe me nyiba na beenu ? Natee mantaangu makwe me nyikuunda beenu ? Muntwalikilee hamaha ! »
Yesu waŋaŋana mpeeve yayibi , yo yapala mu mwaana , na mu kilookolo kinikyo , mwaana watsiinika .
Hanaho , bayiki bu bakokosolo kuri Yesu , bamuleele ha nde-kaka ti : « Mu nki ntoono , beetu tukooninyee kubinga mpeeve yiyo ? »
Nde wabvutula kuri bo ti : « Mu ntoono kanyi dyeenu dyantele . Bukuri , mu ngwanwa me nyiluleeriri ti : mbuti lubeeri luri na kanyi diri bunu lusaangi lwa muti wuri nkuumbu sinapi , ha beeri nkani lo luleeriri mulaandu wu : " Yisika , yende kunii " , lo nde weensi ; kuri kitotolo ti kimosi ki lukoono beenu ko . » [
Bu baba bakutukina ku Ngalili , Yesu waleele kuri bo ti : « Mwaana muutu bee beeri wayekele mu myooko mya baatu ,
bo sa bamudzusa , na mu kiluumbu kyabitatu sa kaba wafuluka . » Bo banyoongo kwalaka .
Bu batubuka ku Kafarnawumi , batori ba mpaku ya Nzo-nzaambi bayisa na bafuula kuri Petelo ti : « Buri muyikisi beenu koofutaa mpaku ya Nzo-nzaambi ? »
Nde wabvutula ti : « Bunubwo . » Petelo bu kabvutuka ku nzo , Yesu watekesele kudzoonso kuri nde , waleele ti : « Simoni , nki ye wuri mu kutsima ? Bambyaasi ba nsi , kuri ba nani bakooloombaa mikesu na mpaku ? Kuri baala ba bo-meene , hoti kuri baatu bakimi ? »
Petelo wabvutula : « Kuri baatu bakimi » , Yesu waleele ti : « Mu didyo , baala bari na bunsaalisi .
Ngo mu kuhele kubabumisa baatu makya , yende tuba lobo mu mubu . Holo nsu yatete yitoomboko , dzibula munwa waandi , sa mono mboongo . Holo dzo , na yende baha , mu ntoono ye na me . »
Mu kilookolo kikyo , bayiki ba Yesu bakokosolo , baleele ti : « Na , bvuriri bukuutu mu Kimfumu kya mayulu ? »
Bu kateele mwaa-mwaana , wamusuusa ha kakati dya bo ,
na waleele ti : « Mu ngwanwa me nyiluleeriri , mbuti beenu luyiingiri ko , na lukitukiri bunu mwaa-baala bantele ko , lo beenu lukoto mu Kimfumu kya mayulu ko .
Hango , mpisi wunde wukuluka nde-meene bunu mwaa-mwaana wu , lo wunde ngo wubvuriri bukuutu mu Kimfumu kya mayulu .
Na wunde wutaambula ti mosi mu mwaa-baala bari bunu wu , mu nkuumbu yaami , lo me kataamburi . »
« Ngo kasi , mpisi wunde wubwiisa mu masumu , mosi mu bilesi bimabi bisa kanyi mu me , lo buri bwabubwete mu nde , ti bamukaanga nguku-tari mu nkiingu yaandi , na kaba wadyaamusu ku kakati dya mubu .
Kyaari kuri baatu ba nsi yi mu dyaambu dya mbumukunu makya ; mukwongo , mbumukunu makya yiyelemini kuba , ngo kyaari kuri muutu wunde wuba nzila ya mbumukunu makya !
Mbuti kooko kwa ye , bunu pe kuulu kwa ye ku kubwiisa mu masumu , lo tabala kwo na looso kwo kwa la na ye ; buri bwabubwete mu ye mu kukoto mu bumwooyo na kooko kumosi , bunu pe na kuulu kumosi , ti na kuba na myooko myo myoolo , bunu pe , miilu myo myoolo , na kuba watubu ku mbaawu yahele manunu .
Na mbuti diisu dyaaku dikubwiisa mu masumu , lo hokolo dyo , na looso dyo kwa la na ye ; buri bwabubwete mu ye , mu kuba na diisu dimosi , mu kukoto mu bumwooyo , ti na kuba na miisu myo myoolo , na kuba watubu ku munyeenge mbaawu . »
« Talee kweenu ka lukwiisa kunyaafuna ti mosi mu mwaa bilesi bimabi ; bukuri me nyiluleele ti , bambasi ba bo mu mayulu bakyeesaa kidziri kya Taayi dyaami , diri mu mayulu . » [
« Nki beenu luri mu kutsima ? Mbuti muutu wuri na nkama bimeeme , ngo kimosi mu byo kidziimbiri , buri lo wahele kusiisa makuumi wa na wa mu mankoto ma milaandu , na kweende ku kusaka kyadziimbila ?
Na mbuti dzuukiri kyo , mu ngwanwa me nyiluleeriri ti , nde sa kabvula kumono kiminu mu kyo , ti na mu makuumi wa na wa biri byahele kudziimbila .
Bunubwo se buri kutya kwa Taayi dyeenu diri mu mayulu kuri ko ti mosi mu bilesi bimabi , kidziimbila . »
« Mbuti mbaasi yaaku , wukuyirikiri mamabi [ kuri ye ] yende , lo museembe ha beenu boolo . Mbuti nde wukuywiiriri , lo ye bangusini mpaangi yaaku .
Ngo mbuti wahele kukuywiila , lo holo mosi bunu pe boolo baba kintwaari na ye , mpisi heki mu mandoongi ma bambaangi boolo bunu pe batatu , luyelekese myominso .
Mbuti bisiri mu kubaywiila , lo leele dyo kuri dibuundu . Na mbuti bisiri se kuywiila dibuundu , lo hemese kuba kuri ye bunu munzeense , bunu pe mutori-mpaku . »
« Mu ngwanwa me nyiluleeriri ti : mpisi ma lukaanga beenu ha butoto , sa maba makaangu mu mayulu . Na mpisi ma lunyanguna beenu ha butoto sa maba manyanguna mu mayulu . »
« [ Mu ngwanwa ] me nyibweese kululeele ti , mbuti baatu boolo mu beenu bayukusini ha butoto , mu musamu ngo musamu , lo mamo ma baloombo , Taayi dya me diri ku mayulu sa kabayirikila mo .
Bukuri haho ha kutukini boolo bunu pe batatu , mu nkuumbu yaami , lo me nyiri ha kakati dya bo . »
Hango , Petelo bu kakokosolo kuri Yesu , wamuleele ti : « Mfumu , mbala kwe me nyelemini kuhemesene mpaangi yaami , mbuti wanyirikila mamabi ? Buri natee mbala nsaamu ? »
Yesu wabvutula kuri nde ti : « Me nyahele kukuleele ti natee mbala nsaamu , ngo natee minsaamu ku minsaamu .
Hango-nkuumbu , Kimfumu kya mayulu kyafwanikina na muutu mosi wa mbyaasi waba tiiri ti bisari byaandi bitambikisa bi bari na byo .
Mu kubaandika kutambikisa , bamutwalikila wunde waba na kibiimbu kuri nde kya fuunda dya bitalanta .
Bu kaba wahele kubangisina kufuta kibiimbu , mfumu waha lutumu bayarika na nde-meene , na mukasi na baala , na byobinso bi kari na byo , mpisi bafuta kibiimbu .
Ngo kisari wabwa ha nsi , watsukuma ha busu bwa nde , waleele ti : " Ba na nkindusulu-mutima mu me , na me sa nyakufuta byobinso . "
Mfumu wamumwiinina ngebe , wamupatula na wamuhemesene kibiimbu .
Kisari kikyo bu kapala , wabwaana mosi mu bambaasi baandi ba kisalu , waba wamusoombo nkama bidenali . Bu kamukwaata , wamupina ha ndinga na waleele ti : " Futa kibiimbu kya me ki wuri na kyo . "
Ngo mbaasi kisari wabwa ha nsi , wamuyingukila na waleele : " Ba na nkindusulu-mutima mu me , na me sa nyakufuta . "
Ngo mbaasi waba wahele kutya . Kasi nde kamuholaana , wumutubiri mu boroko , natee ku kafutiri kibiimbu .
Bambaasi bisari , bu bamwiini mamo mayirimini , banyoongo kwalaka , na bayende kweebaangula kuri mfumu bo , myominso myayirimini .
Hango mfumu yaandi kamuteelaana , wumuleeriri ti : " Ye kisari kyakibi wuri , kibiimbu kyokinso kikyo , me nyikuhemisinyeenu , bukuri ye nyingukiryee .
Buri bubee bwahele kuyelemene , ti ye se , siilila mbaasi yaaku ya kisalu ngebe , bunu bu nyikusiirirye me se ngebe ? "
Mfumu yaandi wabaka nkesi na wamuyekele mu myooko mya bangaa-nkuba natee , kukafuta kibiimbu kyokinso . »
Bunubwo se : « Taayi dyaami dya mu mayulu kasa , mbuti heki muutu-muutu mu beenu wahele kwehemesene mbaasi yaandi mu mutima ndemunso . »
Yesu kamana kudzoonso misamu mimyo , ha kayisika ku Ngalili , na wayende mu mankoonsi ma nsi ya Yudaya , ku simu dya Yorodani .
Mampuumbu ma baatu malaka mamunama , na nde wabatsinikisa haho .
Bafarisi bakokosolo kuri nde , bamutsiitsa , bamufuula ti : « Buri muutu wuri na miswa mya kubinga mukasi waandi mu mpisi lumvuki ? »
Nde wabvutula waleele ti : « Buri beenu luyaa ko ti : " Muyiriki , kunu mbandukulu , wabayirika bakala na mukyeetu ? "
Tumi nde wabweese kuleele ti : " Mu ntoono yiyo , bakala yelemini kusiisa taayi na nguri , na kukaangama mu mukasi waandi , na bo boolo sa baba muswinyi mosi . "
Mu kiteesu kiri babweese kuba boolo ko , muswinyi mosi . Hango , muutu ya kahaambila byabvuuta Nzaambi ko . »
Bafarisi bafuula nde ti : « Mu nki ntoono Moose kari katuma kutina mukaanda wa nzusulu makweele na kubinga [ mukasi ] ? »
Yesu wabvutula kuri bo ti : « Mu ntoono nkubulu mitima myeenu , ngo Moose kaluheeri miswa mya kubinga bakasi beenu ; kunu mbandukulu kwaba kahele bubwo .
Ngo me nyiluleele ti : Mpisi wunde wubinga mukasi waandi , mbuti ka kuri wabwa mu mvuutunu yadika ko , ngo kweeriri mukyeetu mukimi , lo nde teeri kimpala . »
Bayiki [ byaandi ] baleele kuri Yesu ti : « Mbuti mbeelu ya bakala na mukyeetu bubwo yiri , lo kwahele ndaandu mu kukweele . »
Yesu wabvutula kuri bo ti : « Bobanso bahele kutaambula musamu [ wunde ] . Ngo kunu kuri babo , ba bari baha miswa mu kutaambula .
Mukwongo , kuri baatu babutuka bampokoro , kuholosono mu myooyo mya banguri ; bakaka bampokoro mu nyirikulu ya baatu ; bakimi bari bampokoro , mu ntiilu ya bo-meene , mu ntoono Kimfumu kya mayulu . Wubangisina kubakula , kabakula ! »
Hanaho , baatu banata baala bantele kuri Yesu , mpisi kabatetekele myooko na kabasambikila , ngo bayiki babaŋaŋana .
Ngo Yesu waleele : « Hemeseenu mwaa-baala , yaa lubakakikila mu kwiisa kuri me ko , bukuri Kimfumu kya mayulu kiri kya bari bunu bo . »
Bu kamana kubatetekele myooko , wasiisa kibeendu kikyo .
Na mono , muutu mosi wakokosolo kuri Yesu , wamuleele ti : « Muyikisi , nki byabibwete me nyisa , mpisi mbaka kidziingu kyahele manunu ? »
Nde wamuleele ti : « Buri ye wuri mu kuha me kifuuri mu mamabwete ? Mosi kitsu wuri ngaa-bubwete . Mbuti heki ye tiiri kukoto mu kidziingu , lo kebe mangisi . »
Nde wabvutula kuri Yesu ti : « Nkya mo ? » Yesu waleele : « Yaa dzusa ko , yaa ta kimpala ko , yaa yiba ko , yaa ta kimbaangi kyampya ko ,
kiinsa taayi na nguri , na tya mbaasi yaaku bunu ye-meene . »
Mwaa-munkuula wunde waleele kuri Yesu ti : « Myominso mimyo me nyabvumina . Nki nyiri nyakoono ? »
Yesu waleele kuri nde ti : « Mbuti ye tiiri kuba wakuka , lo yende , yarika bi wuri na byo , ha kuri bawelu , na ye sa baka busina mu mayulu , na wasa nama me . »
Mwaa-munkuula wunde bu kayuka maampu mamo , wayende kunsa ngebe ; bukuri nde waba na lubaku lwalaka .
Yesu waleele kuri bayiki byaandi ti : « Mu ngwanwa me nyiluleeriri dyo ; diri dya mpasi kuri wa kisina mu kukoto mu Kimfumu kya mayulu .
Nyiluleele lukimi , bubvuriri kuleenge kuri kamelo , mu kuluta ha wuri dya noongo , ti na kisina mu kukoto mu Kimfumu kya mayulu . »
Bayiki ba Yesu bu bayuka dyo , bakimuka kwalaka na baleele ti : « Hango , na wubangisina kubvuuka ? »
Bu kabasungumina kisoosi , Yesu waleele ti : « Kuri baatu , lo kubangisina pe ; ngo kuri Nzaambi kuri bwa kubangisina . »
Hango Petelo waleele kuri Yesu ti : « Mono , beetu twasiisiri byobinso na twakunemi , heki nki biba kuri beetu ? »
Yesu wabvutula kuri bo ti : « Mu ngwanwa me nyiluleeriri ti , mu ntaangu yikitika byobinso byamoono , Mwaana muutu bu kadzakala ha mboloko ya munkeembu , beenu lwanemi me , beenu se sa lwaba lwadzakala mu mamboloko kuumi na moolo , mu kutsuundisa makaanda kuumi na moolo ma Isaheli .
Mpisi wunde wasisa manzo , bunu pe bampaangi , bunu pe bibusi , bunu pe taayi , bunu pe nguri , bunu pe baala , bunu pe manseke mu ntoono nkuumbu yaami , lo sa kataambula byo ku kinkama , na sa kataambula kidziingu kyahele manunu bunu saala .
Balaka batekesele sa basyeelele , na basyeelele sa batekesele . »
« Mukwongo Kimfumu kya mayulu kyafwanikina na muutu wuri ngaa-nzo . Bu kapariri mu kipari , horiri bangaamba mu kwesala ku nseke yaandi ya bviinya .
Bu bayukisina na bangaamba mu kubafuta kidenali kimosi mu kiluumbu , nde wabasindika ku nseke yaandi ya bviinya .
Bu kupala mu kilookolo kya matatu , nde wamono baatu bakimi badzakala ha kibeendu kya bobanso ngo bahele na kisalu .
Nde waleele kuri bo ti : " Beenu se yende ku nseke bviinya , tumi me nyiluha byayelemene . "
Bo bayende . [ Ngo ] bu kabweese kupala , kampe mu kilookolo kyamasaamunu na kyawa , wasa bwobumosi .
Bu kapala kampe mu kilookolo kyakuumi na kimosi , wamono bakimi bateleme , wabafuula ti : " Buri luri lwateleme hamaha , bwiisi bwabutsiina , kwahele kusala ? "
Bo baleele kuri nde ti : " Bukuri kwahele muutu wutuhoriryee mu kisalu . " Nde waleele kuri bo ti : " Beenu se yendeenu ku nseke bviinya . "
Nsinsika yatubuka , ngaa-nseke bviinya waleele kuri mukebi lubaku lwaandi ti : " Teele bangaamba na wubaha mufutu waaku ; kubandikila mu bampotulu natee mu batete . "
Bangaamba ba kilookolo kya kuumi na kimosi bayisa na bataambula muutu-muutu kidenali kimosi .
Ba kilookolo kyatete bayisa , batsima ti bee bataamburi bibvuriri ; ngo kasi , bo se bataambula muutu-muutu kidenali kimosi .
Bu bari mu kwetaambula mufutu , bari mu kwemunguta mu ntoono ngaa-nzo .
Baleele ti : " Ba kilookolo kyampotulu bamaba , kilookolo kimosi basiiryee , ngo ye kubaha kiteesu kimosi na beetu , tunaangunyee kilemu kya bwiisi na mwiini ! "
Ngaa-nzo wabvutula kuri mosi mu bo , waleele ti : " Nduku yaami , me nyahele na bubayi ku wuri ye ; buri kari mu kidenali kimosi ye yukisinyee na me ko ?
Holo kyaaku na yende . Me ntiiri kuha kuri wumawu kidenali kimosi , bunu buri kuri ye se .
[ Buri ] me nyahele na miswa mu kuyirika ma ntiiri mu bitotolo byaami , hoti ye wuri na miisu mbengele , bukuri me ngaa-mutima-bubwete ? "
Mu bubwo , bampotulu sa baba batete , na batete sa baba bampotulu . »
Bu kaba mu kutoomboko ku Yerusalemi , Yesu waholo [ bayiki ] bo kuumi na boolo bo bakaka , na mu nzila nde waleele kuri bo ti :
« Mono ! Turi mu kutoomboko ku Yerusalemi na Mwaana muutu sa kaba wayekulu kuri bakuutu ba bangaanga-nzaambi na kuri batini ba mangisi . Bo sa bamukesele mukanu wa lufwa ,
na sa bamuyekele mu myooko mya bangooyi mu kumusaana , kumulata nkwaasulu , kumukomono ha yulu kuruwa , na kiluumbu kyabitatu sa kaba wafulukusu . »
Hanaho , nguri baala ba Dzebedayi wakokosolo kuri nde , kintwaari na baala baandi , wamutsukumina mu kuloombo kitotolo kimosi kuri nde .
Yesu waleele kuri nde ti : « Nki ye tiiri ? » Nde wabvutula kuri Yesu ti : « Ha miswa mpisi heki , baala ba me bo boolo ba , mbasi-tsuku baba badzakala , mosi ha lubakala lwa ye , mosi ha lumosi lwa ye , mu Kimfumu kyaaku . »
Yesu wabvutula , waleele ti : « Beenu lwahele kuyaaba ma luri mu kuloombo . Buri beenu lo lubangusini kunwa mbasa yiyo , yi nyelemini kunwa me ? » Babo babvutula : « Beetu lo tubangisini . »
Yesu wabaleele ti : « Mbasa me , beenu ngo luri sa lwanwa ; ngo mu matariri kudzakala ha lubakala na ha lumosi lwa me , kari me nyiha miswa [ mimyo ] ko , ngo bibeendu bibyo bya babo , bari Taayi dya me wabayirikila byo . »
Bayiki kuumi bakaka bu bayuka bubwo , babakila bampaangi bo boolo babo nkesi .
Yesu wabateele na wabaleele ti : « Yabee ti bamfumu ba mansi bakoosalila bumfumu ha mansi mamo , na bakuutu bakoosalila lutumu ha yulu mo .
Kari bubwo buyelemini kuba ha kakati dya beenu ko ; ngo wunde wutiiri kuba mukuutu mu beenu , lo yelemini kuba kisari kya beenu .
Na wutiiri kuba watete mu beenu , lo sa kaba nkutu beenu .
Bwobumosi mu Mwaana muutu wahele kwiisa mu kuri ti bamusalila , ngo mu kusalila na kuha kidziingu kyaandi , bunu kikori mu balaka . »
Bu baba mu kupala mu Yeriko , mpuumbu yayinene yamunama .
Na mono , baatu boolo bafwa miisu badzakala ha teke nzila , bu bayuka ti Yesu wuri mu kuluta , bo bafula misaakulu , baleele ti : « [ Mfumu ] , mwaana Davidi , siila beetu ngebe ! »
Mpuumbu yabaŋaŋana mpisi bawura . Ngo bafwa miisu bahamisa kufula misaakulu , baleele ti : « Mfumu , mwaana Davidi , siila beetu ngebe ! »
Yesu bu kateleme , wabateele mbila , wabafuula , waleele ti : « Nki lutiiri me nyiluyirikila ? »
Bo babvutula kuri nde ti : « Mfumu , hemese miisu mya beetu midzibuma . »
Yesu wamono ngebe , wabelemene miisu mya bo , na hanaho , bamono na banama Yesu .
Bu bari mu kwekokosolo na Yerusalemi , batubuka ku bula bwa Betefange , ku mulaandu wa Mi-olive , haho , Yesu waheeke bayiki boolo .
Nde waleele kuri bo ti : « Yendee ku bula buri ha mankula ma beenu , na hanaho , beenu sa lwamono mukasi mpuunda wakaangu na mwaana . Nyangunee na twalee kuri me .
Na mbuti muutu wululeeriri ntoono , mubvutukileenu ti : " Mfumu wuri na nzala byo . " Hanaho , nde sa kaheeke byo . »
Mamama masalama mpisi heki ma leele mubikiri meende mu mana :
« Leeleenu kuri mwaana mukyeetu wa ku Syoni ti : Mono mbyaasi yaaku yiri mu kwiisa kuri ye , wadzuuna , wanwaata ha yulu mpuunda ya mukasi , na ha yulu mwaana mpuunda , kibulu kiri na kifiki . »
Bayiki ba Yesu bayende na bakukisa ma baleeriri Yesu .
Bo batwaala mpuunda na mwaana waandi , bateeteke mansaanda na binkuta ha yulu byo na Yesu wadzakala ha yulu .
Mpuumbu yayinene yayala binkuta bya bo mu nzila , baatu bakaka batabula bimpaala bya miti , bi bayala mu nzila .
Mampuumbu maba ku matu na ku mambisa ma Yesu maba kwebikisa , maleele ti : « Hosana kuri Mwaana Davidi ; wasakumunu wunde wukwiisa mu nkuumbu ya Mfumu ; hosana mu bibeendu bibvuriri kudzaangama . »
Yesu bu kakoto ku Yerusalemi , bvula dyodinso dyatekete dyaleele ti : « Wu ngo na ? »
Mampuumbu makweleele ti : « Wu ngo Yesu , mubikiri wa ku Nadzareti , dya Ngalili . »
Bu kakoto mu Nzo-Nzaambi , nde wabinga bobanso baba yarikaana na baba suumbaana munsa Nzo-nzaambi , wabwiisa mataabala ma baba yiingaana mboongo , na bidzakukulu bya baba yarikikaana mabeembe .
Yesu waleele kuri bo ti : « Diri dyatinu : " Nzo yaami sa bateele , yo nzo lusaambulu . " Ngo kasi beenu lumwaasa yo , ntari bangaa-bumfuna . »
Bafwa miisu na babeele miilu , bakokosolo kuri nde mu Nzo-Nzaambi , na nde wabatsinikisa .
Bakuutu ba bangaanga-Nzaambi na batini ba mangisi , babaka nkesi , bu bamwiini misamu myansisi mi kayirikiri , na mwaa-baala baba bikisaa mu Nzo-nzaambi ti : « Hosana mwaana Davidi ! »
Bo baleele kuri nde ti : « Buri ye wuri mu kuyuka mari mu kuleele bamaba ? » Yesu wabvutula kuri bo ti : « Heehe ! Buri beenu lwasii taanga ko ti : " Mu minwa mya mwaa-baala bantele na bansoombo , ye wayirika ndumusu yaaku " ? »
Bu kabasisa , nde wapala mu bvula na wayende ku Betanya ku kalutisa butsuku .
Mu kipari , habaanaa weki bvutuka ku mabvula , nde wabaka nzala .
Nde watalila mungenge mu nzila na wakokosolo kuri nde , ngo kasii mono kitotolo ko , ha yulu mani makaya kitsu . Na wamuleele ti : « Fuu kya bufulukutuu , ye wuri mbakila bimbutu ko ! » Na ha nsi na nsi mungenge wakana .
Bayiki baandi bu bamono bakimuka na baleele : « Dyaburi mungenge kakanini ha nsi na nsi ? »
Yesu kabvutula kuri bo , waleele ti : « Mu ngwanwa me nyiluleeriri , mbuti beenu lubeeri na kanyi , na lwahele kusa mpaka , kari mana ma lumwiini mu mungenge , luketi kuyirika kitsu ko , ngo na kuri mulaandu wu se , ha beeri lo luleeriri ti : " Yisika na yende bwa mu mubu " , lo bubwo buyirimini .
Momanso ma luloombo beenu mu lusaambulu , bu lusiiri kanyi sa lumataambula . »
Yesu wayende ku Nzo-Nzaambi . Bu kaba mu kuyikisa bakuutu ba bangaanga-nzaambi na bakulu ba bakala ba kaanda bakokosolo kuri nde , baleele ti : « Mu nki lutumu ye wuri mu kweyirikila mamo ? Na wakuha lutumu lumalu ? »
Yesu wabvutula , waleele kuri bo ti : « Me se kifuuri kimosi me nyiluha , kiri mbuti beenu lumpeeri mvutu , tumi me se nyiluleeriri mu nkya lutumu me nyiri mu kweyirika mamo :
Mbotokulu ya Yowane , yaba ya kuri ? Ya ku yulu hoti ya baatu ? » Bo balelesene bo na bo ti : « Mbuti tuleeriri ti : " ya ku yulu " , lo nde bee leeriri ti : " Hango buri lwaheriri kusiila kanyi mu nde ? "
Na mbuti tuleeriri ti : " Ya baatu " , tubata mpuumbu . Bukuri bobanso bahololo Yowane bunu mubikiri .
Bo babvutula kuri Yesu , baleele ti : " Beetu tuyaari ko . » Yesu wababvutula ti : « Me se nyiluleele ko , mu nkya lutumu me nyiri mu kweyirika mamo . »
« Beenu nki lutsimini ? Muutu mosi waba na baala boolo . Bu kakokosolo kuri watete , wuleele ti : " Mwaana me , yende sala bwalolo ku nseke bviinya . "
Nde wabvutula , waleele ti : " Me nyahele kutya . " Mwaa-mantaangu bu maluta , nde wayiinga kitsimi na wayende .
Bu kakokosolo kuri wakaka , waleele bwobumosi . Ngo nde wabvutula waleele ti : " Mfumu , me nyikweende " , Ngo kasi wahele kweende .
Na mu bo boolo wayirika kutya kwa taayi ? » Bo baleele « watete » . Yesu waleele kuri bo ti : « Mu ngwanwa me nyileele kuri beenu ti : Batori ba mpaku na bakyeetu ba biyala sa balutekisile mu Kimfumu kya Nzaambi .
Bukuri Yowane wayisa kuri beenu mu nzila ya nsungumunu , beenu lwasii siila kanyi mu nde ; kasi batori ba mpaku na bakyeetu ba biyala basiila kanyi mu nde . Ngo beenu lwamono , kasi ha mambisa haho lwahele kuyiinga dyeele , mu kusiila kanyi mu nde . »
« Yukeenu nkuma yikimi : Muutu mosi waba ngaa-nzo , wakuna nseke bviinya , wadyengesile yo mu lupaangu , wahaka bulu dya kukamukina malu , watuunga nzo yadzaangama , wayukusina na bakamuni ba bviinya na wayende ku budyeengi .
Ntaangu ya kutolo bimbutu bu yatubuka , nde waheeke bisari byaandi kuri bakamuni ba bviinya , bee baholo kikuuku kya nde .
Bakamuni ba bviinya , bakwaata bisari bya nde , balata wamosi , badzusa wakaka , na wa batatu bamudzusa mu matari .
Nde wabweese kuheeke bisari bikimi bibvuriri mu lutaangu ti na byatete ; na bo bayirika bwobumosi kuri bo .
Mwaa-mantaangu bu maluta , nde waheeke mwaana waandi kuri bo , waleele ti : " Bo sa babvumina mwaana me . "
Bakamuni ba bviinya bamono mwaana , balelesene bo na bo ti : " Wumawu ngo mukondiri-saala . Waseenu , tumudzuseenu , mpisi tumuholee na saala . "
Bamukwaata , bamutuba ku mbisa nseke , na bamudzusa . »
« Hango , ntaangu yikwiisa ngaa-nseke , nki kasa kuri bakamuni ba bviinya ? »
Bo babvutula kuri nde ti : « Nde sa kadzusa bababi babo mu kibakala , na sa kaha nseke kuri bakamuni bakimi , bamuha bimbutu , mu ntaangu ya bo . »
Yesu waleele kuri bo ti : « Buri beenu lwasii taanga mu Matinu ko ? " Tari dyaloosiri batuungi , didyo ngo dyeki dyanguri ha kuumbu ; mimyo kuri Mfumu miri myafumuna , na mya nkimukunu ha miisu mya beetu . " »
« Hango-nkuumbu , me nyileele kuri beenu ti , Kimfumu kya Nzaambi , sa baluyusula na kyo , na sa baha kyo kuri kaanda dibuta bimbutu . [
Mpisi wubwa ha yulu tari di sa kakosoko ; na mpisi wuri dimubwirikiri , sa dyamunyifuna . ] »
Bakuutu ba bangaanga na Bafarisi bayuka mankuma ma Yesu , babakila ti Yesu mu bo kadzoonsolo .
Basaka bwa kumukwaatila ngo babata mampuumbu , bukuri baba hololo Yesu bunu mubikiri .
Yesu bu kaba mu kubvutula , wadzoonso mu mankuma makimi kuri bo , waleele ti :
« Kimfumu kya mayulu kyafwanikina bunu mbyaasi mosi wayirika munkeembu makweele ma mwaana waandi .
Nde waheeke bisari byaandi mu kweteele babateeriri mu kwiisa kudya ku munkeembu ; ngo bo basii tya kwiisa ko .
Wabweese kuheke bisari bikimi mu kuleele ti : " Leele kuri babo babateerirye ti : Munkeembu wa ndiilu weki wayirima , bamwaadzusa bangoombo na bibulu byabinene . Byobinso byeki byayirima , wasee ku munkeembu ! "
Ngo babo babateeriri mbila banyaafuna mbila na bayende kwaaku , wamosi ku nseke yaandi ; wakaka ku mumbungu waandi kusala .
Bakaka basiiri babo , bakwaata bisari bya mbyaasi babatuka na babadzusa .
Mbyaasi wabaka nkesi . Nde waheeke bayongolo baandi mu kweedzusa baatu babo , na wayoko bvula dya bo .
Hanaho , waleele kuri bisari byaandi ti : " Munkeembu weki wayirima , ngo kasi babateerirye bahele kuba basoongolo .
Yende mu mahaambu ma manzila , bobanso balumono , bateele ku munkeembu . "
Bisari byapala na bayende mu manzila , bakutikisa bobanso babamwiini , babatsiina na babeeru . Munkeembu waluula mu baatu bayisiri .
Mbyaasi wakoto mu kwetala bari ha munkeembu na wamono muutu mosi waba wahele na kinkuta kya munkeembu .
Wamufuula ti : " Nduku yaami , buri siiri mu kukoto hamaha , kuri ye wahele na kinkuta kya munkeembu ? " Muutu wunde wakaanga munwa !
Hanaho , mbyaasi waleele kuri bisari byaandi ti : " Mukaangee miilu na myooko , na mutubee ku mampimbisi ma ku mbasi , kukwo kuba bidilu na nkweetulu miinu . "
Mukwongo , balaka bari bateelu , ngo banteele basoolu . »
Hanaho , Bafarisi bu bayende ku mfuunda , bakaanga bitsima , kya kumutekele mweete , mpisi bamubaka mu nzoonsulu .
Bo baheeke bayiki ba bo , kintwaari na baatu ba Erode kuri nde , baleele ti : « Muyikisi , beetu tuyaari ti ye ngaa-ngwanwa , na ye wuri mu kweyikisa nzila ya Nzaambi mu ngwanwa ; ye wabataa muutu ko ; bukuri ye wamonaa kinzeri kya baatu ko ,
ngo leele beetu , kitsimi kya ye buri kiri : Buri kuri na miswa mu kufuta mpaku kuri Kayisari hoti pele ? »
Ngo Yesu bu kaba kayaari mutima-bubi wa bo , wabaleele ti : « Bangaa-bumpitu-bumpyoongo , buri lutekele me mweete ?
Soongee mbeti me mupata wa mpaku . » Bo bamusoongo kidenali kimosi .
Nde wafuula kuri bo ti : « Kidzisi ki na bisoni bi bya na ? »
Bo babvutula kuri nde ti : « Bya Kayisari » , haho nde kaleele kuri bo ti : « Hango , bvutulee bya Kayisari , kuri Kayisari , bya Nzaambi kuri Nzaambi . »
Bu bayuka , bakimuka , na bu bamusisa bayende .
Mu kiluumbu kikyo , Basaduki bamonokono kuri nde , baleele ti , mfulukulu ya bafwa yiri ko , bamufuula ,
bamuleele ti : « Muyikisi , Moose waleele ti : " Mbuti muutu fwiiri kwahele baala , lo mpaangi yaandi kukondolo mufwiiri nde mu kumubutila baala . "
Ngo ku bula beetu kwaba bampaangi nsaamu ; watete kakweelaana fwiiri kwahele baala , na sisiri mufwiiri waandi kuri mpaangi yaandi .
Bwobumosi mu waboolo , na mu wabatatu natee wansaamu .
Ha mambisa ma bobanso , mukyeetu wafwa .
Heki , mbasi-tsuku haba mfulukulu , mukasi na kaba mu bo nsaamu ? Bukuri bobanso bamubakiri . »
Yesu wabvutula , waleele kuri bo ti : « Beenu lwawumuka bukuri lwahele kuyaaba Matinu na mpinu dza Nzaambi .
Mukwongo , mbasi-tsuku haba mfulukulu , kuba babakala bakweele ko , na bakyeetu babakweelese ko . Ngo sa baba bunu bambasi , mu mayulu .
Ngo mu ntoono ya mfulukulu ya bafwa , beenu lwasii taanga ma leele Nzaambi kuri beenu ko ? Waleele ti :
" Me ngo Nzaambi ya Abalaami , Nzaambi ya Isaki na Nzaambi ya Yakobe . " Nde kari Nzaambi ya bafwa ko , ngo kasi Nzaambi ya baatu bamwooyo . »
Mampuumbu bu mayuka , makimuka mu nyikusulu dzaandi .
Bafarisi bu bayuka ti Yesu kaangisiryeenu Basaduki minwa , bakutukina ha kibeendu kinikyo .
[ Mutini ] mangisi mosi mu bo , wamutekele mweete :
« Muyikisi , nkya lutumu lubvuriri bunene mu Mangisi ? »
Yesu wamuleele ti : « " Tya Mfumu Nzaambi yaaku mu mutima waaku ndemunso , mu muheebulu waaku ndemunso na mu dyeele dyaaku dyodinso . "
Lulwo ngo lutumu lubvuriri bunene na lwatete .
Lwadzoolo lwafwanikina na lulwo ngo lumalu : " Tya mbaasi yaaku bunu ye-meene . "
Mangisi momanso na babikiri byakaangama mu ntumu dzodzoolo dzidzo . »
Bafarisi bu baba bakutukina , Yesu wabafuula ,
waleele ti : « Kitsimi kya beenu buri kiri mu ntoono ya Kiristo ? Nde mwaana na kari ? » Bo babvutula kuri nde ti : « Wa Davidi . »
Nde waleele kuri bo ti : « Ngo dyaburi , mu Mpeeve Davidi wumuteele " Mfumu " ? Na wuleele ti :
" Mfumu wuleele kuri Mfumu yaami ti : Dzakala ha lubakala lwaami , natee ku nyisuusa me bataatu baaku kunsa bitaambi byaaku ! "
Hango , mbuti Davidi wumuteele ti " Mfumu " , lo dyaburi nde kabweese kuba mwaana Davidi ? »
Muutu ti mosi , kasii bangusina kumuleele ntoono ti mosi ko , mu kumuha mvutu . Kuholosono kiluumbu kikyo , kuri muutu waba bweese kutsiitsa kumuha kifuuri ko .
Hanaho , Yesu wadzoonso kuri mampuumbu na kuri bayiki byaandi ,
waleele ti : « Batini na Bafarisi kubaangula mangisi ma Moose .
Hango , yirikee na kebee momanso ma baluleele , ngo ya lwesalila bunu buri biyiriki bya bo ko ; bukuri bo baleele ngo bahele kusalila .
Bo bakwekaanga matsulu mamanene [ maleme mu kunata ] na bamateeteke ha yulu maheembu ma baatu , kasi bo , batiiri kumaningisa mu muleembu wa bo-meene ko .
Biyiriki bya bo byobinso kwesa mukuri ti baatu babatala . Bo bakweyirika bisweekulu bya maampu byabinene bi bakwelwaata , na bakwenonono maheengu ma binkuta .
Bo batiiri bibeendu bya lukiinsu mu minkeembu mya ndiilu na byatete mu manzo ma nkutukunu ,
bo batiiri bebaha mamboto mu bibeendu bya bobanso , na baatu be bateele ti " Muyikisi " .
Ngo kasi , beenu yaa baluteele ko ti " Muyikisi " ; bukuri beenu Muyikisi mosi luri na nde ; beenu bobanso luri bampaangi .
Yaa luteele muutu ti mosi ko ha butoto ti " Taata " dya beenu , bukuri dimosi luri na dyo , ngo taayi dya ku yulu .
Yaa baluteele se ko ti " mutwaalisi " , bukuri mutwaalisi beenu mosi wuri , ngo Kiristo .
Wubvuriri bukuutu mu beenu , yelemini kuba kisari kya beenu .
Mpisi wunde wudzaangama mu nde-meene , sa bamukulula ; na mpisi wukuluka nde-meene sa bamudzaangisa . »
« Kyaari kuri beenu , batini na Bafarisi bangaa-bumpitu-bumpyoongo , bukuri beenu luri mu kukaanga mweelu Kimfumu kya mayulu kuri baatu ; kuri beenu-meene lwahele kukoto , na lwahele kukotoso se batiiri kukoto . » [
« Kyaari kuri beenu , batini na Bafarisi , bangaa-bumpitu-bumpyoongo , bukuri lukwesa budyeengi mu mubu na ha butoto mu kubaka muutu mosi wuyiinga dyeele ; ngo bu lumubakiri lumukituri mwaana munyeenge mbaawu , walutila beenu mu biteesu byoolo . »
« Kyaari kuri beenu , binatisi byafwa miisu , lukweleele ti : " Wunde wulaba maalu mu nzo yangisi , lo wahele mu dyaambu ; ngo kasi , wunde wulaba maalu mu woolo dya mu nzo yangisi , lo wuri kunsa dyaambu . "
Beenu biwulu na lwafwa miisu , nki bibvuriri mufunu , woolo hoti nzo yangisi , yihaanaa woolo bungisi ?
Na lubweese kuleele ti : " Wunde wulaba maalu mu dziku , wahele na dyaambu ; ngo kasi wunde wulaba maalu mu kikabu kiri ha yulu dziku , lo wuri mu dyaambu . "
Beenu baatu bafwa miisu , nki bibvuriri mufunu , kikabu hoti dziku dikoohaa kikabu bungisi ?
Ngo wunde wulaba maalu mu dziku , lo wulaba mu dyo , na mu bitotolo byobinso biri ha yulu dyo .
Na wunde wulaba maalu mu nzo ya ngisi , lo wulaba maalu mu yo , na mu wunde wudzakala mu yo .
Na wulaba maalu mu yulu , lo wulaba maalu mu mboloko Nzaambi , na wunde wadzakala ha yulu yo . »
« Kyaari kuri beenu batini ba mangisi na Bafarisi bangaa-bumpitu-bumpyoongo , beenu luhanaa kikuuku kyakuumi kya binkoolo biri nkuumbu hedwosemo , aneto , na kumino , na lubwoongolaa bibvuriri mufuna mu mangisi : nsungumunu , mutima wangebe na kanyi . Mimyo beenu lukeetyee kusalila , kwahele kubwoongolo se myakaka mimyo .
Beenu batwaalisi bafwa miisu , beenu lukele kimbu ; ngo kasi lumina kamelo . »
« Kyaari kuri beenu , batini na Bafarisi bangaa-bumpitu-bumpyoongo , bukiri beenu lukwetsyeemese mbasi ya mbasa na lukoombo , kunsa-kati kwaluula mu nyiimunu na kuhele kwa nkebulu nyutu .
Ye Mufarisi wafwa miisu , tekeseleeti kutsyeemisaa kunsa-kati dya mbasa , mpisi heki ku mbasi , mbasa yiba se yatsyeemese . »
« Kyaari kuri beenu , batini na Bafarisi , bangaa-bumpitu-bumpyoongo , bukuri beenu lwafwanikina na mampeembe makila mpeembe , mari ku mbasi mamonoko luwu , ngo kasi kukati kwaluula mu miyisi mya bafwa , na nsumukunu ya bitsuumbu-bitsuumbu .
Bwobumosi beenu-seene , ku mbasi beenu lumonoko bangaa-kusuunguma , ngo ku kati lwaluula mu bumpitu-bumpyoongo na mu bubayi . »
« Kyaari kuri beenu , batini na Bafarisi , bangaa-bumpitu-bumpyoongo , bukuri beenu lukwetuunga mampeembe ma babikiri na lukwebweeyese mampeembe ma basuunguma .
Na luleele ti : " Mbuti beetu twaba mu biluumbu bya bataayi beetu , beetu twaketi kusa kintwaari na bo ko , mu kutsaamuna makila ma babikiri . "
Mu didyo beenu luta kimbaangi mu beenu-meene ti , beenu luri baala ba badzusi ba babikiri .
Hango , luuluseenu kiteesu kya bataayi beenu !
Beenu banyoko , kitsuumbu kya bampiri , buri beenu lusiila mu kuyitika la na mutsuundu wa lubila ?
Mu didyo , mono , me nyiheeke babikiri , bangaa-madyeele , batini ba mangisi kuri beenu . Beenu sa lwadzusa babamosi mu bo , na sa lwabakomono , bakaka sa lwabalata nkwaasulu mu manzo ma nkutukunu , na kubakwaamisa mu bvula-bvula ,
mpisi heki makila momanso ma basuunguma , matsaamukini ha butoto , kuholosono mu Abele ngaa-kusuunguma , natee mu Dzakariya , mwaana Barakya , wulwadzusiri ha kakati dya kihekiri kyangisi na dziku , mabwa ha yulu beenu .
Mu ngwanwa , me nyiluleele ti : momanso mamo sa mayirima mu kiseendu kimaki . »
« Yerusalemi , Yerusalemi , ye wudzusaa babikiri , wudzusaa mu matari bantumu baba bakuheekele , mantaangu makwe me nyatiiri kukutikisa baala baaku , bunu bu kutikisaa nguri nsusu baala baandi kunsa mapaapu maandi , ngo beenu lusii tya ko .
Mono , nzo yeenu yeki yalubwongokolo yamukangala .
Bukiri me nyileele kuri beenu ti , mu lumalu beenu lubweese kumono me ko , natee ha luleele beenu ti : " Kaba wasakumunu wunde wukwiisa mu nkuumbu ya Mfumu ! " »
Yesu bu kapala mu Nzo-nzaambi , wayende . Bayiki baandi bakokosolo kuri nde , mu kumusoongo bwa tuungila Nzo-nzaambi .
Nde bu kabaangula mbeembu , waleele kuri bo ti : « Buri beenu lwahele kumono byobinso bi ? Mbasi-tsuku kusaala tari ha yulu tari , hamaha ko , dihele kuba dyatsyaamunu . »
Bu kaba wadzakala ha yulu mulaandu wa Mi-olive , ha nde-kaka , bayiki baandi bakokosolo kuri nde , bamuleele ti : « Leele beetu , mu kya mantaangu mamo mayirima , na nkya kidiimbu kiyaabisa nyisulu ye , na manunu ntaangu . »
Yesu wabvutula kuri bo , waleele ti : « Seenee madyeele , muutu ka kwiisa kuluwumuna .
Bukuri balaka sa biisa mu nkuumbu yaami , na sa baleele : " Me ngo Kiristo ! " Na sa bawumuna baatu balaka .
Beenu sa lwayuka midziingu , na kiyomo kya midziingu . Beenee naana , na ya lubwilikila kinkuuka ko , bukuri mamo mayelemini kutubaka , ngo yakireeti kuba pe manunu .
Mukwongo , mansi na mansi sa manwaana , na bimfumu na bimfumu sa byanwaana ; sa kwaba nzala , na butoto sa yatembele mu mampele malaka ;
Myominso mimyo ngo mbandukulu misoongo mya mbutulu .
Hanaho , bo sa baluyekele mu nkwamusunu , sa baludzusa na makaanda momanso sa malubele mu ntoono nkuumbu yaami .
Hanaho , baatu balaka sa babwa , sa bayekele bambaasi bo na bo , na sa bebelesene bo na bo .
Babikiri balaka bampya sa bateleme , na bawumuna baatu balaka .
Mu ntoono yiri ti bubayi sa bwabutuna , ntiilu ya balaka sa yahotomoko .
Wunde wunamitini natee manunu , sa kabvuuka .
Musamu Wamubwete wa Kimfumu sa kaba wayikusu mu nsi yansiina , mpisi kiba kimbaangi kuri makaanda momanso , heki tumi manunu yiisa . »
« Hango mbasi-tsuku di lumono beenu " misamu myahele bwa kukuundila " , bari mu kumiyirika ha kibeendu kyangisi , bwaba leele Danyeli mubikiri , lo wunde wutaanga kabakula .
Haho , babo bari ku Yudaya , bayitika ku yulu milaandu .
Wunde wuri ku yulu nzo , yaa kasunduka , mu kuholo bitotolo biri mu nzo yaandi ko .
Na wunde wuri ku manseke yaa kabvutuka ku mambisa ko mu kweeholo kinkuta kyaandi .
Kyaari kuri bakyeetu baba na mayimi , na babo bakwenwiisa baala mabeene , mu biluumbu bibyo .
Saambileenu mpisi heki nyitukulu yihele kuba mu ntaangu ya kyoosi , na mu kiluumbu kya mpuumunu .
Haho mbasi-tsuku haba mpasi dzadzinene , dziri kwabee dza bubwo ko , kuholosono ku babaandikiri nsi kuyirika natee mu lumalu , na dza bubwo ka dzibweese kuba ko .
Mbuti bahele kukufika biluumbu bibyo , lo muutu ti mosi kabvuuka ko ; ngo mu ntoono basoolu , biluumbu bibyo sa byaba byakufuka .
Hango , mbuti muutu wululeeriri ti : " Mono Kiristo wuri hamaha " , bunu pe " wuri hanii " , yaa lusiila kanyi ko .
Bukuri babo bari Kiristo dyampya na babikiri bampya sa bateleme . Bo sa bayirika bidiimbu byabinene na bimaangu , mu kiteesu kya kuwumuna , mbuti bwakuka basoolu .
Mono , me tekisiri kuluyaabisa .
Ngo mbuti baluleeriri ti : " Yukee , wuri ku nsi yankatu " , yaa lupala ko ; " Yukee , wuri kunsa bihekiri " , yaa lusa kanyi ko .
Mukwongo , bunu bu palilaa nseremi ku palilaa ntaangu na kuseme natee kudyaaminaa ntaangu , bunubwo se buba nyisulu Mwaana muutu .
Haho ha ba kibulu kyafwa , hanaho se ha kutukinaa bango-noni . »
« Hanaho , ha mambisa ma mpasi dza biluumbu bibyo , ntaangu sa yaba mampimbisi , na ngoondo yibweese kuha mweese waandi ko , na bambwetete ba ku yulu sa basonoko , na mpinu dza mayulu sa dzibwa .
Haho , kidiimbu kya Mwaana muutu kimonoko mu mayulu , na baatu ba bitsuumbu byobinso biri ha butoto sa bateeteke myooko mu yulu mitu , na sa bamono Mwaana muutu wunangukina ku yulu , na kwiisa mu matuti , mu mpinu na mu nkeembu yayinene .
Nde sa kaheeke bambasi baandi , na mvumvuri yayinene , na bo sa bakutukisa ba nde ba kari kasoolo , mu manto ma butoto mo mana , kuholosono mu manto ma mayulu mamosi natee mu manto makaka . »
« Bakulee nkuma ya mungenge : Mitu mya bimpaala habaanaa myeki myamoono , na makaya maparidi , lo beenu luyaari ti ntoombo yikokisiri .
Bwobumosi , beenu se ha lumono momanso mamo , lo yaabee ti nde kokisiri ha myeelu .
Mu ngwanwa me nyiluleeriri , kiseendu ki ka kiri ndutula ko , natee momanso mamo mayirimini .
Yulu na butoto sa byalabuka , ngo maampu maami ka mari ndabukulu ko . »
« Mu ntoono ya kiluumbu kikyo na kilookolo , kuri muutu wuyaari ko ; ti bambasi ba mayulu , ti Mwaana , ngo wunu Taata kitsu yaari .
Bunu bwaba biluumbu bya Nowa , bunubwo se buba nyisulu ya Mwaana muutu .
Bunu bwaba baatu [ babo ] , mu biluumbu tekesele mbuukulu maampa yikwiisa , badya , banwa , bakweele na bakweelese , natee kiluumbu kyakotiri Nowa mu bwaatu .
Bo baba bahele kuyaaba , natee kwayisiri mbuukulu maampa na ku yanata bobanso . Bunubwo [ se ] buba nyisulu Mwaana muutu .
Haho , mu baatu boolo mbasi-tsuku baba ku manseke , mosi baholo , mosi basiisa .
Mu bakyeetu boolo bari mu kunyika mankono ha yulu tari , mosi baholo , mosi basiisa .
Ngo , beenee naana , bukuri lwahele kuyaaba Mfumu yeenu , nkya kiluumbu kakwiisa .
Beenu luyaari ti , mbuti ngaa-nzo bee yaari mu nkya kitulu ngaa-kwiibi kakwiisa , nkani nde keti kuba naana , na ka keti kutala ko , ti bamubula na nzo .
Hango-nkuumbu , beenu se beenee bayirima , bukuri Mwaana muutu sa kiisa mu kilookolo kiri beenu lwahele ti na kitsimi . »
« Nkya kisari kyakwiikama na kyalubuka , kiri mfumu wamuha lutumu ha yulu bisari bya mu nzo yaandi , mu kubaha byandya mu ntaangu yayelemene ?
Kiminu kuri kisari kikyo , kiri mfumu ha kakwiisa , wumumwiini kuri wuri mu kusa bubwo .
Ngwanwa me nyiluleele ti , sa kamusuusa mu kukebe bitotolo byaandi byobinso .
Ngo mbuti kisari kyakibi kiri mu kutsima kunsa mutima waandi ti : " Mfumu yaami wuri mu kudziingila mu kwiisa " ,
na baandikiri mu kulata bambaasi baandi ba kisalu , kwedya na kwenwa na bakori ba malu ,
mfumu kisari kikyo sa kiisa mu kiluumbu kiri wahele kumukiingila , na mu kilookolo kiri nde wahele kuyaaba .
Mfumu sa kamubinga ; na kisari kikyo sa kyabwiilila maseembu , kintwaari na bangaa-bumpitu-bumpyoongo . Kukwo kuba bidilu na nkweetulu miinu . »
« Kimfumu kya mayulu kya fwanikina na bantuumba kuumi banswaasa , bari bu baholo miinda mya bo , bayende mu kweebwaana mulumi .
Bataanu mo bo maba biwulu , na bataanu bari na madyeele .
Bantuumba ba biwulu bu baholo miinda , bahele kuholo maasi .
Ngo bari na madyeele baholo miinda myaaku na maasi mu mayuku .
Mulumi bu kaba dziingila mu kwiisa , bobanso miisu mya baleme na babwa tolo .
Mu kakati dya butsuku , mbeembu yabikisa : " Monee mulumi , yookee [ lu ] mubwaana . "
Hanaho , bantuumba babo bobanso basiimbuka , na bayirika miinda myaaku .
Ngo bantuumba ba biwulu baleele kuri bari na madyeele ti : " Heenee beetu mwaa-maasi mu ma beenu , bukuri miinda mya beetu , miri mu kudzima . "
Bari na madyeele babvutula , baleele : " Pele ! Makukula mu beenu na mu beetu ko . Ngo kasi yendee lwelusaka bayariki na lusuumba ma beenu-meene . "
Babo bu baba kweesuumba maasi , mulumi wayisa ; na baba bayirima bakoto na nde , mu munkeembu wa makweele , na bakaanga mweelu .
Mwa-mantaangu bu maluta , bantuumba bakaka se biisiri , baleele : " Mfumu , Mfumu , tudzibukila mweelu . "
Nde wabvutula , waleele ti : " Mu ngwanwa me nyiluleeriri ti , me nyahele kuluyaaba . "
Ngo beenee naana , bukuri lwahele kuyaaba kiluumbu na kilookolo . »
« Mukwongo , sa dyaba bunu muutu wuri kabaanaa wukweende ku budyeengi , nde wateele bisari byaandi na wabayakisa lubaku lwaandi .
Kuri wamosi , nde waha bitalanta bitaanu ; kuri wakaka byoolo ; kuri wakimi kimosi , muutu-muutu bunu bwaba makwa maandi . Tumi nde wayende ku budyeengi .
Hanaho , kisari kyataambiri bitalanta bitaanu wayende kweebisalila , na wabaka bitaanu bikimi .
Bwobumosi kuri wunde wataambiri byoolo , wabaka byoolo bikimi .
Ngo wunde wataambiri kimosi , bu kayende , wahaka bulu , wasweeke mboongo dza Mfumu yaandi .
Mantaangu malaka bu maluta , Mfumu bisari bibyo wayisa mu kutambikisa lubaku na bo .
Wunde wataamburi bitalanta bitaanu , wakokosolo , watwaala bitalanta bitaanu bikimi , waleele ti : " Mfumu bitalanta bitaanu wanyakusiri , mono bitalanta bitaanu bikimi , me nyabakiri . "
Mfumu yaandi wamuleele ti : " Bwabubwete ! Ye kisari kyakibwete na kyakwiikama . Ye wabeeri wakwiikama mu byantele , ngo me nyikusuusiri ha yulu byalaka . Koto mu kiminu kya mfumu yaaku . "
Wunde se wataambiri byoolo , wakokosolo , waleele ti : " Mfumu , bitalanta byoolo ye wayakisiri me . Mono byoolo byakaka , me nyabakiri . "
Mfumu yaandi wumuleeriri ti : " Bwabubwete ! Ye kisari kyakibwete na kyakwiikama . Ye wabeeri wakwiikama mu byantele , ngo me nyikusuusiri ha yulu byalaka . Koto mu kiminu kya mfumu yaaku . "
Ngo kasi , wataambiri kitalanta kimosi , nde se bu kakokosolo , waleele ti : " Mfumu , me nyabee nyaari ti ye muutu wuri na mutima wakuba , ye kootolaa kwaaku kuri wahele kukuna , na wukutukisaa biri wahele kunyaka .
Na me nyabee na boomo ; ngo nyayeensi kweesweeke kitalanta kya ye kunsa butoto . Mono kyaaku kyoki . "
Mfumu yaandi wabvutula , waleele kuri nde ti : " Ye wuri kisari kyakibi na kiri na bubolo . Ye wayaari ti me kootolaa hari nyahele kukuna ; na nkookutukisaa hari me nyahele kunyaka .
Habee nkani wasuusiri , mboongo dza me , kuri bakebi ba mboongo , kuri me habee bu nyikwiisa , me bweese kuholo dzaami na ndaandu .
Ngo yisilee kitalanta kuri nde , na luha kyo , kuri wunde wabeeri na byo kuumi .
Mukwongo , kuri wunde wuri na byobinso , sa bamuha , na sa kaba wabuukula mu bitotolo . Ngo kasi kuri wunde wahele na kitotolo , na ki kari na kyo sa bayisila .
Kisari kyahele mufunu , muloose kunsa mampimbisi ma ku mbasi ; kukwo kuba bidilu na nkweetulu miinu . " »
« Mbasi-tsuku ha kwiisa Mwaana muutu kunsa nkeembu yaandi , na bambasi bobanso kintwaari na nde , haho nde kadzakala ha yulu mboloko ya nkeembu yaandi .
Makaanda momanso sa makutukina ha busu bwaandi , na nde sa kahaambila babamosi na bakaka , bunu bu haambula mutari bimeeme na bataba .
Nde sa kasuusa bimeeme ku lubakala lwaandi , na bataba ku lumoso .
Haho , mbyaasi sa kaleele kuri bari ku lubakala lwaandi : " Waseenu , beenu bari taayi dya me walusakumuna ; taambuleenu saala ngo kimfumu kibari baluyirikila tekesele nyirikulu nsi .
Bukuri me nyaba na nzala , na beenu lwampeeri bya kudya ; nyaba na mpwiisu , na beenu lwampeeri bya kunwa ; nyaba munzeense , na beenu lwantaamburi ;
Nyaba mpene , na beenu lwandwiikiri ; nyaba nyabeele , na beenu lwayisa kumono ; nyaba mu boroko , na beenu lwayisa kuri me . "
Hanaho , basuunguma sa babvutula kuri nde , sa baleele ti : " Mfumu , nkya ntaangu beetu twamwiini ye kuri wuri na nzala na twakudiisiri , wuri na mpwiisu , na twakuheeri bya kunwa ?
Mu nkya ntaangu twakumwiini kuri wuri munzeense , na twakutaambiri , bunu pe wuri mpene , na twakulwiikiri ?
Nkya ntaangu twakumwiini kuri ye wabeele , bunu pe wuri mu boroko na twayisiri ku wuri ye ? "
Mbyaasi sa kabvutula , sa kaleele kuri bo ti : " Mu ngwanwa me nyiluleele ti : Mamo ma lwayirikiri kuri mosi , mu bampaangi bamaba , babvuriri buntele , lo kuri me lwayirikiri . " »
« Haho mbyaasi sa kaleele kuri bari ku lumoso ti : " Tatukeenu la na me , beenu ba bari babulila mpopi , yendeenu ku mbaawu yahele manunu , yibari bayirikila mu ntoono dyabulu na bambasi baandi .
Bukuri me nyaba na nzala , na beenu lwasii mpa bya kudya ko ; nyaba na mpwiisu , na lwasii mpa bya kunwa ko ; nyaba munzeense , na lwasii ntaambula ko ;
nyaba mpene , na lwasii ndwiika ko ; nyaba nyabeele , na nyaba mu boroko , na lwasii kwiisa kumono me ko . "
Bo se sa babvutula , sa baleele ti : " Mfumu nkya ntaangu beetu twamwiini ye , kuri wuri na nzala , bunu pe mpwiisu , bunu pe wuri munzeense , bunu pe wuri mpene , bunu pe wabeele , bunu pe wuri mu boroko , na beetu twasii kubakisa ye ko ? "
Haho , nde sa kabvutula kuri bo , sa kaleele ti : " Mu ngwanwa me nyiluleele ti : mamo ma lwaheriri kuyirika beenu kuri mosi mu babvuriri buntele bamaba , lo kuri me lwaheriri kumayirika . "
Na babo , sa beende ku nseembulu dzahele manunu , ngo kasi basuunguma ku kidziingu kyahele manunu . »
Yesu bu kamanaa kudzoonso misamu myominso mimyo , waleele kuri bayiki baandi ti :
« Beenu luyaari ti , biluumbu byoolo bisiri lo Paaka ditubukiri , na Mwaana muutu bee bamuyekiri mpisi kaba wakomono ha kuruwa . »
Hanaho , bakuutu ba bangaanga-nzaambi , na bakulu bababakala ba kaanda kukutukina ku nzo mukuutu bangaanga-nzaambi , wuri nkuumbu Kayafa .
Bo basa mamfuundu , mpisi heki basaka bu bakaanga Yesu mu mawunu na bamudzusa .
Bo baleele ti : « Yaa diba mu ntaangu ya munkeembu ko , mpisi heki kisaangila kihele kubwa ha kakati dya baatu . »
Yesu bu kaba ku Betanya , ku nzo Simoni mubeeru bwaasi ,
mukyeetu mosi wakokosolo kuri nde na yuku dya mananaasi mantalu yalaka , na wayitila mo ha yulu mutu Yesu , kuri wuri mu kudya .
Bayiki bu bamono bubwo , babaka nkesi na baleele ti : « Buri babvukiri kwaandi mananaasi ma ?
Mukwongo , baketyee kumayarika mu ntalu yalaka , na kuha mboongo kuri bawelu ! »
Yesu bu kayaaba , waleele kuri bo ti : « Mu nki ntoono beenu luri mu kubamisa mukyeetu wu ? Mukwongo , kiyiriki kyakibwete nde kayirikiri mu me .
Mukwongo , mu mantaangu momanso , beenu luri kintwaari na bawelu , ngo kasi beenu lwahele kuba kintwaari na me mu mantaangu momanso .
Bukuri nde mu kuyitila mananaasi ma mu nyutu me , yirikiri mamo mu nziikulu .
Mu ngwanwa me nyiluleele ti , kukwo kubayaabisa Musamu Wamubwete wu , mu nsi yansiina , sa badzoonsolo se mu mamo , ma kayirikiri , mu kumubambukila mwooyo . »
Haho , mosi mu bo kuumi na boolo , wuri nkuumbu Yuda Iskaryote , wayende kuri bakuutu ba bangaanga-nzaambi ,
waleele ti : « Nki lutiiri kumpa , mpisi me nyimuyekele kuri beenu ? Bo bamuteesele makuumi matatu ma mimpata . »
Kuholosono haho , Yuda waba kwesaka mpwaani yayibwe mpisi heki kamuyekekele .
Mu kiluumbu kyatete , kya mampa mahele lufunusu , bayiki bakokosolo kuri Yesu , baleele ti : « Kuri ye tiiri , ti beetu tukuyirikila ndiilu ya Paaka ? »
Nde waleele ti : « Yendee ku bvula kuri kisungulu , na muleele ti : " Muyikisi ti : Ntaangu ya me yikokisiri . Ku nzo ye me nyidiila Paaka na bayiki baami . " »
Bayiki basa bunu bwa batumini Yesu , na bayirika Paaka .
Nsinsika bu yatubuka , nde wabeke mu kudya kintwaari na bo kuumi na boolo .
Bu baba mu kwedya , nde wabaleele ti : « Mu ngwanwa me nyiluleele ti , mosi mu beenu bee yekiri me . »
Bo bamono ngebe dzalaka , babaandika mu kumuleele mosi-mosi ti : « Kari me ko , ka bunubwo ko , Mfumu ? »
Nde wabvutula , waleele ti : « Wunde wukotoso kooko ha kimosi na me mu lukoombo , wunde wunyekele .
Mukwongo , Mwaana muutu wuri mu kweende , bunu bu diri dyatinu mu ntoono ya nde . Ngo kasi , kyaari kuri muutu wunde wuri nzila yi bayekekele Mwaana muutu . Bwaketi kubvulila bubwete kuri muutu wunde mu kuhele kubutuka » .
Yuda waba muyekele waleele kuri nde ti : « Kari me ko , ka bunubwo ko , Muyikisi ? » Nde wabvutula kuri nde : « Ye leeriri . »
Bu baba mu kudya , Yesu waholo mpa , bu kasakumuna yo , wabukuna yo , na bu kaha kuri bayiki , waleele ti : « Holeenu , dyeeneenu yimayi ngo nyutu yaami . »
Bu kaholo mbasa , wabvutula matoondo , wabaha , waleele ti : « Nweenee yo beenu bobanso .
Bukuri mamama ngo makila maami , ma lulelusunu matsaamuka mu balaka , mu ntoono mpemusunu ya masumu .
Me nyileele kuri beenu : Me ka nyibweese kunwa malu ma bviinya ko , kubaandika lu malu , natee kiluumbu kikyo ki nyibweese kumanwa kintwaari na beenu , mu Kimfumu kya Taayi dyaami . »
Bu bamana kuyimbila mikuunga mya ndumusu , bayende ku Mulaandu wa Mi-olive .
Haho , Yesu waleele ti : « Beenu bobanso bee lubwiiri mu ntoono me , mu butsuku bumabu , bukuri diri dyatinu ti : " Me sa nyalata mutari , na mpuumbu bimeeme sa bitsamukina . "
Ngo me mana kufuluka , sa nyalutekesele ku Ngalili . »
Petelo wabvutula , waleele kuri nde ti : « Ti hayuku bobanso babwiiri mu ntoono ye , me ka nyiri mbwiila ko . »
Yesu waleele kuri nde ti : « Mu ngwanwa me nyikuleeriri ti , mu butsuku buubu , tekesele mulumi nsusu kakookolo , ye sa tuna me mbala tatu . »
Petelo waleele kuri nde ti : « Ti hayuka dya kufwa kintwaari na ye , lo me nyiri ntunina ye ko . » Bayiki bobanso se baleele bunubwo .
Yesu wayende na bayiki baandi ku kibeendu kimosi kiri nkuumbu Ngetesemane . Nde waleele kuri bo ti : « Dzakalee hamaha mu ntaangu yi nyisasika me , mu kwesaambila hanii . »
Bu kaholo Petelo na baala bo boolo ba Dzebedayi , wabaandika kumono ngebe na kubwilikila kinkuuka .
Haho , nde waleele kuri bo ti : « Mutima me weki na ngebe natee mu kiteesu kya lufwa ; beenee hamaha na beenee naana kintwaari na me . »
Bu kayende mwaa kimamanga , nde wabwa kuri watsuka busu ha nsi , wasaambila waleele ti : « Taayi dyaami , mbuti bwakuka , lo hemese mbasa yimayi yiluta la na me . Kasi kari bu ntiiri me ko , ngo bu tiiri ye . »
Nde wabvutuka kuri bayiki , wabamono babwa tolo , waleele kuri Petelo ti : « Bumabu , lukoonini kweenu kuba naana , kilookolo kimosi kintwaari na me ?
Beenee naana na saambileenu , mpisi luhele kukoto mu nsindukulu . Kiluunsi kiri na makwa , ngo kasi muswinyi wuri na buyonsi . »
Nde wabweese kusasika lwadzoolo , wasaambila , waleele ti : « Taayi dyaami , mbuti mbasi yimayi yiri ndutula , kuri me nyahele kuyinwa ko , lo hemese kutya kwa ye kuyirima ! »
Bu kabweese kubvutuka , wabamono babwa tolo , bukuri miisu mya bo myaba myaleme .
Bu kabasisa wabweese kusasika , wasaambila mbala yatatu , wabweese kulandukina maampu mo mamosi .
Haho , nde wabvutuka kuri bayiki na waleele kuri bo ti : « [ Bu ] lusii bu , bweenee kweenu tolo , na wuumeenu . Mono , kilookolo kikokisiri , na Mwaana muutu bee bamuyekiri mu myooko mya bangaa-masumu .
Siimbikeenu , tweendeenu . Mono , wunde wunyekele kokisiri ! »
Yesu bu kaba wakiri mu kwedzoonso , mono , Yuda mosi mu bo kuumi na bolo , nde watubuka na mpuumbu baatu yayinene bari na mambeesi mamala , na mboto . Bakuutu ba bangaanga-nzaambi na bakulu ba babakala ba kaanda babaheekiri .
Wunde waba muyekele , wabaheeri kidiimbu waleele ti : « Wunde wu nyinyumutina me , ngo nde , mubwiilee . »
Hanaho , Yuda bu kakokosolo kuri Yesu , waleele ti : « Mboto Muyikisi ! » Na wamunyumutina .
Yesu waleele kuri nde ti : " Nduku yaami , mu bubwo ye wuri hamaha . Haho , bu bakokosolo , bamubwiilila na bamukaanga .
Na mono , mosi mu baba kintwaari na Yesu , kayuulaa mbeesi yaandi yayila , walata kisari kya mukuutu bangaanga-nzaambi , wamutabula kutu .
Haho , Yesu waleele kuri nde ti : « Bvutula mbeesi yaaku ha kibeendu ki yibeeri ; mukwongo , babo baholo mambeesi sa bafwiila mu mambeesi .
Buri ye bu tsimini ti , me lo nyahele kuyingukila taayi dyaami , mpisi nde kasuusa ha teke me , mu kilookolo ki , mikaangu mya bambasi myaluta kiteesu kya kuumi na myoolo ?
Ngo buri bu kwendekele mu mana , mamo Matinu , ti buyelemini kuba bubwo ? »
Mu kilookolo kinikyo , Yesu waleele kuri mampuumbu ti : « Beenu lupariryee na mambeesi mamala na mboto , mu kukaanga me , bunu ti me ngaa-bumfuna . Mpisi kiluumbu , me nyabee dzakala mu Nzo-nzaambi mu kuyikisa , ngo beenu lwasii kaanga me ko .
Kasi myominso mi mitubukiri mpisi heki matinu ma babikiri meende mu mana » . Hanaho , bayiki baandi bamusisa na bayitika .
Bo bamana kukaanga Yesu , bamunata ku nzo Kayafa mukuutu bangaanga-nzaambi , kukwo kwaba kwakutukina batina ba mangisi na bakula ba babakala .
Petelo waba kwemunamaana kila-kila natee ku mbasi ya nzo mukuutu bangaanga-nzaambi . Bu kakoto kunsa-kati , wadzakala bo na bisari mu kumono manunu .
Bakuutu ba bangaanga-nzaambi , na kikuutu kyokinso baba sakaana kimbaangi kya mpya mu Yesu , mpisi bamudzusa .
Ngo basii baka bimbaangi byampya ko , ha kakati dya balaka baba kokosilaana . Mwaa-ntaangu bu yaluta , baatu boolo bakokosolo ,
baleele ti : « Wumawu wabee leele ti : " Me lo nsyaamini Nzo-nzaambi , na mu biluumbu bitatu mbweesiri kuyituunga . " »
Mukuutu bangaanga-nzaambi , bu kateleme , waleele kuri nde ti : « Ye wahele kubvutula ntoono ? Nkya kimbaangi bamaba bari mu kuleele mu ye ? »
Yesu waba wawura . Mukuutu bangaanga-nzaambi waleele kuri nde ti : « Me nyikuloombo , mu nkuumbu ya Nzaambi ya mwooyo , tuleele mbuti ye ngo Kiristo , Mwaana Nzaambi . »
Yesu waleele kuri nde ti : « Ye leeriri . Ngo me nyileele kuri beenu ti : Kuholosono lumalu , beenu sa lumono Mwaana muutu wadzakala ha lubakala lwa mpinu , na wuri mu kwiisa mu matuti ma yulu . »
Haho , mukuutu bangaanga-nzaambi wakaakila binkuta byaandi , waleele ti : « Nde saanini Nzaambi , buri tubweese kuba kwaandi na nzala bambaangi ? Mu lumalu beenu luyukiri nsaanunu .
Nkya mo lutsimini ? » Bo babvutula , baleele ti : « Nde wayelemene mukesu wa lufwa . »
Bo bamufulula mante ku busu bwaandi , na bamulata mambata , bakaka bamusyaala mboto ,
baleele ti : « Bikula mu beetu , Kiristo , leele na wukuleti ? »
Petelo waba wadzakala kunsa mbasi . Kisari kimosi kya mukyeetu wakokosolo kuri nde , na waleele ti : « Ye se bee kintwaari na Yesu , wa ku Ngalili . »
Nde watuna ha busu bwa bobanso , waleele ti : « Me nyahele kuyaaba nkya mo ye wuri mu kudzoonso . »
Bu kaba mu kweende ku teke mweelu , kisari kikimi kya mukyeetu kyamumono na kyaleele kuri baba haho ti : « Wumawu se bee kintwaari na Yesu , wa ku Nadzareti . »
Nde wabweese kutuna mu ndabulu maalu ti : « Me nyahele kuyaaba muutu wu ! »
Mwaa-kidzika kyantele , baba haho bakokosolo na baleele kuri Petelo ti : « Ngwanwa , ye se wuri mosi mu bo , bukuri nzoonsulu ye yiri mu kusoongo . »
Hango , nde wabaandika mu kubula mampopi na kulaba ti : « Me nyahele kuyaaba muutu wu ! » Na hanaho , mulumi nsusu wakookolo .
Petelo wabaambuka mwooyo mu musamu waba muleele Yesu ti : « Tekesele mulumi nsusu kakookolo , ye sa tuna me mbala tatu . » Na bu kapala ku mbasi , wadila mu ngebe .
Bwiisi bu bwakya , bakuutu ba bangaanga-nzaambi bobanso na bakulu ba babakala ba kaanda bakaanga mfuundu mu ntoono Yesu mpisi bamudzusa .
Bamukaanga , bamunata na bamuyekele kuri Pilato , ngoforo .
Yuda waba muyekele , bu kamono ti bakesiri Yesu mukanu wa lufwa , wayiinga bitsimi , wabvutula makuumi matatu ma mimpata kuri bakuutu ba bangaanga-nzaambi na bakulu ba babakala ,
waleele ti : « Me nyayirikiri masumu mu kuyekele muutu wahele kuyaaba ntoono ! » Bo baleele ti : « Diri dyaambu dya beetu ko , ngo mikutariri ! »
Nde bu katuba mipata mu Nzo-Nzaambi , wapala , wayende kwa la , na waleleme .
Bakuutu ba bangaanga-nzaambi , bu baholo mipata mimyo , baleele ti : « Kwahele miswa mu kweetuba myo mu kikebulu , bukuri ntalu makila . »
Bu bakaanga mfuunda , basuumba mu mipata mimyo , nseke ya mubuumbi , mu mampeembe ma banzeense .
Mu didyo , bakooteelaa nseke yiyo , « nseke ya makila » natee mu lumalu .
Haho , ma leeriri mubikiri Yelemiya mayende mu mana , waleele ti : « Bo baholo makuumi matatu ma mipata – ntalu yiyo , baala ba Isaheli bari baleele , mu muutu wunde wu bari bakese ntalu –
na bo baha mipata mimyo mu nseke mubuumbi , bunu bwaheeri Mfumu lutumu kuri me . »
Yesu bamutelemese ha busu bwa ngoforo ; na ngoforo wamufuula ti : « Buri ye ngo mbyaasi Bayudayo ? » Yesu waleele ti : « Ye wuleele . »
Mu ntaangu yaba mufuundaa bakuutu ba bangaanga-nzaambi na bakulu ba babakala , nde kasii bvutula ntoono ko .
Haho , Pilato kaleele kuri nde ti : « Buri ye wahele kuyuka myalaka mi bari mu kukufuundila ? »
Nde kasii leele ntoono ti mosi ko , mu kumuha mvutu , mu kiteesu kiri ngoforo wakimuka kwalaka .
Mu mpisi munkeembu ngoforo waba na kifu kya kupalisaa boroko dimosi , bunu bwaba kutya kwa baatu .
Haho , kwaba muutu mosi waba mu boroko , wayabakana , nkuumbu [ Yesu ] Baraba .
Baatu bu baba bakutukina , Pilato wabafuula ti : « Beenu na lutiiri ti me nyilupatukila , [ Yesu ] Baraba hoti Yesu wubateelaa ti Kiristo ? »
Mukwongo , Pilato waba yaari ti mu musoki bamuyekiryee .
Bu kaba kadzakala ha kibala kya mutsuundu , mukasi waandi wamuheeke mukeensu ti : « Yaa kuba musamu ko ha kakati dya ye na muutu wasuunguma wu , bukuri me mbaminyee kwalaka , lolodi mu ndosi mu ntoono nde . »
Bakuutu ba bangaanga-nzaambi na bakuutu ba babakala basinda mampuumbu mpisi baloombo Baraba na badzusu Yesu .
Ngoforo wabvutula , waleele kuri bo ti : « Na mu bo boolo beenu lutiiri ti me nyilupatukila ? » Bo babvutula ti : « Baraba ! »
Pilato waleele kuri bo ti : « Heki me nki nyisa mu Yesu wu bakooteelaa ti Kiristo ? » Bobanso baleele ti : « Kaba wakomunu ha kuruwa ! »
Ngoforo waleele ti : « Nkya mamabi kari kayirika ? » Bo bahamisa kubikisa baleele ti : « Kaba wakomunu ha kuruwa . »
Pilato kamonaa ti mufunu pe , ngo kasi kisaangila kiri mu kwisikila , waholo maampa , waswaaka myooko ha busu bwa mpuumbu , waleele ti : « Me nyiri na ntoono ko mu makila ma muutu wu . Mi lutariri beenu-meene . »
Baatu bobanso babvutula , baleele ti : « Makila ma nde mabwa mu beetu na mu baala beetu . »
Haho , nde kabapatukila Baraba , ngo kasi Yesu bamanaa kumulata nkwaasulu , Pilato wuyekiri mpisi kaba wakomunu ha kuruwa .
Haho , bayongolo ba ngoforo banata Yesu munsa nzo-mutsuundu , mpuumbu yoyinso yamukutukina .
Bu bamusyoonono binkuta , bamudziinga kiyuungu kyabeenge .
Bayirika mpu ya manseende , bamulwiika yo ku yulu mutu na bamusiiriri dyaari ha kooko kwa lubakala . Bu bamutsukumina , bamusiila munsiku , bamuleele ti : « Mboto yaaku , mbyaasi Bayudayo ! »
Bamufulula mante , bahoriri dyaari , babekiri kumulata ha yulu mutu yaandi .
Bamana kumusiila munsiku , bamusyoonini kiyuungu kyabeenge , babweesiri kumulwiika binkuta bya nde-meene , ha bamuneti mu kweemukomono ha kuruwa .
Bu bapala , bamono muutu mosi , wa ku Kirene nkuumbu yaandi Simoni , bamukwiikisa mpisi kanata kuruwa dya Yesu .
Batubuka ku kibeendu ki baleelaa ti Ngolongota , mbangukulu ti « Kibeendu kya kiteengi kya mutu . »
Bamunwiisa malu masaanga na nsoko-nyoongo . Bu kabiimba , kasii tya kunwa ko .
Bu bamana kumukomono ha yulu kuruwa , bakaba binkuta bya nde mu nteelu-wari ,
na bu baba badzakala , bamukebe hanaho .
Baba basuusa ha yu-yulu dya mutu waandi , kooti dyaandi dyatinu ti : « Wumawu ngo Yesu , mbyaasi Bayudayo . »
Hanaho , bakomono se kintwaari na nde , bangaa-bubi boolo , mosi ku lubakala na mosi ku lumoso .
Baba lutaana haho , baba mutukaana , banyingisa mitu ,
na baleele ti : « Ye mutsaamini nzo yangisi na mutuungi yo mu biluumbu bitatu , bvuuka ye-meene , mbuti ye ngo Mwaana Nzaambi [ na ] sunduka ha kuruwa . »
Bwobumosi se bakuutu ba bangaanga-nzaambi , batini ba mangisi na bakulu ba bakala baba musiilana munsiku baleele ti :
« Nde wabvuukisiri bakaka , ngo wahele kubangisina kubvuukisa nde-meene ; nde mbyaasi ya Isaheli , kasunduka mu lumalu ha kuruwa , na beetu tusa kanyi mu nde .
Nde wasiiri nsiitu mu Nzaambi , kamukuula lumalu , mbuti tiiri ; bukuri nde waleeriri ti : " Me ngo Mwaana Nzaambi . " »
Bwobumosi se bangaa-bumfuna baba komini kintwaari na nde , baba mutuka .
Kuholosono mu kilookolo kya bisaamunu natee mu kyawa , mampimbisi mabwa mu butoto bwobunso .
Bebele na kilookolo kyawa , Yesu wafula mu mbeembu yamakwa , waleele : « Eli , Eli , lema sabakatani ? » Mbangukulu ti : « Nzaambi yaami , Nzaambi yaami , buri ye yekiri me ? »
Babamosi baba bateleme haho , bu bayukiri baleele ti : « Wuri mu kuteele Eliya ! »
Hanaho , mosi mu bo wadzumuna , waholo musasaka watsuuba mu bviinya dyansa wakaanga mu dyaari na wamunwiisa .
Bakaka baleele : « Hemesee tumonee kari tumi Eliya kamubvuukisa ! »
Yesu wabweese kufula mu mbeembu yamakwa na wayakisa kiluunsi kyaandi .
Na mono , nsaanda ya nzo yangisi yatyaabuka mu bibari byoolo , kuholosono ku yulu natee kunsuku , na butoto bwatembele , matari mabaarika .
Mampeembe myadzibulu , baatu balaka bangisi baba bafwa bafuluka .
Bu bapala mu mampeembe , ha mambisa ma mfulukulu yaandi , bakoto mu bvula dyangisi , na bamonokono kuri baatu balaka .
Mukutu nkama bayongolo na baba kintwaari na nde mu kukebe Yesu , bu bamono ntembukulu ya butoto na mamo maba yirimini , babaka boomo bwalaka , baleele ti : « Ngwanwa , wumawu wabeeri Mwaana Nzaambi ! »
Kwaba bakyeetu balaka baba haho , baba talilaana . Bo baba kwefilaa Yesu , kuholosono ku Ngalili , bakwemusalila .
Mu bo , kwaba Mariya ma ku Mangadala , Mariya ma nguri Yakobo bo na Yosefi na nguri baala ba Dzebedayi .
Nsinsika bu yatubuka , mubakala mosi wa kisina , wa ku Arimatayi , nkuumbu yaandi Yosefi , wayisa . Nde se waba muyiki Yesu .
Bu kakokosolo kuri Pilato , wamuloombo nyutu Yesu . Pilato waha lutumu ti bamuha yo .
Yosefi , kamanaa kuholo nyutu wayidziinga kunsa mutulu watsyeeme .
Nde wasuusa yo mu bulu dyamoono dya nde-meene , di kahakiri mu tari . Bu kanengemese tari dyadinene mu kuduka bulu , nde wayende .
Mariya ma ku Mangadala na Mariya makaka baba haho badzakala ha teke bulu .
Kiluumbu kyanama , kiri ha mambisa ma nyirimunu , bakuutu ba bangaanga-nzaambi na Bafarisi bakutukina ku nzo Pilato ,
baleele ti : « Mfumu , beetu tubaambuka mwooyo ti mudziimbisi wunde , ha kabee mwooyo , waleeriri ti : " Ha mambisa ma biluumbu bitatu , me sa nyafuluka . "
Hango , ha lutumu mpisi heki bakebe mampeembe natee mu biluumbu bitatu , mu kubata kuri ti bayiki baandi , bakwiisa kumuyiba , na kuleele kuri baatu ti : " Nde fulukiryee mu bafwa . " Nzimbusulu yampotulu yiyo sa yibvula bubi ti na yatete . »
Pilato wabaleele ti : « Beenu luri na babo bakebe . Yendee lukebe bunu bu luyaabiri . »
Bo bayende , bakebe mampeembe , bakangimisa tari na batelemese bakebi .
Ha mambisa ma mpuumunu , mu minkya mya bwiisi bwa kiluumbu kyatete mu lumiingu , Mariya ma ku Mangadala na Mariya makaka , bayende kweetala ku mampeembe .
Na mono ntembukulu ya butoto yayinene yabwa . Mukwongo , mbasi Mfumu yanangukina ku yulu yasunduka . Bu yakokosolo , yanengemene tari ha luteke na wadzakala ha yulu dyo .
Nde waba semaa bunu nseremi , na kinkuta kyaandi kyaba kyahembeke bunu midiingi .
Bakebi ba mampeembe bu bamumono , batekete mu boomo na baba beki bunu bafwa .
Mbasi yabaangula mbeembu , yaleele kuri bakyeetu ti : « Beenu yaa luba na boomo ko , bukuri me nyaari ti , beenu luri mu kwesaka , Yesu wubakomini .
Nde kasiiryee hamaha ko , bukuri fulukiryee bunu bu kaba leele . Wasee lumono kibeendu ki kabeeri .
Na mu mawasu , bayende kweleele kuri bayiki baandi ti : " Nde fulukiryeenu mu bafwa , na mono , nde wulutekisiri ku Ngalili , kukwo beenu lumumono . " Mamo , me nyiluleeriri . »
Bu basasika mu mawasu na mampeembe , ku boomo ku kiminu kyalaka , badzumuna mu kweyaabisa bayiki baandi .
Na mono , Yesu wababwaana waleele : « Mboto yeenu ! » Bu bakokosolo kuri nde , bakwaata miilu mya nde , na bamutsukumina .
Haho , Yesu waleele kuri bo ti : « Yaa luba na boomo ko . Yendee lwe luyaabisa kuri bampaangi ba me , beende ku Ngalili , kukwo bamono me . »
Bu bari mu kweende , mono babamosi mu bakebi bayisiri kunsa bvula , bayaabisa bakuutu ba bangaanga-nzaambi momanso mayirimini .
Bakuutu ba bangaanga-nzaambi na bakulu ba babakala bakutukina na basa mfuundu . Bu baholo mipata myafwaana , baha kuri bayongolo ,
baleele ti : « Leeleenu ti bayiki baandi biisiryee kumuyiba mu butsuku , beetu bu tubeeri tolo .
Na mbuti Ngoforo yukiri mamama , beetu sa twayukisa [ nde ] , beetu sa twasa kuri ti beenu luhele kubaka dyaambu . »
Bo baholaa mipata , bayirikiri bunu bu babayikisiri . Musamu wunde watsamikina kuri Bayudayo natee mu kiluumbu kya lolo .
Bayiki bo kuumi na mosi bayende ku Ngalili , ku mulaandu waba batuma Yesu .
Bo bamumono , bamutsukumina , ngo kasi baba na mpaka .
Yesu bu kokosolo , waleele kuri bo ti : « Lutumu lwolunso baheeri kuri me , ku mayulu na ha butoto .
Hango , bu lukweende , seenee makaanda momanso bayiki , mu kubabotoko mu nkuumbu ya Taata , na ya Mwaana , na ya Mpeeve Yangisi ,
mu kubayikisa kukebe momanso ma nyabee lutumana . Na mono , me nyiri kintwaari na beenu , mu biluumbu byobinso , natee ku manunu ntaangu . »
Mbandukulu Musamu Wamubwete wa Yesu Kiristo , Mwaana Nzaambi .
Bunu bu diri dyatinu mu mukaanda Esaya mubikiri ti : « Mono , me nyiheeke munati-mukeensu waami ku mankula ma ye , nde wukuyirikila nzila .
Mbeembu ya wunde wukwebikisa mu nsi yankatu ti : Yirikeenu munsaku Mfumu , suungukeenu manzila maandi ! »
Yowane Mubotiki wayisa mu nsi yankatu , mu kwebikisa musamu wa mbotokulu ya nyiingulu madyeele , mu mpemusunu ya masumu .
Nkoonsi yoyinso ya Yudaya , na bobanso baba ku Yerusalemi , baba kweendaana kuri nde , na baba taambulaa mbotokulu kuri nde , mu nyari ya Yorodani , mu ntambukulu masumu maaku .
Yowane waba walwaata kinkuta kya myoosi mya makamelo , na musweele wa mukaanda kibulu mu luketu . Nde waba kwedyaanana bambambala na maasi ma nyosi ya ku bitiiti .
Nde waba kwebikisaa ti : « Wunde wukwiisa ha mambisa ma me , bvuriri makwa na me ; me nyahele kukuka mu kuyilima , na mu kunyanguna misiinga mya masapaatu mya nde .
Me nyalubotokiri mu maampa ; ngo nde sa kalubotoko mu Mpeeve Yangisi . »
Mu biluumbu bibyo , Yesu wafumuna ku Nadzareti , mu nkoonsi ya Ngalili , na Yowane wamubotoko mu Yorodani .
Mu kilookolo kinikyo , bu kaba mu kutoomboko ku nkoto , nde wamono mayulu matyaabuka , na Mpeeve yakulumuka , ha yulu nde , bunu beembe .
Mbeembu yayukukuna mu mayulu ti : « Ye ngo Mwaana waami wa mutima , me nyimonaa kiminu mu ye . »
Mu kilookolo kinikyo se , Mpeeve yamunata ku nsi yankatu .
Yesu walutisa biluumbu makuumi mana ku nsi yankatu , na Satana wamukotoso mu nsindukulu . Nde waba ha kimosi na bibulu bya ku bitiiti , na bambasi baba musalilaana .
Ha mambisa ma nkotosulu Yowane mu boroko , Yesu wayisa ku Ngalili mu kwebikisa Musamu Wamubwete wa Nzaambi ,
waba kweleelaa ti : « Ntaangu yikukiri na Kimfumu kya Nzaambi kikokisiri ! Yiingee madyeele , na seenee kanyi mu Musamu Wamubwete ! »
Yesu waba kweyende mu simu dya mubu wa Ngalili , nde wamono Simoni bo na Andere , mpaangi yaandi , bari mu kutuba siinga mu mubu , bukuri bo baba balebi ba bansu .
Yesu wabaleele ti : « Nameenu me , tumi me nyilusa balebi ba baatu . »
Mu kilookolo kinikyo , bo babwoongolo masiinga maaku , na bamunama .
Nde wabweese kweende mwaa-kitini , na wamono Yakobo bo na mpaangi yaandi Yowane , baala ba Dzebedayi , bo baba mu bwaatu , bari mu kuloondaa masiinga .
Mu kilookolo kinikyo , nde wabateele mbila . Bo basiisa taayi dyaaku , Dzebedayi munsa bwaatu na bangaamba , na banama Yesu .
Yesu na bayiki baandi bakoto mu bvula dya Kafarnawumi . Mu kiluumbu kya mpuumunu , nde wakoto mu nzo-nkutukunu , na mu kilookolo kinikyo , nde wabeke mu kuyikisa .
Baatu bakimuka mu nyikusulu dzaandi , bukuri nde waba bayikisaa bunu muutu wuri na lutumu , nkani ka bunu batini ba mangisi ko .
Mu kilookolo kinikyo , kwaba muutu mosi waba na mpeeve yayibi mu nzo ya nkutukunu . Nde wabikisa
waleele ti : « Nkya ntoono ha kakati dya ye na beetu , Yesu wa ku Nadzareti ? Buri ye wiisiri mu kutufuukisa ? Me nyaari ye na wuri , wangisi wa Nzaambi . »
Yesu waŋaŋana mpeeve yayibi yiyo na waleele ti : « Kaanga munwa waaku na pala mu muutu wu ! »
Mpeeve yayibi yamunyingisa mu makwa , na bu kafula musaakulu wamunene , yapala mu nde .
Baatu bobanso babwiilila kinkuuka kuri bafulusina bo na bo : « Nki bi ? Nyikusulu yamoono mu lutumu ! Nde wuha ntumunu kuri mampeeve mamabi , na mo mari mu kwemutumumina ! »
Mvuumfu Yesu yatsamukina , hanaho , mu nkoonsi yoyinso ya Ngalili .
Hanaho , bapalaa mu nzo-nkutukunu , bayende ku nzo ya Simoni bo na Andere , kintwaari na Yakobo na Yowane .
Nguri mukasi Simoni waba waneŋene mu baawu . Hanaho se banzoonsolo mu nde kuri Yesu .
Yesu bu kakokosolo kuri nde , wamukwaata mu kooko mu kumutelemese . Baawu dyawa , na nde wabeke mu kubasalila .
Mu nsinsika , bwiisi bumana kuyila , baatu batwaala kuri Yesu bobanso baba na mabeeru na baba na mampeeve mamabi .
Bvula dyodinso dyaba dyakutukuna ha mweelu nzo .
Yesu watsinikisa baatu balaka baba na mpasi dza mabeeru ma bitsuumbu ngo bitsuumbu . Wabingisa se mampeeve malaka mamabi . Nde kasii ha miswa kuri mampeeve mamabi ko mu kudzoonso , bukuri mo maba mamuyaari .
Mu minkya mya bwiisi , mampimbisi bu maba makiri , Yesu wasiimbuka , wapala na wayende ha kibeendu kya nde-kaka mu kweesaambila , na wabeke kusaambila .
Simoni na bambaasi baba kintwaari na nde babeke kwemusaka .
Bamudzuukila na bamuleele ti : « Baatu bobanso bari mu kwekusaka . »
Yesu wabvutula kuri bo ti : « Tweendee kukimi , mu mabula mari bele , mpisi me nyeyikisa se kukwo , bukuri mu bubwo me mparidyee . »
Nde wayende mu nkoonsi yoyinso ya Ngalili , mu kweyikisa mu manzo ma nkutukunu , na kwebingisa mampeeve mamabi .
Mubeeru bwaasi mosi wayisa kuri Yesu mu kumuyingukila , [ watsukuma ] na wamuleele ti : « Buti ye tiiri , lo wakuka mu kunsinikisa . »
Nde wamubakila ngebe , na bu kalaambula kooko kwaandi , wamubelemene na waleele kuri nde ti : « Me ntiiri , tsiinika ! »
Mu kilookolo kinikyo , bubeeru bwa bwaasi bwawa , na nyutu yaandi yatsyeemeke .
Nde wamuŋaŋana , na mu kilookolo kinikyo , wamupalisa ,
na wamuleele ti : « Wuyuka , yaa leele kuri muutu ti mosi ko ; ngo yende soongo nyutu kuri ngaanga-nzaambi , na nata bibyo biloombo mangisi ma Moose , mu ntoono nsyemukunu yaaku , mpisi kiba kimbaangi kuri bo . »
Ngo kasi muutu wunde , bu kapala , wabaandika mu kwebikisa kwalaka na kwetsamikisa musamu wunde , mu kiteesu kiri Yesu waba weki ti bwa kukotolo pe , mu bunsaalisi kunsa bvula ; ngo nde waba weki kwebaanaa ku mbasi , mu bibeendu bya nde mukaka . Baatu baba fumunaa mu mampele ngo mampele mu kweende kuri nde .
Mwaa-biluumbu bu byaluta , Yesu wabweese kubvutuka ku Kafarnawumi . Baatu bayuka ti nde wuri ku nzo .
Baatu balaka bakutukina kuri bibeendu byawa natee ha mweelu nzo ; nde wabeke mu kubayikisa Maampu .
Baatu bayisa kuri nde na kikata , kiri baatu bana bamunaanguna .
Bu baba bwa kutubukila pe hari Yesu , mu ntoono mpuumbu baatu , bo bayaala muluri nzo , ha kibeendu ki kaba nde . Basaalisa waanga , na basundula kikata mu nkwaala yi kaba waneŋene .
Yesu , bu kamono kanyi dya baatu babo , waleele kuri kikata ti : « Mwaana waami , masumu maaku meki mahemusunu . »
Babamosi mu batini ba mangisi baba badzakala haho , batsima kunsa mitima myaaku ti :
« Bukuri nki muutu wumawu kari mu kwedzoonsolo bubwo ? Nde Nzaambi kari mu kusaana . Na wakuka mu kuhemesene masumu , mbuti ka Nzaambi kitsu ko ? »
Mu kilookolo kinikyo , Yesu mu mpeeve yaandi , wabakula ma baba tsimaa bo kunsa mitima myaaku , na wabaleele ti : « Buri luri mu kwetsima mya bubwo kunsa mitima myeenu ?
Nki bibvuriri kuleenge , kuleele kuri kikata ti : " Masumu maaku meki mahemusunu " , hoti , kuleele ti : " Teleme kwaaku , holo nkwaala yaaku na yende " ?
Ngo mu kuri ti , beenu luyaaba ti Mwaana muutu wuri na lutumu lwa kwehemesene masumu ha butoto . » Nde waleele kuri kikata ti :
« Me nyikuleeriri ti : Teleme , holo nkwaala yaaku na yende ku nzo yaaku . »
Mu kilookolo kinikyo , muutu wunde wateleme , wanaanguna nkwaala yaandi , na wapala ha busu bwa bobanso . Baatu bobanso bamono dyo dya nkimukunu , bakeembise Nzaambi na baleele ti : « Twamwiini kweetu mya bumabu ko ! »
Yesu wabweese kweende mu teke mu mubu . Mpuumbu yo yoyinso ya baatu yayende kuri nde , na nde wabeke mu kubayikisa .
Bu kaba mu kuluta , nde wamono Levi , mwaana Alafayi , wadzakala ha kibeendu ki baloombaa mpaku . Yesu waleele kuri nde ti : « Nama me . » Nde katelemaa , wumunemi .
Yesu bu kaba mu kudya mu nzo Levi , batori ba mpaku balaka na bangaa-masumu se badya kintwaari na nde , na bayiki baandi , bukuri baatu balaka baba kwemunamaana .
Batini ba mangisi na Bafarisi , bu bamono ti Yesu wuri mu kudya , kintwaari na bangaa-masumu na batori ba mpaku , baleele kuri bayiki baandi ti : « Nde buri kari mu kudya kintwaari na batori ba mpaku na bangaa-masumu ? »
Yesu , bu kayuka bubwo , wabaleele ti : « Kari ba babatsiina babaanaa na nzala ngaanga ko , ngo babeeru . Me nyahele kwiisa mu kuteele basuunguma mbila , ngo bangaa-masumu . »
Bayiki ba Yowane na Bafarisi baba bakoto loomi . Baatu bayisa kufuula Yesu ti : « Bukuri nki ntoono , bayiki ba Yowane na bayiki ba Bafarisi bakoto loomi , ngo kasi bayiki ba ye , loomi kukoto pe ? »
Yesu wabvutula kuri bo ti : « Buri banduku ba mukweeri , lo bakotiri loomi , mu mantaangu momanso mari mukweeri wuri kintwaari na bo ? Bo ka bari nkotulu loomi ko
Ngo biluumbu biri mu kwiisa , biri mukweeri sa kaba wayisulu ha kakati dya bo ; mu kiluumbu kikyo , bo sa bakoto loomi . »
« Kuri muutu ko wuloondaana kinkuta kyakikulu , mu kiteendi kya nsaanda yamoono . Bukuri kiteendi kya nsaanda yamoono , lo kikaakiri kinkuta kyakikulu , na kinkuta kihamisini kutyaabuka .
Kuri se muutu wuri lo sekiri malu mamoono , mu bimpokoro byabikulu ko ; bukuri lo malu maluukisiri bimpokoro . Malu lo matsaamukini , na bimpokoro se bibvukini . Ngo malu mamoono , kusekele mu bimpokoro byamoono . »
Bu baba mu kutaba manseke mu kiluumbu kya mpuumunu , bayiki baandi mu nzila , babandika kwebokolo masaangu .
Bafarisi baleele kuri Yesu ti : « Moneeti , bukuri nki bayiki ba ye bari mu kweyirika madiku mu kiluumbu kya mpuumunu ? »
Yesu wabvutula kuri bo ti : « Buri beenu lwakiri kutaanga pe , mamo ma yirikiri Davidi , bu kaba weki watikila na weki na nzala , nde na ba kaba na bo ?
Nde kakotaa mu nzo Nzaambi , mu ntaangu yiri Abyatara waba mukuutu bangaanga ba Nzaambi , wadya mampa maha mu kikabu kuri Nzaambi , mari baatu bahele na miswa mu kudya , ha yulu bani bangaanga ba Nzaambi kitsu ; kasi nde waha se na kuri baatu ba kaba na bo . »
Yesu wabweese kuleele kuri bo ti : « Mpuumunu bayirikiri yo mu ntoono muutu , ngo bahele kuyirika muutu , mu ntoono mpuumunu .
Mu didyo , Mwaana muutu wuri se Mfumu kiluumbu kya mpuumunu . »
Yesu wabweese kukoto mu nzo-nkutukunu . Munumwo , mwaba muutu mosi waba na kooko kwasika .
Baatu baba ketaana Yesu , mu kumono kari lo wumutsinikisi mu kiluumbu kya mpuumunu , mpisi heki bamufuunda .
Yesu waleele kuri muutu waba na kooko kwasika ti : « Teleme ha kakati hamaha . »
Yesu wafuula kuri baatu ti : « Buri kuri miswa mu kuyirika mamabwe bunu pe mamabi , mu kubvuukisa bunu pe mu kudzusa muutu , mu kiluumbu kya mpuumunu ? » Ngo kasi bo baba bawura .
Yesu wabatala mu nkesi , na wamono ngebe , mu ntoono nkubusulu mitima mya bo . Nde waleele kuri mubeeru ti : « Laambula kooko ! » Nde walaambula , na kooko kwaandi kyatsiinika .
Bamanaa kupala , Bafarisi mu kilookolo kinikyo , basa mamfuundu na baatu ba Erode mu kusaka bwa kudzusila Yesu .
Yesu na bayiki baandi bayende mu teke mubu , na mpuumbu baatu ya bu fundu-fundu yafumuna ku Ngalili , [ yanama ] nde ku Yudaya ,
ku Yerusalemi , ku Idumaya , ku simu dya nyari ya Yorodani , na ku nkoonsi ya Tiro na ya Sidoni , mpuumbu ya bu fundu-fundu yayukiri momanso ma bayirikaa Yesu yayisa kuri nde .
Yesu waleele kuri bayiki baandi mu kumuwungikila bwaatu , mu ntoono mpuumbu , mpisi heki baatu bahele kumusiila mfina .
Mukwongo , nde watsinikisa babeeru balaka , kuri bobanso baba mu mpasi bamubwiilila , mpisi bamubelemene .
Na mampeeve mamabi , bu mamumono , mabwa ha busu bwaandi , na mabikisa ti : « Ye ngo Mwaana Nzaambi . »
Ngo Yesu wamaŋaŋina mu kibakala , mpisi mahele kuyaabisa nde na kari .
Nde wanwaata ku yulu mulaandu , na wateele babo ba katiiri , na bo bayende kuri nde .
Nde wasuusa kuumi na boolo [ ba kaluka bantumu ] , mpisi beba kintwaari na nde , na mpisi kabaheeke mu kwebikisa ,
na babaka lutumu lwa kwebingisa mampeeve mamabi .
[ Nde wasuusa kuumi na boolo ] : Simoni wukaha nkuumbu ya Petelo ,
Yakobo bo na Yowane , mpaangi yaandi , bo boolo baala ba Dzebedayi , nde wabaha nkuumbu ya Bwanerengese , mbangukulu ti : « Baala ba nzasi » ,
Andere , Filipo , Bartelemi , Matayi , Toma , Yakobo , mwaana Alafayi , Tade na Simoni , wa ku Kana ,
na Yuda Iskaryote , waba muyekele .
Yesu wabvutuka ku nzo , na mpuumbu baatu yabweese kukutukina kuri , Yesu na bayiki baandi beki ti byandya bwakudiila pe .
Bari mu kaanda dyaandi bayukaa bubwo , bayende mu kumuholo , bukuri baatu baba kweleele ti : « Weki kilawuku . »
Batini ba mangisi bafuma ku Yerusalemi , baleele ti : « Wuri na Beledzebule , na mu lutumu lwa mfumu mampeeve mamabi , nde kari mu kwebingisa mampeeve mamabi ! »
Yesu , kabateelaana , wubadzoonsiri mu mankuma ti : « Dyaburi Satana katsiitsa kubinga Satana ?
Mbuti baatu bari na kimfumu bakwenwaana bo na bo , lo kimfumu kikyo kudziingula pe ;
mbuti baatu bari kaanda dimosi , bakwenwaana bo na bo , lo kaanda didyo kudziingula pe ;
na mbuti Satana wunwaanisa nde-meene , na watelemise kitaatu mu nde-meene , lo kadziingula ko , lutumu lwaandi lo luwiiri . »
« Kuri muutu ti mosi ko , wuri lo kotiri mu nzo ngaa-makwa , mu kumuholo na bitotolo , mbuti wahele kutekesele kukaanga ngaa-makwa wunde mu bikonyi , tumi lo horiri biri mu nzo yaandi .
Ngwanwa me nyiluleele ti : myominso sa myaba myahemesunu kuri baala ba baatu , masumu na nsaanunu , bwooso dzibeele .
Ngo kasi , mpisi wunde wusaana Mpeeve Yangisi , lo kataambula mpemisi ko mu mantaangu momanso , bukuri lo bakiri kibila mu sumu dya bibvu ngo bibvu . »
Mimyo kubaleele , bukuri bo baba muleele ti : « Wuri na mpeeve yayibi . »
Nguri na bampaangi ba Yesu , bayisa , bateleme ku mbasi , na baheeke muutu munsa nzo mu kwemuteele .
Mpuumbu baatu yaba yadzakala ha teke Yesu , na bamuleele ti : « Mono , nguri ye , bampaangi na [ bibusi ] bya ye bari mu kukusaka ku mbasi . »
Yesu wabvutula kuri bo ti : « Na wuri nguri me , na ba na bari bampaangi ba me ? »
Nde wadyeengese kisooso ha yulu lukaangu lwa baatu baba badzakala mu teke nde , waleele ti : « Mono , nguri me na bampaangi ba me ngo bamaba .
[ Mukwongo ] mpisi wunde wuyirika kutya kwa Nzaambi , lo nde ngo mpaangi me , kibusi kya me na nguri me . »
Yesu wabweese kubaandika kuyikisa mu teke mubu , na mpuumbu baatu yayinene-yinene yakutukina hari nde , kuri heki nde kanwaataa , dzakiri mu bwaatu , mu mubu , na mpuumbu yoyinso ya baatu yaba yateleme ha simu dya mubu .
Nde waba bayikisaana misamu myalaka mu mankuma , na wabaleele mu nyikusulu dzaandi ti :
« Yukeenu ! Mukuni mosi wayende ku nseke kwekuna .
Bu kaba mu kwenyaka nsaangi , dzadzimosi dzabwa ha luteembu lwa nzila ; banoni bayisa na badzitooto .
Dzakaka dzabwa ha yulu matari mari butoto mwaa-bwantele . Dzamene mu mawasu , bukuri butoto bwaba bwahele na musundu .
Ngo ntaangu bu yapala , mitwiikila myababuka mu mwiini na myakana bukuri myaba myahele na myaansi .
Nsaangi dzakaka dzabwa ha butoto bwa mpaanga . Mpaanga , bu dzabuuka , dzasyetekese mitwiikila na myakoono kuha bimbutu .
Nsaangi dzakaka dzabwa ha butoto bwabubwete . Miti myamene , myabuuka na myabuta bimbutu . Myamimosi myabaka makuumi matatu , myakaka makuumi masaamunu , na myakimi nkama . »
Yesu wabweese kuleele : « Mpisi wunde wuri na makutu ma kuyuka , lo kayuka . »
Yesu kabaanaa weki ha lumperi , babo bakoobaa na nde ha kimosi na bo kuumi na boolo bamufuula mu mitariri mankuma .
Nde wabvutula kuri bo ti : « Mpaanu dza kimfumu kya Nzaambi kuri beenu bari baha ; ngo kasi kuri bari ku mbasi , momanso kwebadzoonsolo mu mankuma ,
mpisi heki diba , " Kutala ngo kuri batala , ngo bahele kumono ; kuyuka ngo kuri bayuka , ngo kasi bahele kubakula , mu kubata kuri ti bayiinga dyeele , na bataambula mpemisi . " »
Yesu wabaleele ti : « Beenu lubaanaa lwahele kubakula nkuma yimayi , lo buri lusiila mu kubakula mankuma momanso makaka ?
Mukuni wukuna Maampu .
Baatu babamosi bari bunu luteembu lwa nzila , haho hari mu kubwa Maampu . Bu bameeni kuyuka , hanaho Satana wiisiri na yisiri Maampu mabeeri makuna mu bo .
Baatu bari bunu nsaangi dzibwiiri ha butoto buri ha yulu matari , ngo bari bu bayukiri Maampu hanaho , bamataamburi mu kiminu .
Ngo bo bahele na myaansi mu bo-meene , mwaa-kidzika kyantele bari na kyo . Ha lumbisa haho , mpasi bunu pe nkwamusunu dzibaanaa dzeki kwiisa mu ntoono Maampu , mwaa-ntaangu yantele babwiiri .
Baatu bakaka bari bunu nsaangi dzibwiiri hari mpaanga , ngo babo bari bayukiri Maampu ,
kasi minyoongi mya nsi yi , mawunu ma busina , na nyiimunu dza bitsuumbu-bitsuumbu , bu bikotiri mu bo , biswetikise Maampu , na meki bimbutu kubuta pe .
Babo bari bunu nsaangi dzibwiiri ha butoto bwabubwete , ngo babo bari bu bayukiri Maampu , bamataamburi na babutiri bimbutu : wamosi makuumi matatu , wakaka makuumi masaamunu , na wakimi nkama . »
Yesu waleele kuri bo ti : « Buri muutu lo tweesi mwiinda mu kuri ti kamufuka kunsa mpiri , bunu pe mu kumusuusa kunsa mbuka ? Buri lo kari mu kumusuusa ha yulu kitetukulu kya mwiinda ko ?
Mukwongo , byobinso byasweeke sa byaba byamonokono , na mansweeki momanso sa maba mayabukunu na pwelelee .
Mbuti muutu wuri na makutu mu kuyuka , lo kayuka . »
Yesu wabweese kubaleele ti : « Seenee madyeele mu ma luyuka ! Sa baluteesele mu kiteesulu kikyo kilusalila beenu-meene , na sa babweese kiteesu ha yulu haho kuri beenu .
Bukuri wunde wuri na kitotolo , sa babweese kumuha ; ngo kasi wunde wahele na kitotolo , sa bayisila na ki kari na kyo . »
Yesu wabweese kuleele ti : « Bumabu buri Kimfumu kya Nzaambi , kiri bunu muutu wanyaka nsaangi ha butoto .
Kabwa tolo , bunu pe , kaba naana , butsuku na mwiini , lo nsaangi dzikwemene na dzikwebuuka , ngo nde wahele kuyaaba dyaburi .
Butoto bwo-meene bubutaa bimbutu : ku tekesele munsengele , tumi mungingiri , ku manunu mankono mayele mu mungingiri .
Mankono mamanaa kuyele , mwaa-kidzika kyantele , bahoriri mambeesi bukuri ntaangu ya kutolo yiyelemini . »
Nde wabweese kuleele ti : « Na nki tufwanikisa Kimfumu kya Nzaambi ? Bunu pe mu nkya nkuma tukiyabisila ?
Kiri bunu lusaangi lwa muti wuri nkuumbu sinapi . Habaanaa balukunini mu butoto , lo lubvuriri buntele mu nsaangi dzodzinso dziri ha butoto .
Ngo bu balukunini , lwo lumenini na lweki lubvuriri kudzaangama mu binkoolo byobinso , lo lusiiri mampaala mamanene , kuri lo banoni batuungiri madzaansa mu mampaala maandi . »
Mu mankuma malaka ma bubwo , Yesu kaba kweyikisaa Maampu , bunu bwaba nyukulu ya baatu .
Yesu waba kubadzoonsilaa munu mu mankuma . Ngo kabaanaa weki ha lumperi na bayiki baandi , lo misamu myominso wukwebaangula .
Mu kiluumbu kinikyo , nsinsika bu yatubuka , Yesu waleele kuri bayiki baandi ti : « Tusabukeenu ku simu dya mubu dyakaka . »
Bo basisa mpuumbu baatu , na bayiki bamunatina mu bwaatu mu kaba ; ngo kwaba se mabwaatu makimi ha teke nde .
Kiteembu kyamakwa kyateleme , na mipaku myabwa mu bwaatu , kuri bwaatu bweki kusaka kuluula mu maampa .
Yesu waba ku mambisa ma bwaatu na wabwa tolo ha yulu nkata . Bo bamusiimbila na bamuleele ti : « Muyikisi , buri ye wahele kumono mutima mpasi , ti beetu tufuukila ? »
Yesu bu kasiimbuka , waŋaŋana kiteembu na waleele kuri mubu : « Wura ! Dzuuna ! » Kiteembu kyawa , na kidzuunu kyakinene kyamonoko .
Yesu waleele kuri bo ti : « Buri luri na boomo ? Buri beenu lwakiri kanyi pe ? »
Bayiki babwiilikila kinkuunka kyalaka , na balelesene bo na bo ti : « Kya muutu wu , wuri kiteembu na mubu bimuywiila ? »
Bo batubuka ku simu dya mubu dyakaka , mu nkoonsi bari Ngeraseno .
Yesu , bu kasunduka mu bwaatu , hanaho muutu mosi waba na mpeeve yayibi , wapala kunsa mampeembe , wamubwaana .
Muutu wunde waba dzakalaana kunsa mampeembe . Kwaba kwahele muutu waba bangusinaa kumukaanga ti hayuku mu syeene .
Mu ntaangu ngo ntaangu , baba mukaangaana mu biseengu na masyeene ; ngo kasi nde haba lo wutabula masyeene , na wutaandula biseengu bibyo . Kwaba kwahele muutu waba wakuka mu kumudzuunisa .
Mantaangu momanso , butsuku na mwiini , nde haba lo wuri kunsa mampeembe , na ku yulu milaandu , wukwefula misaakulu na wukwelemese nyutu mu matari .
Bu katalila Yesu ku la , nde wadzumuna , watsukuma ha busu bwaandi ,
wabikisa mu mbeembu yayinene waleele ti : « Nki ha kakati dya me na ye , Yesu Mwaana Nzaambi Mwa-yulu ? Me nyikuyingukila , mu nkuumbu Nzaambi , yaa kwaamisa me ko ! »
Bukuri wabaleele kuri nde ti : « Mpeeve yayibi , pala mu muutu wu ! »
Yesu wamufuula ti : « Nkuumbu ye na ? » Nde wabvutula ti : « Nkuumbu me " Mukaangu " , bukuri beetu turi balaka ! »
Nde waba yingukilaa Yesu kwalaka , mpisi kahele kubaheeke kuri la na nkoonsi yiyo !
Ha teke haho , kwaba mpuumbu bangulu yayinene yaba mu kwedya bebele na mulaandu ,
Mampeeve mamabi mayingukila Yesu ti : « Tuheeke kweetu mu bangulu , mpisi beetu tukoto mu bo ! »
Yesu wabaha miswa . Mampeeve mamabi bu mapala makoto mu bangulu . Mpuumbu bangulu yapatuka ku nsuku beenge , na yabwa mu mubu , kampe mafuunda moolo madyaama mu mubu .
Batari ba bangulu bayitika na bayende kweyaabisa ntoono yiyo , kunsa bvula na mu mabula . Baatu bayisa mu kumono mamo mayirimini .
Bu bayisa kuri Yesu , bamono muutu waba na mampeeve mamabi wadzakala , walwaata binkuta , na wuri kunsa kidzuunu . Baatu bamono boomo .
Bambaangi bayaabisa kuri baatu babo mimyo mayirimini mu muutu waba na mampeeve mamabi , na mu bangulu .
Baatu babaandika kuyingukila Yesu , kuri ti keende kwa la na nkoonsi ya bo .
Yesu kabaanaa weki nwaata mu bwaatu , muutu watsiinikini mu mampeeve mamabi , wamuyingukila mpisi keba kintwaari na nde .
Yesu kasii muha miswa ko , ngo kasi wamuleele ti : « Yende ku nzo yaaku , kuri ba ye-meene , na yaabisa momanso makuyirikiri Mfumu , na bu kakusiiriri ngebe . »
Nde wayende na wabaandika mu kwebikisa , mu mumvuka wa mabula kuumi , momanso mamuyirikiri Yesu ; na bobanso bamono dyo dyankimukunu .
Yesu bu kabweese kubvutuka ku simu dya mubu dyakaka [ mu bwaatu ] , mpuumbu baatu yayinene yakutukina ha kaba nde mu teke mubu .
Mosi mu bakuutu ba nzo-nkutukunu , nkuumbu yaandi Yayiro , bu kamono Yesu , wabwa ha miilu mya nde .
Wamuyingukila kwalaka na waleele ti : « Mwaa-mwaana me wa mukyeetu , weki mu kufwa . Tweendee wumutetekele myooko mpisi kabvuuka na kaba mwooyo . »
Yesu wayende kintwaari na nde . Mpuumbu baatu yayinene yamunama na bamusiila mfina .
Kwaba mukyeetu mosi wuri makila maba kwemupalaana , mu kiteesu kya mibvu kuumi na myoolo .
Nde wamono mpasi dzalaka mu myooko mya babuki balaka . Wamana mboongo dzodzinso dzi kaba na dzo , ngo kasi ha kibeendu kya kuleenge , bubeeru kusa kuleme .
Bu kayuka ma baba leelaana mu Yesu , nde wakoto kunsa mpuumbu , na wamubelemene ku mambisa mu kinkuta .
Nde waleele kunsa mutima ti : « Mbuti me mbelemini kwaandi ti kinkuta kya nde , lo me mvuukiri . »
Mu kilookolo kinikyo , makila mahoto kupala , na nde wamono kunsa nyutu yaandi ti tsiinikini .
Hanaho , Yesu wayaaba mu nde-meene ti mpinu dzipariri mu nde . Bu kasyeeteke , wafuula ti : « Na belemini binkuta bya me ? »
Bayiki baandi bamuleele ti : « Ye wumono kuri ti mpuumbu yiri mu kwefinikina kuri ye , ngo wubweese kufuula ti : " Na belemini me ? " »
Nde wadyeengese kisooso mu kutala kari na siiri bubwo .
Wa mukyeetu , bu kaba kayaaba mamo ma kabwanikini na mo , wayende , wabwa ha busu bwa Yesu , mu boomo na mantekete , na wamuleele ngwanwa yoyinso .
Yesu waleele kuri nde ti : « Mwaana me wa mukyeetu , kanyi dyaaku dikubvuukisiri , yende mu kiyeengi , na tsiinika mu bubeeru bwaaku . »
Yesu bu kaba wakiri mu kudzoonso , baatu banaangukini ku nzo mukuutu nzo-nkutukunu baleele kuri mukuutu ti : « Mwaana ye wa mukyeetu mwaafwa ; buri wubweese kuwungisa kwaandi Muyikisi . »
Ngo Yesu bu kayukiri ma baba dzoonso , waleele kuri mukuutu nzo-nkutukunu ti : « Yaa ba na boomo ; sa dini kanyi kitsu ! »
Yesu kasii bweese kutala ko ti baatu beende kintwaari na nde , ha yulu wuni Petelo , Yakobo , na Yowane mpaangi Yakobo .
Bu batubuka ku nzo mukuutu nzo-nkutukunu , Yesu wamono kisaangila , na baatu bari mu kudila na kunyoongo kwalaka .
Yesu kakotaa mu nzo , waleele kuri bo ti : « Buri luri mu kusa kisaangila , na buri luri mu kudila ? Mwaana wahele kufwa , ngo tolo kari kabwa . »
Kasi baatu bamusiila munsiku . Ngo nde kamanaa kupalisa bobanso ku mbasi , horiri taayi na nguri ba mwaana , na bayiki baba kintwaari na nde , na kotiri mu nzo mwaba mwaana .
Nde wakwaata kooko kwa mwaana na waleele ti : « Talita kuum , » mbangukulu lo ti : « Mwaa-ntuumba , me nyikuleele ti siimbika ! »
Hanaho , mwaa-ntuumba wasiimbuka na wabeke kweyende . Mwaa-nde waba na bvula kuumi na dzoolo . [ Mu kilookolo kinikyo ] , baatu bamono dyo dyankimukunu yalaka .
Yesu wabadika mu makwa ti , muutu ti mosi yaa kayaaba ko , na waleele ti : « Muheenee byandya . »
Yesu wayisika haho , wayende ku bula bwaandi , na bayiki baandi bamunama .
Kiluumbu kya mpuumunu bu kyatubuka , nde wabaandika mu kuyikisa mu nzo-nkutukuna . Baatu balaka bu bayuka bakimuka na baleele ti : « Kuri kabakiri mamama ? Nkya madyeele bari bamuha mamama , na buri bimaangu biri mu kweyirimina mu myooko mya nde ?
Buri wu kari mukomono-manzo , mwaana Mariya , mpaangi Yakobo , Yose , Yuda na Simoni ko ? Buri bibusi bwaandi byahele nkati-nsi na beetu hamaha ? » Baatu nkati babumina makya mu ntoono nde .
Yesu waleele kuri bo ti : « Mubikiri kabakaa lukiinsu ku bula bwa nde-meene ko , mu kaanda dya nde-meene ko , na mu nzo ya nde-meene ko . »
Nde kasii yirika kimangu ti kimosi haho ko , ha yulu bani babeeru babamosi katsinikisi , mu kwebatetekele myooko .
Nde wakimuka mu ntoono kuhele kwa kanyi kwa bo . Yesu waba kweyendaa mu mabula mari ku lumperi mu kweyikisa .
Yesu wateele bo kuumi na boolo mbila , wabaandika mu kubasindika boolo-boolo , na wabaha lutumu ha yulu mampeeve mamabi .
Nde wabaha ntumunu kuri ti : « Mu budyeengi bweenu , yaa luholo kitotolo ti kimosi , ha yulu lunu luboto : byandya pe , nkangala pe , mipata mu kimpokoro pe .
Ngo lwaateenu masapaatu , na yaa lunata binkuta byoolo ko . »
Nde wabaleele se ti : « Mu nzo yi balutaambiri , dzakaleenu mumwo natee mu ntaangu yi lupala mu bula bubwo .
Ha bula bu babisiri kulutaambula na kuluywiila , bu luri mu kweende , lo kubulee fuunda diri mu miilu myeenu , mpisi kiba kimbaangi kuri bo . »
Bo bayende na bayikisa , mpisi heki baatu bayiinga madyeele !
Bo babingisa mampeeve malaka mamabi , na bakila maasi kuri babeeru balaka na babatsinikisa .
Mbyaasi Erode wayuka badzoonsolo mu Yesu , bukuri nkuumbu yaandi yaba yeki mvuumfu , na baatu baba kweleele ti : « Yowane Mubotiki wafulukiri mu bafwa ; hango nkuumbu , kari mu kweyirika bimaangu . »
Bakaka baba bakweleele ti : « Wunde Eliya . » Bakimi ti : « Wunde mubikiri wuri bunu mosi mu babikiri . »
Erode , bu kayuka mamo waleele ti : « Wunde Yowane , wu nyatabiri me mutu wafulukiri mu bafwa . »
Mukwongo , Erode waheeri lutumu luri ti basiimba Yowane , na bamukaanga bikonyi mu boroko , mu ntoono Erodyade waba mukasi mpaangi yaandi , Filipo wukakweeriri .
Bukuri Yowane wabaleelaa kuri Erode ti : « Ye wuri na miswa ko , mu kuholo mukasi mpaangi yaaku . »
Mu didyo , Erodyade waba wakebele Yowane kooti , na waba watya kumudzusa , ngo waba wahele kubangisina ;
bukuri Erode waba kwebataa Yowane , bu kaba kayaari ti nde muutu wasuunguma na wangisi , na waba kwemukalaana . Erode haba bu kayuka ma leele Yowane , lo weki dunga kwalaka ; ngo waba na kiminu mu kuyuka ma kaleele .
Ngo kiluumbu kimosi mpwaani yabakama . Erode kabaana wukeembele kiluumbu kya mbutukulu yaandi , nde wayirikisa mubuluku , mu kuha kuri baatu baandi balukiinsu , bamfumu ba bayongolo na bakuutu ba Ngalili .
Mwaana waandi , mwaana Erodyade wa mukyeetu wakoto na wakina , waha kiminu kuri Erode na kuri baba dyaanaana kintwaari na nde . Mbyaasi Erode waleele kuri mwaana mukyeetu ti : « Loombo kuri me mpisi kitiiri na me sa nyakuha . »
Erode walaba maalu [ kwalaka ] kuri nde ti : « Me sa nyakuha kyo ngo kyo ki wundoombo , ti hayuku kibari kya nsi kya kimfumu kyaami . »
Mwaana kapalaa weefuula kuri nguri ti : « Nki me nyiloombo ? » Nguri wamubvutula ti : « Mutu Yowane Mubotiki . »
Hanaho nde wabvutuka mu mawasu kuri mbyaasi , waloombo ti : « Me ntiiri ti ye mpa mu mawasu , mutu Yowane Mubotiki munsa lukoombo . »
Mbyaasi wamono mpasi mu mutima . Ngo mu ntoono maalu ma kalabiri , na mu ntoono baba badzakala na nde mu kudya , nde kasii tya kunyaafuna mwaana ko .
Mu kilookolo kinikyo , mbyaasi waheeke mukebi mosi mu bayongolo katwaala mutu Yowane . Bu kayende , watabula Yowane mutu mu boroko .
Nde watwaala mutu Yowane munsa lukoombo , na waha nde kuri mwaana wa mukyeetu , na mwaana wa mukyeetu waha nde kuri nguri yaandi .
Bayiki ba Yowane bu bayuka , bayende kwee naanguna nyutu Yowane na bayisuusa munsa mukala .
Bantumu bakutukuna bebele na Yesu , na bamuyaabisa momanso maba yirikiri na ma bayikisiri .
Nde waleele kuri bo ti : « Wasee meti ha lumperi hamaha na wuumeenu mwaa-kwantele . » Mukwongo , baatu balaka baba bakweende , bakwiisa , na bo baba koono kubaka mwaa-ntaangu ya kudya .
Bo bayende mu bwaatu ku lumperi bo bakaka .
Baatu bamono ku baba kweende , na balaka babayaabila . Baatu bafumuna mu mabvula momanso , bayende mu miilu na batekesele ku kibeendu kikyo .
Yesu , bu kapala mu bwaatu , wamono mburi mpuumbu baatu , wabamwiina ngebe , bukuri baba bunu bimeeme byahele na mutari . Nde wabaandika kubayikisa misamu myalaka .
Ntaangu yaba yimwaaluta kwalaka . Bayiki baandi bakokosolaa kuri Yesu , bamuleele ti : « Kibeendu ki turi kimaki kiri ku lumperi , na ntaangu yimwaaluta .
Bvutula baatu , mpisi beende mu mabvula na mu mabula mari bebele , basuumba bi badya . »
Yesu wabvutula kuri bo ti : « Baheene bi badya beenu-meene . » Bo bamuleele ti : « Buri tweendee twetusuumba mampa ma nkama dzoolo dza bidenali mpisi tubaha badya ? »
Yesu wabafuula ti : « Mampa makwe luri na mo ? Yendee lwelutala . » Bo batala na babvutula ti : « Mampa mataanu na bansu boolo . »
Nde wabatuma mu kudzakisa baatu bobanso mu makabu-makabu , ha yulu leenge dya maampa .
Bo badzakala mu makabu ma nkama , na ma makuumi mataanu .
Yesu waholo maampa mataanu na bansu boolo , watala ku yulu , wasakumuna , wabukuna mampa , na waha kuri bayiki baandi , mpisi bakabula kuri baatu . Bakabula se bansu bo boolo kuri baatu bobanso .
Bobanso badya na bayukuta .
Bayiki batolo mitooto kuumi na myoolo myaluula mu bitsuri bya mampa na bya bansu .
Baatu badiiri [ mampa ] baba mafuunda mataanu ma babakala .
Mu kilookolo kinikyo , Yesu wakwiikisa bayiki baandi mu kukoto mu bwaatu , na batekesele ku simu dya mubu bebele dya Betesayida , mu ntaangu yi kabvutula nde mpuumbu baatu .
Bu kamana kubabvutula , nde wanwaata ku yulu mulaandu mu kweesaambila .
Nsinsika bu yatubuka , bwaatu bwaba bweki ku kakati dya mubu , na Yesu waba wasaala nde mukaka ku simu .
Nde watalila ti bayiki baandi baba na mpasi mu kwenata bwaatu , mu ntoono kiteembu kyaba babwaana . Mu kitulu kyabina kya butsuku , Yesu wayende kuri bo mu kwedyaata ha yulu mubu , na waba tiiri kubaluta .
Bo bu bamumono wuri mu kwedyaata ha yulu mubu maampa , batsima ti kampe kinyumbi , na babeke mu kufula misaakulu .
Bobanso bamumono na babwilikila kinkuuka . Mu kilookolo kinikyo , Yesu wadzoonso kuri bo na waleele ti : « Lwaatee kibakala , wumawu me , yaa luba na boomo ko . »
Nde wakoto mu bwaatu bebele na bayiki , na kiteembu kyawa . Bo bamono dyo dyankimukunu [ yalaka ] ,
bukuri basii bakula mayirimini mu mampa ko , mu ntoono nkubusulu mitima mya bo .
Bamanaa kusabuka , batubukiri mu simu , ha bula bwa Ngenesareti .
Bu bapala mu bwaatu , hanaho baatu bayaabila Yesu .
Bo basa budyeengi mu nkoonsi yoyinso yiyo . Baatu babaandika kumutwalikila babeeru , mu yulu mankwaala , kukwo kubayukiri ti weki kumaku .
Mwomunso mwaba kwekotaa Yesu munsa mabula , munsa mabvula , mwa yende tuunga baatu ku manseke , baba kwesuusaana babeeru mu bibeendu bya bobanso , bamuyingukila kuri ti habee-kwaandi babelemene ti nto kinkuta kyaandi . Bobanso baba mubeleminaana batsiinika .
Bafarisi na mwaa-ndaambu batini ba mangisi bafumini ku Yerusalemi bakutukina hari Yesu .
Bo bamono babamosi mu bayiki ba Yesu , bakwedya byandya na myooko mya mviindu , haho lo ti myahele kuswaaka .
Mukwongo , Bafarisi bunu buri Bayudayo bobanso , badyaana kwahele kuswaaka myooko natee mu mambongono ko , mu kubvumina kikulu kya bakuutu .
Mbuti bafumini ha kibeendu bya bobanso , lo bakiri kuswaaka myooko tumi badya . Bari na bifu bikimi byalaka bi bari bataambula , bi bakoobvuminaa busiiri : nswaakulu mambasa , bisa byansoongo , nkoombo [ na mankwaala ] .
Bafarisi na batini ba mangisi bafuula Yesu ti : « Bayiki ba ye buri bari kikulu kya bakuutu kubvumina pe , bo kwedya byandya na myooko myamviindu ? »
Yesu wabvutula kuri bo ti : « Esaya nkati wabikuri kwa kwakubwete , mu ntoono beenu bangaa-bumpitu-bumpyoongo , bunu bu diri dyatinu [ ti ] : " Kaanda dimadi dikiinsa me mu bibori ; ngo kasi mutima mya bo miri la na me .
Kwa buunu bo bari mu kwensaambila . Nyikusulu dzi bari mu kweyikisa mangisi ma kimuutu . "
Bu lubwoongiri mangisi ma Nzaambi , beenu lukaangimini mu kikulu kya baatu ! »
Nde wabweese kubaleele ti : « Beenu luyaari nkati kunyaafunaa mangisi ma Nzaambi , mu kukebe kikulu kya beenu-meene !
Mukwongo , Moose waleele ti : " Kiinsa taayi dyaaku na nguri yaaku " . Na ti : " Wunde wubula mampopi kuri taayi bunu pe kuri nguri , lo manunu lufwa . "
Kasi beenu lukweleele ti : " Mbuti muutu leeriri kuri taayi bunu pe kuri nguri ti : " Bibyo bi nketi kuha ye , bunu lubakusu kolobani diri " , haho lo ti " kikabu kya kuha kuri Nzaambi . "
Beenu lumutala , kuri wahele kuyirika kitotolo ti kimosi , kuri taayi bunu pe kuri nguri .
Beenu luyalaana Maampu ma Nzaambi , mu kuyiingisa kikulu kyeenu , ki luri mu kweyikisa ; misamu myalaka luri mu kweyirika mya bubwo . »
Yesu wabweese kuteele mpuumbu baatu , wabaleele ti : « Ywiilee me beenu-banso na bakuleenu .
Kuri kitotolo ko kya ku mbasi , kiri kikotaana mu muutu , lo kimusumuni . Ngo kasi bisumunaa muutu , bipalaa mu muutu . » [
Yesu kamanaa kukoto mu nzo , kuri weki la na mpuumbu , bayiki baandi bamuha kifuuri mu mitariri nkuma .
Nde wabvutula kuri bo ti : « Buri beenu se lwahele na madyeele ? Lwahele kubakula kuri ti byobinso bya ku mbasi bikotaana mu muutu , lo byahele kumusumuna ,
bukuri byahele kukoto munsa mutima waandi , ngo munsa mwooyo , tumi byeki pala ku mutsyeeku , mu didyo , byandya byobinso byatsyeemeke ? »
Nde wabweese kuleele ti : « Mamo mapalaa mu muutu , mamo masumunaa muutu .
Bukuri mu mitima mya baatu , mu palaana bitsimi byabibi : buyala , kwiibi , munzusu baatu ,
kimpala , ntiki-mboongo , mamabi , mawunu , kisaangila , miisu-mbengele , nsaanunu , masiiku , buwulu ;
momanso mamabi mamo , mapalaa mu muutu na mamusumunaa . »
Yesu kayisikaa ha kibeendu kikyo , wayende mu mankoonsi ma Tiro . Bu kakoto mu nzo mosi , nde kasii tya ko ti , muutu ti mosi kayaaba , ngo kasii bangusina kuba wasweeme .
Hanaho , mukyeetu mosi , waba na mwaana wa mukyeetu waba na mpeeve yayibi , bu kayuka dyo , wayisa na wabwa ha miilu mya Yesu .
Mukyeetu wunde waba Muhelene , wabutukila ku Fenisi dya Sirya . Nde wayingukila Yesu mpisi kapalisa mpeeve yayibi yaba mu mwaana waandi .
Yesu waleele kuri wa mukyeetu ti : « Hemeseeti mwaa-baala bayukuta , bukuri bwahele bwabubwe mu kuholo mampa ma baala , na kutuba mo kuri bambwa . »
Mukyeetu wabvutula na waleele kuri Yesu ti : « Mfumu , mwaa-baala ba bambwa se bakoodyaana bisyele bya mampa ma baala ku nsuku taabala . »
Yesu waleele kuri nde ti : « Mu ntoono ma leeriri ye mamo , yende kwaaku , mpeeve yayibi yipariri mu mwaana waaku . »
Bu kabvutuka ku nzo yaandi , mukyeetu wamono mwaana wabwoongulu ha yulu mbuka , na mpeeve yayibi yapala .
Yesu wabweese kusisa nkoonsi ya Tiro , walutila ku Sidoni , kunsa mumvuka wa mabula kuumi , mu kweende ku mubu wa Ngalili .
Baatu banata kuri Yesu muutu wafwa makutu , wuri na mpasi mu kwedzoonso . Bayingukila Yesu mpisi kamutetekile myooko .
Yesu wamunata ku lumperi , ha nde mukaka , la na mpuumbu , wamusoko mileembu mu makutu , waboloso mileembu mu mante maandi , na wabelemene ludima lwa mubeeru ,
Yesu watala ku yulu , wanana muwuumunu waandi , na waleele kuri mubeeru ti : « Efata » haho lo ti : « Dzibuma ! »
[ Hanaho ] , makutu maandi madzibuma , lulyeele lwa ludima lwaandi lwa nyanguka , na wadzoonso kwakubwete .
Yesu wadika baatu , ti yaa bayaabisa kuri muutu ti mosi ko . Ngo bu kabadika , bo kusa kuhamisa kutsamukisa mvuumfu .
Baatu bamono dyo dyankimukunu yalaka na baleele : « Nkati momanso ma kari mu kweyirika mamabwete . Nde wuyukusa bafwa makutu na wudzoonsoso mababa . »
Mu biluumbu binibyo , mpuumbu baatu yayinene yabweese kukutukina na baba bya kudya pe . Yesu kateelaa bayiki baandi , wabaleele ti :
« Me nyiri na ngebe mu mpuumbu yi , bukuri biluumbu byeki bitatu , baatu bari ha teke me , ngo bahele na bya kudya .
Mbuti heki me nyibabvutiri mu manzo , kuri bahele kudya , lo makwa ma bawiiri mu nzila , na babamosi mu bo , bafuminye ku la . »
Bayiki baandi babvutula kuri nde ti : « Dyaburi muutu kabangusinaa kuyukutisa baatu bamaba mu mampa ku nsi yankatu yimayi ? »
Yesu wabafuula ti : « Mampa makwe luri na mo ? » Bo babvutula ti : « Nsaamu . »
Yesu watuma mpuumbu baatu mu kudzakala ha nsi ; na bu kaholo mampa nsaamu , wabvutula matoondo , wabukuna mo na wamaha kuri bayiki baandi mpisi bakabula ; bo bakabula mo kuri mpuumbu .
Bo baba se na mwaa-ndaambu bansu . Yesu wasakumuna bansu babo , na waleele kuri bayiki mu kukabula se .
Baatu badya , bayukuta . Na batolo bitsuri bya mampa byasaariri : mampiri nsaamu .
Baatu baba kampe kiteesu kya mafuunda mana . Yesu wababvutula .
Hanaho , nde wanwaata mu bwaatu na bayiki baandi , na wayende ku mankoonsi ma ku Dalamanuta .
Bafarisi bayisa na babaandika kusa nkalikisi na Yesu . Bo bamusakila kidiimbu kya ku yulu , mu ku kumutsiitsa .
Yesu wanana muwuumunu mu kiluunsi , kyaandi na waleele : « Buri kinseendu kimaki kiri mu kusaka kidiimbu ? Ngwanwa me nyiluleele , ka kuba kidiimbu ti kimosi ko , ki baha kuri kiseendu ki ! »
Kamana kubasisa , nde wabweese kunwaata mu bwaatu , na wasabuka ku simu dya mubu .
Bayiki badzimikini mu kuholo mampa . Mpa mosi kitsu baba na yo mu bwaatu .
Yesu wabaha lutumu , wabaleele ti : « Luyuka ! Seenee madyeele mu lufunusu lwa Bafarisi na mu lwa Erode . »
Bayiki bakoto mu kwetsima bo na bo , bukuri baba bahele na mampa .
Yesu , bu kabakula bitsimi bya bo , wabaleele ti : « Buri luri mu kwetsima ti lwahele na mampa ? Beenu lwakiri kubakula pe , na lwakiri kumono pe ? Beenu mitima myakuba ?
Beenu miisu luri na myo , kasi lwahele kumono ? Beenu makutu luri na mo , kasi lwahele kuyuka ? Beenu lubaambu lwo pe ?
Ha nyabee bukuna me mampa mataanu , mu kudiisila mafuunda mataanu ma babakala , mampiri makwe maluula mu bitsuri bya mampa lwatoriri ? » Bo babvutula kuri nde ti : « Kuumi na moolo . »
« Heki ha nyabee diisila me mafuunda mana ma babakala mu mampa nsaamu , mampiri ma bitsuri bya mampa , masaariri makwe lwatoriri ? » Bo babvutula [ kuri nde ] ti : « Nsaamu . »
Yesu wabaleele ti : « Beenu lwakiri kubakula pe ? »
Bo bayende ku Betesayida . Baatu batwaala muutu wafwa miisu kuri Yesu , na bamuyingukila mpisi kamubelemene .
Yesu waholo wafwa miisu mu kooko , na wamunata bu mbisa bula . Yesu wamufulula mante mu miisu , wamutetekele myooko na wamufuula ti : « Nki wuri mu kumono ? »
Mubeeru wadzibula miisu , waleele ti : « Me nyiri mu kumono baatu , ngo kubamono bunu miti miri mu kweyende . »
Yesu wabweese kumubelemene mu miisu , na nde wamono na kensekelee , watsiinika na wamono kuri wukwesobokoso byobinso .
Yesu wamusindika ku nzo yaandi , wamuleele ti : « Yaa koto kunsa bula ko . »
Yesu wayende na bayiki baandi ku mabula ma nkoonsi ya Kayisareya dya Filipo . Bu baba mu nzila , Yesu wafuula bayiki baandi ti : « Baatu nki bari mu kweleele , ti me na nyiri ? »
Bo babvutula baleele kuri nde [ ti ] : « Yowane Mubotiki , bakaka ti Eliya , bakaka ti mosi mu babikiri . »
Yesu wabafuula ti : « Heki beenu buri luleeriri , ti me na nyiri ? » Petelo wabvutula kuri nde ti : « Ye ngo Kiristo . »
Yesu wabaŋaŋina mpisi bahele kuyaabisa kuri muutu ti mosi mya mu nde .
Yesu wabaandika mu kubayikisa ti : « Mwaana muutu yelemini kumono mpasi dzalaka ; bakulu ba babakala , bakuutu ba bangaanga-nzaambi na batini ba mangisi sa bamuyekele , na kumudzusa ; na ha mambisa ma biluumbu bitatu , tumi kafuluka . »
Nde wadzoonso mimyo mu nsiitu . Petelo kamunataa ha lumperi , baandikiri kumuŋaŋina .
Yesu kasyeetekaana , mwiini bayiki baandi , ha kaŋaŋina Petelo na kumuleele ti : « Satana , ba ku mambisa ma me , bukuri ma wutsima ye mari ma Nzaambi ko , ngo ma baatu . »
Yesu kateelaa mpuumbu baatu ha kimosi na bayiki baandi , wabaleele ti : « Mbuti muutu tiiri kunama me ku mambisa , lo katuna nyutu ya nde-meene , kanaanguna kuruwa dyaandi , na kanama me .
Mukwongo , wunde wutiiri kubvuukisa kidziingu kyaandi , lo sa kakidziimbisa ; ngo kasi wunde wudziimbisa kidziingu kyaandi mu ntoono me , na mu ntoono Musamu Wamubwete , lo sa kakibvuukisa .
Nkya ndaandu yiri na muutu mu kubaka nsi yansiina , ngo fuukisiri kidziingu kyaandi ?
Nki muutu , katsiitsa kuha mu kuyiingisa kidziingu kyaandi ?
Mukwongo , wunde wuba na nsoni mu me , na mu maampu maami , mu kiseendu kimaki , kya kimpala na kya masumu , lo Mwaana muutu se , ha kakwiisa nde na bambasi bangisi mu nkeembu Taayi dyaandi , sa kamumwiina nsoni . »
Nde wabweese kubaleele ti : « Ngwanwa me nyiluleeriri , babamosi mu bateleme hamaha , bafwa ko , natee bakiri kumono Kimfumu kya Nzaambi kiisiri mu mpinu . »
Biluumbu bisaamunu bu byaluta , Yesu waholo Petelo , Yakobo na Yowane , na wabatoombolo ku yulu mulaandu wadzaangama , kwa bo bakaka . Nde wakituka ha busu bwa bo ;
binkuta bya nde byaba byeki seme kwalaka , byahembeke mu kiteesu kiri lo , kwahele muhembikisi-mansaanda ti mosi ha butoto , wubangisina kuhembekese bubwo .
Eliya na Moose bamonokono , bari mu ku kudzoonso na Yesu .
Petelo wabaangula mbeembu , waleele kuri Yesu ti : « Muyikisi , buri bwabubwete ti tubeeneenu haaka na tutuungeenu misaampu mitatu , mosi wa ye , mosi wa Moose , na mosi wa Eliya . »
Petelo waba wahele kuyaaba dya kuleele , bukuri baba na boomo .
Tuti dyayisa ha yulu bo , na dyabafuka mu mposi yaandi ; na mono , mbeembu mosi yayukukuna mu tuti , yaleele ti : « Wumawu ngo Mwaana waami wa mutima , mu ywiileenu ! »
Na sisuu , bayiki bu batala mpele na mpele ha baba , bahele bweese kumono muutu ti mosi , ngo wunu Yesu kitsu na bo-meene .
Bu baba mu kukulumuka mulaandu , Yesu wabadika ti yaa bayaabisa kuri muutu ti mosi ko , mamo ma bamwiini natee Mwaana muutu fulukiri mu bafwa .
Bo bakebe musamu wunde , na baba kwefulusinaa bo na bo ti : « Kufuluka mu bafwa mambangukulu nki ? »
Bo bafuula Yesu ti : « Bukuri nki batini ba mangisi bakoleelaa ti Eliya wakiri tekesele na kwiisa ? »
Yesu wabvutula kuri bo ti : « Bunubwo , Eliya wutekesele na kwiisa mu kubvutula bunkete . Ngo , mu nki ntoono diri dyatinu ti Mwaana muutu , sa kamono mpasi dzalaka , na sa kaba wanyaafunu ?
Ngo kasi me nyiluleeriri ti : Eliya wayeki wayisa , na bamuyirikiri myominso mi baba batiiri , bunu bu dyaba dyatinu mu ntoono ya nde . »
Bu batubuka hari bayiki bakaka , bo bamono mpuumbu baatu yayinene yaba yabadyengekele , na batini ba mangisi baba kalikisaana na bo .
Hanaho , mpuumbu yoyinso bu yamono Yesu , yakimuka . Baatu badzumuna kuri nde mu kumuha mboto .
Nde wabafuula ti : « Mu nki ntoono lubee saana nkalikisi na babo ? »
Muutu mosi munsa mpuumbu wabvutula kuri nde ti : « Muyikisi , me mbee nyatwaala kuri ye , mwaana me wa mubakala , wuri na mpeeve ya bubaba .
Mbuti Mpeeve yiyo yimwaamubaka , lo yimutubiri ha nsi , lo fulu dipala mu munwa , wukweete miinu na nyutu yikaangama . Me ndeerirye kuri bayiki ba ye , mpisi babinga mpeeve yiyo , ngo bahele kubangisina . »
Yesu wabvutula kuri bo ti : « Ha ! Kiseendu ki kyahele na kanyi , natee mantaangu makwe me nyiba na beenu ? Natee mantaangu makwe me nyikuunda beenu ? Muntwalikilee hamaha ! »
Bamunatikina nde , na mpeeve yiyo bu yamono Yesu , hanaho yanyingisa mwaana mu makwa ; nde wabwa ha nsi , wabeke kwenengumuke kuri fulu dikwemupala mu munwa .
Yesu wafuula taayi dya mwaana ti : « Mantaangu makwe mwaana kari kunsa kiteesu ki ? » Taayi wabvutula ti : « Kuholosono bulesi bwaandi .
Mantaangu malaka mpeeve yiyo yimutubaa ku mbaawu , na mu maampa mu kumudzusa . Ngo mbuti ye wakuka mu kusa kitotolo , lo bakisa beetu , tubakila ngebe ! »
Yesu waleele kuri nde ti : « Mbuti ye wakuka , lo momanso mayirimini kuri wunde wusa kanyi . »
Hanaho , taayi dya mwaana waleele : « Me nsii kanyi , bakisa me mu kanyi di nyiri dyo pe . »
Yesu bu kamono mpuumbu baatu yiri mu kwisikila , waŋaŋana mpeeve yayibi , waleele kuri yo ti : « Mpeeve ya bubaba , me nyikutumini : Pala mu mwaana wu , na yaa bweese kukoto mu nde ko ! »
Bu yafula misaakulu , yamunyingisa mu makwa , na yapala . Mwaana waba weki bunu wafwa , na baatu balaka baba beki leele ti : « Mwaafwa . »
Ngo Yesu kamukwaataana mu kooko , wumusiimbiri na mwaana telemini .
Yesu kakotaa mu nzo , bayiki baandi bamufuuriri ha bo bakaka ti : « Dyaburi beetu , tukooninyee kubingisa mpeeve yiyo ? »
Nde wabaleele ti : « Kuri kitotolo ko kitsiista kupalisa kitsuumbu kikyo , mbuti ka mu lusaambulu ko . »
Bo bayisikaa haho , bayookolo ku Ngalili . Yesu waba wahele kutya ti baatu bayaaba .
Mukwongo , nde wayikisa bayiki baandi , wabaleele ti : « Mwaana muutu weki wayekulu mu myooko mya baatu , bo sa bamudzusa ; bu bamudzusiri , biluumbu bitatu bilutaana , nde sa kafuluka . »
Ngo kasi bo baba bahele kubakula musamu wunde ; na baba bataana kumufuula .
Bo batubuka ku Kafarnawumi . Babaanaa beki ku nzo , Yesu wabafuula ti : « Mu nki ntoono lubee kwesa nkalikisi mu nzila ? »
Ngo bo bawura , bukuri mu nzila , bo na bo babee kwesa nkalikisi mu kusaka kuyaaba wunde wubvuriri bukuutu .
Yesu bu kadzakala , wateele bo kuumi na boolo na wabaleele ti : « Mbuti muutu ti kuba watete , lo kaba wampotulu mu bobanso , na kaba ngaamba bobanso . »
Nde kaholaa mwaa-mwaana , wumutelemisi ha kakati dya bo . Bu kamubuumba kunsa myooko , waleele kuri bo ti :
« Mpisi wunde wutaambula , mosi mu mwaa-baala ba bumabu , mu nkuumbu yaami , lo me kataamburi ; na mpisi wutaambula me , lo kari me kataamburi ko , ngo wunde wampeeke . »
Yowane waleele kuri Yesu ti : « Muyikisi , beetu tumwiinyee muutu mosi wukwebingisa mampeeve mamabi mu nkuumbu ye ; na beetu tumudikiryee , bukuri nde wahele kweyende na beetu . »
Yesu waleele ti : « Yaa lumudika ko , bukuri kuri muutu ti mosi ko , wuri kasaana kimaangu mu nkuumbu yaami , mwaa-kidzika kyantele , weki dzoonso bwabubi mu me ,
bukuri wunde wahele na kitaatu mu beetu , lo wuri kintwaari na beetu .
Mpisi wunde wuha beenu mbasi maampa ma kunwa , mu nkuumbu yiri ti beenu baatu ba Kiristo , ngwanwa me nyiluleeriri ti : lo kahelele museendu waandi ko . »
« Mpisi wunde wubwiisa mu masumu , mosi mu mwaa-bilesi bimabi , byasa kanyi [ mu me ] , lo buri bwabubwete mu nde , ti bamukaanga nguku-tari mu nkiingu yaandi , na bamutuba mu mubu .
Mbuti kooko kwaaku kubwiisa ye mu masumu , lo taabala kwo , buri bwabubwete mu ye , mu kukoto na kooko kumosi mu kidziingu , ti na kuba na myooko myoolo , ngo weensi ku lubila , ku mbaawu yiri yadzimaa ko . [
Mbuti kuulu kwaaku kubwiisa ye mu masumu , lo taabala kwo ; buri bwabubwete mu ye , mu kukoto na kuulu kumosi mu kidziingu , ti na kuba na miilu myoolo , ngo bakutubiri ku lubila . [
Mbuti diisu dyaaku dibwiisa ye mu masumu , lo hokolo dyo ; buri bwabubwete mu ye , mu kukoto na diisu dimosi mu Kimfumu kya Nzaambi , ti na kuba na miisu myoolo , ngo bakutubiri ku lubila ,
kukwo kuri mitaka myafwaa ko , na mbaawu yadzimaa ko .
Mukwongo , sa basa mungwa mu mpisi muutu , ku mbaawu . »
« Mungwa wamubwete . Ngo mbuti weki wahele nyeke , lo mu nki lumubvutukila nyeke yiyo ? Beenee na mungwa mu beenu-meene , na beeneenu na kiyeengi beenu na beenu . »
Yesu kayisikaa haho , weensi mu mankoonsi ma Yudaya , [ na ] ku simu dya Yorodani . Mampuumbu ma baatu mabweese kukutukuna ha teke nde , na bunu bwaba kifu kyaandi , nde wabweese kubayikisa .
Bafarisi bu bakokosolo kuri nde , bamuha kifuuri mu kumutsiitsa : « Buri kuri miswa kuri mulumi , mu kubinga mukasi waandi ? »
Yesu wabvutula kuri bo ti : « Moose nki kari kalutuma ? »
Bo babvutula ti : « Moose waha miswa mu kutina mukaanda wa nzusulu makweele na kubinga mukasi . »
Yesu wabweese kuleele kuri bo ti : « Mu ntoono nkubulu mitima myeenu , ngo Moose kalutinini ngisi yiyo .
Kunu mbandukulu yulu na butoto , Nzaambi wayirikiri " bakala na mukyeetu ; "
" mu ntoono yiyo , bakala sa kasiisa taayi na nguri yaandi [ na sa kakaangama mu mukasi waandi ] ,
na bo boolo sa baba muswinyi mosi , kuri lo basii boolo ko , ngo muswinyi mosi . "
Ngo bibyo biri Nzaambi wabibvuuta , muutu yaa kabihaambila ko . »
Babaanaa beki ku nzo , bayiki baandi babweese kumuha kifuuri mu musamu wunde .
Yesu wabvutula kuri bo ti : « Mubakala wubinga mukasi waandi , na kweeriri mukyeetu mukimi , lo teeri kimpala ha busu bwa mukasi watete .
Na mbuti mukyeetu bingiri mulumi waandi , na kweeriri bakala dikimi , lo nde teeri kimpala . »
Baatu banata mwaa-baala kuri Yesu , mpisi nde kababelemene , ngo bayiki baandi babaŋaŋina .
Yesu wamono dyo ti bwabubi , na waleele kuri bayiki baandi ti : « Hemesee mwaa-baala biisa kuri me . Yaa lubakakisila ko , bukuri Kimfumu kya Nzaambi kiri kya bafwaanikina na bo .
Mu ngwanwa , me nyiluleele ti : Mpisi wunde wuhele kutaambula Kimfumu kya Nzaambi bunu mwaa-mwaana , lo ka kakoto mu kyo ko . »
Nde wababuumba kunsa myooko , myooko myaandi , na wabasakumuna , mu ntetukulu myooko ha yulu bo .
Yesu bu kaba kweyende mu nzila , muutu mosi wayisa mu ntiinu , watsukuma ha busu bwaandi na wamufuula ti : « Muyikisi wamubwete , nki me nsa mu kutaambula kidziingu kyahele manunu bunu saala ? »
Yesu waleele kuri nde ti : « Buri ye wuleele kuri me ti me wamubwe ? Kuri muutu wamubwe ko , ha yulu wunu Nzaambi kitsu .
Ye yaari mangisi : " yaa dzusa ko , yaa ta kimpala ko , yaa yiba ko , yaa ta kimbaangi kya mpya ko , yaa sa bumbabu ko , kiinsa taayi na nguri yaaku . " »
Muutu wunde waleele kuri Yesu ti : « Muyikisi , momanso mamo , me nyamakebe kuholosono bulesi bwaami . »
Yesu kamusungumina kisoosi , wamutya na wamuleele ti : « Kitotolo kimosi kiheeri kuri ye : yende , yarika bi wuri na byo , na ha [ kuri ] bawelu , ye sa baka busina ku yulu , na wasa , nama me . »
Ngo nde bu kayuka maampu mamo , makwa mamuwa , na wayende kunsa ngebe , bukuri waba na lubaku lwalaka .
Yesu , bu katala mpele na mpele , waleele kuri bayiki baandi ti : « Diri nkati dya mpasi kuri baatu bari na busina , mu kukoto mu Kimfumu kya Nzaambi . »
Bayiki babaka boomo mu misamu mimyo . Ngo Yesu wabweese kuleele kuri bo ti : « Mwaa-baala , nkati diri dya mpasi mu kukoto mu Kimfumu kya Nzaambi .
Dibvuriri mpasi kuri kisina mu kukoto mu Kimfumu kya Nzaambi , ti na kibulu kiri nkuumbu kamelo mu kukoto ha wuri dya noongo . »
Baatu bamono dyo nkati dyansisi , na balelesene bo na bo ti : « Na wubangisina kubvuuka ? »
Bu kabasungumina kisoosi , Yesu waleele ti : « Kuri baatu lo kubangisina pe , ngo ka kuri Nzaambi ko , bukuri kuri Nzaambi momanso mari bwa kubangisina . »
Petelo wabaandika kumuleele ti : « Mono , beetu twasiisiri byobinso na twakunemi . »
Yesu waleele ti : « Mu ngwanwa , me nyiluleele ti : Kuri muutu ko wuri kasiisaana nzo yaandi , bunu pe bampaangi na bibusi , bunu pe taayi na nguri , bunu pe baala , bunu pe manseke mu ntoono me , na mu ntoono Musamu Wamubwete ,
lo heriri kutaambula ku kinkama , mu ntaangu ya lumalu : manzo , bampaangi , bibusi , banguri , baala na manseke kunsa nkwaamusunu , tumi kidziingu kyahele manunu , mu ntaangu yikwiisa .
Balaka bari batete , sa baba bampotulu ; na babo bari bampotulu , sa baba batete . »
Baba mu nzila mu kutoomboko ku Yerusalemi , Yesu waba ku mankula . Bayiki baandi baba na boomo , na babo baba kwebanama baba na nzala mwooyo . Yesu wabweese kuholo bo kuumi na boolo , na wabeke mu kubaleele mamo mamubwilikila .
Nde wabaleele ti : « Mono , turi mu kutoomboko ku Yerusalemi , na Mwaana muutu sa kaba wayekulu kuri bakuutu ba bangaanga-nzaambi , na kuri batini ba mangisi . Bo sa bamukesele mukanu wa lufwa na sa bamuyekele kuri bangooyi ,
bo sa bamusaana , sa bamufulula mante , sa bamulata nkwaasulu , na sa badzusa ; ha mambisa ma biluumbu bitatu , nde sa kufuluka . »
Baala ba Dzebedayi , Yakobo na Yowane , bakokosolo kuri Yesu na bamuleele ti : « Muyikisi , beetu tutiiri ti , ye wutuyirikila mamo ma tukuloombo . »
Nde wabvutula kuri bo ti : « Nki lutiiri me nyiluyirikila ? »
Bo babvutula kuri nde ti : « Ye ha miswa kuri beetu mu kudzakala , mosi ha lubakala lwa ye , na mosi ha lumosi lwa ye , mu nkeembu yaaku . »
Yesu wabvutula kuri bo ti : « Beenu lwahele kuyaaba ma luri mu kuloombo . Beenu lo lubangusini kunwa mbasa yi nyinwa me , bunu pe kuba babotuku mu mbotokulu yi babotoko me ? »
Bo babvutula kuri nde ti : « Beetu lo tubangusini . » Ngo Yesu wabaleele ti : « Mbasa yi nyinwa me , beenu sa lwanwa , na mbotokulu yi babotoko me , beenu sa balubotoko mu yo .
Ngo mu mitariri kudzakala ha lubakala bunu pe ha lumosi lwa me , kari me nyiha miswa mimyo ko ; ngo bibeendu bibyo bya baatu , ba bari bayirikila . »
Bayiki kuumi bakaka , bu bayuka bubwo , babakila Yakobo na Yowane nkesi .
Yesu kabateelaana , wubaleeriri ti : « Beenu luyaari ti , babo babakoomonaa buni bamfumu ba mansi , bakoosalilaa bumfumu bwaaku ha yulu mansi mamo , na bakuutu ba mo , basalilaa lutumu lwaaku ha yulu mo .
Kari bubwo buyelemini kuba mu beenu ko ; ngo wunde wutiiri kuba mukuutu mu beenu , lo kaba kisari kya beenu ,
na wutiiri kuba watete mu beenu , lo sa kaba nkutu ya bobanso .
Bukuri Mwaana muutu wahele kwiisa mu kuri ti bamusalila , ngo mu kusalila , na kuha kidziingu kyaandi , bunu kikori mu balaka . »
Bo bayende ku Yeriko . Yesu kabaanaa weki totoko mu Yeriko , na bayiki baandi na mpuumbu yayinene , muutu mosi wafwa miisu , ngaa-luloombo , nkuumbu yaandi Bartimayi mwaana Timayi , waba wadzakala mu teke nzila .
Kayuka ti wunde Yesu wa ku Nadzareti wuri mu kuluta , nde wabeke mu kufula misaakulu na kuleele ti : « Yesu mwaana Davidi , bakila me ngebe . »
Baatu balaka bamuŋaŋana mpisi kawura ; ngo nde wahamisa kufula misaakulu ti : « Yesu mwaana Davidi , bakila me ngebe . »
Yesu katelemaa , leeriri ti : « Muteele mbila . » Na bo bateele wafwa miisu mbila , bamuleele ti : « Lwaata kibakala , teleme , nde wukuteele mbila . »
Bartimayi kaloosa kiyuungu kyaandi , telemini mu nkaaka na weensi kuri Yesu .
Yesu wamufuula ti : « Nki tiiri ti me nsa mu ye ? » Wafwa miisu wabvutula kuri nde ti : « Muyikisi , me ntiiri kumono . »
Yesu waleele kuri nde ti : « Yende , kanyi dyaaku dikubvuukisiri . » Hanaho , nde wamono , na wabeke kwenama Yesu mu nzila .
Bu bakokosolo na Yerusalemi , bebele na mabula ma Betefange na Betanya , ku teke mulaandu wa Mi-olive , Yesu waheeke boolo mu bayiki baandi ,
na wabaleele ti : « Yendee ha bula buri ha mankula , bu lusa na tsee , sa lwamono mwaana mpuunda wakaangu , wuri muutu ti mosi kanweeti ko ; munyanguneenu na mutwaaleenu .
Mbuti muutu wulufuuriri ti : " Buri lusa bubwo ? " Lo muleelee ti : " Mfumu wuri na nzala yo . Hanaho nde sa kaheeke yo hamaha . " »
Bo boolo bayende , na bamono mwaana mpuunda wakaangu ha teke mweelu , ku mbasi mu nzila , na bamunyanguna .
Babamosi mu baatu baba haho , bafuula kuri bo ti : « Nki luri mu kusa mu kunyanguna mwaana mpuunda ? »
Bo baha mvutu bwaba baleele Yesu , na baatu babo babahemese .
Bo banata mwaana mpuunda kuri Yesu . Bayala binkuta bya bo ha yulu mwaana mpuunda , na Yesu wadzakala ha yulu yo .
Baatu balaka bayala binkuta bya bo mu nzila ; bakaka bakoolo bimpaala bya miti mu manseke .
Baatu baba kweyende ku mankula , na baba kwenama ku mambisa baba kwebikisa ti : « Hosana , kaba wasakumuna wunde wiisiri mu nkuumbu Mfumu !
Kiba kyasakumunu kimfumu kya taayi dyeetu Davidi , kiisiri . Hosana kunu kinsongi-yulu ! »
Yesu katubukaa ku Yerusalemi , kotiri mu Nzo-nzaambi . Bu katala mpele na mpele , wamono kuri ti ntaangu yimwaaluta , nde wapala mu kweende ku Betanya na bo kuumi na boolo .
Bwiisi bukyaanaa , bo bapala mu Betanya , na Yesu wabaka nzala .
Bu katalila ku la , mungenge waba na makaya , nde wayende mu kuri ti kampe lo bakiri ngenge dza kudya . Bu kakokosolo , wahele kubaka kitotolo , ha yulu mani makaya , bukuri yaba yiri ntaangu ya ngenge ko .
Nde waleele kuri mungenge ti : « Fuu kya bufulukutuu , kuri muutu ti mosi wudya kimbutu kya ye ko ! » Bayiki baandi baba yuka .
Bo batubuka ku Yerusalemi , na bakoto mu Nzo-Nzaambi . Yesu wabeke mu kubingisa baatu baba yarikaana na baba suumbaana mu Nzo-nzaambi , watuba ku mbasi mataabala ma baba yiingaana mboongo , na wabwiisa bidzakukulu bya baba yarikaa mabeembe .
Nde kasii tala ko ti muutu kapala na kitotolo munsa Nzo-nzaambi .
Nde wabayikisa wabaleele ti : « Diri dyatinu ti : " Nzo yaami sa bayiteele ti nzo lusaambulu ya makaanda momanso . " Ngo Beenu lumwaasa yo , ntari bangaa-bumfuna . »
Bakuutu ba bangaa-nzaambi na batini ba mangisi bayukaa mayirimini , basaka bwa kumudzusila . Bo baba mubataana , bukuri mpuumbu yoyinso yaba yitiiri nyikusulu dzaandi .
Nsinsika bu yatubuka , bo bapala mu bvula .
Bo babaanaa beki luta mu nzila kipari , bamono mungenge wakana natee ku myaansi .
Petelo wabaambuka mwooyo na waleele kuri Yesu ti : « Muyikisi , mono mungenge wu wabee bulila ye mpopi weki wakana . »
Yesu wabvutula kuri bo ti : « Beenee na kanyi mu Nzaambi !
Ngwanwa me nyululeeriri ti : " Muutu lo leeriri kuri mulaandu wumawu ti : Naanguma webwa mu mubu " , mbuti wahele kuketekese munsa mutima waandi , ngo wasa kanyi ti ma kaleeriri mari mu kuyirima , lo sa mayirima kuri nde .
Hango-nkuumbu , me nyiluleeriri ti , momanso ma lusambikila na ma luloombo , siilee kanyi ti lumwaa mataambula , lo sa mayirima kuri beenu .
Lubaanaa lwateleme luri mu kusaambila , mbuti lwakebele muutu kooti , lo muhemesene , mpisi heki taayi dya beenu se diri mu mayulu , kaluhemesene lumvuki lweenu . » [
Bo babweese kweende ku Yerusalemi . Yesu , bu kaba mu kweyende munsa Nzo-Nzaambi , bakuutu ba bangaanga-nzaambi , batini ba mangisi na bakulu ba babakala bakokosolo kuri nde .
Bamufuula ti : « Mu nkya lutumu ye wuri mu kweyirikila mamo ? Bunu pe , na wakuha lutumu lulwo lu wuri mu kweyirikila mamo ? »
Ngo kasi Yesu waleele kuri bo ti : « Kifuuri kimosi me nyiluha . Mpeenee mvutu ; tumi me nyiluleele mu nkya lutumu me nyiri mu kweyirikila mamo .
Mbotokulu ya Yowane yiri ya ku yulu hoti ya baatu ? Mpeenee mvutu ! »
Bo balelesene bo na bo ti : " Mbuti tuleeriri ti : Ya ku yulu " , lo nde bee leeriri ti : " Hango buri lwaheriri kusiila kanyi mu nde ? "
Na mbuti tuleeriri ti : " Ya baatu ! " Bo baba bata mpuumbu baatu , bukuri bobanso baba monaa ti Yowane nkati mubikiri wangwanwa .
Bo ha beki bvutulaana kuri Yesu ti : « Beetu twahele kuyaaba . » Yesu wabvutula kuri bo ti : « Me se nyiluleele ko , mu nkya lutumu me nyiri mu kweyirikila mamo . »
Yesu wabeke kubadzoonsolo mu mankuma . Nde ti : « Muutu mosi wakuna nseke bviinya , wayidyengesele mu lumpaangu , wahaka bulu dya kukamukina malu , na watuunga nzo yadzaangama . Tumi nde Walaangisa yo kuri bakamuni ba bviinya , na wayende ku budyeengi .
Ntaangu bu yayelemene , nde waheeke kisari kimosi kuri bakamuni ba bviinya mu kweeholo kuri bo , kikuuku kya bviinya kya nde .
Bakamuni ba bviinya bamukwaataa , bamuleti na bamubvutula na myooko mya mukangala .
Nde wabweese kubaheekele kisari kikimi ; wunde se bamulata mu mutu na bamusaana .
Nde wabweese kuheeke kikimi . Wunde bamudzusa . Balaka se bakaka basii bunubwo ; babamosi babalata na bakaka babadzusa .
Waba wasaala kuri nde wunu mwaana wa mutima kitsu . Wamuheeke wampotulu kuri bo , mu kuri ti : " Bo bee babvumina mwaana me . " »
Ngo kasi bakamuni ba bviinya babo , balelesene bo na bo ti : " Wu ngo mukondiri-saala . Wasee , tumudzuseenu , na saala diba dya beetu . "
Bamukwaataana , bamudzusiri na bamuloosiri ku mbisa lumpaangu lwa bviinya .
« Ngaa-bviinya , lo nki kasa ? Nde sa kiisa , sa kadzusa bakamuni ba bviinya , na sa kaha bviinya kuri baatu bakimi .
Buri lwaasi taanga Matinu ko ? " Tari dya loosiri batuungi , didyo ngo dyeki dya nguri ha kuumbu .
Mimyo kuri Mfumu miri myafumuna , na mya nkimukunu ha miisu mya beetu ! " »
Bo baba sakaana kumukaanga , ngo baba bata mpuumbu ; mukwongo , bo babakuri ti nkuma yiyo mu bo kateeriri . Bo bamusisaana , bee kwaaku .
Babamosi mu Bafarisi na baatu ba Erode , babaheeke kuri Yesu , bamutekele mweete mpisi bamubaka mu nzoonsulu .
Bu bayende , baleele kuri nde ti : « Muyikisi , beetu tuyaari ti ye ngaa-ngwanwa , na ye wabataa muutu ko ; bukuri ye wamonaa kinzeri kya baatu ko , ngo ye wukweyikisa nzila ya Nzaambi mu ngwanwa . Buri kuri na miswa mu kufuta mpaku kuri Kayisari hoti pele ? Beetu tufuta hoti yaa tufuta ko ?
Ngo Yesu , bu kaba kayaari bumpitu-bumpyoongo bwa bo , wabaleele ti : " Buri beenu lutekele me mweete ? Ntwalikilee kidenali mpisi me mono ! »
Bo bamutwalikila kyo . Yesu wabafuula ti : « Kidzisi ki na bisoni bi bya na ? » Bo babvutula kuri nde ti : « Bya Kayisari . »
Haho , Yesu wabaleele ti : « Bya Kayisari , bvutulee kuri Kayisari ; na bya Nzaambi kuri Nzaambi . » Bo bamono nkimukunu mu nde .
Basaduki bayisa kuri Yesu . Bo ngo baleelaa ti , mfulukulu ya bafwa yiri ko . Bo bamufuula ti :
« Muyikisi , Moose watinina beetu dimadi : " Mbuti mpaangi muutu yifwiiri , sisiri mufwiiri na wahele kusisa mwaana , lo muutu wunde kakondolo mufwiiri mpaangi , na kamubutila baala . "
Ngo kwaba bampaangi nsaamu . Watete kweeriri wa mukyeetu , na fwiiri kwahele kusiisa mwaana .
Waboolo kondiri mufwiiri na nde se fwiiri kwahele kusiisa mwaana . Wabatatu se bwobumosi .
Bo nsaamu bahele kusisa baala . Ha mambisa ma bobanso , mukyeetu se fwiiri .
Heki mbasi-tsuku haba mfulukulu , [ bo bu bafuluka , ] mukasi mbasi-tsuku wa na kaba mu bo , bukuri bo nsaamu bamubakiri bunu mukasi ? »
Yesu wabaleele ti : « Mu mimyo beenu luri lwahumuka , bukuri lwahele kuyaaba Matinu , na mpinu dza Nzaambi .
Mukwongo , mbasi-tsuku ha fuluka bafwa , lo kuba babakala bakweele ko , na bakyeetu ba bakweelese ko , ngo sa baba bunu bambasi ku mayulu .
Ngo mu ntoono ya bafwa bari sa bafuluka , buri beenu lwasii taanga mu mukaanda Moose ko , ha bari badzoonsolo mu bvuunda dya miti , bwaba muleele Nzaambi ti : " Me ngo Nzaambi ya Abalaami , Nzaambi ya Isaki na Nzaambi ya Yakobe ! "
Nde kari Nzaambi ya bafwa ko , ngo ya baatu bamwooyo . Nkati beenu lwawumuka kwalaka . »
Mosi mu batini ba mangisi , kayukaa bu baba kalikisaana na bwa heeri Yesu mvutu yayibwete kuri bo , nde wakokosolo na wamufuula ti : « Nkya ngisi yibvuriri bunene mu momanso ? »
Yesu wabvutula ti : « Yibvuriri bunene ngo : " Isaheli Yuka ! Mfumu Nzaambi yeetu , nde mosi .
Tya Mfumu Nzaambi yaaku , mu mutima waaku ndemunso , mu muheebulu waaku ndemunso , mu madyeele maaku momanso , na mu makwa maaku momanso . "
Yamoolo ngo yimayi : " Tya mbasi yaaku bunu ye-meene . " Kwahele ngisi yikimi yibvuriri mu bunene ti na mamo . »
Mutini mangisi wamuleele ti : « Bwabubwe Muyikisi ! Ngwanwa ye leeriri : Nde mosi , kwahele mukimi ha yulu nde .
Kumutya mu mutima ndemunso , mu madyeele momanso , mu makwa momanso , na kutya mbasi bu batiila nyutu ya nde-meene ; mimyo mibvuriri bubwete ti na bikabu byobinso bya kuyoko na bya kudzusa . »
Yesu kamonaa ti [ nde ] heeri mvutu ya madyeele , wamuleele ti : « Ye wahele la na Kimfumu kya Nzaambi . » Kwasii ba muutu ti mosi ko waba bweese kutsiitsa kumuha kifuuri .
Mu Nzo-nzaambi , Yesu wayikisa waleele ti : « Dyaburi batini ba mangisi bari mu kweleele ti Kiristo mwaana Davidi ?
Nde-meene Davidi wadzoonso mu ntwaalusulu ya Mpeeve Yangisi waleele ti : " Mfumu waleele kuri Mfumu yaami ti : Dzakala ha lubakala lwaami , natee ku nyisuusa me bataatu baaku kunsa bitaambi byaaku . "
Nde-meene Davidi habaanaa wumuteele ti : " Mfumu " ; lo dyaburi Mfumu kabweese kuba mwaana Davidi ? " Mpuumbu yayinene yaba na kiminu mu kuyuka ma kaba leelaa nde . »
Yesu mu nyikusulu dzaandi , wabaleelaa ti : « Seenee madyeele mu batini ba mangisi , bo batiiri kweyunga mu madzweele mamala , na be baha mamboto mu bibeendu bya bobanso .
Bo batii kwedzakala mu bibeendu byatete mu manzo ma nkutukunu , na mu mu bibendu bya lukiinsu mu ntaangu ya kudya .
Bo bakwekalimina bitotolo mu manzo ma bafwiiri , na batiiri kwemonokono mu nsaambulu dzadzila . Bo sa bataambula mutsuundu wubvuriri bunene . »
Yesu bu kaba wadzakala ha mankula ma kikebulu kya mboongo , waba monaana bunu bwaba tubaa baatu mboongo mu kikebulu . Bisina byalaka baba tubaana mboongo dzalaka .
Mufwiiri mosi wa muwelu wayisa na watubu mipata myoolo mya nsensele , miri mufunu wantele .
Yesu kateelaa bayiki baandi wubaleeriri : « Ngwanwa me nyiluleeriri ti , mufwiiri wa muwelu wu bvuriri kutuba ti na bobanso batubiri mu kikebulu ;
bukuri bobanso batubiri byayu-yulu . Kasi kunsa buwelu bwaandi , nde tubiri byobinso bi kabee na byo , bya kidziingu kyaandi . »
Yesu bu kapala mu Nzo-nzaambi , mosi mu bayiki baandi wamuleele ti : « Muyikisi , moneeti matari ma bubwe , moneeti ntuungulu yi bubwe ? »
Yesu waleele kuri nde ti : « Ye wumono ntuungulu yayinene yi ? Mbasi-tsuku kusaala tari ha yulu tari ko , di bahele kutsaamuna . »
Yesu kabaanaa wadzakala ha yulu Mulaandu wa Mi-olive , kuri watala ku Nzo-nzaambi , Petelo , Yakobo , Yowane na Andere bamufuula ha nde-kaka ti :
« Leeleeti beetu , mu nkya ntaangu mamo mayirima , na nkya kidiimbu kisoongo kuri ti byobinso sa byawa ? »
Yesu wabeke mu kubaleele ti : « Seenee madyeele , muutu ka kwiisa kuluwuna .
Baatu balaka sa biisa mu nkuumbu yaami , sa baleele ti : " Wumawu me ! " Na sa bawumuna balaka .
Ha luyuka beenu midziingu na kiyomo kya midziingu , yaa lubwilikila kinkuuka ko . Mamo mayelemini kutubuka , ngo yakireeti kuba pe manunu .
Mansi na mansi sa manwaana , bimfumu na bimfumu sa byanwaana ; butoto sa bwatembele mu mampele malaka , na sa kwaba nzala ; yiyo ngo mbandukulu misoongo mya mbutulu .
Ngo seenee madyeele mu beenu-meene . Sa baluyekele ha busu bwa kikuutu , sa balulata mu manzo ma nkutukunu , na sa lwateleme ku muyalu ha busu bwa batumi na ha busu bwa bambyaasi , mu ntoono me , mu kuteele me kimbaangi kuri bo .
Musamu Wamubwete yelemini , kutekesele kuba wayaabusu , kuri mansi momanso .
Ha balunata mu kuluyekele , yaa lutekesele kuba na boomo ko , mu mi luleele ; ngo mamo ma lubaka mu kilookolo kikyo , leelee mo , bukuri kari beenu ludzoonso ko , ngo Mpeeve Yangisi .
Mpaangi yayimosi sa kayekele mpaangi yakaka mu lufwa , taayi se , mwaana waandi . Baala sa banwaanisa bataayi na banguri na kubadzusa .
Baatu bobanso sa balubele mu ntoono nkuumbu yaami . Ngo wunde wunamitina natee kumanunu , sa kabvuuka . »
« Mbasi-tsuku di lumono beenu misamu myahele bwa kukuundila , ha kibeendu kiri myahele kuyelemene kuba , lo wunde wutaanga kabakula ; babo bari ku Yudaya bayitika ku yulu milaandu .
Wunde wuri ku yulu nzo , yaa kasunduka , mu kukoto mu nzo yaandi , na kuholo kitotolo ,
na wunde wuri ku manseke , yaa kabvutuka ku mambisa ko mu kweeholo kinkuta kyaandi .
Kyaari kuri bakyeetu baba na mayimi , na babo bakwenwiisa baala mabeene , mu biluumbu bibyo .
Saambilee mpisi heki mamo mahele kutuba mu ntaangu ya kyoosi .
Bukuri mu biluumbu bibyo , sa kwaba mpasi dziri dzafwanikina na dzidzo dzatubukiri ko , kuholosono kwa bandukiri Nzaambi kuyirika yulu na butoto , natee mu lu ; na dza bubwo dzibweese kutubuka ko .
Mbuti Mfumu kasii kukufuka biluumbu ko , nkani kuba muutu wubvuuka ko ; ngo mu ntoono basoolu , bakari kasoolo , nde wakufikiri biluumbu bibyo .
Hango , mbuti muutu wululeeriri ti : " Mono Kiristo wuri hamaha ; mono wuri kunii " , lo yaa lusa kanyi ko ;
bukuri ba-Kiristo bampya , na babikiri bampya , sa bateleme , sa bayirika bidiimbu na bimaangu mu kiteesu kya kuwumuna basoolu , mbuti buri bwakuka .
Beenu ngo bari , seenee madyeele , me ntekisiri kuluyaabisa myominso . »
« Ngo kasi mu biluumbu bibyo , ha mambisa ma mpasi dzidzo , ntaangu sa yaba mampimbisi , na ngoondo yibweese kuha mweese waandi ko ,
bambwetete bari ku yulu sa basonoko , na mpinu dza ku yulu sa dzanyingina .
Haho , baatu sa bamono Mwaana muutu wukwiisa mu matuti , mu mpinu dzadzinene na nkeembu .
Nde sa kaheeke bambasi , sa kakutukisa [ ba nde ] ba kari kasoolo mu manto ma butoto mo mana , kuholosono kwa sukulu butoto , natee kwa sukulu yulu . »
« Bakulee nkuma ya mungenge : mitu mya bimpaala habaanaa myeki myamoono , na makaya mapariri , lo beenu luyaari ti ntoombo yikokisiri .
Bwobumosi beenu se , ha lumono mamo matubukiri , lo luyaari ti nde kokisiri ha myeelu .
Ngwanwa me nyiluleele ti , kiseendu ki kiluta ko , natee momanso mamo makiri kumonoko .
Yulu na butoto sa byaluta , ngo kasi maampu maami mari ndutula ko . »
« Mu ntoono ya kiluumbu kikyo , bunu pe ya kilookolo kikyo , kuri muutu wuyaa ko , ti bambasi mu mayulu , ti Mwaana ; wunu Taata yaari .
Seenee madyeele , beenee naana , bukuri beenu lwahele kuyaaba ha kuka ntaangu .
Sa dyaba bunu muutu weensi ku budyeengi , siisiri nzo yaandi , heeri lutumu kuri bisari byaandi , muutu-muutu na kisalu kyaandi , na kuri mukebi-mweelu wumutumini mu kuba naana .
Ngo beenee naana , bukuri lwahele kuyaaba ntaangu yikwiisa ngaa-nzo : mu nsinsika , kakati dya butsuku , ha kookolaa bansusu , bunu pe kipari ,
mu kubata ti , kiisaana na sisuu , nde kalutangusina kuri luri tolo .
Mamo ma nyiri mu kululeele , kuri bobanso me nyileele : beenee naana . »
Biluumbu byaba bisiiri byoolo mu kukoto mu munkeembu wa Paaka na wa mampa mahele lufunusu . Bakuutu ba bangaanga-nzaambi na batini ba mangisi basaka bwa kukaanga Yesu mu mawunu na bamudzusa .
Bo babaleele ti : « Yaa diba mu ntaangu ya munkeembu ko , mu kubata kuri ti kisaangila kikwiisa kukoto mu baatu . »
Yesu waba ku Betanya , mu nzo Simoni mubeeru bwaasi . Bu kaba mu kudya , mukyeetu mosi wayisa na yuku dya mananaasi mantalu yalaka . Nde wadzibula yuku na wayitila mananaasi ha yulu mutu Yesu .
Babamosi mu baba haho babaka nkesi na baleelesene bon a bo ti : « Buri babvukiri kwaandi mananaasi ma ?
Habeeri kwaandi lo bamayarikiri mu nkama tatu dza bidenali , na kuha kuri bawelu . » Bo babakila mukyeetu wunde nkesi .
Ngo kasi Yesu waleele ti : « Muhemeseenu , buri luri mu kumubamisa ? Kiyiriki kyakibwete nde kayirikiri mu me .
Mukwongo , mu mantaangu momanso , beenu luri kintwaari na bawelu . Habaanaa lutiiri , lo lubayirikiri mamabwete ; ngo kasi beenu lwahele kuba kintwaari na me mu mantaangu momanso .
Nde yirikiri ma kabangusini . Nde tekisiri kuyitila mananaasi mu nyutu yaami , tekesele nziikulu me .
Ngwanwa me nyululeeriri ti : haho ha bayaabisa Musamu Wamubwete , mu nsi yansiina , sa badzoonsolo se mu mamo ma kayirikiri , mu kumubambukila mwooyo . »
Yuda Iskaryote , mosi mu bo kuumi na boolo , wayende kuri bakuutu ba bangaanga-nzaambi mu kuri ti kayekele Yesu kuri bo .
Bo bayukaa bubwo , bamono kiminu na bamutambukila mboongo . Yuda wasaka bwa kumuyekele mu ntaangu yayelemene .
Mu kiluumbu kyatete kya mampa mahele lufunusu , ki bakekaa bimeeme mu Paaka , bayiki baandi baleele kuri Yesu ti : « Kuri ye tiiri ti , beetu twee tukuyirikila ndiilu ya Paaka ? »
Nde waheeke boolo mu bayiki baandi na wabaleele ti : « Yendee ku bvula , beenu sa lwabwaana muutu mosi wukwenata yuku dya maampa . Munameenu ,
na mumwo mu kakoto , leele kuri ngaa-nzo ti : " Muyikisi bu kaleeriri ti : Kihekiri kya me , ki nyidiila Paaka na bayiki baami kiri hari ? "
Nde sa kalusoongo kihekiri kyadzaangama , kyakinene kibari babweeyese , kyeki kyayirima . Na yirikeenu ndiilu ya beetuneenu mumwo . »
Bayiki bapala na bayende ku bvula . Bamono misamu bunu bu kabaleeriri , na bayirika Paaka .
Nsinsika bu yatubuka , Yesu wayisa na bo kuumi na boolo .
Bu baba balaambula miilu , na bari mu kudya , Yesu waleele ti : « Ngwanwa me nyiluleeriri ti : mosi mu beenu , wuri mu kudya na me , bee nyekiri . »
Bo babaandika kumono ngebe , na mosi mosi mu bo wafuula Yesu ti : « Kari me ko , ka bunubwo ko ? »
Yesu waleele kuri bo ti : « Mosi , mu beenu kuumi na boolo , wusoko kooko ha kimosi na me mu lukoombo .
Mwaana muutu wuri mu kweende bunu bu diri dyatinu mu ntoono ya nde . Ngo kyaari kuri muutu wunde , wuba nzila yi bayekekele Mwaana muutu . Bwaketi kubvula bubwete kuri muutu wunde , mu kuhele kubutuka ! »
Bu baba mu kudya , Yesu waholo mpa , bu kasakumuna yo , wayibukuna yo , wabaha na waleele ti : « Holeenu , yimayi ngo nyutu yaami . »
Bu kaholo mbasa , wabvutula matoondo , wabaha , na bobanso banwa yo .
Nde wabaleele ti : « Mamama ngo makila maami ma lulelusunu , matsaamuka mu ntoono balaka .
Ngwanwa me nyiluleeriri dyo : Me ka nyibweese kunwa malu ma bviinya ko , natee kiluumbu kikyo , ki nyibweese kumanwa mu Kimfumu kya Nzaambi . »
Bu bamana kuyimbila mikuunga mya ndumusu , bayende ku Mulaandu wa Mi-olive .
Yesu waleele kuri bayiki baandi ti : « Beenu bobanso bee lubwiiri , bukuri diri dyatinu ti : " Me sa nyalata mutari , na bimeeme sa byatsamukina . "
Ngo me manaa kufuluka , sa nyalutekesele ku Ngalili . »
Ngo kasi , Petelo waleele kuri nde ti : « Ti hayuku bobanso babwiiri , lo me nyibwa ko . »
Yesu waleele kuri nde ti : « Mu ngwanwa me nyikuleele ti : Mu butsuku bwa lolo di , tekesele mulumi nsusu kakookolo mbala dzoolo , ye sa tuna me mbala tatu . »
Petelo mu makwa , wabweese kuleele ti : « Ti hayuku dya kufwa kintwaari na ye , lo me nyiri ntununa ye ko . » Bobanso se baleele bunubwo .
Bo bayende ku kibeendu kimosi kiri nkuumbu Ngetesemane , na Yesu waleele kuri bayiki baandi ti : « Dzakileenu hamaha , mu ntaangu yi nyikwesaambila me . »
Nde waholo kintwaari na nde Petelo , Yakobo na Yowane , na wabaandika kubwilikila kinkuuka na kingoongo mu mutima .
Nde wabaleele ti : « Mutima me weki na ngebe natee mu kiteesu kya lufwa . Beenee hamaha na beenee naana . »
Bu kayende mwaa-kimamanga , wabwa ha nsi , na wasaambila ti , mbuti buri bwakuka , lo kilookolo ki kilabuka la nde .
Nde waleele ti : « Aba , Taata , ye wakuka mu myominso ; tatula mbasi yimayi la na me ; kasi kari bu ntiiri me ko , ngo bu tiiri ye . »
Nde wabvutuka na wamono bayiki babwa tolo ; waleele kuri Petelo ti : « Simoni , wuri tolo ? Ye wahele kubangisina kuba naana mu kilookolo ti kimosi ?
Beenee naana na saambileenu mpisi luhele kubwa mu nsindukulu . Kiluunsi kiri na makwa , ngo kasi muswinyi wuri na buyonsi . »
Bu kabweese kusasika , nde wasa lusaambulu lwolumosi .
Bu kabweese kubvutuka , nde wabamono babwa tolo , bukuri miisu mya bo myaba myaleme , na basii kuyaaba mvutu ya kumuha ko .
Bu kabweese kwiisa lwatatu , nde waleele kuri bo ti : « Sa mu lumalu , namitinee kweenu kubwa tolo na wuumeenu ! Ngo bukukiri . Kilookolo kitubukiri . Mono , Mwaana muutu weki wayekulu mu myooko mya bangaa-masumu .
Siimbikeenu tweendeenu ; wunde wunyekele kokisiri . »
Hanaho , Yesu bu kaba wakiri mu kudzoonso , Yuda , mosi mu bo kuumi na boolo , watubuka na mpuumbu baatu bari na mambeesi mamala na mboto . Bakuutu ba bangaanga-nzaambi , batini ba mangisi na bakulu ba babakala babaheekiri .
Yuda waba muyekele wayukusina na bo mu kidiimbu ki : « Wunde wu nyinyumutina me , lo wunde ; mukwaateenu na munateenu , yirikee kumukebe . »
Yuda kamana kutubuka , hanaho nde wakokosolo kuri Yesu , waleele ti : « Muyikisi ! » Na wamunyumutina ,
hanaho , bo bamubwiilila na bamukaanga .
Mosi mu baba mono , kayuulaa mbeesi yayila , walata kisari kya mukuutu bangaanga-nzaambi na wamutabula kutu .
Yesu wadzoonso kuri bo , wabaleele ti : « Beenu lwiisiri kukaanga me kuri luri na mambeesi mamala na mboto , bunu ti me ngaa-bumfuna ?
Mpisi kiluumbu me nyabee bebele na beenu mu Nzo-nzaambi , kuri nyikweyikisa , na lwasii kaanga me ko . Ngo mimami kuyirima mu kuri ti Matinu meende mu mana . »
Hanaho , bayiki baandi bobanso bamusisa na bayitika .
Mwaa-munkuula mosi , walwaata yini nsaanda mosi kitsu , waba kwemunamaana , bamukwaata ;
ngo mwaa-nde , kapatulaa nsaanda , ha kayitikiri kuri wuri kimpene .
Bo banata Yesu kuri mukuutu bangaanga-nzaambi . Bangaanga-nzaambi bobanso , bakula ba babakala na batini ba mangisi bakutukina .
Petelo waba kwenamaa Yesu kila-kila natee kunsa mbasi ya mukuutu bangaanga-nzaambi . Na nde waba wadzakala ha kimosi na bangaamba mu kuyoto mbaawu .
Bakuutu ba bangaanga-nzaambi na kikuutu kyokinso baba sakaana kimbaangi mu Yesu mpisi bamudzusa ; kasi bahele kubaka .
Baatu balaka baba muteelaa bimbaangi byampya , ngo bimbaangi bya bo byaba byahele kubwanikina .
Babamosi bateleme mu kumuteele kimbaangi kyampya ti :
« Beetu twayukiri wuleele ti : " Me lo nsyaamini Nzo-nzaambi yi , yatuungu mu myooko mya baatu ; na kutuunga yikimi mu biluumbu bitatu , yibahele kutuunga mu myooko mya baatu . " »
Ngo ti mu mimyo , bimbaangi bya bo byaba byahele kubwanikina .
Mukuutu bangaanga-nzaambi bu kateleme ha kakati dya baatu , wafuula Yesu ti : « Buri ye wahele na mvutu ya kuha mu bimbaangi bibari mu kukuteele ? »
Yesu waba wawura , na wahele kubvutula ntoono ti mosi . Mukuutu bangaanga-nzaambi wabweese kumufuula ti : « Buri ye ngo Kiristo Mwaana Ngaa-lusakumunu ? »
Yesu wabvutula ti : « Me nyiri ; na sa lwamono Mwaana muutu wadzakala ha Lubakala lwa Mpinu na wuri mu kwiisa mu matuti ma yulu . »
Mukuutu bangaanga-nzaambi kakaakilaana binkuta byaandi leeriri ti : « Nki tubweese kusaka bambaangi ? »
« Beenu luyukiri kitari kikyo . Nki mo lutsimini ? » Bobanso ba bamukesele mukanu wa lufwa .
Babamosi babaandika mu kumufulula mante , kumufuka nsaanda ku busu na kumu kula mangutu mambata na kuleele ti : « bikula » . Na bangaamba Bamubwaanina mu mambata .
Petelo bu kaba ku nsuku ha mbasi , mosi mu bisari bya bakyeetu bya mukuutu bangaanga-nzaambi wayisa ,
na bu kamono Petelo wuri mu kuyoto mbaawu , wamutala , waleele ti : « Ye se beeri kintwaari na Yesu wa ku Nadzareti . »
Ngo nde watuna na waleele ti : « Me nyahele kuyaaba na nyahele kubakula ma wuri mu kuleele ye . » Petelo kapalaana , weensi ku nkotulu mbasi [ na mulumi nsusu wakookolo ] .
Kisari kya mukyeetu kikyo , bu kabweese kumumono waleele kuri baba haho ti : « Wumawu mosi mu bo ! »
Ngo Petelo wabweese kutuna ; mwaa-kidzika kyantele , baba haho , babweese kuleele kuri nde ti : « Ngwanwa ye wuri mosi mu bo , bukuri ye wa ku Ngalili . »
Nde wabaandika mu kubula mampopi na kulaba ti : « Me nyaari muutu wumawu ko , wu luri mu kudzoonsolo beenu . »
Hanaho , mulumi nsusu wakookolo lwa dzoolo . Petelo wabaambuka mwooyo mu musamu waba muleele Yesu ti : « Tekesele mulumi nsusu kakookolo mbala dzoolo , ye sa tuna me mbala tatu . » Petelo wakuukuka na wadila .
Mu minkya mya bwiisi , mfuundu ya bakuutu ba bangaanga-nzaambi , bakulu ba babakala , batini ba mangisi na kikuutu kyokinso badzakala . Bakaanga Yesu , bamunata na bamuyekele kuri Pilato .
Pilato wafuula kuri Yesu ti : « Buri ye ngo mbyaasi bayudayo ? » Yesu wabvutula kuri nde ti : « Ye , leeriri . »
Bakuutu ba bangaanga-nzaambi bamufuunda mu myalaka .
Pilato wabweese kumufuula ti : « Ye wahele na dya kubvutula ? Yukeeti momanso ma bari mu kukufuundila . »
Yesu kasii bvutula ntoono ti mosi , Pilato wamono dyo dyankimukunu .
Mu mpisi munkeembu , Pilato waba palisaa boroko dimosi , bunu bwaba ndoombolo dza baatu .
Kwaba muutu mosi nkuumbu Baraba , waba mu boroko kintwaari na bangaa-tungu , badzusiri muutu mu ntaangu ya tungu .
Mpuumbu , bu yatoomboko , yafuula Pilato bunu bu kaba basiilaana .
Pilato wabvutula kuri bo ti : « Beenu lutiiri ti nyilupatukila mbyaasi Bayudayo ? »
Nde waba yaari ti bakuutu ba bangaanga-nzaambi bayekiri Yesu mu musoki .
Bakuutu ba bangaanga-nzaambi basinda mpuumbu mpisi heki babapatukila Baraba , ha kibeendu kya Yesu .
Pilato wabweese kufuula waleele kuri bo : « Buri [ lutiiri ] me nsa [ kuri wunde wu luri mu kuleele beenu ] mbyaasi Bayudayo ? »
Bo babweese kubikisa ti : « Mukomono ha kuruwa . »
Pilato wafuula kuri bo ti : « Nkya mamabi kari kayirika ? » Bo bahamisa kubikisa ti : « Mukomono ha kuruwa . »
Pilato bu katya kuha kiminu kuri mpuumbu , wabapatukila Baraba , na wayekele Yesu mpisi bamulata nkwaasulu , na bamukomono .
Bayongolo banata Yesu kunsa mbasi ya mutsuundu yiri munsa nzo mbyaasi , na batumisa mpuumbu yoyinso .
Balwiika Yesu kiyuunga kyabeenge , na bamuyirikila mpu ya manseende yi bamulwiika .
Babaandika mu kumuha mboto : « Mboto , mbyaasi Bayudayo ! »
Bamulata dyaari mu mutu , bamufulula mante na bamutsukumina .
Bu bamana kumusiila munsiku , bamuyusula kiyuunga kyabeenge na bamulwiika binkuta bya nde-meene . Bamunata mu kweemukono .
Simoni wa ku Kirene , taayi dya Alekandere bo na Lufo , wafumuna ku manseke . Bu kari mu kuluta , bamubwiilila na kumukwiikisa mpisi kanata kuruwa dya Yesu .
Bamunata ku kibeendu kya Ngolongota , mbangukulu « kibeendu kya kiteengi kya mutu . »
Bamuha malu masaangu na mire , ngo Yesu wabisa .
Bamukomono na bakaba binkuta bya nde mu nteelu wari , mu kuyaaba na wuholo nki .
Kyaba kyeki kilookolo kyabitatu , kya nkati mwiini , bu baba mukomono .
Kooti di bamukesiri mukanu wa lufwa dyaba dyatinu ti : « Mbyaasi Bayudayo . »
Kintwaari na Yesu bakomini se bangaa-bumfuna boolo , mosi ku lubakala , mosi ku lumoso . [
Baba lutaa mu nzila baba mutukaana , banyingisa mitu na baleele ti : « Ye mutsaamini nzo ya ngisi na mutuungi yo mu biluumbu bitatu ,
bvuuka ye-meene na sunduka ha kuruwa ! »
Bwobumosi se , bakuutu ba bangaanga-nzaambi na batini ba mangisi basa munsiku bo na bo , baleele ti : « Nde wabvuukisiri bakaka ; ngo wahele kubangisina kubvuuka nde-meene .
Hemese Kiristo , mbyaasi Isaheli kasunduka mu lumalu ha kurwa , mpisi heki beetu tumono na tusiila kanyi . » Baba komini ha kimosi na nde , baba mutukaana .
Kilookolo kya bisaamunu bu kyatubuka , mampimbisi mabwa mu nsi yansiina natee kilookolo kyawa .
Mu kilookolo kyawa , Yesu wafula mu mbeembu yamakwa ti : « Eloyi , Eloyi , lema sabakatani ? » Mbangukulu ti : « Nzaambi yaami , Nzaambi yaami , buri ye yekiri me ? »
Babamosi baba haho bu bayuka baleele ti : « Yukee , weki teele Eliya ! »
Muutu mosi kadzumunaana , luulusiri musasaka mu bvinya dyansa , kaangiri nde mu dyaari , heeri kuri Yesu mpisi kanwa , na leeriri ti : « Hemese tumonee kari tumi Eliya kiisa mu kumusundula ha kurwa . »
Yesu kafulaa musaakulu wamula , kiwuumunu kitabukiri .
Nsaanda ya nzo yangisi yatyaabuka mu bibari byoolo , kuholosono ku yulu natee ku nsuku .
Mukuutu nkama bayongolo , waba wateleme ha busu bwa Yesu , kamonaa bwaba tabukila muwuumunu , waleele ti : « Mu ngwanwa , wumawu beeri Mwaana Nzaambi ! »
Kwaba se bakyeetu baba la , baba talilaana . Mu bo kwaba Mariya Madelene , Mariya ma nguri Yakobo dyantele bo na Yose , Salome ,
baba kwenama na kwesalila Yesu ha kaba ku Ngalili , na bakyeetu bakimi balaka batoombikiri kintwaari na Yesu ku Yerusalemi .
Yaba yeki nsinsika , na ntaangu yi bayirimaa tekesele bakoto mu kiluumbu kya mpuumunu .
Yosefi , dya ku Arimatayi , muutu wa lukiinsu , mosi mu mfuundu ya bakuutu , wuri nde se waba kiingilaana Kimfumu kya Nzaambi , walwaata kibakala , wakoto mu nzo Pilato mu kumuloombo nyutu Yesu .
Pilato wakimuka mu kumono ti Yesu weki wafwa . Nde wateele mukuutu nkama bayongolo mu kumufuula kari fwiiryee na kidzika .
Pilato kamana kuyuka ma muyaabisiri mukuutu nkama bayongolo , ha kaheeri miswa kuri Yosefi mu kuholo nyutu .
Yosefi wasuumba mutulu , wasundula nyutu , wayidziinga mutulu , wayende kweesuusa yo munsa bulu dyahaku mu tari , na wasindukila tari di kadukiri bulu .
Mariya ma ku Mangadala na Mariya ma nguri Yose baba talilaana mu basuusiri nyutu Yesu .
Mpuumunu bu yaluta , Mariya Madelene , Mariya ma nguri Yakobo , na Salome basuumba milolongo myamfuku yayibwete mu kweekila nyutu Yesu .
Mu minkya-minkya mya bwiisi bwa kiluumbu kyatete mu lumiingu , bo baba beki ku mampeembe , ntaangu bu yaba kwepala .
Bo baba kwelelesene ti : « Na wutuyisikila tari dyaduka bulu ? »
Bu basiimbila miisu mya bo , bamono ti tari dyeki dyayusulu ; nkati tari meene dyaba dyadinene na dyaleme .
Bu bakoto munsa mampeembe , bamono mwa munkuula mosi wadzakala ha lubakala , walwaata kinkuta kyahembeke ; bo babwiilikila kinkuuka .
Munkuula wunde wabaleele ti : « Yaa luba na boomo ko ; beenu lukwesaka Yesu , wa ku Nadzareti , wu babee komono ; fulukiryeenu , kasiiryee ha ko ; monee ha babee basuusa nyutu yaandi .
Ngo yendeenu lweluleele kuri bayiki baandi na kuri Petelo ti : " Nde wulutekisiri ku Ngalili ; kukwo beenu lumumono , bunu bu kabee luleele ! " »
Bu bapala bayitika kwa la na mampeembe , mu mantekete , na mu mutima mambaawu . Bo basii leele kuri muutu ti mosi ko , bukuri baba na boomo . [
Yesu bu kafuluka mu minkya mya kiluumbu kya lumiingu , watekesele kumonoko kuri Mariya Madelene , mu nde kapalisiri mampeeve nsaamu mamabi .
Nde keendaana , weeyaabisa kuri baba kweyendaana na Yesu , baba bakoto bufwiiri na baba dilaana .
Bo bayuka ti « Yesu wuri mwooyo , na monikinyee kuri Mariya » , babisiri kusiila kanyi .
Ha mambisa haho , Yesu wamonokono mu kifwaani kikimi kuri boolo mu bayiki , baba kweende ku bula .
Bo bayende kweeyaabisa kuri bambaasi basii saala , ngo babisiri kusiila kanyi .
Ku nsukulu , bo kuumi na mosi , bu baba mu kudya , Yesu wabamonokono na wabaseembe mu ntoono kuhele kwa kanyi na nkubulu mitima mya bo , bukuri basii siila kanyi mu myaleeriri babo bamumwiini kuri mwaafuluka .
Nde wabaleele ti : « Yendee mu nsi yansiina , lweyaabisa Musamu Wamubwete kuri biyiriki byobinso .
Wunde wusiila kanyi , na wutaambula mbotokulu sa kabvuuka , ngo wunde wuhele kusiila kanyi sa bamukesele mukanu .
Kuri babo basiila kanyi , bidiimbu bimabi sa byamonoko : mu nkuumbu ya me , bo sa babingisa mampeeve mamabi , sa badzoonso mandiinga manzeense ,
sa bakwaata banyoko [ mu myooko ] , ti hayuku banwiini bidzusaa , lo bibamonoso mpasi ko , sa bateeteke myooko ha yulu babeeru , na babeeru sa batsiinika . »
Mfumu Yesu , kamanaa kudzoonso kuri bo , wanaangunu mu mayulu na wadzakala ha lubakala lwa Nzaambi .
Bayiki bayende mu kweyaabisa Musamu Wamubwete mwomunso . Mfumu waba kwesala na bo , na kwetswiikisa maampu mu bidiimbu . ]
Mu bukuri baatu balaka basiiri kisalu kya kutina kikulu kya misamu mimyo mayirimini ha kakati dya beetu ,
bunu bwa tuyaabisiri babo bari kuholosono kunu mbandukulu baba bambaangi bamono mu miisu , na bayeki bisari bya Maampu .
Me bu nyafyongokini misamu myominso kunu mbandukulu mu bunkete na deredee , nyamwiini ti bwabubwete me se ntina mu ntoono ye Tehofile , muutu walukiinsu ,
mpisi heki ye se yaaba ngwanwa ya maampu ma wuri wataambula .
Mu ntaangu yiri Erode waba mbyaasi mu Yudaya , kwaba ngaanga-nzaambi mosi , nkuumbu yaandi Dzakariya , mu kabu dya Abya , na mukasi waandi waba mosi , mu baala ba bakyeetu bapalila mukaanda dya Aaloni , nkuumbu yaandi Elidzabeti .
Boboolo baba baatu basuunguma ha busu bwa Nzaambi , bakwedyaatila kunsa mangisi na ntumu dza Mfumu kwahele maseembu .
Bo baba bahele na baala , bukuri Elidzabeti waba kisita , na boboolo mibvu myaba myeki myatoomboko .
Ntaangu Dzakariya yatubuka , ya kusala kisalu kyaandi kya bungaanga-nzaambi , bunu bwaba muloongo wa kabu dya nde ha busu bwa Nzaambi .
Bunu bwaba kifu kya bungaanga-nzaambi , wari ha yulu nde , dyabwa , mu kukoto mu nzo yangisi ya Mfumu na kuyoko mananaasi .
Fundu-fundu dyodinso dya baatu , dyaba ha mbasi mu kusaambila , mu kilookolo kya nyokulu mananaasi .
Mbasi ya Mfumu yamumonokono , yateleme ha lubakala lwa dziku dya mananaasi .
Dzakariya bu kayimono , mutima wasa mambaawu na wabwilikila kinkuuka .
Mbasi yaleele kuri nde ti : « Yaa ba na boomo ko Dzakariya , bukuri ndoombulu dza ye dzibakiri mvutu , na mukasi waaku , Elidzabeti sa kakubutila mwaana wa mubakala , na ye sa wamuteele nkuumbu Yowane .
Nde sa kaba kuri ye ntoono ya kiminu na ya nkeembu , na baatu balaka sa baba na kiminu mu mbutukulu yaandi .
Mukwongo , nde sa kaba muutu wamunene ha busu bwa Mfumu , nde mbasi-tsuku bviinya na malu makookolaa kunwa pe . Sa kaba waluula mu Mpeeve Yangisi , kuri wakiri mu mwooyo nguri yaandi .
Nde sa kabvutula baala balaka ba Isaheli kuri Mfumu , Nzaambi bo .
Nde sa keyende ku mankula ha busu bwa Nzaambi , mu mpeeve na mu mpinu dza Eliya , mu kubvutula mitima mya bataayi ha yulu baala , na bangaa-tungu , ku madyeele ma baatu basuunguma , na kusa kuri ti baatu baba bayirima mu kutaambula Mfumu . »
Ngo Dzakariya waleele kuri mbasi ti : « Dyaburi me nyiyaabila mamama ? Me ti nyeki kinuni , na mukasi me mibvu myeki myatoomboko » .
Mbasi yabvutula kuri nde yaleele ti : « Me ngo mbasi Ngabileri , wukootelemaa ha busu bwa Nzaambi . Me bampeekirye mu kudzoonso kuri ye , na mu kuyaabisa ye mukeensu wumawu .
Mono , ye busii bubwo , bweese kuba na mbeembu ko na bweese kudzoonso ko , natee kiluumbu kiyirima misamu mimami , bukuri ye sii sa kanyi mu maampu ma me ko , mbasi-tsuku mayirima mu ntaangu yasoolu . »
Baatu baba kiingaana Dzakariya , bakimuka mu kumono ti nde wuri mu kudziingila mu nzo yangisi .
Kamana kupala , nde waba weki kubangisina pe kudzoonso na bo ; bo babakula kuri ti mamono-miisu kabwanikinyee na mo mu nzo yangisi . Nde waba weki baba , na kwedzoonsolo mu bidiimbu .
Biluumbu bya kisalu kyaandi bimanaa kukuka , Dzakariya wabvutuka ku nzo yaandi .
Ha mambisa ma biluumbu bibyo , Elidzabeti , mukasi waandi wabaka yimi , na wasweeme mu mangoondo mataanu . Nde waleele ti :
« Mamama Mfumu kayirikiri mu ntoono me , mu biluumbu bi kasyeetiri kisoosi kyaandi kuri me , mu kumana nsoni dza me ha kakati dya baatu . »
Mu ngoondo ya masaamunu , Nzaambi waheeke mbasi yiri nkuumbu Ngabileri , ku bula bumosi , bwa mu nkoonsi ya Ngalili , buri nkuumbu Nadzareti ,
wamuheeke kuri mwa ntuumba mosi yanswaasa , yaba kunsa lulelusunu lwa makweele , bo na bakala dimosi diri nkuumbu Yosefi , wapalila mu kaanda dya Davidi , mwaa-ntuumba yiyo nkuumbu yaandi Mariya .
Mbasi yakoto mu nzo Mariya na yamuha mboto ti : « Ba na kiminu , ye wuri na bweese , Mfumu wuri na ye . »
Mariya bu kayuka mamo , mutima wasa mambaawu na wafuula kunsa mutima ti : Sa mboto ya bubwo lo mambangukulu ti kwe ?
Mbasi yaleele kuri nde ti : « Yaa ba na boomo ko Mariya , bukuri ye bakiri bweese kuri Nzaambi .
Mono , ye sa baka yimi , sa wabuta mwaana wa mubakala , na sa wamuteele nkuumbu Yesu .
Nde sa kaba muutu wamunene , sa bamuteele Mwaana Mwa-Yulu , na Mfumu Nzaambi sa kamuha mboloko ya Davidi taayi dyaandi .
Nde sa katuma kaanda dya Yakobe kwakinkulu , na kimfumu kyaandi kiwa ko . »
Mariya waleele kuri mbasi ti : « Sa mimyo buri miyirimina , bukuri me nyakiri babakala kuyaaba pe ? »
Mbasi yabvutula kuri nde ti : « Mpeeve Yangisi sa yiisa ha yulu ye , na mpinu dza Mwa-Yulu sa dzakufuka mu mposi yaandi . Hango-nkuumbu , mwaana wubutuka sa kaba wangisi , na sa bamuteele ti Mwaana Nzaambi .
Mono , Elidzabeti mwisi kaanda waaku se weki na yimi dya mwaana wa mubakala kunsa bununi bwaandi , na nde wu babeleelaana ti kisita , yimi dyeki mu ngoondo ya masaamunu .
Bukuri Nzaambi kakoonaa dyaambu ko . »
Na Mariya wabvutula ti : « Mono , me nyiri kisari kya Mfumu . Hemese ma leeriri ye mayirima mu me . » Ha mambisa haho , mbasi yamusiisa .
Mu biluumbu binibyo , Mariya wayende , mu mawasu , ku bula bu mosi mu nkoonsi ya milaandu ya Yudaya .
Nde wakoto mu nzo Dzakariya na waha Elidzabeti mboto .
Elidzabeti kamana kuyuka mboto ya muheeri Mariya , mwaana waba mu mwooyo waandi wanyiŋina , na Elidzabeti waluula mu Mpeeve Yangisi .
Elidzabeti wadzoonso mu mbeembu yadzaangama , waleele ti : « Ye babvuri kusakumuna mu bakyeetu bobanso , na mwaana waaku se wasakumunu .
Mi kuri mifumini , ti nguri Mfumu yaami , kiisa ku nyiri me ?
Bukuri , mono , mboto ye bu yiyukini mu makutu ma me , mwaana wuri mu mwooyo me niŋini mu kiminu .
Kiminu kuri wunde wasa kanyi ti , misamu myaleele Mfumu mu nde , sa myayirima . »
Mariya waleele ti : « Muheebulu waami wusiika Mfumu ,
na mutima waami waluula mu kiminu mu ntoono Nzaambi , mubvuukisi waami ;
bukuri nde syeeturyee kisoosi kyaandi ha yulu nkulukulu ya kisari kyaandi . Mono , kuholosono mu lumalu , biseendu byobinso sa byaleele me ti nyiri mu lwambwe ,
bukuri Mwa-mpuungu wayirikiri misamu myansisi kuri me . Nkuumbu yaandi yiri yangisi ,
na ngebe dzaandi kuri babo bamubvuminaa dziri mu biseendu ngo biseendu .
Nde sariryee mu makwa ma myooko myaandi , lutumu lwa kooko kwaandi . Nde tsyamikisyee bangaa-butuutu-ntulu , mu bitsimi bya mitima mya bo .
Nde sononyee bambyaasi mu mamboloko , na dzaangisiri ba mafuunsi .
Babo bari na nzala , nde wubaluulusiryee mu bitotolo , na babisina nde wubabvutiryee na myooko mya mukangala .
Nde wiisiri mu kubakisa Isaheli , kisari kyaandi , na wumubambukiri mwooyo mu kumusiila ngebe .
Bunu bu kabaleele kuri bataayi beetu , mu ntoono Abalaami na kaanda dyaandi kwakinkulu . »
Mariya wadzakala kuri Elidzabeti kidzika kampe kya mangoondo matatu , tumi ha kabvutuka ku bula bwaandi .
Ntaangu Elidzabeti ya kubuta yatubuka , na nde wabuta mwaana wa mubakala .
Ba bari manzo bebele , na ba bari mu kaanda , bayuka ti Mfumu soongiryee bunene bwa ngebe dzaandi kuri Elidzabeti , bakeembe mu kintwaari na nde .
Kiluumbu kya mpoomo bu kyatubuka , bo bayende mu kweteende mwaana bubakala . Baba batiiri kuluka mwaana nkuumbu ya taayi dyaandi , Dzakariya ,
kasi nguri yaandi ha kaleeriri ti : « Pele , nkuumbu yaandi Yowane . »
Bamuleele ti : « Mu kaanda dya beenu kwahele muutu wuri na nkuumbu yiyo . »
Ha beki fuulaana mu nzoonsulu ya bidiimbu kuri taayi dya mwaana kari nkya nkuumbu katiiri baluka mwaana .
Dzakariya waloombo mwaa-baya dyantele na watina ti : « Nkuumbu yaandi Yowane . » Bobanso bamono dyo dyankimukunu .
Ha nsi na nsi , munwa Dzakariya wadzibuma , ludima lwaandi lwanyanguka , na nde wabeke mu kudzoonso na kudumusa Nzaambi .
Bobanso baba mu loondo didyo bamono boomo , na badzoonsolo mu misamu mimyo mu nkoonsi ya milaandu ya nsi ya Yudaya .
Bobanso bayukiri misamu mimyo , bamikebe kunsa mitima myaaku , na baleele ti : « Mwaana wu na kaba ? » Mukwongo , kooko kwa Mfumu kwaba ha yulu nde .
Taayi dyaandi Dzakariya , waluula mu Mpeeve Yangisi , na wabikula waleele ti :
« Kaba wadumusu Mfumu Nzaambi ya Isaheli , bukuri nde wayisiri mu kuyilimina na mu kukuula kaanda dyaandi .
Na watelemisi Mubvuukisi wampinu mu kaanda dya Davidi , kisari kyaandi .
Bunu bu kayaabisiri , na kidzika mu minwa mya babikiri baandi bangisi .
Sa katubvuukisa mu myooko mya bataatu beetu , na mu myooko mya bobanso batuberiri ,
mu kusiila bataayi beetu ngebe , na kubambukila mwooyo mu lulelusunu lwaandi lwangisi ,
bunu bu kalabiri maalu kuri Abalaami , taayi dyeetu , mu kutubvuukisa ,
mu kutukuula mu myooko mya bataatu , mpisi heki tumusalila kwahele kuba na boomo ,
kunsa bungisi na nsungumunu , ha busu bwaandi , mu biluumbu byobinso bya kidziingu kyeetu .
Ye mwaa-mwaana , sa ba kuteele ti mubikiri Mwaa-yulu , bukuri ye sa weende ku mankula ma Mfumu , mu kuyirikila manzila maandi ,
mu kuha kuri kaanda dyaandi , nyaabulu ya mvuukulu mu mpemusunu ya masumu ma bo ,
mu ntoono mutima wangebe wa Nzaambi yeetu , mu didyo , buungi bwaandi sa bwaseme ha yulu beetu , bunu ntaangu ya ku yulu ,
mu kuha nsyeemunu kuri babo badzakala kunsa mampimbisi , na kunsa mposi ya lufwa , na mu kutwaalisa miilu myeetu mu nzila ya kiyeengi . »
Mwaa-mwaana waba kwebuukaana , na kwebaka makwa mu kimpeeve . Nde wadzakala ku nsi yankatu natee kiluumbu ki kamonikini nde kuri Isaheli .
Mu biluumbu bibyo , Kayisari Oguste wapalisa lutumu lwa kusa ntaangulu baatu bobanso bari ha butoto .
Ntaangulu baatu yatete yiyo yasalimini mu ntaangu yiri Kirinyo waba ngoforo mu nsi ya Sirya .
Baatu bobanso baba kweendaana kukwetinima , muutu-muutu ku bula bwa nde-meene .
Na Yosefi , wayisika ku bula bwa Nadzareti , mu nsi ya Ngalili , na watoomboko mu kweende ku nsi ya Yudaya ku bula bumosi bwa Davidi buri nkuumbu Beteleemi , bukuri nde waba wa mu kaanda na mu nzo ya Davidi .
Yosefi wayende kukwo mu kweetinama bo na Mariya , nduku yaandi ya lulelusunu lwa makweele , waba weki na yimi .
Mu ntaangu yi baba kukwo , biluumbu bya Mariya bya kubuta byatubuka .
Nde wabuta mwaana waandi wa mubakala watete . Nde wamudziinga mansaanda na wamuneŋesene munsa kidiilulu kya bibulu ; bukuri bo basii baka kibeendu ko mu nzo banzeense .
Mu nkoonsi yiyo , kwaba batari ba bibulu baba kwedzakalaana ku bibiti , mu kwekebe bibulu bya bo butsuku .
Mbasi mosi ya Mfumu yateleme ha mankula ma bo , na nkeembu ya Mfumu yabafuka kunsa buungi na kinkuuka kya babwiilikila .
Ngo mbasi yaleele kuri bo ti : « Yaa luba na boomo ko ; bukuri me nyiluyaabisa musamu wamubwete , wuba wa kiminu kyalaka kuri baatu bobanso .
Lolo dimadi , mu bvula dya Davidi , Mubvuukisi butukiri mu ntoono beenu . Nde ngo Kiristo Mfumu .
Kidiimbu kuri beenu ngo kimaki : sa lwamono mwaa-mwaana wa nsoombo wadziinga mansaanda na waneŋesene munsa kidiilulu kya bibulu . »
Hanaho na sisuu , fundu-fundu dya mukaangu bambasi wa ku yulu dyabvutuna na mbasi yiyo , mu kudumusa ti :
« Nkeembu kuri Nzaambi kunu kinsongi-yulu , na kiyeengi ha butoto , kuri baatu ba katiiri . »
Bambasi bamanaa kubvutuka ku yulu , batari ba bibulu balelesene bo na bo ti : « Tweendee natee ku Beteleemi , mpisi twetumonee mamo mamwaayirima , ma tuyaabisiri Mfumu . »
Bo babingukila mu kweende , na bamono Mariya , Yosefi na mwaa-mwaana wansoombo , waneŋesene munsa kidiilulu kya bibulu .
Bu bamumono , bo bayaabisa mamo , ma babaleeriri mu ntoono ya mwaana wunde .
Bobanso bayukuri ma yaabisiri batari ba bibulu , bamono dyo dyankimukunu .
Mariya ngo wuri , waba kebaa misamu myominso mimyo , na kwemitsima kunsa mutima waandi .
Tumi batari ba bibulu , babvutuka kuri bakwedumusa Nzaambi , mu momanso ma bayukiri na ma bamwiini , bunu bu babaleeriri .
Biluumbu mpoomo bu byakuka , mu kuteende mwaana bubakala , bamuteele nkuumbu Yesu , yaba leele mbasi , tekesele yimi dya mwaana disonoko mu mwooyo nguri .
Biluumbu bu byatubuka , bya nsyemusunu , bunu buri mangisi ma Moose , bo banata mwaana ku Yerusalemi mu kumusoongo kuri Mfumu ,
bunu bu diri dyatinu mu mangisi ma Mfumu ti : « Mpisi mwaana wubutuka watete , ngo wa mubakala , sa kaba wasakumunu mu kuba wa Mfumu . »
Bo baha mu kikabu bya kudzusa , bunu bu diri dyaleelu mu mangisi ma Mfumu , « biduka byoolo bunu pe , mabeembe moolo makiri mantele . »
Ku Yerusalemi , kwaba muutu mosi nkuumbu Simehoni . Muutu wunde waba wasuunguma , na wubvuminaa Nzaambi ; waba kiingaana mboondulu ya Isaheli , na Mpeeve Yangisi yaba ha yulu nde .
Mpeeve Yangisi yamuyaabisa ti : nde kafwa ko natee wakiri kumono Kiristo wa Mfumu .
Mpeeve Yangisi yamutwaalisa ku Nzo-nzaambi . Mu kilookolo kyaba twaala ba taayi na nguri mwaa-mwaana bo Yesu , mu kuyirika bunu buri kifu kya mangisi mu ntoono ya nde ,
Simehoni wamutaambula mu myooko , na wadumusa Nzaambi , na waleele ti :
« Mu lumalu , Mfumu , hemese kisari kyaaku keende kwaandi mu kiyeengi , bunu bu waba leele .
Bukuri miisu myaami mimwiini mvuukulu ye ,
yi wuri watekesele kuyirika ye ha busu bwa baatu bobanso .
Bubwo ngo buungi mu kuyabakana kuri makaanda , na nkeembu ya baatu baaku , Isaheli . »
Ba taayi na nguri bamono dyo , dyankimukunu mu misamu mi baba leele mu ntoono mwaana .
Simehoni wabasakumuna na waleele kuri Mariya , nguri mwaana ti : " Mono , mwaana wumawu wuri ha mu ntoono ya mbwiilulu , na ntelemunu ya baatu balaka mu Isaheli , na mu kuba kidiimbu kiri baatu batya kyo ko .
Ye-meene nguri ngo wuri , mbeesi yayila sa yakutobolo mutima , kuri heki mi kwetsima baatu balaka kunsa mitima miba mayabakana . "
Kwaba se mubikiri wa mukyeetu wuri nkuumbu Ana , mwaana Fanweli , mu kaanda dya Asere . Nde waba weki wanuna kwalaka . Mibvu nsaamu kadzakiri na mulumi wu kakweeriri kuri wakiri mwaa-ntuumba yanswaasa ,
Ha mambisa haho nde wasaala mufwiiri natee kukatubuka mibvu makuumi mpoomo na mina . Nde kabaa sasikaa la na Nzo-nzaambi ko . Nde waba salila Nzaambi butsuku na mwiini , mu nkotulu maloomi na mu nsaambulu .
Mu kilookolo kikyo , nde se waba hanaho , wabeke mu kubvutula matoondo kuri Nzaambi , na wadzoonsolo mu mwaana wunde , kuri bobanso babakiingila nkuululu ya Yerusalemi .
Ba Yosefi na Mariya bamana kuyirika momanso , bunu buri ndoombolo dza mangisi ma Mfumu , bo babvutuka ku bula bwaaku ku Nadzareti , mu nkoonsi ya Ngalili .
Mwaa-mwaana waba kwebuukaana , wukwebaka makwa , wukweluula mu madyeele , na bweese bwa Nzaambi bwaba ha yulu nde .
Mu mpisi mubvu , bataayi na nguri ba nde baba kweendaana ku Yerusalemi , ku munkeembu wa Paaka .
Yesu kabaanaa weki na mvula kuumi na dzoolo , taayi na nguri bayende na nde ku munkeembu bunu bwaba kifu kya bo .
Biluumbu bya munkeembu bu byawa , mu ntaangu yi baba bvutuka , mwaana wuri nkuumbu Yesu wasaala ku Yerusalemi , kuri taayi na nguri bahele kuyaaba .
Bo baba kutsima ti kampe wuri munsa mpuumbu . Bo badyaata kiluumbu kyakitsiina mu nzila , na babaandika kwemusaka kuri ba bari mu kaanda , na kuri ba bari bayabisina .
Bo babaanaa bahele kumudzuukila , ha babvutukiri ku Yerusalemi , mu kunamitina kwemusaka .
Biluumbu bitatu bu byakuka , bo bamudzuukila mu Nzo-nzaambi , wadzakala ha kakati dya bayikisi , wuri mu kubaywiilaana na wuri mu kubahaanaa bifuuri .
Bobanso baba muywiilaana , bamono nkimukunu mu madyeele ma nde na mu mamvutu ma nde .
Bataayi na nguri , bu bamumono bakimuka , na nguri yaandi wamuleele ti : « Mwaana me , buri ye yirikiri beetu ma bumabu ? Moneti , me beetu na taayi dya ye twafwa mu kwekusaka . »
Ngo Yesu wabvutula kuri bo ti : « Nki luri mu kwensakila ? Buri beenu luyaa ko ti , me nyelemini kunama misamu mya taayi dyaami ? »
Ngo kasi bo basii bakula musamu wu kaba baleele ko .
Tumi nde , ha kakulumuka na bo , na wayende ku Nadzareti . Nde waba watumuma kuri bo . Na nguri yaandi waba kwekebaa misamu myominso mimyo kunsa mutima waandi .
Na Yesu waba kwebuukaana [ mu ] madyeele , mu mutele na mu bweese , ha busu bwa Nzaambi na ha busu bwa baatu .
Mu mubvu wa kuumi na mitaanu , wa kimfumu kya Tiberyo Kayisari , Pontyo Pilato waba mutumi mu nkoonsi ya Yudaya , Erode waba mutumi mu nkoonsi ya Ngalili , Filipo mpaangi yaandi mutumi mu nkoonsi ya Iturayo na nkoonsi ya Tarakoniti , na Lisanya waba mutumi mu nkoonsi ya Abilene ,
Ana bo na Kayafa baba bakuutu ba bangaanga-nzaambi . Mu ntaangu yiyo Nzaambi wadzoonso kuri Yowane , mwaana Dzakariya , mu nsi yankatu .
Yowane wayende , mu nkoonsi yoyinso ya Yorodani , mu kwebikisa mbotokulu ya nyiingulu madyeele , mu mpemusunu masumu .
Bunu bu diri dyatinu , mu mukaanda maampu wa Esaya mubikiri ti : « Mbeembu ya wunde wukwebikisa mu nsi yankatu : Yirikeenu munsaku Mfumu , suungukeenu manzila maandi !
Mpisi beenge sa dyaba dyadzibukulu , mpisi mulaandu na mpisi mukutu sa kaba wakululu ; mankoondoko sa maba masuunguku , na manzila mari mikumbukutu sa basa mo kidende .
Na baatu bobanso , sa bamono mvuukulu ya Nzaambi . »
Yowane , waba leelaana kuri mampuumbu , maba kweendaana kuri nde , mu kubotoko ti : « Kitsuumbu kya bampiri , na wulusoongiri bwa kuyitikila nkesi dziri mu kwiisa ?
Ngo soongeenu biyiriki byayelemene na nyiingulu madyeele , na yaa lubaandika kweleele mu beenu-meene ko ti : " Taayi dya beetu Abalaami " , bukuri me nyileele ti : mu matari ma , lo Nzaambi telemisi baala kuri Abalaami !
Ngo kikuba kyeki kyasuusa , ha yulu myaansi mya muti : mpisi muti wahele kubuta bimbutu byabibwe , lo wa kutabula na wa kutuba ku mbaawu . »
Mampuumbu maba kumufuulaa ti : « Heki beetu ki tuyelemini kusa ? »
Nde wabvutula , waleele kuri bo ti : « Wunde wuri na binkuta byoolo , kaha kyamosi kuri wahele na kyo ; wunde se wuri na byandya kasa bwobumosi . »
Batori ba mpaku se , bayisa mpisi bababotoko , na baleele kuri nde ti : « Muyikisi , heki beetu nki tuyelemini kusa ? »
Nde wabvutula kuri bo ti : « Yaa lwefutusa bibvuriri na bibyo bi bari balutuma mu kusa ko . »
Bayongolo se bamufuula ti : « Heki beetu nki tuyelemini kusa ? » Nde waleele kuri bo ti : « Yaa ludzika kya muutu mu makwa ko , na yaa lufutukila muutu ko ; ngo monee kiminu mu mufutu wa beenu-meene . »
Baatu baba kwekiingaana , na kweha bifuuri kunsa mitima myaaku , mu ntoono Yowane , ti kampe nde ngo Kiristo .
Yowane wabvutula , waleele kuri bobanso ti : « Me nyilubotoko mu maampa ; ngo wunde wubvuriri makwa na me , wuri mu kwiisa . Me nyahele kukuka , ti mu kunyanguna misiinga mya masapaatu ma nde . Nde sa kalubotoko mu Mpeeve Yangisi na mu mbaawu .
Nde wuri na kiyengese kyaandi , mu kooko kwaandi , mu kukoombolo mbasi yaandi , na kukutikisa mankono ku yulu talaka dyaandi , ngo kasi , bitiiti sa kabiyoko ku mbaawu yiri yadzimaa ko . »
Mu nsyamusunu dzikimi , dzalaka Yowane kaba kweyaabisila Musamu Wamubwete kuri baatu .
Ngo Yowane waŋaŋini Erode mutumi nkoonsi , mu ntoono Erodyade mukasi mpaangi yaandi , na mu momanso mamabi ma kayirikiri .
Ha yulu momanso , Erode kaholaa kaangiri Yowane mu boroko .
Baatu bobanso bamana kutaambula mbotokulu , Yesu se bamubotoko . Bu kaba mu kusaambila , yulu dya dzibuma ,
na Mpeeve Yangisi yakulumuka ha yulu nde , mu kifwaani kya beembe , na mbeembu mosi yadzoonso ku yulu ti : « Ye ngo mwaana waami wa mutima , me nyimonaa kiminu mu ye . »
Yesu waba , kampe na makuumi matatu ma mibvu , bu kaba baandika kisalu kyaandi . Nde waba bunu bu bwaba kwetsimaana baatu ti mwaana Yosefi , waba mwaana Eli ,
mwaana Matata , mwaana Levi , mwaana Meleki , mwaana Yanayi , mwaana Yosefi ,
mwaana Matatya , mwaana Amosi , mwaana Nawumi , mwaana Eseli , mwaana Nangayi ,
mwaana Maata , mwaana Matatya , mwaana Semeyi , mwaana Yoseki , mwaana Yoda ,
mwaana Yowanane , mwaana Eresa , mwaana Dzorobabele , mwaana Salatyeli , mwaana Neri ,
mwaana Meleki , mwaana Adi , mwaana Kosame , mwaana Elemadame , mwaana Ere ,
mwaana Yesu , mwaana Elyedzere , mwaana Yorime , mwaana Matata , mwaana Levi ,
mwaana Simehoni , mwaana Yuda , mwaana Yosefi ; Yosefi mwaana Yoname , mwaana Elyakimi ,
mwaana Meleya , mwaana Mena , mwaana Matata , mwaana Natani , mwaana Davidi ,
mwaana Yesayi , mwaana Yobede , mwaana Bwese , mwaana Sala , mwaana Naasoni ,
mwaana Aminadaba , mwaana Ademine , mwaana Areni , mwaana Eseromo , mwaana Fare , mwaana Yuda ,
mwaana Yakobe , mwaana Isaki , mwaana Abalaami , mwaana Tara , mwaana Nakore ,
mwaana Seruke , mwaana Lagawu , mwaana Faleki , mwaana Ebere , mwaana Sala ,
mwaana Kayiname , mwaana Arfaka , mwaana Seme , mwaana Nowa , mwaana Lameke ,
mwaana Matusaleme , mwaana Enoki , mwaana Yareti , mwaana Malelehele , mwaana Kayiname ,
mwaana Enose , mwaana Sete , mwaana Adami , mwaana Nzaambi .
Yesu waba waluula mu Mpeeve Yangisi , wanangukina ku Yorodani , na Mpeeve yamutwaalusu mu nsi yankatu ,
mu biluumbu makuumi mana , na dyabulu wamusuusa mu nsindukulu . Nde kasii dya mu biluumbu bibyo ko . Biluumbu bimanaa kukuka , nde wabaka nzala .
Dyabulu waleele kuri nde ti : « Mbuti ye Mwaana Nzaambi , leele kuri tari di dikituka mpa . »
Ngo Yesu wabvutula kuri nde ti : « Diri dyatinu ti : " Muutu kari mbeele mwooyo mu mana mampa kitsu ko . " »
Dyabulu wamunata ku nkati yulu , wamusoongo bimfumu bya nsi yiri baatu , mu kilookolo kimosi ,
na wamuleele ti : « Me sa nyakuha lutumu lwolunso lu , na nkeembu ya bimabi bukuri kuri me bari bayiha , na me lo mpeeri yo , kuri wunde wutiiri kuha .
Ngo mbuti ye tsukumini ha busu bwa me , lo yoyinso sa yaba ya ye . »
Yesu wabvutula waleele kuri nde ti : « Diri dyatinu : " Mfumu Nzaambi yaaku yelemini kutsukumina , na wunu nde kitsu ye yelemini kusaambila . " »
Nde wanata Yesu ku Yerusalemi , na wamutelemese ku yulu nsoongi Nzo-nzaambi , na wamuleele ti : « Mbuti ye Mwaana Nzaambi , sonoko ye-meene ku nsuku nsi ;
bukuri diri dyatinu ti : " Nde sa kaha lutumu kuri bambasi baandi mu ntoono ye , mpisi bakukebe . "
Na ti : " Sa bakunaanguna mu myooko , mpisi heki kuulu kwa ye kuhele kubumina kya mu tari . " »
Yesu wabvutula , wamuleele ti : « Diri dyaleelu ti : " Yaa suusa Mfumu Nzaambi yaaku mu nsindukulu ko . " »
Dyabulu kamana nsindukulu dzodzinso , ha kamusisa natee mu kilookolo kikimi .
Yesu wabvutuka ku Ngalili na mpinu dza Mpeeve , na mvuumfu yatsamukina mu nkoonsi yoyinso mu ntoono ya nde .
Nde waba kweyikisaa mu manzo ma nkutukunu ma bo , na bobanso bamukeembese .
Yesu wayende ku Nadzareti ku kabuukiri . Mu kiluumbu kya mpuumunu , nde wakoto mu nzo-nkutukunu bunu bwaba kifu kyaandi . Nde wateleme mu kutaanga ,
na bamuyakisa mukaanda wa mubikiri Esaya . Bu kamuyalimina , wamono ha kibeendu kyaba kyatina ti :
« Mpeeve ya Mfumu yiri mu me , bukuri nde wankila maasi , mu kunata Musamu Wamubwete kuri bawelu . Nde wampeeke mu kubikisa bunsaalisi , kuri bari mu maboroko , na nsinukunu kuri bafwa miisu , kubvutula bari mu nkwaamusunu kunsa bunsaalisi ,
kubikisa mubvu wa bweese wa Mfumu . »
Bu kafutuka mukaanda , wabvutula nde kuri kisari na wadzakala . Bobanso baba munsa nzo-nkutukunu bamusungumina kisoosi .
Haho , nde wabaandika kuleele kuri bo ti : « Lolo di , matinu mamama , ma luyukiri beenu , meensi mu mana . »
Bobanso bamuteele kimbaangi , na bakimuka mu maampu ma bweese maba palaana mu munwa waandi , na baleele ti : « Buri wu kari mwaana Yosefi ko ? »
Nde waleele kuri bo ti : « Beenu nkati sa lwateelile me nkuma yiri ti : " Ngaanga , buka nyutu ya ye-meene . " Beetu twayukiri momanso mayirimini ku Kafarnawumi , sa yirika mo se , mu nkoonsi ya ye-meene yimayi . »
Nde waleele ti : « Mu ngwanwa me nyiluleele ti : kuri mubikiri ti mosi ko wubataambulaa mu nkoonsi ya nde-meene .
Mu ngwanwa me nyileele kuri beenu ti : bakyeetu ba bafwiiri baba balaka mu ntaangu ya Eliya , mu Isaheli , ha kaangimini yulu mu mibvu mitatu na mangoondo masaamunu , na ha yisiri kwaambala mu nsi yansiina .
Ngo basii heeke Eliya kuri mufwiiri ti mosi ko mu bo , ha yulu kunu ku Salepeta mu nkoonsi ya Sidoni , kuri mukyeetu mosi wa mufwiiri .
Babeeru ba bwaasi se baba balaka mu Isaheli , mu ntaangu ya mubikiri Elise , ngo kuri ti mosi ko mu bo wu batsyeemisini , ha yulu wunu Nayimani wa ku Sirya . »
Bobanso baba mu nzo-nkutukunu , bu bayuka mamo , babaka nkesi .
Bu bateleme , bamubingisa ku mbisa bvula , na bamunata natee ku teke beenge , dya mulaandu wu baba batuunga bvula , mpisi bamusindikila kunsuku beenge .
Ngo nde kafyolomokaa ha kakati dya bo , weensi kwaandi .
Yesu wakulumuka ku Kafarnawumi , bvula dya mu nkoonsi ya Ngalili , kukwo nde kaba yikisaana baatu , mu kiluumbu kya mpuumunu .
Baatu bakimuka mu nyikusulu dzaandi , bukuri maampu maandi maba na lutumu .
Mu nzo-nkutukunu mwaba muutu mosi , waba na mpeeve yayibi . Nde wabikisa mu mbeembu yamakwa :
« Ha ! Nkya ntoono ha kakati dya ye na beetu , Yesu wa ku Nadzareti ? Buri ye wiisiri mu kutufuukisa ? Me nyaari ye na wuri , Wangisi wa Nzaambi ! »
Yesu waŋaŋana mpeeve yayibi yiyo , na waleele ti : « Kaanga munwa waaku , na pala mu muutu wu ! » Mpeeve yayibi yatuba muutu wunde ha nsi , ha kakati dya baatu , na yapala mu nde kwahele kumumonoso mpasi .
Bobanso bamono boomo , na balelesene bo na bo ti : « Nkya maampu ma ? Muutu wumawu wudzoonso mu lutumu , na mu mpinu kuri mampeeve mamabi , na mapala ! »
Haho , mvuumfu yatsamukina mu ntoono ya nde , mu nkoonsi yoyinso .
Yesu kapalaana mu nzo-nkutukunu , weekoto mu nzo Simoni . Kukwo nguri mukasi Simoni waba luungaa na baawu dya makwa . Baatu basa ndoombolo kuri Yesu mu ntoono ya nde .
Nde , kayilimina mubeeru , ha kaŋaŋini baawu , na baawu dipariri mu nde . Hanaho , mukyeetu wunde , bu kateleme ha kabeke kubasalila .
Mu nsinsika , bobanso baba na babeeru , babeele mabeeru ma bitsuumbu-bitsuumbu , babatwaala kuri Yesu . Nde wateeteke myooko ha yulu mosi mosi mu bo , na wabatsinikisa .
Mampeeve mamabi se mapala mu babeeru balaka , kuri makwebikisa ti : « Ye ngo Mwaana wa Nzaambi ! » Ngo Yesu wamaŋaŋina , na kasii kumaha miswa mu kuleele mimyo ko , bukuri maba mayaari ti nde ngo Kiristo .
Bwiisi bu bwakya , Yesu kapalaana weensi ku kibeendu kyankatu . Mampuumbu mabeke kwemusaka , natee beensi ku kaba nde . Bo baba batiiri kumukebe , mpisi kahele kweende la na bo .
Ngo nde waleele kuri bo ti : « Me nyelemini kweyaabisa se Musamu Wamubwete , wa kimfumu kya Nzaambi ku mabvula makaka , bukuri mu bubwo me bari bampeeke . »
Haho , nde wayende mu kweyaabisa mu manzo mankutukunu , mu nkoonsi ya Yudaya .
Yesu bu kaba wateleme , ha teke mubu wa Ngenesareti , mpuumbu baatu yabununa kuri nde , mu nzala kuyuka maampu ma Nzaambi .
Nde wamono mabwaatu moolo mu teke mubu ; bakwelebaa mu mo , baba basuunduka ha nsi , bari mu kuswaakaa masiinga .
Yesu kanwaataa mu bwaatu bumosi bwaba bwa Simoni , ha kaloombiri kuri nde , mu kweende mwaa lutatu na simu . Nde wadzakala munsa bwaatu na wabeke kuyikisa mampuumbu .
Bu kamana kudzoonso , nde waleele kuri Simoni ti : « Kwese kwasunda maampa , na lutuba masiinga meenu mu kulebe bansu . »
Simoni wabvutula kuri nde ti : « Muyikisi , beetu tusariryee butsuku bwabutsiina , ngo tusii baka kitotolo ko , ngo bukuri ye leeriri , me nyeki tuba masiinga . »
Bo batuba masiinga , na babaka mburi koto dya bansu , kuri masiinga ma bo maba meki kaakaka .
Bo balaba mu kooko , bambaasi baba mu bwaatu bwakaka , mpisi biisa mu kubabakisa . Bo bayisa na baluulusa mabwaatu momoolo , kuri meki kusaka kudyaama .
Simoni Petelo , bu kamono bubwo , watsuka maboongo ha nsi ha busu bwa Yesu , na waleele ti : « Mfumu , sasika kwaaku la na me , bukuri me nyiri muutu ngaa-masumu . »
Simoni na bobanso baba kintwaari na nde , babwilikila kinkuuka , mu bukuri bamwiini koto dya bansu ba babakiri .
Bwobumosi se kuri Yakobo na Yowane , baala ba Dzebedayi , bambaasi ba Simoni . Yesu waleele kuri Simoni ti : « Yaa ba na boomo ko ; kuholosono mu lumalu ye sa webaka baatu . »
Bu bamana kubvutula mabwaatu ha simu , babwoongolo byobinso , na banama Yesu .
Mu ntaangu yaba Yesu mu bvula dimosi , mubakala mosi waluula mu bwaasi wayisa ; bu kamono Yesu , wabwa kuri watsuka busu ha nsi , wamuyingukila waleele ti : « Mfumu , mbuti ye tiiri , lo ye tsyeemisini me . »
Yesu , kalaambula kooko , wumubelemini na leeriri ti : « Me ntiiri , ba watsyeeme . » Na hanaho , bwaasi bwayisika mu nde .
Yesu wamudika ti : « Yaa leele kuri muutu ti mosi ko . Ngo yende wemonokono ye-meene kuri ngaanga-nzaambi , na ha kikabu kya nsyemukunu kya tuma Moose , mpisi kiba kimbaangi kuri baatu . »
Maampu mahamisa kutsamukina kwalaka mu ntoono nde , na mampuumbu malaka makutukina mu kumuywiila , na mu kutaambula butsiina mu mabeeru maaku .
Ngo kasi , nde ha ka yende ku nsi yankatu mu kwesaambila .
Kiluumbu kimosi , Yesu bu kaba mu kuyikisa , Bafarisi na bayikisi ba mangisi baba badzakala . Bo bafumini mu mabula momanso ma ku Ngalili , ma ku Yudaya na ku bvula dya Yerusalemi . Mpinu dza Mfumu dzaba mu nde , mu kutsinikisa babeeru .
Na mono , baatu banata muutu mosi wabwa mabwolokoto , ha yulu nkwaala . Basaka bwa kumukotosolo , na bwa kumusuusula ha busu bwa Yesu ;
ngo basii baka bwa kumukotosolo ko , mu ntoono mpuumbu . Bo banwaata ku yulu muluri , basaalisa waanga mu muluri wa tubuumbu , na bamusundula mu nkwaala , ha kakati dya baatu , ha busu bwa Yesu .
Yesu bu kamono kanyi dya bo waleele ti : « Muutu , masumu maaku meki mahemusunu . »
Haho , batini ba mangisi na Bafarisi babaandika mu kutsima na baleele ti : « Na wumawu wukweleele ma nsaanunu ? Na wakuka mu kuhemesene masumu , mbuti ka Nzaambi kitsu ko ? »
Yesu bu kabakula bitsimi bya bo , wabvutula , waleele kuri bo ti : « Nkya mo , luri mu kwetsima kunsa mitima myeenu ?
Nki bibvuriri kuleenge , kuleele ti : " Masumu maaku meki mahemusunu " , hoti kuleele ti : " Teleme na yende ? "
Ngo mu kuri ti , beenu luyaaba ti Mwaana muutu wuri na lutumu lwa kwehemesene masumu ha butoto . » Nde waleele kuri wabwa mabwolokoto ti : « Me nyikuleeriri ti , teleme , holo nkwaala yaaku na yende ku nzo yaaku . »
Ha nsi na nsi , muutu wunde wateleme ha busu bwa bo , waholo nkwaala yi baba bamuneŋesene , na wayende ku nzo yaandi , kuri wukwekeembese Nzaambi .
Bobanso bamono dyo dya nkimukunu na bakeembese Nzaambi , baluula mu boomo na baleele ti : « Lolo tumwiini kweetu ma nkimukunu ! »
Ha mambisa haho , Yesu wapala na wamono mutori-mpaku mosi , nkuumbu yaandi Levi , waba wadzakala ha kibeendu kiba loombaa mpaku . Nde wamuleele ti : « Nama me . »
Levi wabwoongolo byobinso , wateleme na wamunama .
Levi wayirika ndiilu yayinene mu nzo yaandi . Mburi mpuumbu batori ba mpaku , na baatu bakimi baba hanaho , baba balaambula miilu , mu kudya kintwaari na bo .
Bafarisi na batini ba mangisi babeke kumunguta , na baleele kuri bayiki ba Yesu ti : « Buri beenu luri mu kudya na kunwa kintwaari na batori ba mpaku na bangaa-masumu ? »
Yesu wabvutula waleele kuri bo ti : « Kari babatsiina babaanaa na nzala ngaanga ko , ngo babeele .
Me nyahele kwiisa mu kuteele basuunguma , ngo bangaa-masumu mpisi bayiinga madyeele . »
Bo baleele kuri nde ti : « Bayiki ba Yowane bakookotaa loomi kwalaka , na basa nsaambulu , bayiki ba Bafarisi se bunubwo ; ngo kasi ba ye badya na banwa . »
Yesu wabvutula kuri bo ti : « Buri beenu lo lukotisiri , banduku ba mukweeri mu loomi , mu ntaangu yiri mukweeri wuri kintwaari na bo ?
Ngo biluumbu biri mu kwiisa , na mbasi-tsuku mukweeri bamuyusulaana ha bari bo , tumi bo bakoto loomi mu biluumbu bibyo . »
Yesu wabateele se nkuma yimayi : « Kuri muutu ko wuri lo taburi kiteendi mu kinkuta kyamoono , mu kuloondo kinkuta kyakikulu . Bukuri nde nkati lo kaakiri kinkuta kyamoono , na kiteendi kikayisiri mu kyo , kyahele kuyelemene mu kinkuta kyakikulu .
Bwobumosi , kuri muutu ko , wuri lo sekiri malu mamoono , mu bimpokoro byabikulu ; bukuri malu mamoono lo maluukisiri bimpokoro . Malu lo matsaamukini , na bimpokoro se bibvukini .
Ngo malu mamoono , kusekele mu bimpokoro byamoono .
Na kuri muutu ko , wuri kanwaa maalu mamakulu , wusaka mamoono ; bukuri nde lo kuleele ti : " Malu mamakulu mabvuriri bubwete ! " »
Kiluumbu kimosi kya mpuumunu , Yesu waba taba manseke ma masaangu . Bayiki baandi babeke mu kwebokolo masaangu , kwemakololo mu myooko na kwemadya .
Babamosi mu Bafarisi baleele ti : « Buri luri mu kuyirika mahele miswa mu biluumbu bya mpuumunu ? »
Yesu wabvutula kuri bo waleele ti : « Buri beenu lwasii taanga mimyo mya yirikiri Davidi ko , mu ntaangu yi kakoriri nde nzala na baatu baandi ?
Dyaburi nde kakotiri munsa nzo ya Nzaambi , waholo mampa ma kikabu , wadya na waha se kuri baba kintwaari na nde . Mampa mamo , mahele miswa mu kumadya , ha yulu bani bangaanga-nzaambi kitsu . »
Nde wabaleele se ti : « Mwaana muutu ngo Mfumu kiluumbu kya mpuumunu . »
Mu kiluumbu kikimi kya mpuumunu , Yesu wakoto mu nzo-nkutukunu , na wabeke kuyikisa . Munumwo mwaba muutu mosi wuri kooko kwa lubakala kwaba kwasika .
Batini ba mangisi na Bafarisi baba ketaana Yesu , mu kumono kari lo tsinikisi mubeeru mu kiluumbu kya mpuumunu , mpisi babaka kooti di bamufuundila .
Yesu kayaabaa bitsimi bya bo , waleele kuri muutu waba na kooko kwasika ti : « Teleme na yooko ha kakati hamaha . » Nde wateleme na wayooko haho .
Yesu waleele kuri bo ti : « Me nyilufuula , mbuti kuri miswa , mu kuyirika mamabwe bunu pe mamabi , mu kubvuukisa bunu pe mu kufuukisa muutu , mu kiluumbu kya mpuumunu ? »
Yesu bu kabatala bobanso mpele na mpele , waleele kuri mubeeru ti : « Laambula kooko kwaaku . » Nde walaambula kwo , na kooko kwaandi kwatsiinika .
Ngo bo baluula mu nkesi , na basa nkalikisi bo na bo , mu kusaka ma bayirika mu Yesu .
Mu biluumbu bibyo , Yesu wayende ku yulu milaandu mu kweesaambila , na walutisa butsuku bwa butsiina mu kusaambila Nzaambi .
Bwiisi bu bwakya , nde wateele bayiki baandi mbila , na wasoolo kuumi na boolo mu bo , wabaluka nkuumbu bantumu .
Simoni wukaluka Petelo , Andere mpaangi yaandi , Yakobo , Yowane , Filipo , Bartelemi ,
Matayi , Toma , Yakobo mwaana Alafayi , Simoni wubakooteelaa ti Mudzeloti ,
Yuda mwaana Yakobo tumi Yuda Iskaryote , wunde waba muyarika .
Bu kakulumuka kintwaari na bo , ha kateleme ha kibeendu kya kidende , haba mpuumbu yayinene ya bayiki baandi , na mpuumbu yayinene ya baatu ba ku Yudaya dyodinso , ba Yerusalemi , ba mu teke mubu , ba Tiro na Sidoni .
Bo bayisiri mu kumuywiila , na mu kuri ti batsiinika mu mabeeru maaku . Babo baba bakwaamusu mu mampeeve mamabi batsiinika .
Mpuumbu yoyinso yaba sakaana kumubelemene , bukuri mpinu dzaba palaana mu nde , na kutsinikisa baatu bobanso .
Nde bu kasyeetele miisu myaandi kuri bayiki baandi , waleele ti : « Kiminu kuri bawelu , bukuri Kimfumu kya Nzaambi kya beenu .
Kiminu kuri bari na nzala mu lumalu , bukuri sa lwayukuta . Kiminu kuri bari mu kudila mu lumalu , bukuri sa baseye ! »
« Kiminu kuri beenu , habaana baatu balubele , balupalisa , balutuka , babele nkuumbu beenu ti yayibi , mu ntoono Mwaana muutu .
Monee kiminu mu kiluumbu kikyo , na dyeenee nkaaka , bukuri museendu weenu wamunene ku yulu . Bunubwo se bataayi ba beenu , baba yirikaana kuri babikiri . »
« Ngo kyaari kuri beenu bisina , bukuri beenu lweki na mboondulu yeenu !
Kyaari kuri beenu lweki na byabuukula lumalu , bukuri sa lwaba na nzala ! Kyaari kuri beenu luri mu kuseye mu lumalu , bukuri sa lwakoto mu bufwiiri na sa lwadila .
Kyaari kuri beenu , mbuti heki baatu bobanso baleele mamabwe mu beenu , bukuri bunubwo se bataayi ba beenu baba yirikaana kuri babikiri bampya ! »
« Ngo kasi , me nyileele kuri beenu luri mu kunywiila ti : Tyeeneenu bataatu beenu , yirikeenu mamabwe kuri bakwelubele .
Sakumunee babo bakwelubulila mampopi ; saambileenu mu ntoono babo bakwelufutukila misamu .
Mbuti muutu wukuleti mbata ha tama , lo taamba se dyakaka , na mbuti wukudzikiri na kiyuungu kyaaku , lo muhemese kaholo se na kinkuta kya mu ntulu .
Mpisi wukuloombiri kitotolo , lo muha kyo . Na mbuti muutu wukudzikiri na bitotolo byaaku , lo yaa muloombo byo ko .
Mamo ma lutiiri ti baatu baluyirikila , yirikeenu bumosi kuri bo .
Ngo beenu lubaanaa kutya babo bakoolutyaanaa , lo mu nki balutondokolo ? Bangaa-masumu se , ti batyaanaa babo bakoobatyaanaa !
Mukwongo , mbuti beenu mamabwe kuyirika kuri babo bakooluyirikilaa mamabwe , lo mu nki balutondokolo ? Bangaa-masumu se ti bunubwo bakooyirikaa !
Na mbuti beenu kusoombisaana kuri babo ba lutsimaa ti lo babvutiri , lo mu nki balutondokolo ? Bangaa-masumu se ti kusoombisaa kuri bangaa-masumu mpisi bababvutukila bwobumosi .
Ngo kasi , tyeeneenu bataatu beenu , yirikeenu mamabwe na soomboseenu kwahele kitsimi kiri ti balubvutikila . Museendu weenu sa kaba wamunene , na sa lwaba baala ba Mwa-yulu , bukuri nde wuri na mutima-bubwete , kuri bari bayaari kutoondo ko , na kuri bangaa-mutima-bubi .
Beenee na mutima wangebe bunu buri Taayi dya beenu [ se ] wuri na mutima wangebe . »
« Yaa lutsuundisa ko , mpisi luhele kuba batsuundusu . Yaa lukesele mukanu ko , mpisi bahele kulukesele mukanu . Hemeseneenu tumi beenu se baluhemesene .
Heeneenu tumi beenu se baluha . Sa baluyitikila ha mfwookolo yeenu kidiimbulu kyatswiika , kyakomo , kyanyingisa na kyasa mututu . Bukuri kidiimbulu ki ludiimbulaa beenu , kinikyo se badiimba kuri beenu . »
Nde wabweese kubateele nkuma yimayi : « Buri wafwa miisu lo neti wafwa miisu ? Boboolo lo ka babwiiri mu bulu ko ?
Kuri muyiki wubvuriri na muyikisi ko , ngo mpisi muyiki wayika kwakubwe sa kaba bunu muyikisi waandi .
Buri ye wumono kisesengu kiri mu diisu dya mbaasi yaaku , ngo wahele kumono mubaangu wuri mu diisu dya ye-meene ?
Buri ye wutsiitsa kuleele kuri mbaasi yaaku ti : " Mbaasi me , hemese me nyisila kisesengu kiri mu diisu dya ye " ; koomosoko wahele kumono mubaangu wuri mu diisu dya ye-meene ? Ye ngaa-bumpitu-bumpyoongo ! Yisileeti mubaangu wuri mu diisu dyaaku , tumi ye mono na kensekelee mu kuyisila kisesengu kiri mu diisu dya mbaasi yaaku . »
« Mukwongo , kwahele muti wamubwe , wukoobutaa bimbutu byabibi , na kwahele se muti wamubi wukoobutaa bimbutu byabibwe .
Bukuri mpisi muti kumuyaabila mu bimbutu byaandi . Bakookaba biburi mu mpaanga , bunu pe ngenge mu munsensende ko .
Muutu wamubwe koopalisaa mamabwe mu kikebulu kyakibwe kya mutima waandi ; ngo wamubi wupalisaa mamabi mu kikebulu kyaandi kyakibi , bukuri mamo mapalaa mu munwa waandi , maluula mu mutima . »
« Bukuri nki beenu lukweteele me ti : " Mfumu , Mfumu " , ngo lwahele kuyirika ma nyiluleele ?
Me nyilusoongo kifwaani kya muutu , wuri bu kiisiri kuri me , yukiri maampu maami na wumasariri :
nde wafwanikina na muutu watuunga nzo ; nde wahaka mudzuumbu , wasundusa na watuunga lufulu ha yulu tari . Mvula bu yanoko kwalaka , nyaamba yayookolo hari nzo , ngo yahele kuyibwiisa , bukuri yatuunga ntuungulu yayibwete .
Ngo kasi , wunde wuri kamayukaana , wahele kumasalila , wafwanikina na muutu watuunga nzo ha nsi na nsi , kwahele kusa lufulu . Nyaamba bu yiyookiri , hanaho nzo yibwiiri , na yawa kutsamukina . »
Yesu kamana kudzoonso maampu mamo kuri mpuumbu baatu , ha wakoto ku Kafarnawumi .
Mukuutu nkama bayongolo waba na nkutu mosi ya mutima , yaba yabeele na yeki mu kufwa .
Bu kayuka badzoonsolo mu Yesu , nde waheeke bakulu ba babakala ba Bayudayo kuri Yesu , mu kumuyingukila , mpisi kiisa kabvuukisa nkutu yiyo .
Bo bu batubuka kuri Yesu , bamuyingukila nkati mu kifiki na baleele ti : « Muutu wu wayelemene mu kuri ti ye muyirikila mamo ;
bukuri nde tiiri kaanda dyeetu , na watutuungula se na nzo-nkutukunu . »
Yesu ha kayende kintwaari na bo . Yesu kabaanaa weki bebele na nzo , mukuutu nkama bayongolo waheeke banduku baandi mu kuleele kuri Yesu ti : « Mfumu , yaa wiisa kwaandi ko , bukuri me nyahele kukuka mu kuri ti ye koto mu nzo yaami .
Mu didyo , me mwiinyee ti nyahele kuyelemene mu kwiisa me-meene ku wuri ye . Ngo leele kwaandi ntoono mosi , lo kisari kya me bwee kitsiinikini .
Mukwongo , me se nyiri muutu wuri kunsa lutumu lwa mukuutu , na me se nyiri na bayongolo bari kunsa lutumu lwa me . Me ndeelaana kuri mosi ti : " Yende " , lo weensi ; kuri wakaka ti : " Wasa " , lo wiisiri , kuri nkutu yaami ti : " Sa bumabu " , lo siiri . »
Yesu bu kayuka mamo , wamuha masiiku , na bu kasyeeteke kuri mpuumbu yaba kwemunama , waleele ti : « Me nyiluleele ti , me nyamwiini kwaami mu Isaheli , kanyi dya bumabu ko . »
Baatu babasiindikiri babo babvutuka ku nzo , bamono nkutu kuri watsiinika .
Ha mambisa haho , Yesu wayende ku bvula dimosi diri nkuumbu Nayini . Bayiki baandi na mpuumbu baatu yayinene se bayende na nde .
Mu ntaangu yi kaba weki kokosolo na mweelu bvula , mono , baba beki kweedziika muutu wafwa , mwaana ndemosi mu nguri yaandi , yaba yiri se mufwiiri . Mpuumbu yafwaana yaba kintwaari na nde .
Mfumu bu kamumono , wamubakila ngebe , na wamuleele ti : « Yaa dila ko ! »
Yesu kakokosolaa , belemini sanduku . Banati bateleme , na nde waleele ti : « Mwaa-munkuula , me nyikuleele ti siimbika ! »
Waba wafwa ha kadzakiri , na bekiri kudzoonso . Yesu ha kamubvutiri kuri nguri yaandi .
Bobanso boomo bwababwiilila , bakeembese Nzaambi , na baleele ti : « Mubikiri wamunene telemini ha kakati dya beetu ! » Na ti : « Nzaambi wiisiri mu kubakisa baatu baandi ! »
Ntoono yitariri Yesu yiyo , yatsamukina mu Yudaya dyodinso , na mu nkoonsi yoyinso .
Bayiki ba Yowane bayaabisa momanso mamo kuri nde . Yowane bu kateele boolo mu bayiki baandi ,
ha kabaheeke kuri Mfumu , mu kumufuula ti : « Ye ngo wunde wukwiisa , hoti beetu tukiinga mukimi ? »
Bu batubuka kuri Yesu , baatu babo baleele ti : « Yowane Mubotiki wutuheekiri kuri ye , nde ti : " Ye ngo wunde wukwiisa , hoti beetu tukiinga mukimi ? " »
Mu kilookolo kinikyo , Yesu watsinikisa baatu balaka baba na mabeeru , baba na bipfuumi , baba na mampeeve mamabi , na wasa kuri ti balaka baba bafwa miisu bataambula bweese bwa kwemono .
Tumi nde wabvutula kuri bo ti : « Bu lubvutuka yaabiseenu kuri Yowane mamo ma lumwiini na ma luyukiri : bafwa miisu bari mu kumono , bikata biteleme , babeele bwaasi batsyeemeke , bafwa makutu bayuka , bafwa bari mu kufuluka , na bawelu bari mu kutaambula Musamu Wamubwete .
Kiminu kuri wunde wuhele kubwa mu ntoono me ! »
Bantumu ba Yowane bamanaa kubvutuka , Yesu wabeke kudzoonso kuri mampuumbu mu ntoono Yowane ti : « Nki beenu lweensyee kumono ku nsi yankatu ? Dyaari dyanyingusu mu kiteembu ?
Heki nki beenu lweensyee kumono ? Muutu walwaata binkuta byabibwete ? Hambeti , balwaataa binkuta byabibwete , na bari mu lwambwe mu manzo ma bambyaasi bakoobaanaa .
Heki nki lweensyee kumono ? Mubikiri ? Heehe , me nyiluleele ti nde bvuriri na mubikiri .
Mu ntoono ya nde , diri dyatinu ti : " Mono , me nyiheeke munati-mukeensu waami ku mankula ma ye , nde wuyirika nzila yaaku , ku mankula ma ye . " »
« Me nyiluleele ti , mu babutuka mu bakyeetu , kwahele wubvuriri bukuutu na Yowane ; ngo wubvuriri bulesi mu Kimfumu kya Nzaambi , bvuriri bukuutu na nde .
Baatu bobanso bayukiri , na batori ba mpaku se , bamono dyo ti Nzaambi wasuunguma , na bataambula mbotokulu ya Yowane .
Ngo nkasi , Bafarisi na batina ba mangisi , babisiri maba matiiri Nzaambi mu bo , na bahele kutaambula mbotokulu kuri Yowane . »
Na ba na , « me nyiyelekese baatu ba kiseendu kimaki , na ba na bo bari bafwanikina ?
Bo bafwanikina na mwaa-baala bari badzakala ha kibeendu kya bobanso , babamosi bari mu kubikisaa kuri bakaka , baleele ti : " Beetu twasikiri nseembe mu beenu , ngo kasi beenu lwaasii kina ko ; beetu twayimbiri mikuunga mya lufwa , ngo kasi beenu lwaasii dila ko ! "
Mukwongo , Yowane wayisa , wahele kwedya byandya , na wahele kwenwa malu ; beenu luleele ti : " Nde wuri na mpeeve yayibi ! "
Mwaana muutu wayisa , wukwedya na wukwenwa ; beenu luleele ti : " Monee ngaa-lutee lwa kudya , na yaa-kinwi , nduku batori ba mpaku na bangaa-masumu ! "
Bobanso bari na madyeele , bamonaa kuri ti madyeele masuunguma . »
Mosi mu Bafarisi wateele Yesu mbila mu kudya kintwaari na nde . Nde bu kakoto mu nzo , walaambula miilu mu kudya .
Na mono , mukyeetu mosi , ngaa-masumu , waba kunsa bvula , bu kayuka ti Yesu wuri mu kudya mu nzo Mufarisi , wanata yuku dya mananaasi .
Bu kaba ha mbisa miilu mya Yesu , wabeke mu kudila na kuboloso miilu mya Yesu mu mansangasa , wayaala myo mu mfu dza mutu waandi , waminyumutina , na wakila myo mananaasi .
Mufarisi watumisini Yesu bu kamono bubwo watsima kunsa mutima ti : « Muutu wu ngo kabeeri mubikiri , nkani nketi kuyaaba mukyeetu wuri mu kumubelemene wumawu na kari , na nkya nzelu kari na yo , bukuri ngaa-masumu . »
Yesu wabvutula kuri nde ti : « Simoni , me nyiri na di nyikuleele . » Simoni waleele ti : « Muyikisi , dzoonso kwaaku . »
« Baatu boolo baba na kibiimbu kuri musoombisi-mboongo mosi . Watete waba na kibiimbu kya nkama taanu dza bidenali , ngo wakaka makuumi mataanu .
Bu baba bwa kubvutukila pe kibiimbu , nde wabahemesene boboolo . Mu boboolo babo na wubvula kumutya ? "
Simoni wabvutula ti : " Me tsimini ti wubabvuriri kuhemesene . " Yesu waleele kuri nde ti : " Ye heeri mvutu yayibwete . »
Yesu bu kasyeeteke kuri mukyeetu , ha kaleele kuri Simoni ti : « Ye wumono mukyeetu wumawu ? Me nkotirye mu nzo ye , ngo ye sii haanaa me maampa ma kuswaaka miilu ; kasi nde bolisiri miilu mya me mu mansangasa maandi , na yaariri myo mu mfu dzaandi .
Ye sii nyumutinaa me ko ; ngo kasi nde , kipilu kinkotirye me , nde wahele kuhoto mu kunyumutina miilu mya me .
Ye sii yitilaa me maasi mu mutu ko ; ngo kasi nde yitiri mananaasi mu miilu mya me .
Mu ntoono yiyo me nyileele kuri ye ti : Masumu ma nde malaka meki mahemusunu , bukuri nde soongiri ntiilu yalaka . Ngo kuri wunde wubahemisini kwantele , lo ntiilu yi kasoongo se yantele . »
Tumi Yesu waleele kuri mukyeetu ti : « Masumu maaku meki mahemusunu . »
Baba dyanaa kintwaari na nde , baleele mu bo-meene ti : « Nkya muutu wumawu wu kwehemesene na masumu ? »
Yesu wabweese kuleele kuri mukyeetu ti : « Kanyi dyaaku dikubvuukisiri ; yende mu kiyeengi . »
Ha mambisa haho , Yesu wayende mu mabvula na mu mabula , mu kwebikisa na kweyaabisa Musamu Wamubwete wa Kimfumu kya Nzaambi , na bo kuumi na boolo baba kintwaari na nde .
Kwaba se bakyeetu babamosi batsiinikini , mu mampeeve mamabi na mu mabeeru : Mariya wu bateelaa ti Madelene , mu nde mwaparidi mampeeve nsaamu mamabi .
Yowana , mukasi kisari kya kikuutu kya Erode kiri nkuumbu Kudza , Sudzane , na bakimi balaka , baba kwebabakisaana mu bi baba na byo .
Mpuumbu yayinene bu yaba yakutukina , na baatu ba mpisi bvula bari mu kwiisaana kuri Yesu , nde wata nkuma yimayi :
« Mukuni wayende ku kwenyaka nsaangi dzaandi . Bu kaba mu kwenyaka , nsaangi dzamosi dzabwa ha luteembu lwa nzila , baatu badzidyaata na banoni ba yulu badzitooto .
Dzakaka dzabwa ha yulu tari , dzamene , ngo dzakana bukuri kyototo kyo pe .
Dzakaka dzabwa ha kakati dya manseende , byabuuka ha kimosi , ngo manseende madziswetekese .
Dzakimi dzabwa ha butoto bwabubwete ; na miti bu myabuuka myabuta bimbutu ku kinkama . » Yesu ha kabweese kuleele ti : « Wuri na makutu mu kuyuka , hemese kayuka ! »
Bayiki baandi bamufuula mambangukulu ma nkuma yiyo .
Nde waleele ti : « Kuri beenu baheeri kiteesu kya kuyaaba mpaanu dza Kimfumu kya Nzaambi ; ngo kuri bakaka mu mankuma , mpisi heki baba , " bu batala , bahele kumono , na bu bayuka , bahele kubakula . " »
Mambangukulu ma nkuma yiyo ngo ma : « Nsaangi ngo maampu ma Nzaambi .
Luteembu lwa nzila ngo baatu bari , bamana kuyuka maampu , ha mambisa haho , dyabulu wiisiri , na yisiri maampu mu mitima mya bo , mu kubata kuri ti bakwiisa kusa kanyi na baba babvuukusu .
Bari ha yulu tari , ngo babo bari bu bayukiri , bataamburi maampu mu kiminu , ngo kasi bo bahele na myaansi . Bo basa kanyi mu mwaa-ntaangu mosi , ngo mu ntaangu ya nsindukulu basasukiri .
Bibwiiri kunsa manseende , ngo babo bamwaayuka , ngo minyoongi , busina na biminu bya kidziingu bikwebaswetekese mu nzila , na bahele kutubuka ku kuyele .
Bibwiiri ha butoto bwabubwete , ngo babo bayuka maampu , mu mutima wamubwe na wayirima , bamakebe , babuta bimbutu kuri banamitina . »
« Mukwongo , kuri muutu ko wuri kanamukaana mwiinda wumufukiri kisa , bunu pe wumusuusiri kunsa mbuka ; ngo kasi nde lo kumusuusa ha kitetukulu kya mwiinda , mpisi heki bakoto bamono buungi .
Bukuri , kuri kyasweeku ko , kihele kuba kyamonokono ; na kuri nsweeki ko , yihele kuba yayabakina na pwelelee .
Hango , seenee madyeele mu nyukulu yeenu ; bukuri kuri wunde wuri na kitotolo , sa bamuha ; ngo kuri wunde wahele na kitotolo , na ki katsimini kubaka , sa bamuholo na kyo . »
Nguri na bampaangi ba Yesu bayisa kuri nde , ngo basii bangusina kukokosolo nkati-nsi na nde ko , mu ntoono mpuumbu .
Bamuyaabisa ti : « Nguri ye na bampaangi ba ye bari ku mbasi , na batiiri kumono ye . »
Yesu wabvutula , waleele kuri bo ti : « Nguri me na bampaangi ba me ngo babo , bayuka maampu na bamasalila . »
Kiluumbu kimosi Yesu wanwaata mu bwaatu na bayiki baandi . Nde waleele kuri bo ti : « Tusabukeenu ku simu dya mubu . » Na bo bayende .
Bu baba mu kweyende mu mubu , Yesu wabwa tolo . Kiteembu kyamakwa kyayisa mu mubu ; bwaatu bwaba bweki dyaama , na bo beki mu nsisi .
Bu bakokosolo , basiimbila Yesu na bamuleele ti : « Muyikisi , muyikisi , beetu tufuukiri . » Bu kasiimbuka , nde waŋaŋana kiteembu na mipaku myamakwa , na byo byahoto , na kidzuunu kyamonoko .
Nde waleele kuri bo ti : « Kanyi dya beenu kuri diri ? » Bo babwiilikila boomo , bakimuka na balelesene bo na bo ti : « Bee sa nde na kari , kuri lo nde wutuma na biteembu na maampa , na byo bimutambukila ? »
Bo batubuka ku nsi bari Ngeraseno , yiri simu na simu na Ngalili .
Bu kasunduka ha nsi , muutu mosi waba na mampeeve mamabi , wayisa mu kumubwaana . Kuholosono na kidzika , nde waba wahele kwelwaata binkuta . Nde kaba dzakalaana munsa nzo ko , ngo kunsa mampeembe .
Bu kamono Yesu , wafula misaakulu myamakwa , wabwa ha busu bwa nde , na mu mbeembu yayinene nde waleele ti : « Nki ha kakati dya me na ye , Yesu Mwaana Nzaambi Mwaa-yulu ? Me nyikuyingukila , yaa kwaamisa me ko . »
Bukuri Yesu waba tuma kuri mpeeve yayibi , mu kupala mu muutu wunde . Mukwongo , mbala dzalaka mpeeve yiyo yaba musiimbaana . Baba mukaangaana mu masyeene na mu biseengu mu kumukebe ; ngo kasi lo wubitaandula . Mpeeve yayibi yiyo yaba munataana mu mansi mankatu .
Yesu wamufuula ti : « Ye nkuumbu na ? » Nde wabvutula ti : « Mukaangu » , bukuri mampeeve mamabi malaka maba makoto mu nde .
Mampeeve mamo maba yingukila Yesu , mpisi heki nde kahele kumatuma mu kweende ku lubila .
Ha teke haho , kwaba mpuumbu bangulu yayinene , yaba ku yulu mulaandu . Mo mamuyingukila mpisi kamaha miswa makoto mu bangulu babo . Yesu ha kamaha miswa .
Mampeeve mamabi bu mapala mu muutu wunde , makoto mu bangulu . Mpuumbu bangulu yabununa ku nsuku mulaandu , yabwa mu mubu , na yadyaama .
Batari ba bangulu , bu bamwiini mayirimini , bayitika na bayende kweyaabisa kunsa bvula na mu mabula .
Baatu bapala mu kumono mayirimini , bayisa kuri Yesu na bamono muutu wapariri mampeeve mamabi , walwaata , wamutsiina na wadzakala ha miilu mya Yesu . Bo bamono boomo .
Babo bamwiini mamo , babayaabisa dyaburi babvuukisiri muutu wunde , waba na mampeeve mamabi .
Baatu bobanso ba nkoonsi ya Ngeraseno , baleele kuri Yesu ti keende la na bo , bukuri bo baba beki na boomo bwalaka . Nde wakoto mu bwaatu na wabvutuka .
Muutu wapariri mampeeve mamabi , wabeke kuyingukila Yesu , mu kuri ti keba na nde ; ngo nde wamubvutula , wamuleele ti :
« Bvutuka ku nzo yaaku , na yaabisa momanso ma yirikiri Nzaambi kuri ye . » Muutu wunde wayende mu kweyaabisa kunsa bvula dyodinso , momanso mamuyirikiri Yesu .
Mu ntaangu ya bvutukiri Yesu , mpuumbu yamubwaana ; bukuri bobanso baba mukiingaana .
Na mono , muutu mosi wayisa , nkuumbu yaandi Yayiro , nde waba mukuutu nzo-nkutukunu . Bu kabwa ha miilu mya Yesu , wamuyingukila mu kweekoto mu nzo nde ,
bukuri mwaana ndemosi , wu kaba na nde wa mukyeetu , wa mvula kampe kuumi na dzoolo , waba weki mu kufwa . Yesu bu kaba mu kwekwese , mampuumbu bamusiila mfina .
Haho , mukyeetu mosi waba kwepalaana makila mu kiteesu kya mibvu kuumi na myoolo , nde wamana lubaku lwaandi lwolunso mu myooko mya bangaanga , ngo ti mosi yasii bangusina kumutsiinikisa ko .
Bu kakokosolo ku mambisa , nde wabelemene heengu dya kiyuungu kya Yesu , na ha nsi na nsi , mbeeru makila kupala yawa .
Yesu waleele ti : « Na belemini me ? » Bobanso batuna , na Petelo waleele ti : « Muyikisi , mampuumbu mari mu kukusiila mfina na makusweeteke . »
Ngo Yesu waleele ti : « Muutu belemini me , bukuri me nyaabiri ti mpinu dzipariri mu me . »
Mukyeetu kamonaa ti bamuyaabiri , wayisa kuri wukwetekete , wabwa ha busu bwa Yesu , waleele ha busu bwa baatu bobanso , mu nkya ntoono nde kamubeleminye , na dyaburi nde katsiinikini ha nsi na nsi .
Yesu waleele kuri nde ti : « Mwaana me wa mukyeetu , kanyi dyaaku dikubvuukisiri . Yende mu kiyeengi . »
Yesu bu kaba wakiri mu kudzoonso , muutu mosi wafumuna ku nzo mukuutu nzo-nkutukunu , waleele ti : « Mwaana ye mwaafwa , yaa bweese kukwaamisa kwaandi muyikisi ko . »
Yesu bu kayuka , wabvutula kuri nde ti : « Yaa ba na boomo ko , sa dini kanyi , nde beebvuukiri . »
Bu batubuka ku nzo , nde kasii ha miswa ko ti , muutu ti mosi kakoto , ha yulu wuni Petelo , Yowane , Yakobo , na taayi na nguri ba mwaana .
Bobanso baba dilaana na baba nyoongaana mu ntoono mwaana . Yesu waleele ti : « Yaa ludila ko , bukuri mwaana wahele kufwa , ngo wuri tolo . »
Ngo baatu bamusiila munsiku , bu baba bayaari ti wafwa .
Yesu bu kakwaata kooko kwa mwaana , wabikisa , waleele ti : « Mwaana , siimbika ! »
Kiluunsi kya mwaana kyabvutuka mu nde , na ha nsi na nsi , nde wateleme . Yesu watuma ti bamuha bya kudya .
Taayi na nguri ba nde bakimuka . Ngo Yesu wabadika ti yaa baleele kuri muutu ti mosi ko , mamo mayirimini .
Yesu wakutukisa bo kuumi na boolo , wabaha mpinu na lutumu ha yulu mampeeve momanso mamabi , na mu kwebuka mabeeru ,
wabasindika mu kwebikisa Kimfumu kya Nzaambi , na mu kwetsinikisa [ babeeru ] .
Nde waleele kuri bo ti : « Yaa lunata kitotolo ti kimosi ko mu nzila , ti luboto , ti nkangala , ti mpa , ti mboongo . Yaa luba se na binkuta byoolo mu muutu mosi ko .
Mu nzo yilukoto , dzakalee mumwo natee ku lupala .
Babo babisa kulutaambula , lubaana lupala mu bvula didyo , lo kubulee fuunda diri mu bitaambi byeenu , mpisi kiba kimbaangi mu bubi bwa bo . »
Bu bayende , baluta mu mpisi bula mu kweyaabisa Musamu Wamubwete , na kwebuka baatu mwomunso .
Erode , mutumi nkoonsi bu kayuka momanso mayirimini , waba weki dunga , bukuri babamosi baba leelaana ti : « Yowane wafulukiri mu bafwa . »
Bakaka ti : « Eliya wamonikini . » Bakimi ti : « Mosi mu babikiri ba bakulu wafulukiri . »
Ngo Erode waleele ti : « Yowane , me nyamutabiri mutu . Heki wunde na wu nyiri mu kuyuka me misamu mya bubwo ? » Nde wasaka mu kumumono .
Bantumu bu babvutuka , bayaabisa kuri nde momanso ma bayirikiri . Yesu wabaholo na wayende na bo ku lumperi , ku teke bvula di bakooteelaa ti Betesayida .
Mampuumbu bu bayaabila , bamunama . Nde wamataambula , wabeke kumadzoonsolo mu ntoono Kimfumu kya Nzaambi , na watsinikisa baba na nzala butsiina .
Bwiisi bubaanaa bweki yila , bo kuumi na boolo bakokosolo , na baleele kuri nde ti : « Bvutula mpuumbu , mpisi heki baatu beende , mu mabula mari bebele , na mari mu manseke , basaka ha baba na babaka bya kudya , bukuri hamaha , turi ku nsi yankatu . »
Ngo nde wabaleele ti : « Baheenee beenu-meene bya kudya ! » Bo babvutula ti : « Mampa mataanu kitsu na bansu boolo turi na byo . Sa ti , kuri ti twesuumba byandya bya baatu bobanso ba tumi . »
Kwaba kampe mafuunda mataanu ma babakala . Yesu kuri bayiki baandi ti : « Badzakisee mu makabu , [ kampe ] ma makuumi mataanu mu mpisi dyo . »
Bo basa bubwo , badzakisa baatu bobanso .
Bu kaholo mampa mataanu na bansu boolo , watala ku yulu , wasakumuna byo , wabukuna , na waha kuri bayiki mu kukabula kuri mpuumbu .
Bobanso badya na bayukuta . Bakutukisa bitsuri byasaariri : mitooto kuumi na myoolo .
Kiluumbu kimosi , Yesu waba saambilaana ha lumperi , na bayiki baandi se baba kintwaari na nde . Nde wabafuula ti : « Mampuumbu makweleele ti me na nyiri ? »
Bo babvutula ti : « Babamosi ti : ye ngo Yowane Mubotiki ; bakaka ti : Eliya ; na bakimi ti : mosi mu babikiri babakulu wafulukiri . »
Nde wafuula kuri bo ti : « Heki beenu ti me na ? Petelo wabvutula , waleele ti : Ye ngo Kiristo dya Nzaambi . »
Nde wabaŋaŋina , wabadika ti yaa baleele kuri ti mosi ko .
Nde wabweese kuleele ti : « Mwaana muutu yelemini kumono mpasi dzalaka , bakulu ba babakala , bakuutu ba bangaanga-nzaambi na batini ba mangisi sa bamuyekele , na kumudzusa , tumi mu kiluumbu kyabitatu kafuluka . »
Nde wabweese leele kuri bobanso ti : « Mbuti muutu tiri kunama me ha mambisa , lo katuna nyutu ya nde-meene , kenata kuruwa dyaandi mpisi kiluumbu , na kenama me .
Mpisi wutiiri kubvuukisa kidziingu kyaandi , lo sa kakidziimbisa ; ngo kasi wunde wudziimbisa kidziingu kyaandi mu ntoono me , lo sa kakibvuukisa .
Mukwongo , nkya ndaandu yiri na muutu mu kubaka nsi yansiina , ngo nde-meene dziimbiri bunu pe fwiiri ?
Mpisi wunde wuba na nsoni mu me , na mu Maampu maami , lo Mwaana muutu se sa kaba na nsoni mu nde , ha kakwiisa mu nkeembu yaandi , ya Taata na ya bambasi .
Ngwanwa me nyiluleeriri ti , babamosi mu bateleme hamaha , bafwa ko , natee bakiri kumono Kimfumu kya Nzaambi . »
Biluumbu kampe mpoomo byalutiri ha mambisa ma maampu mamo , [ tumi ] Yesu kaholaa Petelo , Yowane na Yakobo wanaaka na bo ku yulu mulaandu mu kwesaambila .
Mu ntaangu yi kaba saambilaana , kidziri kyaandi kyayiinga nzelu , na kinkuta kyaandi kyaba kyeki kyahembeke na kiseme bunu nseremi .
Na mono , baatu boolo baba dzoonsaana na nde . Baatu babo ngo Moose na Eliya ,
bapalikiri kunsa nkeembu , na baba dzoonsolaana mu nyendukulu yaandi yaba yeki yirima ku Yerusalemi .
Hanaho , Petelo na bambaasi baandi baba beki kunsa tolo twamusundu . Ngo bu basiimbuka bamono nkeembu yaandi na baatu boolo bateleme kintwaari na nde .
Mu ntaangu yi baba beki hambikisa , Petelo waleele kuri Yesu ti : « Mfumu , buri bwabubwete ti tubeenee haaka . Beetu tutuunga misaampu mitatu : mosi kuri ye , mosi kuri Moose , na mosi kuri Eliya . » Ngo Petelo waba wahele kuyaaba ma kaba leelaana .
Bu kaba wakiri mu kudzoonso mamo , tuti dyayisa na dyabafuka kunsa mposi . Bo bamono boomo mu ntaangu yibakoto kunsa tuti .
Mbeembu yapala kunsa tuti , yaleele ti : « Wumawu ngo Mwaana waami , wu nyiri nyasoolo , muywiileenu ! »
Mbeembu bu yayukukuna bubwo , Yesu waba weki kuba nde-kaka . Bo bawura lusuku , na mu ntaangu yiyo , bo basii yaabisa kuri muutu ntoono ti mosi ko , mu ma bamwiini .
Bu basunduka ku mulaandu , kiluumbu kyanama , mpuumbu yayinene yayisa mu kumubwaana .
Na mono , muutu mosi kunsa mpuumbu wabikisa , waleele ti : « Muyikisi , me nyikuyingukila mu kusyeetele kisoosi ha yulu mwaana me , bukuri wunu nde nyiri na nde .
Mono , mpeeve mosi bu yimusiimba , lo hanaho nde bekiri kufula . Mpeeve yimunyingisa mu makwa , na fula dipala mu munwa , yimubamisa na yahele kutya kumupatula .
Me nyingukiryee bayiki ba ye mpisi bapalisa mpeeve yiyo , ngo basii bangusinaa ko . »
Yesu wabvutula , waleele ti : « Ha ! Kiseendu kyahele na kanyi , na kyawumuka . Natee mantaangu makwe me nyiba bele , na me nyikuunda beenu ? Twaala mwaana waaku hamaha ! »
Mwaana kabaanaa weki kokosolo mpeeve yamutuba ha nsi na yamunyingisa . Yesu waŋaŋana mpeeve yayibi , na watsinikisa mwaana , na wamubvutula kuri taayi dyaandi .
Baatu bobanso bamono nkimukunu mu bunene bwa Nzaambi . Bobanso bu baba kimukaa mu momanso ma yirikiri Yesu , nde waleele kuri bayiki baandi ti :
« Yirikee kuyuka maampu mamama : Mwaana muutu weki ba wayekulu mu myooko mya baatu . »
Ngo bo baba bahele kubakula maampu mamo , mambangukulu maba masweeku , mpisi heki bahele kumabakula , na bo baba bataana kumufuula musamu wunde .
Nkalikisi dzabwa ha kakati dya bayiki mu kuyaaba , kari na bvuriri bukuutu mu bo .
Ngo Yesu bu kabakula bitsimi byaba mu mitima mya bo , ha kaholo mwaa-mwaana , wamutelemese ha teke nde ,
na waleele kuri bo ti : « Mpisi wunde wutaambula mwaa-mwaana wu mu nkuumbu ya me , lo me kataamburi ; na mpisi wunde wutaambula me , lo wunde wampeeke kataamburi . Bukuri wunde wu bvuriri bulesi ha kakati dya beenu , lo nde ngo mukuutu . »
Yowane wabaangula mbeembu , waleele kuri Yesu ti : « Muyikisi , beetu tumwiinyee muutu mosi , wukwebingisa mampeeve mamabi mu nkuumbu ye ; na beetu tumudikiryee , bukuri nde wahele kweyende kintwaari na beetu . »
Yesu wabvutula kuri nde ti : « Yaa lumudika ko , bukuri wunde wahele na kitaatu mu beenu , lo wuri kintwaari na beenu . »
Mu ntaangu yiri ti biluumbu bya nde , bya kunaanguka ku yulu bi tubukiri , Yesu wakaanga kitsimi kya kweende ku Yerusalemi .
Nde wasindika binati-mukeensu ku mankula maandi . Bu bayende mu nzila , bakoto mu bula bu mosi bwa bari Samariya , mu kubweeyese nkotulu yaandi .
Ngo kasi , babisa kumutaambula , bukuri nde waba talisa dya ku Yerusalemi .
Bayiki baandi , Yakobo bo na Yowane bamonaa bubwo , baleele ti : " Mfumu , ye tiiri ti beetu tuloombo mbaawu ya ku yulu , yisunduka na yibayoko ? "
Yesu kasyeetuka kuri bo , wubaŋaŋini .
Bo ha bayende ku bula bukimi .
Bu baba kweyendaa mu nzila , muutu mosi waleele kuri Yesu ti : « Me sa nyenama ye mpisi ku wukweende . »
Yesu waleele kuri nde ti : « Mibaku miri na miduku , na banoni ba yulu bari na madzaansa ; ngo kasi Mwaana muutu wahele na ha kasuusa muutu . »
Yesu waleele kuri wakaka ti : « Nama me » , ngo nde waleele ti : « [ Mfumu , ] mpa miswa me nyedziikeeti taata . »
Nde wamuleele ti : « Hemese bafwa bedziika bafwa baaku bo-meene . Ye ngo wuri , yende weyaabisa Kimfumu kya Nzaambi . »
Mukimi waleele ti : « Mfumu , me sa nyakunama , ngo mpeeneeti miswa , me nyeyaabisa kuri bari ku nzo yaami . »
Yesu waleele kuri nde ti : « Muutu habaanaa wakwaata kikokolo mu kutsaba nseke , ngo wubweese kukebekele ku mambisa , lo wahele kuyelemene mu Kimfumu kya Nzaambi . »
Ha mambisa haho , Mfumu wasoolo baatu bakimi , makuumi nsaamu [ na boolo ] , na wabasindika boolo-[boolo ] ku mankula ma nde , mu mpisi bvula na mpisi kibeendu , ku kaketi kweende nde-meene .
Yesu waleele kuri bo ti : « Bya kutolo munsa nseke byalaka , ngo bangaamba bantele . Ngo loombee kuri ngaa-nseke , kaheeke bangaamba bakweetolo nseke yaandi . »
Yendeenu ! Mono , me nyiluheekiri bunu baala ba bimeeme ha kakati dya bango-mbulu .
Yaa lunata kimpokoro kya mboongo ko , nkangala pe , masapaatu pe , na muutu mboto kuha pe mu nzila .
Mu nzo ngo nzo yi lukotiri , lo leele mbeti ti : " Kiyeengi kiba mu nzo yi ! "
Na mbuti mu mwo muri mwaana wa kiyeengi , lo kiyeengi kya beenu sa kyaba ha yulu nde ; mbuti pele , lo sa kyabvutuka kuri beenu .
Dzakilee mu nzo yiyo , dyeenee na nweenee bya bo , bukuri kisari wuri na miswa mu kutaambula mufutu waandi . Yaa lupala mu nzo mosi , mu kweekoto mu yakaka .
Mu bvula ngo bvula di lukotiri , bu balutaambiri , lo dyeenee byandya bi baluha ,
tsinikisee babeeru bari haho , na bayaabisee ti : « Kimfumu kya Nzaambi kikokisiri kuri beenu . »
Mu bvula ngo bvula di lukoto , mbuti bahele kulutaambula , bu luri mu kupala mu manzila ma dyo , leele ti :
« Na fuunda dya bvula diri mu bitaambi byeetu , tulukubukila . Ngo yaabeenu ti Kimfumu kya Nzaambi kikokisiri .
Me nyileele kuri beenu ti , mu kiluumbu kikyo , sa babvula kuseembe bvula didyo ti na Sodoma . »
« Kyaari kuri ye Koradzi ! Kyaari kuri ye Betesayida ! Bukuri mbuti bimaangu byayirimini kuri beenu , ngo byayirimini ku Tiro na Sidoni , nkani na kidzika bo balweeti matsaaka , na kuyoolo lufuta , nkani baketi yiinga madyeele .
Mukwongo , mutsuundu wa beenu sa kabvula makwa , ti na wa Tiro na Sidoni .
Heki ye Kafarnawumi , buri natee ku yulu , ye wuba wadzaangusu ? Natee ku nsuku lubila , ye wusunduka . »
« Wunde wuluywiila , lo me kaywiiriri ; na wunde wulunyaafuna , lo me kanyaafuni ; ngo wunde wunyaafuna me , lo waheeke me kanyaafuni . »
Makuumi nsaamu [ na boolo ] babvutuka mu kiminu na baleele ti : « Mfumu , na mampeeve mamabi matutumuminye mu nkuumbu yaaku ! »
Yesu waleele kuri bo ti : « Me mbee mono Satana bunu nseremi , yiyisikiri ku yulu na yibwiiri !
Mono , me nyaluheeri lutumu mu kudyaata banyoko na bangeenge , na mpinu dzodzinso ha yulu mutaatu ; kuri kitotolo ti kimosi ko , kilumonoso mpasi .
Hango , yaa lumono kiminu , mu kuri ti mampeeve mamabi malutumumina ; ngo kasi monee kiminu mbuti mankuumbu meenu matinima mu mayulu . »
Mu kilookolo kinikyo , Yesu wakeembe [ mu ] Mpeeve Yangisi na waleele ti : « Me nyikudumusa , Taata , Mfumu ya ku yulu na ya ha butoto , bukuri bangaa-madyeele na bangaa-nyaabulu , ye wabasweeke misamu mimyo , ngo wayaabisa myo kuri mwaa-baala bantele . Bunubwo Taata , ye bubwo watiiriri ti buba ha busu bwaaku .
Me Taata wampa byobinso . Kuri muutu ti mosi wuyaari Mwaana , mbuti ka Taata ko . Kuri se muutu ti mosi wuyaari Taata , mbuti ka Mwaana ko , na kuri wunde wuri Mwaana tiiri kamuyaabisa . »
Tumi bu kasyeeteke kuri bayiki baandi , wabaleele ha bo-bakaka ti : « Kiminu kuri miisu mimyo mikwemono ma lukwemono beenu . »
Me nyileele kuri beenu ti : « Babikiri na bambyaasi balaka baba batya kumono , ma lukwemono beenu , ngo basii mono ko ; na kuyuka ma lukweyuka beenu , ngo basii kuyuka ko . »
Mono , muyikisi mangisi mosi wateleme mu kukotoso Yesu mu nsindukulu , waleele ti : « Muyikisi , me nki nyelemini kusa , mu kubaka kidziingu kyahele manunu ? »
Yesu wamufuula ti : « Nki byatinu mu mangisi ? Buri ye wuri mu kutaanga ? »
Nde wabvutula , waleele ti : « " Tya Mfumu Nzaambi yaaku mu mutima waaku ndemunso , mu muheebulu waaku ndemunso , mu makwa maaku momanso , na mu dyeele dyaaku dyodinso . " Na ti : " Tya mbaasi yaaku bunu ye-meene . " »
Yesu wamuleele ti : « Ye heeri mvutu yayibwete . Sa bubwo , na ye sa waba na kidziingu . »
Ngo muyikisi mangisi mu kusaka buungu mu nde-meene , wabweese kufuula Yesu ti : « Heki mbaasi me ngo na ? »
Yesu wamubvutula ti : « Muutu mosi wanangukini ku Yerusalemi , mu kukulumuka ku Yeriko . Ha lukesu , nde wabwa ha myooko mya bangaa-bumfuna , bo bamuholo na byobinso bi kaba na byo , bamutuuta nkuba na basaa mutabula ngaambu .
Mu kinkuma , ngaanga-nzaambi mosi , waba kulumuka mu nzila yiniyo . Bu kamumono , wakeenge nzila na waluta .
Kisari kya Nzo-nzaambi kimosi se bunubwo , wayisa kutubuka ha kibeendu kinikyo , bu kamumono nde se wakeenge nzila .
Ngo Musamariya mosi , waba mu budyeengi , watubuka hari muutu wunde . Bu kamumono , wamubakila ngebe .
Bu kakokosolo , wayitila maasi na malu mu maboko maandi , na wakaanga mo . Ha kamuteeteke ha yulu mpuunda ya nde-meene , na wamunata ku nzo banzeense ya kufutila , ku kamubukisa .
Bwiisi bu bwakya , Musamariya waholo bidenali byoolo , waha kuri wukoosalaa mu nzo banzeense , na wamuleele ti : " Bakisa muutu wu , tumi bweeri ha nyibvutuka , me nyikufuta mipata mi wubweese kusalila ha yulu mimyo . " »
Yesu wafuula : « Heki mu ye , mu bo batatu babo , lo na wuri mbaasi muutu wunde wabwiiri mu myooko mya bangaa-bumfuna ? »
Muyikisi mangisi wabvutula ti : « Wunde wamubakiri ngebe . » Yesu wamuleele ti : « Yende , ye se weyirika ma bubwo . »
Bu baba mu nzila , Yesu wakoto mu bula bumosi , na mukyeetu mosi , nkuumbu Malata , wamutaambula .
Nde waba na kibusi kimosi , kiri nkuumbu Mariya , [ kiri ] kaholaa dzakiri ha miilu mya Mfumu , mu kuyuka maampu maandi .
Ngo kasi , Malata waba mutele-mutele mu ntoono bisalu byalaka . Bu kayisa , waleele ti : « Mfumu , ye wahele kunyoongo , mu kumono ti kibusi kya me wayekekele me bisalu ? Muleele kabakisa me . »
Mfumu wabvutula kuri nde ti : « Malata , Malata , ye wunyoongo na wukwekangara mu myalaka .
Kitotolo kimosi kitsu kiri mufunu . Mariya sooriryee kikuuku kibvuriri bubwete , kiri lo bahele kumuyusula na kyo . »
Yesu waba saambilaana ha kibeendu kimosi . Bu kamana kusaambila , mosi mu bayiki baandi wamuleele ti : « Mfumu , yikisa beetu bwa kusaambikila bunu bwayikisa se Yowane kuri bayiki baandi . »
Nde wabaleele ti : « Habaanaa lusaambila , lo luleelaa ti : " Taata , hemese nkuumbu yaaku yiduma ; hemese kimfumu kyaaku kiisa .
Tuha byandya byeetu bya kiluumbu , mpisi tsuku .
Tuhemesene masumu meetu , bukuri beetu-meene se tukoohemisinaa mpisi watuyirikila dyadibi ; na yaa tunata mu nsindukulu ko . " »
Yesu wabweese kubaleele ti : « Na mu beenu wuri kabaanaa wuri na mbaasi , ngo wiisiri kuri nde kakati dya butsuku , mu kumuleele ti : " Mbaasi me , soomboso me mampa matatu ,
bukuri mbaasi mosi , fumuni ku budyeengi wiisiri kuri me , ngo nyahele na kya kumuha . "
Heki mbuti mbaasi mvutu kumuheele munsa nzo ti : " Yaa kwaamisa me ko , mu lumalu mweelu weki wakaangu , na me na baala baami tweki ha yulu mbuka , me lo nyahele kubweese kusiimbika mu kuha ye mampa . "
Me nyiluleele : Ti hayuku , nde wahele kusiimbika mu kumuha mu kuri ti mbaasi yaandi , lo nde sa kusiimbika , mu kumuha bikari na nzala byo bukuri wuri mu kunamitina kuloombo kwahele nsoni .
Hango , me nyiluleele ti : " Loombeenu sa baluha ; sakeenu sa lwadzuukila ; komboteenu sa baludzibukila .
Bukuri mpisi wuloombaa wutaambulaa , wusakaa wudzuukilaa , kuri wukomboto sa bamudzibukila .
Nkya taayi mu beenu , diri mwaana kamuloombaana nsu , nde ha kibeendu kya nsu kumuha nyoko ?
Bunu pe kamuloombaana diiki nde kumuha ngeenge ?
Ngo habaanaa beenu , luri na mutima-bubi , luyaari kuha bitotolo byabibwe kuri baala beenu , lo dyaburi Taayi dya ku yulu kahele bvula kuha Mpeeve Yangisi kuri babo bamuloombo ? »
Yesu waba palisa mpeeve yayibi ya bubaba yaba mu muutu . Mpeeve yayibi bu yapala , baba dyadzoonso , na mampuumbu ma baatu makimuka .
Babamosi mu bo , baleele ti : « Mu Beledzebule , mfumu mampeeve mamabi , nde kari mu kwebingisila mampeeve mamabi ! »
Bakaka mu kumukotoso mu nsindukulu bamuloombo kidiimbu kya ku yulu .
Ngo nde bu kayaaba bitsimi bya bo , wabaleele ti : « Mpisi kimfumu kiri baatu bakwenwaana bo na bo , lo kyo kusa kubwa ; na baatu bari nzo mosi babaanaa bakwenwaana bo na bo , lo nzo yibwiiri .
Mbuti Satana wuri mu kunwaanisa nde-meene , lo kimfumu kya nde dyaburi kinamitina kuba ? Beenu lo luleele ti mu Beledzebule me nyiri mu kwebingisila mampeeve mamabi .
Mbuti me mu Beledzebule nyiri mu kwebingisila mampeeve mamabi , heki baala ba beenu , mu na bari mu kwebingisila ? Hango-nkuumbu , bo sa baba batsuundisi ba beenu .
Ngo mbuti mu muleembu Nzaambi [ me ] nyiri mu kwebingisila mampeeve mamabi , haho lo Kimfumu kya Nzaambi ki mwaakwiisa kuri beenu . »
« Habaanaa ngaa-makwa wuri na binwaanunu byakuka , wuri mu kukebe nzo , lo bitotolo byaandi byakebu kwakubwe .
Ngo mbuti wubvuriri makwa na nde wiisiri , na wumubwiisiri , lo wumuhoriri na binwaanunu bi kabee wasikikila , na kaburi bitotolo bi kamuhoriri na byo . »
« Wunde wahele kuba kintwaari na me , lo mutaatu me ; na wunde wahele kukutikisa kintwaari na me , lo wuri mu kutsamukisa . »
« Habaanaa , mpeeve yayibi yipariri mu muutu , lo yikweluta mu bibeendu byahele maampa , mu kwesaka ha kawuuma ; na mbuti yahele kubaka , [ haho ] yileele ti : " Me mvutukiri mu nzo yaami , mumwo mu mbee nyapala . "
Na yo buyiisiri yimwiini ti nzo yeki yakoombolo na yasa bunkete ;
haho yo yikweende mu kuholo mampeeve nsaamu makimi , mabvuriri bubi na nde , mu kwiisa kukoto na kudzakala mu nzo yiyo . Mbeelu yampotulu ya muutu wunde , lo yeki yibvuriri bubi ti na yatete . »
Yesu bu kaba mu kuleele mamo , mukyeetu mosi kunsa mpuumbu wabaangula mbeembu , wamuleele ti : « Kiminu kuri mukyeetu wanata yimi dya ye , na wakunwiisa mabeene . »
Nde wabvutula ti : « Kiminu lo kibvuriri kuri babo bayukaa maampu ma Nzaambi na bamasalilaana ! »
Mampuumbu bu maba makutukina , Yesu wabeke mu kuleele ti : « Kiseendu kimaki , kiseendu kyakibi . Kiri mu kusaka kidiimbu . Ngo kwahele kidiimbu ki baha kuri kiseendu ki , mbuti kiri kya Yona ko .
Mukwongo , bunu bwaba Yona , kidiimbu kuri bari Ninive , bunubwo se buba Mwaana muutu mu kiseendu kimaki .
Mbyaasi ya mukyeetu ya ku baanda , sa kateleme mu kiluumbu kya mutsuundu , kintwaari na baatu ba kiseendu kimaki , na sa kabakesele mukanu , mu bukuri nde wafumuni mu manto ma butoto , mu kwiisa kuyuka madyeele ma Solomo . Ngo mono , wuri hamaha bvuriri na Solomo .
Mu kiluumbu kya mutsuundu , babakala ba ku Ninive sa bateleme kintwaari na kiseendu kimaki , na sa babakesele mukanu , bukuri bo bayiingiri madyeele mu nyikusulu dza Yona ; ngo mono , wuri hamaha bvuriri na Yona ! »
« Kuri muutu ko wuri kanamukaana mwiinda , wumusuusiri kunsa kisweekulu , [ bunu pe kunsa kisa ] . Ngo kasi lo kumusuusa ha yulu kitetukulu kya mwiinda , mpisi heki bakoto , bamono buungi .
Diisu ngo mwiinda nyutu . Mbuti diisu dya ye dyaditsiina , lo nyutu ye yoyinso yiri kunsa buungi . Ngo mbuti diisu dya ye dyabeele , lo nyutu ye yiri kunsa mampimbisi .
Hango , sa madyeele mpisi buungi buri mu ye buhele kukituka mampimbisi .
Ngo mbuti nyutu ye yoyinso yiri kunsa buungi , na yahele ti na mwaa hari mampimbisi , lo yoyinso sa yaba kunsa buungi , bunu bu haanaa mwiinda buungi kuri ye . »
Yesu kamana kudzoonso , Mufarisi mosi wamuteele mbila mu kwedya ku nzo nde . Nde bu kakoto wadzakala mu kudya .
Mufarisi wakimuka mu kumono ti Yesu wahele tekesele kuswaaka myooko mu kudya .
Mfumu waleele kuri nde ti : « Mu lumalu , beenu Bafarisi , lutsyeemisaa mbasa na lukoombo ku mbasi , ngo kasi beenu-meene kunsa-kati lwaluula mu kwiibi na mu bubi .
Beenu biwulu ! Wunde wayirikiri ku mbasi , buri wahele kuyirika se kunsa-kati ?
Hango , heenee mu kikabu kuri bawelu bibyo biri munsa mbasa na lukoombo , tumi byobinso biba byatsyeeme kuri beenu . »
« Ngo kyaari kuri beenu Bafarisi , bukuri beenu luhanaa kikuuku kyakuumi kya binkoolo biri nkuumbu hedwosemo , na pegano , na kya binkoolo bya bitsuumbu-bitsuumbu . Ngo kasi beenu lukwenyaafuna nsungumunu na ntiilu bya Nzaambi . Bibyo beenu luketi kusalila , kwahele kunyaafuna byakaka . »
« Kyaari kuri beenu Bafarisi , bukuri beenu lutiiri kwedzakala mu bibeendu byatete mu manzo mankutukunu , na kuri ti beeluha mamboto mu bibeendu bya bobanso .
Kyaari kuri beenu , bukuri luri bunu mampeembe mahele kuyabakana , mari baatu badyaata ha yulu mo kwahele kuyaaba . »
Muyikisi mangisi mosi wabvutula , waleele kuri Yesu ti : « Muyikisi , wubaanaa wuleele mamo , lo beetu se ye wuri mu kutuka . »
Yesu wabvutula ti : « Kyaari kuri beenu se , bayikisi ba mangisi . Bukuri beenu lukwetetekile baatu matsulu maleme mu kunata , ngo beenu-meene lwahele kubelemene matsulu mamo ti mu muleembu mosi .
Kyaari kuri beenu , bukuri lukwetuunga mampeembe ma babikiri , koomosoko bataayi ba beenu babadzusiri .
Hango beenu se luri bambaangi , na lumono kiminu mu biyiriki bya bataayi beenu ; bukuri bo ngo baba kubadzusa , na beenu ngo lutuunga mampeembe .
Hango-nkuumbu madyeele ma Nzaambi maleele ti : " Me sa nyabaheekele babikiri na bantumu ; na bo sa badzusa babamosi , na kukwaamisa bakaka " ,
mpisi heki kiseendu kimaki kifuta makila ma babikiri matsaamukini , kuholosono ku bayirikiri nsi ,
kuholosono mu makila ma Abele natee mu makila ma Dzakariya wu badzusiri ha kakati dya dziku na nzo yangisi . Heehe , me nyiluleele kuri beenu ti kiseendu kimaki sa kyafuta momanso mamo .
Kyaari kuri bayikisi ba mangisi , bukuri beenu lwayusiri fungula dya nyaabulu , beenu-meene lwahele kukoto , na batiiri kukoto , beenu lubakakisila . »
Yesu bu kapala mu nzo yiyo , bayikisi ba mangisi na Bafarisi babaandika kumubakila nkesi dza makwa , na kumudzoonsolo mu misamu myalaka ,
na kwemutekele myeete mu kumubaka mu mipala mu munwa waandi .
Mu mantaangu mamo , mafuunda ma baatu makutukina , mu kiteesu kiri babamosi bakwedyaata mu yulu bitaambi bya bakaka . Yesu wabeke kudzoonso dyatete kuri bayiki baandi ti : « Seenee madyeele mu ntoono lufunusu lwa Bafarisi , ngo bumpitu-bumpyoongo bwa bo .
Kuri kyasweeku ko , kihele kuba kyamonokono ; na kuri nsweeki ko , yihele kuba yayabakina .
Hango-nkuumbu , momanso ma luri lwaleele kunsa mampimbisi , sa bamayuka kunsa buungi ; na ma luri lwadzoonsolo mu mamfuundu kunsa ntari sa babikisa mo ku yulu miluri . »
Banduku baami , me nyileele kuri beenu ti : « Yaa lubata bari badzusaana nyutu , ha mambisa haho bahele na ki babweese kusa .
Me nyilusoongo wunde wuluyelemini kubata . Bateenu wunde wuri kamana kudzusa , wuri na lutumu lwa kutuba ku lubila . Heehe , me nyiluleele ti bateenu wa bubwo . »
« Buri bakooyarika maseke mataanu , mu mipata myoolo ko ? Ngo kuri ti dimosi mu mo diri Nzaambi wadidzimbukina ko .
Na mfu dza mutu weenu , dzodzinso dzataangu . Yaa luba na boomo ko ; beenu lubvuriri ndaandu ti na maseke malaka ! »
« Me nyileele kuri beenu ti , mpisi wunde wutaambula me ha busu bwa baatu , lo Mwaana muutu se sa kamutaambula , ha busu bwa bambasi ba Nzaambi .
Ngo wunde wutuna me ha busu bwa baatu , lo sa bamutuna ha busu bwa bambasi ba Nzaambi . »
« Mpisi wuleele ntoono yayibi mu Mwaana muutu , lo sa bamuhemesene ; ngo kasi wunde wusaana Mpeeve Yangisi , lo bamuhemesene ko . »
« Mu ntaangu yibalunata mu manzo mankutukunu , na ha busu bwa batsuundisi na bangaa-lutumu , lo yaa luba na boomo ko , ti buri lukalila manyutu meenu , bunu pe nki luleele ;
bukuri Mpeeve Yangisi sa kaluyikisa , mu kilookolo kikyo mamo mayelemene mu kuleele . »
Muutu mosi mu mpuumbu waleele kuri Yesu ti : « Muyikisi , leele kuri mpaangi me , mpisi tukaba masaala . »
Yesu wabvutula kuri nde ti : « Muutu wu , na wasuusiri me mu kuba nzoonsi , bunu pe mukabiri masaala ma beenu ? »
Yesu waleele kuri bo ti : « Taleenu na seenee madyeele mu mpisi kiteesu kya ntiki-mboongo , bukuri ti hayuku muutu waluula mu busina , lo kidziingu kya nde kyahele kukaangama mu bitotolo bi kari na byo . »
Yesu wabateele nkuma yimayi ti : « Muutu mosi wa kisina waba na manseke mapalisiri bimbutu byalaka .
Nde watsima kunsa mutima ti : " Buri nyisa , bukuri nyahele na kibeendu ki nyisuusa bimbutu byaami ? "
Tumi waleele : " Me bumabu nyisa . Me nyitsaamuna matalaka ma nyiri na mo , mpisi ntuunga mabvuriri bunene , na nkutukisa masaangu momanso na bitotolo byaami .
Tumi nyeki leele kuri muheebulu waami ti : Muheebulu waami , ye wuri na bitotolo byalaka byawuunguku mu mibvu myalaka . Sa wuuma kwaaku , dya , nwa na sa munkeembu . "
Ngo Nzaambi wamuleele ti : " Ye kiwulu , mu butsuku buubu ye bee fwiiri . Heki bi mwaakutukisa bibyo bya na biba ? " »
« Bunubwo se buba mu muutu wukutukisaa busina mu ntoono nde-meene , na wahele kusaka busina mu ntoono Nzaambi . »
Yesu waleele kuri bayiki [ baandi ] ti : « Hango-nkuumbu , me nyiluleele ti : yaa lwenyoongo mu ntoono kidziingu ko , mu bi ludya , na mu ntoono nyutu , mu bi lulwaata .
Bukuri kidziingu kibvuriri ti na byandya , na nyutu yibvuriri ti na binkuta .
Talee binkwaaka : Byo bikookunaa ko , bikootolaa ko ; byahele na binzangala , na matalaka , kasi Nzaambi koobadiisilaa , ngo beenu lubvuriri mufunu na bo !
Nani mu beenu , wuri mu minyoongi myaandi , lo bangusini kunonono kidziingu kyaandi , mwaa-kwantele ? »
« Hango mbuti lo lwahele kubangisina ti mwaa kitotolo kyantele , dyaburi lukwenyoongo mu byakaka ?
Taleenu bu kwebuukula bifulu bya manseke : byo byasala ko , bya tuunga ko ; ngo kasi , me nyiluleele ti : Solomo , kunsa nkeembu yaandi yoyinso , kasii lwaata bunu kitiiti ti kimosi mu byo ko .
Ngo mbuti Nzaambi wulwiikaa bitiiti bya manseke , biri lumalu biri , ngo bweepari babitubiri ku muduku wa mbaawu , lo dyaburi nde kahele kubvula kulwiika beenu , baatu bari kanyi mwaa-dyantele !
Ngo yaa lwesaka bi ludya na bi lunwa ko , na yaa lweba na minyoongi ko ;
bukuri byobinso bibyo bangooyi ba nsi yimayi bakwebisaka . Ngo kasi Taayi dyeenu yaari ti , beenu luri na nzala bibyo .
Bvulee kasaka Kimfumu kyaandi , tumi bibyo baluha ha yulu haho . »
Yaa ba na boomo ko mwaa-mpuumbu , bukuri Taayi dyeenu wamwiini ti bwabubwete mu kuluha Kimfumu .
Yarikeenu bitotolo byeenu , na kabuleenu kuri bawelu ; yirikeenu bimpokoro bya mboongo byahele kufuuka , na sweekeenu ku mayulu , busina bwahele kuwa . Kukwo kuri ngaa-kwiibi lo wahele kukokosolo , na bisekisi byahele kudya .
Bukuri , haho ha sweeku busina bweenu , hanaho se haba mutima weenu .
« Kaangee misweele myeenu , na namukee miinda myeenu .
Beenee bunu baatu bari mu kukiingila mfumu yaaku , mu ntaangu yi kafumuna ku makweele , mpisi heki bu katubukiri na kombitiri , bo bamudzibukiri mu mawasu .
Kiminu kuri bisari bibyo biri , Mfumu ha kakwiisa wubatangisini kuri bari naana . Mu ngwanwa me nyiluleele ti : nde sa kalwaata kinkuta kya kusalila , sa kabadzakisa mpisi badya , na sa kayooko mu kwebasiila byandya .
Mbuti mu kitulu kyabyoolo bunu pe kyabitatu , nde kakwiisa kubatangusina kuri bari naana , lo kiminu kuri bo ! »
« Ngo yabee dyo ti , mbuti ngaa-nzo kooyaabaa kilookolo ki kwiisa ngaa-kwiibi , nkani lo katala ko ti bamubula na nzo .
Ngo beenu se , beenee bayirima , bukuri lwahele kuyaaba mu nkya kilookolo Mwaana muutu kakwiisa . »
Petelo wafuula ti : « Mfumu , nkuma yiyo , mu beetu teeriri yo , hoti mu baatu bobanso ? »
Mfumu waleele : « Nkya kisari kyakwiikama na kyalubuka , kiri mfumu wumuha lutumu ha yulu bisari bya mu nzo yaandi , mu kubaha byandya mu ntaangu yayelemene ?
Kiminu kuri kisari kikyo , kiri mfumu ha kakwiisa , wumumwiini kuri wuri mu kusa bubwo .
Ngwanwa me nyiluleele ti , sa kamusuusa mu kukebe bitotolo byaandi byobinso .
Ngo mbuti kisari kikyo wutsima kunsa mutima waandi ti : " Mfumu yaami wuri mu kudziingila mu kwiisa " ; na baandikiri kulata bisari bya babakala na bya bakyeetu , na kwedya na kwekolo malu ;
lo mfumu kisari kikyo sa kiisa mu kiluumbu kiri nde wahele kumukiingila , na mu kilookolo kiri nde wahele kuyaaba . Sa kamubinga , na sa kabwiilila maseembu kintwaari na bahele kukwiikama . »
« Kisari kimwaayaaba kutya kwa mfumu yaandi , ngo wahele kuyirima , bunu pe wahele kusa bunu buri kutya kwa nde , lo sa bamusyooso nkwaasulu dzalaka .
Ngo kasi kisari kiri kyahele kuyaaba , ngo kayirikiri mari nde yelemini kubwiilila nkwaasulu , lo kumulata mwaa-kwantele . Kuri wunde wu bari baha byalaka , sa bamuloombo byalaka ; na kuri wunde wu bari basiimbisa byalaka sa bamuloombo bibvuriri . »
« Me nyayisiri mu kutuba mbaawu ha butoto , na me ntiiri nkani yeki yanamusu .
Me nyiri na mbotokulu yi bambotoko , na me nyiri mu kubingikila nkani habee yiyirima mu mawasu . »
« Buri beenu bu lutsima ti me nyatweesi kiyeengi ha butoto ? Pele , ngo kasi me nyiluleele ti nkabunu .
Mukwongo , mu lumalu sa kuba bari bataanu mu nzo mosi , lo bakabumini kuri batatu betelemisi kitaatu mu boolo , na boolo mu batatu .
Nkabunu sa dziba kuri lo taayi telemisi kitaatu mu mwaana wa mubakala , na mwaana wa mubakala se mu taayi ; nguri mu mwaana wa mukyeetu , na mwaana wa mukyeetu mu nguri , nguri mulumi mu mukasi mwaana , na mukasi mwaana mu nguri mulumi . »
Yesu wabweese kuleele kuri mampuumbu ti : « Ha lukoomonaa beenu , tuti ditoombokiri ku dyaamunaa ntaangu , hanaho beenu luleelaa ti : " Mvula bee yinokini " , na bunubwo se bukooyirimaa .
Na mbuti kiteembu kikwiisikila dya ku sude , beenu luleelaa ti : " Lolo bee kubee mwiini " , na bunubwo se bukooyirimaa .
Beenu luri bangaa-bumpitu-bumpyoongo ! Beenu luyaaba kubakula kinzeri kya butoto na yulu ; ngo kasi ntaangu yimayi beenu lwahele kuyaaba kubakula ? »
« Buri beenu luri , bitsimi kutsuundisa pe mu beenu-meene , mu kumono mamo masuunguma ?
Mukwongo , lubaanaa lukweende ku muyalu na wunde wu luri lwabakana , lo saka bu luyukisina na nde ha lwakiri mu nzila , mu kubata kuri ti kakukooko ha busu bwa mutsuundisi , na mutsuundisi kakuyakisa mu myooko mya muyongolo , na muyongolo kakusoko mu boroko .
Me nyileele kuri ye ti , ye wuri mpalila mumwo ko , natee wakiri kufuta mwaa-mupata wampotulu . »
Mu ntaangu yiyo , baatu bayisa kuri Yesu mu kumuyaabisa mamo mayirimini mu bari Ngalili , bari Pilato kabadzusaana , ha kasaangiri makila ma bo na ma bibulu byaha mu kikabu .
Nde wabvutula , waleele kuri bo ti : « Beenu bu lutsima ti bari Ngalili babo , bukuri bamwiini mpasi , bo babvuriri masumu ti na baatu bobanso bari Ngalili ?
Pele , me nyileele kuri beenu ti , mbuti beenu luyiingiri madyeele ko , lo beenu-banso se sa lwafwa bunu bo .
Heki bo kuumi na mpoomo , babwiirikiri nzo ku Silowa baba fwa , beenu bu lutsima ti bo baba babvuriri lumvuki ti na baatu bobanso bari Yerusalemi ?
Pele , me nyileele kuri beenu ti , mbuti beenu luyiingiri madyeele ko , lo beenu-banso se sa lwafwa bunu bo . »
Yesu wabweese kuta nkuma yimayi : « Muutu mosi wakuna mungenge munsa nseke yaandi ya bviinya , ngo bu kayisa mu kusaka bimbutu mu nde wahele kubaka .
Nde waleele kuri kisari kya bviinya ti : " Mono , mibvu myeki mitatu me nyiri mu kwiisa kusaka bimbutu mu mungenge wumawu , ngo nyahele kubaka . Hango , mutabula kwaandi , bukuri wuri mu kukala butoto kwa buunu . "
Kisari wabvutula kuri nde ti : " Mfumu , muhemeseeti mu mubvu wu , natee me nyimuhaka mu teteke na nziika bitiiti ,
kampe lo bee butiri bimbutu mu mantaangu makwiisa ; mbuti pele tumi wamutabula . " »
Yesu waba yikisaana mu nzo-nkutukunu mu kiluumbu kya mpuumunu .
Mono , munumwo mwaba mukyeetu mosi , wuri kipilu kya mibvu kuumi na mpoomo , waba na mpeeve yamusa kipfuumi , kuri nde wakoromo na wahele kubangisina kusuunguma .
Yesu bu kamumono , wamuteele mbila na wamuleele ti : « Mukyeetu , ye kuulukiri mu kipfuumi kyaaku . »
Nde wamutetekele myooko , na hanaho , nde wasuunguma na wabeke kukeembese Nzaambi .
Ngo mukuutu nzo-nkutukunu wabaka nkesi , bukuri Yesu watsinikisi mubeeru mu kiluumbu kya mpuumunu . Nde waleele kuri mpuumbu ti : « Turi na biluumbu bisaamunu bi tuyelemini kusala . Wasamee mu biluumbu bibyo , mu kutaambula butsiina , nkani ka mu kiluumbu kya mpuumunu ko . »
Mfumu wabvutula kuri nde , waleele ti : « Beenu bangaa-bumpitu-bumpyoongo , buri mpisi muutu mu beenu mu kiluumbu kya mpuumunu , kakoonyangunaa ngoombo yaandi ko , bunu pe mpuunda ko mu kidiilulu na kweemunwiisa maampa ?
Ngo mwaana Abalaami wa mukyeetu wumawu , wuri Satana wabee wamukaanga bikonyi , mu mibvu kuumi na mpoomo , buri habee lo kumunyaanguna pe mu kiluumbu kya mpuumunu ? »
Yesu bu kaleele mamo , bataatu ba nde bobanso bafwa nsoni ; ngo mpuumbu yakeembe mu momanso mankimukunu ma kaba yirikaana .
Yesu ti : « Kimfumu kya Nzaambi kyafwanikina na nki ? Na nki me nyitsitsa kukifwanikisa ?
Kyafwanikina na lusaangi lwa muti wuri nkuumbu sinapi , luri muutu kaholaana , kunini munsa munyaka waandi . Bu lumenini lweki muti , na banoni ba yulu bakwiisa kutuunga madzaansa kunsa bimpaala byaandi . »
Yesu wabweese kuleele ti : « Na nki me nyifwanikisa Kimfumu kya Nzaambi ?
Kyo kyafwanikina na lufunusu luri wa mukyeetu kaholaana saangiri na fufu dyakuka bisa bitatu , natee ku ditoomboko dyodinso . »
Yesu waba kwelutaana mu mabvula na mu mabula , na wukweyikisa kuri wuri mu kweende ku Yerusalemi .
Muutu mosi wumufuula ti : « Mfumu , buri lutaangu lwa baatu babvuuka mwa-lwantele ? » Yesu waleele kuri bo ti :
« Nwanikinee mu kukoto mu mweelu wasweeteme , bukuri me nyiluleele ti , balaka sa basaka kukoto , ngo ka babangusina ko . »
« Mu ntaangu yiri ngaa-nzo , mwaateleme na mwaakaanga mweelu , haho beenu lubaandika kuteleme ku mbasi , na kukomboto ha mweelu , na kuleele ti : " Mfumu , wutudzibukila . " Nde bu kabvutula sa kaleele kuri beenu ti : " Me nyahele kuyaaba beenu kari ba kuri ! "
Haho , beenu lubaandika kuleele ti : " Beetu twadiiri ha busu bwa ye , na ye wayikisiri mu manzila ma beetu . "
Nde sa kabweese kuleele kuri beenu ti : " Me nyahele kuyaaba beenu kari ba kuri . Sasikeenu ha teke me , beenu lukwesalilaa kunsa bubayi ! "
Kukwo kuba bidilu na nkweetulu miinu , mu ntaangu yilumono beenu Abalaami , Isaki , na Yakobe , na babikiri bobanso mu Kimfumu kya Nzaambi ; ngo kasi beenu balutubiri ku mbasi .
Baatu balaka bafumuna ku este na ku weste , ku node na ku sude , sa biisa badzakala mu kudya mu Kimfumu kya Nzaambi .
Na mono , basyeelele sa batekesele , na batekesele sa basyeelele . »
Mu kilookolo kikyo , Bafarisi babamosi bakokosolo kuri Yesu na bamuleele ti : « Yisika ha , weende kwaaku , bukuri Erode tiiri kudzusa ye . »
Yesu wabvutula kuri bo ti : « Bu luri mu kweende leelee kuri mubaku wunde ti : " Mono , me nyiri mu kwebingisa mampeeve mamabi , na nyiri mu kwetsinikisa babeeru lolo di , na bweepari , na mu kiluumbu kya bitatu lo me meeni . "
Ngo me nyelemini kunama nzila yaami lolo di , bweepari na mbasi bweepari , bukuri bwahele kuyelemene ti mubikiri kahele kufwiila ku Yerusalemi .
Yerusalemi , Yerusalemi , ye wudzusaa babikiri , na wudzusila mu matari babo babaheeke kuri ye . Mantaangu makwe me nyaba nyatya kwaandi kukutukisa baala ba ye , bunu bu fukaa nguri nsusu baala baandi kunsa mapaapu , ngo kasi beenu lusii tya ko .
Mono , nzo yeenu bee bayiyekiri . [ Ngo ] me nyileele kuri beenu ti , ka lubweese kumono me ko , natee [ kutubuka kilookolo ] ki luleele beenu ti : " Kaba wasakumunu wunde wukwiisa mu nkuumbu ya Mfumu ! " »
Kiluumbu kimosi kya mpuumunu Yesu wayende kwedya ku nzo mosi mu bakuutu ba Bafarisi . Bo baba mukuketaana .
Mubeeru manyaanga mosi waba wateleme ha busu bwa nde .
Yesu wabaangula mbeembu waleele kuri bayikisi ba mangisi na Bafarisi ti : « Buri kuri na miswa mu kubuka mubeeru mu kiluumbu kya mpuumunu hoti pele ? »
Ngo ba baba bawura ! Yesu wamuholo , wamutsinikisa na wamubvutula .
Yesu waleele kuri bo ti : « Na mu beenu , wuri mwaana bunu pe ngoombo yisonokaa munsa bulu , mu kiluumbu kya mpuumunu , wahele kwemutoombolo mu mawasu ? »
Bo basii bangusina kuha mvutu mu mimyo ko .
Yesu kamona baatu , babatumisini ku munkeembu , bakwesoolo bibeendu byatete , nde wata nkuma yimayi kuri bobanso , wabaleele ti :
« Habaanaa muutu wukuteeriri mbila ku makweele , lo yaa kala kibeendu kyatete ko , mu kubata kuri ti muutu walukiinsu wubvuri na ye , wukateeriryee , kamana kutubuka ,
wunde wuluteeriryee mbila beenu boolo kaleele kuri ye ti : " Muha kibeendu " , na haho ye wubaandika kumono nsoni , mu kwedzakala ha kibeendu kya mpotulu .
Habaanaa bakuteeriri mbila , weendaana , dzakala lwaaku ha kibeendu kya mpotulu , mpisi heki wunde wukuteeriryee mbila kakuleele ti : " Nduku yaami , naaka ha yulu ha ; haho ye wuba mu nkeembu " , ha busu bwa bobanso badzakala na ye mu kudya .
Mukwongo mpisi wunde wadzaangusa nde-meene , sa bamukulula , na mpisi wunde wukuluka nde-meene sa bamudzaangisa . »
Yesu waleele kuri muutu wunde wamuteeriri mbila ti : « Wubaanaa wuyirika mubuluku bunu pe ndiilu ya nsinsika , yaa teele banduku baaku mbila ko , na bampaangi baaku , na ba mu kaanda , na bambaasi bisina mu kubata kuri ti bo se bwee bakuteeriri mbila , na bakubvutukila ma yirikiryee .
Ngo kasi , habaanaa wuyirika mbwaanunu baatu , lo teele bawelu , bari na bipfuumi , babeele miilu na bafwa miisu .
Na ye sa ba mu kiminu bukuri , bo babaka bya kubvutula kuri ye ko . Mukwongo , ye sa taambula byo , ha ba mfulukulu ya basuunguma . »
Mosi mu baba balaambula miilu mu kudya , bu kayuka mamo , waleele kuri nde ti : « Kiminu kuri wunde mbasi-tsuku wudya mbyandya mu Kimfumu kya Nzaambi . »
Yesu waleele kuri nde ti : « Muutu mosi kayirikaana ndiilu yayinene ya nsinsika , wateele baatu balaka mbila .
Nde waheeke kisari kyaandi , mu kilookolo kya ndiilu , mu kweleele kuri ba kateeriri mbila ti : " Wasee , bukuri byobinso byeki byayirima . "
Bobanso , mu kitsimi kimosi , babaandika kubaka mpengumunu . Watete waleele kuri nde ti : " Me nyasuumbiri nseke , na nyelemini kweeyimono , wumpemisene . "
Wakaka waleele kuri nde ti : " Me nyasuumbiri bakasi bataanu na balumi bataanu ba bangoombo . Me ntiiri kwebatsitsikila , wumpemisene . "
Mukimi waleele ti : " Me nyakweeriri mukasi , nyiri na bwa kwisikila ko . "
Kisari bu kabvutuka , wayaabisa mamo kuri mfumu yaandi . Hanaho , ngaa-nzo wabaka nkesi , waleele kuri kisari ti : " Pala mu mawasu , yende mu bibeendu na mu manzila ma bvula , twaala hamaha bawelu , bari na bipfuumi , bafwa miisu , babeele miilu . "
Kisari waleele : " Mfumu , ma tuminyee ye ma mwaayirima ; ngo kwakiri bibeendu . "
Mfumu waleele kuri kisari ti : " Yende mu manzila na mu mpaangu , kwiikisa baatu mu kukoto mpisi heki nzo me yiba yaluula .
Mukwongo , me nyiluleele ti : kuri muutu ti mosi ko , mu baatu ba mbeeri nyateele mbila wudya byandya bya me . " »
Mampuumbu malaka maba kweyende kintwaari na Yesu mu nzila . Yesu bu kasyeeteke waleele kuri mo ti :
« Mbuti muutu wukwiisa kuri me , ngo wahele kubele taayi dyaandi , nguri , mukasi , baala , bampaangi na bibusi na kidziingu kya nde-meene , lo kari mbeele muyiki me ko .
Wunde wuhele kunata kuruwa dyaandi , na kunama me ha mambisa , lo kari mbeele muyiki me ko .
Na mu beenu , wuri habaanaa wuri na nzala kutuunga nzo yadzaangama , wahele kutekeseleeti kudzakala mu kutambikisa bya kusuumba , kari wuri na bwa kuyimanana ?
Mu kubata ti ha lumbisa lwa kutuunga lufulu , na wahele kubangisina kuyimana , bobanso batala babaandika kumusiila munsiku ,
na kuleele ti : " Muutu wumawu wabaandikiri kutuunga , ngo wahele kubangisina kuyimana . "
Bunu pe , nkya mbyaasi yikweende ku mudziingu , mu kwenwaanisa mbyaasi yikimi , ngo waheleeti kudzakala na kutambikisa , kari mu mafuunda nkuumi ma baatu , lo wakuka , mu kwebwaana mbyaasi yakaka yiri na mafuunda ma kuumi moolo ma baatu yiri mu kwiisa munwaanisa ?
Mbuti kari bubwo ko , hakakiri la , lo heekiri mumonikisi mu kusaka bwa kusiila kiyeengi .
Hango nkuumbu , mpisi wunde mu beenu wuhele kubisa byobinso bi kari na byo , lo kari mbeele muyiki me ko . »
« Mungwa wa mubwete ; ngo mbuti weki wabudzuubulu , lo mu nki bamubvutukila nyeke ?
Lo wahele bweese kuyelemene ti mu butoto , ti mu buumbu ; lo kumulooso ku mbasi . Hemese wunde wuri na makutu ma kuyuka , kayuka . »
Batori ba mpaku bobanso na bangaa-masumu bakokosolo kuri Yesu mu kumuywiila .
Bafarisi na batini ba mangisi bamunguta na baleele ti : « Muutu wumawu wukwetaambula bangaa-masumu na wukwedya kintwaari na bo . »
Nde wabateele nkuma yimayi , waleele ti :
« Nkya muutu mu beenu , habaanaa wuri na nkama bimeeme , ngo dziibisiri kimosi mu byo , lo wahele kusisa makuumi wa na wa ku nsi yankatu , na weensi ku kweesaka kya dziimbila natee wukidzuukiri ?
Bu kayidzuukiri , wukiteetikiri ha yulu maheembu maandi na wuri na kiminu .
Bu kabvutukiri ku nzo , teeriri banduku na bambaasi , na wubaleeriri ti : " Keembee kintwaari na me , bukuri me dzuukiri kimeeme kyaami kyabee kyadziimbila . "
Me nyiluleele ti , bwobumosi , kiminu sa kyabvula mu mayulu mu ntoono ngaa-masumu mosi wuyiingiri madyeele ti na mu makuumi wa na wa basuunguma , bahele na nzala nyiingulu madyeele . »
« Bunu pe nkya mukyeetu wuri habaanaa wuri na mipata kuumi , ngo kadziimbisiri mupata mosi , lo wahele kunamuka mwiinda , na kukoombolo nzo mu kusaka nde mu bunkete , natee ku kamudzuukiri ?
Bu kamudzuukiri , teeriri banduku na bambaasi na kuleele ti : " Keembe kintwaari na me , bukuri me dzuukiri mupata wubee nyadziimbisa . "
Bwobumosi , me nyiluleele ti , kuri kiminu , ha busu bwa bambasi ba Nzaambi , mu ntoono ngaa-masumu mosi wuyiingiri madyeele . »
Yesu wabweese kuleele ti : « Muutu mosi waba na baala boolo .
Wubvuriri bulesi mu bo , waleele kuri taayi ti : " Taata , ha me kikuuku kya lubaku kya me ! " Taayi wabakabula bya mbakulu bya kidziingu .
Biluumbu byalaka bu byaluta , wubvuriri bulesi wayarika bya nde byobinso , wayende ku nsi ya la . Wamana kubvuka lubaku lwaandi , mu kidziingu kya mawaamba .
Bu kamana lubaku lwaandi lwolunso , nzala ya makwa yayisa mu nsi yiyo , na nde wabaandika kutikila .
Wasa kimbaasi na mosi mu bangaa-nsi yiyo , na muutu wunde wamuheeke ku manseke ma nde mu kwediisila bangulu .
Nde waba na nzala kuyukuta mu byandya bya bangulu , ngo wumuha nde pe .
Wakoto mu kwetsima nde-meene na waleele ti : " Bangaamba ba taata balaka bari na byandya bya buukula , kasi me nyiri mu kufwa mu nzala hamaha .
Me ntelemaana , bvutukiri kuri taata na nyemuleele ti : Taata , me nyasii masumu kuri Nzaambi na kuri ye .
Me nyahele kubweese kuyelemene ti banteele mwaana ye . Hololo me bunu mosi mu bangaamba baaku ! "
Nde bu kateleme , wayende kuri taayi dyaandi . » « Bu kaba wakiri la , taayi dyaandi wamutalila , wamono ngebe kunsa mutima , nde wadzumuna , wadumukina mwaana mu nkiingu , na wamunyumutina .
Mwaana waleele kuri nde ti : " Taata , me nyasii masumu kuri Nzaambi na kuri ye . Me nyahele kubweese kuyelemene ti banteele mwaana ye . "
Taayi waleele kuri bisari byaandi ti : " Mawasu , twaalee dzweele dibvuriri bubwete , na mulwiike dyo , mulwiikee se lungele mu kooko , na masapaatu mu miilu .
Twaaleenu mwaana ngoombo watoloko , mudzusee na tusee munkeembu ,
bukuri mwaana me wumawu , wabee wafwa , ngo bweesiri kuba wamwooyo , wabeeri wadziimbila , ngo bweesiri kumonoko . " Bo babeke kukeembe . »
« Mwaana waandi wa mukuutu waba ku manseke . Bu kabvutuka , wakokosolo bebele na nzo , wayuka baatu bari mu kuyimbila na kukina .
Nde wateele mosi mu bisari , na wasaka kuyaaba bibyo ka byaba nki .
Nde waleele kuri nde ti : " Mpaangi ye mwaakwiisa , ngo taayi dya ye kadzusiri mwaana ngoombo watoloko , bukuri nde taambiri mwaana kuri wamutsiina . "
Nde wabaka nkesi na wabisa kukoto . Taayi dyaandi wapala na wamuyingukila .
Nde wabvutula na waleele kuri taayi ti : " Mono , mibvu myalaka me nyiri mu kusalilaa ye , me nyahaakuri lutumu ti lumosi lwa ye ko . Na ye wakiri kumpa pe , ti mwaa-mwaana ntaba , mpisi me tsa munkeembu na banduku baami .
Ngo kasi mwaana ye wu , wumeenye kwebvuka lubaku lwa ye lwa kidziingu , bo na bakyeetu ba biyala , ye mwaamudzusila mwaana ngoombo yatoloko . "
Taayi waleele kuri mwaana ti : " Mwaana waami , ye wuri na me mu mantaangu momanso , byobinso bya me bya ye !
Bu bee bwayelemene mu kusa munkeembu na kumono kiminu , bukuri mpaangi ye yi wabee wafwa na bweesiri kuba wamwooyo ; wabee wadziimbila ngo bweesiri kumonoko ! " »
Yesu wabweese kuleele kuri bayiki baandi ti : « Muutu mosi wa kisina waba na mukebi ; bafuunda mukebi kuri nde ti wuri mu kwebvuka lubaku lwa nde .
Bu kamuteele , waleele kuri nde ti : " Nki mo , me nyiri mu kuyuka mu ye ? Tangumisa bi wuri mu kukebaa , bukuri ye wubweese kubikebe ko . "
Mukebi waleele kunsa mutima waandi ti : " Nki nyisa , bukuri mfumu yaami weki yisila me , mu kisalu kya kukebe lubaku lwaandi . Kuhata manseke , me nyiri na makwa ko ! Kusa luloombo , me nyiri na nsoni !
Me nyaari ma nyiyirika , mpisi heki , ha banyisila mu kisalu kya kukebe , baatu bataambula mu manzo ma bo . "
Nde wateele mosi-mosi mu baba na bibiimbu bya mfumu yaandi ; nde wafuula kuri watete ti : " Kibiimbu kya kikwe , ye wuri na kyo kya mfumu me ? "
Nde wabvutula ti : " Midungulu nkama mya maasi . " Nde wamuleele ti : " Holo mukaanda waaku , dzakala , tina mu mawasu ti makuumi mataanu . "
Tumi kuri wakaka nde waleele ti : " Kibiimbu kya kikwe ye wuri kyo ? " Nde wabvutula ti : " Matsaaka nkama ma masaangu . " Nde wamuleele ti : " Holo mukaanda waaku , tina ti makuumi mpoomo . "
Mfumu wasiika mukebi wunde wuri na bubayi , bukuri waba walubuka mu kusalila bubwo . Mukwongo , baala ba ntaangu yimayi , babvuriri kulubuka , mu mitariri kiseendu kya bo-meene , ti na baala ba buungi . »
Ngo me nyiluleele ti : « Sakee banduku , mu busina bwa bubayi , mpisi heki mu ntaangu yiri lweki tikila , bo balutaambula mu nzo ma bibvu ngo bibvu .
Wunde wakwiikama mu myantele , wuri wakwiikama se mu myaminene ; wunde wuri na bubayi mu myantele , wuri na bubayi se mu myaminene .
Ngo mbuti , beenu lwahele kuba bakwiikama mu busina bwa bubayi , lo na mbasi-tsuku wuluha busina byangwanwa ?
Na mbuti lwahele kuba bakwiikama mu byaŋani , lo na wuluha bya beenu-meene ? »
« Kuri kisari kya mu nzo , kiri lo sariri bamfumu boolo ko . Mukwongo , nde lo sa kabele wamosi na kutya wakaka , bunu pe , sa kakaangama mu wamosi na kunyaafuna wakaka . Ka lutsiitsa kusalila Nzaambi na kusalila se busina ko . »
Bafarisi batiiri mboongo , baba yukaa momanso mamo , na basiila Yesu munsiku .
Nde waleele kuri bo ti : « Beenu lukwesoongo ha busu bwa baatu ti lwasuunguma , ngo kasi Nzaambi yaari mitima mya beenu . Mukwongo , bibyo biri baatu bamono ti byadzaangama , ha busu bwa Nzaambi biri byanyaafuna . »
« Mangisi na babikiri byaba natee mu ntaangu ya Yowane ; ngo kuholosono haho natee lu , Musamu Wamubwete wa Kimfumu kya Nzaambi wuri wayaabusu ; na mpisi muutu wusalila makwa mu kukoto .
Dibvuriri kuleenge ti yulu na butoto biluta , ti na kuri mwaa mpita mosi ya Mangisi yiyaaluka . »
« Mpisi bakala dibinga mukasi waandi , na kweeriri mukimi , lo nde teeri kimpala . Na wunde wukweele mukyeetu wuri mulumi mwaamubinga , lo teeri kimpala . »
« Kwaba mubakala mosi wa kisina , waba kwelwaataa binkuta byabibwete na byantaalu yalaka . Mpisi kiluumbu nde waba yirikaa munkeembu nkati wamubwete .
Bebele na nde , kwaba muwelu mosi nkuumbu yaandi Ladzaro , nyutu yaandi yaba yaluula mu mamputa .
Nde waba na nzala kuyukuta , mu bibyo bisonokaa ku nsuku taabala dya wa kisina ; ngo kasi , bambwa se , kusa kwiisa kuheende mamputa ma nde .
Muwelu wayisa kufwa , na bambasi bamunata ha nkata Abalaami . Wa kisina se wafwa na bamudziika .
Ku nsi ya bafwa , wa kisina bu kaba wuri mu kubama , wasyeetele miisu ku yulu na watalila Abalaami ku la , na Ladzaro ha nkata yaandi .
Nde wateele Abalaami , waleele ti : " Taata Abalaami , bakila me ngebe , na heeke Ladzaro , mpisi katsuuba nto muleembu waandi mu maampa , na kaboloso ludima lwa me , bukuri me nyiri mu kubama kunsa milaka mya mbaawu . "
Abalaami waleele kuri nde ti : " Mwaana me , baambuka mwooyo ti ye wataamburi byabibwe bya ye , ha wabee mu bumwooyo , na Ladzaro nde se wamwii manyoongi . Ngo mu lumalu , nde wuri mu mboondulu hamaha , kasi ye wuri mu kubama .
Ha yulu haho se , kuri beenge dyadinene diri ha kakati dya beenu na beetu , kuri heki batiiri kuyisika hamaha mu kuluta kuri beenu , lo bahele kubangisina ; na kwahele se bwa kuyisikila kukwo , mu kusabuka kuri beetu . " »
« Wa kisina waleele ti : " Me nyikuyingukila , taata , mpisi ye wumuheeke ku nzo taayi dya me ,
bukuri me nyiri na bampaangi bataanu kukwo , mpisi keende kabalubula , kuri heki bo se bahele kwiisa , ku kibeendu kya mbamusunu kimaki . "
Abalaami wamuleele ti : " Bo bari na Moose na babikiri , baywiila babo . "
Nde wabvutula ti : " Pele , taata Abalaami , mbuti muutu nangukini kuri bafwa , na weensi kuri bo , lo sa bayiinga madyeele . "
Abalaami wamuleele ti : " Mbuti bo bahele kuywiila Moose na babikiri , lo ti hayuku muutu fulukiri mu bafwa , lo bamutambikila ko . " »
Yesu waleele kuri bayiki baandi ti : « Diri dya mpasi ti , kuhele kuba misamu mi bwiilila baatu mu masumu ; ngo kyaari kuri wunde wuba mpwaani yi mikwiisikila .
Lo bubvuriri bubwete mu nde , ti bamukaanga nguku-tari mu nkiingu yaandi , na bamutuba mu mubu , ti na kuba mpwaani ya mbwiilulu mu masumu , kuri mosi mu mwaa-bilesi bimabi .
Seenee madyeele beenu-meene ! » « Mbuti mpaangi yaaku bwiiri mu masumu , lo museembe ; na mbuti nde yiingiri madyeele , lo muhemesene .
Mbuti siiri masumu kuri ye , mbala nsaamu mu kiluumbu , na mbala nsaamu nde wiisiri kuri ye , na wukuleeriri ti : " Me nyinyoongo " , lo muhemesene . »
Bantumu baleele kuri Mfumu ti : « Wutubweese kanyi ! »
Mfumu waleele ti : « Mbuti beenu luri na kanyi , diri bunu lusaangi lwa muti sinapi , nkani habeeri lo luleeriri kuri muti sikomore wu ti : " Taabuka na yende wemene mu mubu " , lo nde ketyee kulutambukila . »
« Na mu beenu , habaana wuri na nkutu yiri mu kutsaba nseke , bunu pe kwekebe bibulu , ngo bu kafumini ku manseke nde wumuleeriri ti : " Wasa mu mawasu , dzakala dya " ?
Buri lo kari , nde kumuleele ti : " Lambikila me byandya , lwaata kinkuta , nsiila byandya , natee me mana kudya na kunwa , tumi ye se dya na kunwa ko ? "
Buri lo nde ntoondikiri nkutu bukuri yirikiri ma bamutuminye ?
Bwobumosi seenee kuri beenu , bu lumeeni kuyirika momanso ma balutuminyee , lo leelee ti : " Beetu bankutu bahele mufunu , beetu ma tuyirikiryee mani ma tubeeri twayelemene kuyirika . " »
Yesu bu kaba mu nzila mu kweende ku Yerusalemi , walutila ha kakati dya Samariya na Ngalili .
Bu kakoto mu bula bu mosi , babeeru ba bwaasi kuumi bamubwaana , na bo bateleme kimamanga na nde .
Bo batoombolo mbeembu , baleele ti : « Yesu , Muyikisi , bakila beetu ngebe . »
Bu kamono , waleele kuri bo ti : « Yendeenu lwelusoongo manyutu meenu kuri bangaanga-nzaambi . » Ngo bu baba mu kweyende , bo bamono ti beki batsyeeme .
Mosi mu bo , bu kamono ti mwaatsiinika , wabvutuka , na wabeke kwekeembese Nzaambi , mu mbeembu yadzaangama .
Nde wabwa , kuri watsuka busu ha miilu mya Yesu , na wabvutula matoondo kuri nde . Muutu wunde waba Musamariya .
Yesu wabvutula , waleele ti : « Buri kari bo kuumi batsyeemikinye ko ? Ngo bawa , kuri bari ?
Buri kusii baanaa babvutukiri mu kukeembese Nzaambi ko , ha yulu wunu munzeense wumawu ?
Tumi Yesu waleele kuri nde ti : " Teleme , yende ; kanyi dyaaku dikubvuukisiri . »
Bafarisi bamufuulaana ti nkya ntaangu Kimfumu kya Nzaambi kikwiisa ? Yesu wabvutula kuri bo , waleele ti : « Kimfumu kya Nzaambi ka kikwiisa kuri bakimono mu miisu ko ,
ka baleele ko ti : " Kyoki hamaha ! " Bunu pe ti : " Kyoonii kunii ! " Mukwongo Kimfumu kya Nzaambi kiri ha kakati dya beenu . »
Tumi nde waleele kuri bayiki ti : « Biluumbu sa biisa , biri beenu sa lwaba na nzala kumono ti kimosi , mu biluumbu bya Mwaana muutu ; ngo ka lumumono ko .
Sa baluleele ti : " Wuri kunii ! " [ bunu pe ti : ] " Wuri hamaha ! " Yaa lweende ko , yaa lunama ko .
Bunu bu serimaa nseremi kuri yiha buungi kuholosono ku nto yulu yamosi natee ku yakaka , bunubwo se buba Mwaana muutu [ mu kiluumbu kya nde ] .
Ngo nde yelemini kutekesele kumono mpasi dzalaka , na kuba kuri ti , baatu ba kiseendu kimaki bamuyekiri .
Ngo bunu bwaba mu biluumbu bya Nowa , bunubwo se buba mu biluumbu bya Mwaana muutu .
Baatu badya , banwa , bakweele na bakweelese natee mu kiluumbu kya kotiri Nowa mu bwaatu , kya yisiri mbuukulu maampa yadzuusiri bobanso .
Bwobumosi se , bunu bwaba mu biluumbu bya Loti : baatu badya , banwa , basuumba , bayarika , bakuna , na batuunga ,
natee mu kiluumbu kya pariri Loti mu Sodoma , kya nokini mvula ya mbaawu na mfulu dzikweya , ya dzusiri bobanso .
Bunubwo se , mbasi-tsuku buba mu kiluumbu , kiyabukina Mwaana muutu . »
« Mu kiluumbu kikyo , wunde wuba ku yulu saansi dya nzo , kuri bitotolo byaandi biri munsa nzo , yaa kasunduka mu kubiholo ko , na bwobumosi se , wunde wuba ku manseke , yaa kabweese kubvutuka mambisa ko .
Baambukee mwooyo mu mukasi Loti .
Mpisi wunde wusaka bwa kukebele kidziingu kyaandi , sa kakidziimbisa ; ngo kasi wunde wukidziimbisa sa kakibvuukisa .
Me nyileele kuri beenu , mu butsuku bubwo , mu boolo mbasi-tsuku baba ha mbuka mosi , sa baholo wamosi , na wakaka sa bamusiisa .
Mu bakyeetu boolo bari mu kunyika mankono , mosi sa bamuholo , wakaka sa bamusiisa . [
Bayiki bafuula , baleele ti kuri nde ti : " Kuri Mfumu ? " Nde wabvutula kuri bo ti : " Haho ha ba kibulu kyafwa , hanaho se ha ba bango-noni . »
Yesu wata nkuma kuri bo , mu kubasoongo ti bayelemini kusaambila mu mpisi ntaangu , na kuhele kuholo-bito .
Waleele ti : « Kwaba mularimi mosi ha bvula dimosi ; nde kaba bataa Nzaambi ko , na kaba bvuminaa muutu ko .
Mu bvula dinidyo se kwaba mukyeetu mosi wa mufwiiri , waba kwiisa kumuleele ti : " Lalima musamu wuri ha kakati dya me na mbaasi yi turi twabakana . "
Mantaangu malaka mularimi wunde waba wahele kutya , ngo ha mambisa haho , nde watsima kunsa mutima ti : " Lu ti hayuku me nkoobata Nzaambi ko , na bvumina se muutu ko ,
ngo bukuri mufwiiri wu wuri mu kunkwaamisa , me nyimulalimina musamu wunde , mpisi kahele kusiila me ndungusu kwahele manunu .
Mfumu waleele ti : " Yukeenu mamo ma leeriri mularimi wunde wuri na bubayi ! " »
Heki Nzaambi lo wahele kulalama misamu mya ba baandi ba kari kasoolo , bari mu kufuula butsuku na mwiini kuri nde wubakiingisaa ?
Me nyiluleele ti , « nde sa kalalama musamu bo mu mawasu . Ngo kasi , Mwaana muutu , ha kakwiisa nde tumi mbasi-tsuku kamono kanyi ha butoto hamaha ? »
Yesu wata se nkuma yimayi mu ntoono babamosi bakwetsimaana ti , bo basuunguma kwaaku na bakwenyaafuna bambaasi :
« Baatu boolo bayende ku nzo Nzaambi mu kwesaambila . Mosi waba Mufarisi , wakaka mutori-mpaku .
Mufarisi bu kateleme wasaambila kunsa mutima ti : " Ho ! Nzaambi , me mvutiri matoondo kuri ye , bukuri me nyahele kuba bunu baatu bakaka bari bangaa-kwiibi , bangaa-bubayi , bangaa-kimpala , bunu pe , buri mutori-mpaku wumawu .
Me nyikotaana loomi mbala dzoolo mu lumiingu , me nyihaanaana se kikuuku kya kuumi mu byobinso bya mbakulu yaami . "
Ngo kasi , mutori-mpaku , bu kaba wateleme mwaa-lutaki , waba wahele kutya ti kusyeetele miisu ku yulu , ngo waba yalaa myooko myaandi na kuleele ti : " Ho ! Nzaambi , bakila me ngebe , me nyiri ngaa-masumu . "
Me nyiluleele ti : mutori-mpaku wunde , bu kaba bvutuka ku nzo yaandi , lo wasuunguka mabuungu maandi ; ngo Mufarisi ti bele pe . Bukuri mpisi wunde wudzaangamaa mu nde-meene , lo sa bamukulula , ngo wunde wakuluka mu nde-meene sa bamudzaangisa . »
Baatu batwaala mwaa-baala bansoombo kuri nde , mpisi kababelemene . Ngo bayiki baandi baŋaŋina baba batwaala .
Kasi Yesu waloombo bamutwaalikila mwaa-bo , na waleele ti : « Hemesee mwaa-baala bansoombo biisa kuri me , na yaa lubadika ko ; bukuri Kimfumu kya Nzaambi kiri kya bari bunu bo .
Mu ngwanwa me nyiluleele ti : Mpisi wunde wuhele kutaambula Kimfumu kya Nzaambi , buni mwaa-mwaana wansoombo , lo ka kakoto mu kyo ko . »
Mukuutu mosi wafuula Yesu , waleele ti : « Muyikisi wamubwete , nki me nyisa mu kutaambula kidziingu kyahele manunu ? »
Yesu wabvutula kuri nde ti : « Bukuri nki ye wuteele me ti wamubwete ? Kuri muutu ti mosi wamubwete ko , mbuti ka wuni Nzaambi kitsu ko .
Ye yaari ntumu : " Yaa ta kimpala ko , yaa dzusa ko , yaa yiba ko , yaa leele kimbaangi kyampya ko , kiinsa taayi na nguri yaaku . " »
Mukuutu wunde wabvutula ti : « Me nyabvumina momanso mamo , kuholosono bulesi bwaami . »
Yesu bu kayuka bubwo , waleele kuri nde ti : « Kwakiri kitotolo kimosi , kiheriri kuri ye : byobinso bi wuri byo , yarika na kabula mboongo kuri bawelu , ye sa baka busina mu mayulu , na wasa nama me . »
Ngo nde bu kayuka mamo , wakoto mu kunyoongo ; bukuri , waba nkati kisina kyakinene .
Yesu bu kamumono [ kunsa ngebe dzamakwa ] , waleele ti : « Diri nkati dya mpasi kuri bisina mu kukoto mu Kimfumu kya Nzaambi ;
mukwongo , dibvuriri kuba dyaleenge kuri ngoombo mu lutila ha wuri dya noongo , ti wa kisina mu kukoto mu Kimfumu kya Nzaambi . »
Babo bayukiri mamo , baleele ti : « Na wubangisina kubvuuka ? »
Yesu wabvutula ti : « Diri baatu bahele kubangisina , Nzaambi lo wubangisina . »
Petelo waleele ti : « Mono , beetu twasiisiri bitotolo byeetu na twanemi ye . »
Yesu waleele kuri bo ti : « Mu ngwanwa me nyiluleele ti : Kuri muutu ko wasiisaa nzo , bunu pe mukasi , bunu pe bampaangi , bunu pe taayi na nguri , bunu pe baala , mu ntoono Kimfumu kya Nzaambi ,
wuri lo heriri kutaambula mu ntaangu yimayi , bibyo bibvuriri , na mu ntaangu yikwiisa , kidziingu kyahele manunu . »
Yesu , kaholaa bo kuumi na boolo , wabaleele ti : « Mono , tweki toombokeenu ku Yerusalemi , na momanso matinini babikiri mu ntoono Mwaana muutu , sa meende mu mana .
Bukuri , nde sa bamuyekele kuri bangooyi , sa bamusaana , sa bamufulula mante .
Bu bameeni kumulata nkwaasulu , sa bamudzusa ; na mu kiluumbu kyabitatu nde sa kafuluka .
Ngo bayiki baandi , baba bahele kubakula , ntoono ti mosi mu mamo ; mambangukulu ma maampu mamo , maba mabasweekele , na bo basii bakula ma babaleeriri ko . »
Mu ntaangu yaba kokosolo Yesu bebele na Yeriko , muutu mosi wafwa miisu waba wadzakala mu teke nzila wuri mu kusaa luloombo .
Bu kayuka mpuumbu baatu yiri mu kuluta , nde wasaka kuyaaba kari nki bibyo ?
Bamuleele ti , Yesu wa ku Nadzareti wuri mu kuyooko .
Nde wafula musaakulu , waleele ti : « Yesu , mwaana Davidi , bakila me ngebe . »
Baba kweyendaa ku mankula , bamuŋaŋina mpisi kawura ; ngo nde wahamisa kufula misaakulu ti : « Yesu , mwaana Davidi , bakila me ngebe . »
Yesu bu kateleme , watuma ti bamutwaala kuri nde . Bu kakokosolo kuri nde , Yesu wamufuula ti :
« Nki tiiri ti me nsa mu ye ? » Nde wabvutula ti : « Mfumu , me ntiiri kubweese kwemono . »
Yesu waleele kuri nde ti : « Bweese kwemono , kanyi dyaaku dikubvuukisiri . »
Ha nsi na nsi , nde wabweese kumono , na wanama Yesu kuri wukwekeembese Nzaambi . Baatu bobanso bamwiini mamo , badumusu Nzaambi .
Yesu bu kakoto wataba Yeriko .
Na mono , muutu mosi , nkuumbu yaandi Dzakayi , waba mukuutu batori ba mpaku , na waba kisina .
Nde wasaka mu kumono Yesu bunu bu kari , ngo waba wahele kubangisina mu ntoono mpuumbu , na bukuri nde mutele waba wamukufi .
Bu kadzumuna ku mankula , wanwaata mu muti sikomore , mpisi kamumono , bukuri Yesu haho kaba lutila .
Yesu , bu katubuka ha kibeendu kikyo , watala ku yulu na wamuleele ti : « Dzakayi , sunduka mu mawasu , bukuri lolo di , me nyelemini mu kudzakala mu nzo ya ye . »
Dzakayi wasunduka mu mawasu , wataambula Yesu mu nzo yaandi , na wakeembe .
Baatu bobanso bu bamono bubwo , bamunguta , baleele ti : « Nde weedzakala mu nzo ngaa-masumu ! »
Dzakayi katelemaa , leeriri kuri Mfumu ti : « Mono , me nkaburi bitotolo bwaami ha kakati , na mpeeri ndaambu yakaka kuri bawelu ; na mbuti me nyaholo kitotolo kya muutu mu makwa , lo bina me nyimubvutukila . »
Yesu waleele kuri nde ti : « Lolo di mvuukulu yikotiri mu nzo yimayi , bukuri wu se mosi mu baala ba Abalaami .
Mukwongo , Mwaana muutu wayisa mu kusaka na kubvuukisa wadziimbila . »
Baatu bu baba yukaa mamo , Yesu wabweese kuta nkuma , bukuri nde waba weki bebele na Yerusalemi , na baatu baba kutsima ti , Kimfumu kya Nzaambi bweekimonikini , mu kilookolo kikyo .
Hango , nde waleele ti : « Muutu mosi walukiinsu wayende ku nsi ya la , mu kwetaambula bumbyaasi nde-meene na kwiisa bvutuka .
Bu kateele bisari byaandi kuumi , wabakabula mipata kuumi mya woolo na waleele kuri bo ti : " Seenee mumbungu mu ntaangu yi nyeensi me . "
Baatu babari bula bumosi baba bamubele ; bo baheeke bamonikisi ha lumbisa lwa nde mu kweleele ti : " Beetu tutiiri ko , ti muutu wu kaba mbyaasi beetu . "
Bu kamana kutaambula bumbyaasi wayisa bvutuka . Nde watumisa bisari bi kaheeri mboongo , mpisi kayaaba bi babakirye mu mumbungu .
Watete wayisa , waleele ti : " Mfumu , mu mupata ye wa woolo , me mbakirye mimpata kuumi .
Mbyaasi waleele kuri nde ti : " Bwabubwe , ye kisari kyakibwe ; ngo bukuri ye wabeeri wakwiikama mu byantele , me nyikuheeri lutumu ha yulu mabvula kuumi . "
Waboolo se wayisa , waleele ti : " Mu mupata ye wa woolo me mbakirye mipata mitaanu . "
Mbyaasi waleele se kuri wunde ti : " Ye se nyikuheeri lutumu ha yulu mabvula mataanu . "
Wakaka se wayisa , na waleele ti : " Mfumu , mupata waaku wa woolo , wu nyabee nyasweeke kunsa nsaanda , ndewu .
Mukwongo , me nyabee na boomo bwa ye , bukuri ye muutu wuri na mutima wakuba , wunaangunaa biri wahele kusuusa , na wutolaa biri wahele kukuna . "
Mbyaasi waleele kuri nde ti : " Mu nzoonsulu dza ye-meene , me nyimono ti ye wuri kisari kyakibi . Ye nkati wabeeri wayaaba ti , me muutu nyiri na mutima wakuba , nyinaangunaa biri nyahele kusuusa , na nyitolaa biri nyahele kukuna ?
Ngo buri ye waheriri kwesuusa mboongo dza me ku nzo-mboongo ? Na me bu nyikwiisa , mbaka ndaandu mu dzo . "
Nde waleele kuri baba haho ti : " Yisilee mupata wa woolo wu kari na nde , na luha kuri wunde wuri na mipata kuumi mya woolo . "
Bo baleele kuri nde ti : " Mfumu , nde mwaatekesele kubaka mipata kuumi mya woolo . "
Me nyiluleele ti : " Kuri wunde wuri na kitotolo , sa babweese kumuha ; ngo kasi wunde wahele na kitotolo , sa bayisila na ki kari na kyo .
Ha yulu haho se , bataatu ba me , bari basii tya ko ti me ba mbyaasi bo , batwaalee hamaha , na bakekeenu ha busu bwa me . " »
Yesu bu kamana kuleele mamo , wayende ku mankula mu kwetoomboko ku Yerusalemi .
Bu katubuka bebele na Betefange na Betanya , nkati-nsi na mulaandu wa Mi-olive , nde waheeke boolo mu bayiki ,
wabaleele ti : « Yendeenu ha bula buri ha mankula , bu lukoto mu bwo , beenu sa lwamono mwaana mpuunda wakaangu , wuri muutu ti mosi kadzakiri ha yulu nde ko ; nyangunee nde na twaalee .
Mbuti muutu wulufuuriri ti : " Buri lumunyaanguna ? " Lo leelee bumabu ti : " Mfumu wuri na nzala nde . " »
Bantumu bu bayende , bamono misamu bunu bu kaba baleele .
Bu baba mu kunyanguna mwaana mpuunda , bangaa-nde babafuula ti : « Buri lunyanguna mwaana mpuunda ? »
Bo baleele ti : « Mfumu wuri na nzala nde . »
Tumi bo bamunata kuri Yesu ; bo bayala biyuungu byaaku ha yulu mwaana mpuunda , na badzakisa Yesu ha yulu nde .
Bu baba mu kweyende , baatu babeke mu kweyala biyuungu byaaku mu nzila .
Babaanaa beke bebele na nkulumusu ya mulaandu wa Mi-olive , mpuumbu yoyinso ya bayiki yabeke mu kukeembe , na kudumusa Nzaambi mu mbeembu yadzaangama , mu ntoono bimaangu byobinso bi bamwiini .
Bo baleele ti : « Kaba wasakumunu , wunde wukwiisa mu nkuumbu Mfumu ; kiyeengi ku yulu na nkeembu kunu kinsongi-yulu ! »
Bamosi mu Bafarisi baba mu mpuumbu baleele kuri nde ti : « Muyikisi , ŋaŋina bayiki baaku . »
Nde wabvutula waleele ti : « Me nyiluleele ti , mbuti bo bawuriri , lo matari sa mafula misaakulu . »
Bu kakokosolo wamono bvula , na wadila mu dyo ,
waleele ti : « Mbuti ngo ye se , mu kiluumbu ki , bee wayaaba bwa kubakula kiyeengi ! Kasi mu lumalu , kyasweeku ha miisu mya ye .
Mukwongo , biluumbu sa biisa kuri ye , biri bataatu ba ye sa batuunga mpaangu , mu kukudyengekele na kukuswetekese mpele na mpele .
Sa batsaamuna bvula dyodinso , na kudzusa ye na baatu baaku bobanso ; ka basiisa ti tari ha yulu tari ko kuri ye , bukuri ye wasii yaba ntaangu , yi baba kwiisa mu kumono ye ko . »
Yesu bu kakoto mu Nzo-Nzaambi , wabeke kubingisa baba yarikaana ,
waleele kuri bo ti : « Diri dyatinu : " Nzo yaami sa yaba nzo lusaambulu , ngo kasi beenu lumwaasa yo , ntari bangaa-bumfuna . »
Nde waba yikisaana mpisi kiluumbu mu Nzo-Nzaambi . Bakuutu ba bangaanga-nzaambi , batini ba mangisi na baatu balukiinsu baba kwesakaana bu bamudzusila ,
ngo baba bahele kubaka bwa kusiila , bukuri baatu bobanso baba batiiri kuyuka mi kaleele nde .
Kiluumbu kimosi , Yesu bu kaba yikisaa baatu mu Nzo-Nzaambi , na kuyaabisa Musamu Wamubwete , bangaanga-nzaambi , na batini ba mangisi na bakulu ba babakala bayisa .
Bo bamufuula , baleele kuri nde ti : « Leele beetu , mu nkya lutumu ye wuri mu kweyirikila mamo ? Bunu pe , na wakuha lutumu lumalu ? »
Yesu wabvutula , waleele kuri bo ti : « Kifuuri kimosi me nyiluha . Mpeenee mvutu :
Mbotokulu ya Yowane , yaba ya ku yulu hoti ya baatu ? »
Bo balelesene bo na bo ti : « Mbuti tuleeriri ti ya ku yulu " , lo nde bee leeriri ti : " Hango buri lwaheriri kusiila kanyi mu nde ? "
Mbuti tuleeriri ti " ya baatu " , baatu bobanso sa batudzusila mu matari ; bukuri bo bamwaabakula ti Yowane mubikiri kari . »
Bo babvutula ti : « Beetu tuyaari ko kari ya kuri . »
Na Yesu waleele kuri bo ti : « Me se nyiluleele ko , mu nkya lutumu me nyiri mu kweyirikila mamama . »
Yesu wabaandika kuleele kuri baatu nkuma yimayi : « Muutu [ mosi ] wakuna nseke bviinya , na wayukusina na bakamuni ba bviinya , na wayende ku budyeengi mu mantaangu mamala .
Ntaangu bu yayelemene , nde waheeke nkutu mosi kuri bakamuni ba bviinya , mpisi baha kikuuku kya bviinya kya nde . Bakamuni ba bviinya bamulata nkuba , na bamubvutula myooko myamukangala .
Nde wabweese kuheeke nkutu yikimi ; ngo bo balata wunde se nkuba , bamusaana na bamubvutula myooko myamukangala .
Nde watsiitsa kubweese kuheeke wabatatu ; ngo wunde se bamulata maboko na bamutuba ku mbasi .
Ngaa-bviinya waleele : " Buri me nyisa ? Me nyelemini kuheeke mwaana waami wa mutima , kampe sa bamubvumina . "
Bakamuni ba bviinya , bu bamono mwaana wunde , basa nkalikisi bo na bo , baleele ti : " Wumawu ngo mukondiri saala . Tumudzuseenu , mpisi heki saala diba dya beetu-meene . "
Bo bamutuba ku mbisa nseke bviinya , na bamudzusa . Heki ngaa-bviinya lo buri kabasa ?
Nde sa kiisa , na sa kadzusa bakamuni ba bviinya babo , na sa kaha bviinya kuri bakimi . » Bamanaa kuyuka , bo baleele : « Mya bubwo miri mbeele ko . »
Yesu wabasungumina kisoosi na wabaleele ti : « Matinu mamama mambangukulu ti kwe : " Tari dyaloosiri batuungi , didyo ngo dyeki dyanguri ha kuumbu ? "
Mpisi wubwa ha yulu dyo sa kakosoko ; na mpisi wuri dimubwirikiri , sa dyamunyifuna . »
Batini ba mangisi , na bakuutu ba bangaanga-nzaambi , basaka bwa kumukaangila mu kilookolo kikyo , bukuri bo babakuri ti nkuma yiyo , mu bo nde kateeriri yo , ngo baba na boomo bwa baatu .
Bo babeke mu kwekete Yesu . Baheeke baatu bafuta kumonokono bunu ti baatu basuunguma , mpisi bamubakila kibila mu ma kadzoonso , mpisi bamuyekele mu myooko mya mutumi , wuri na mpinu na lutumu .
Bo bamufuula , baleele ti : « Muyikisi , beetu tuyaari ti ye wuri mu kwedzoonso , na kweyikisa misamu mya nsungumunu , ye wataambulaa kinzeri kya baatu ko , ngo ye wukweyikisa nzila Nzaambi mu ngwanwa .
Buri beetu turi na miswa , mu kufuta mpaku kuri Kayisari hoti pele ? »
Yesu bu kabakula bumpitu-bumpyoongo bwa bo , waleele kuri bo ti :
« Nsoongeenu kidenali kimosi . Kidzisi ki na bisoni bi bya na ? » Bo babvutula ti : « Bya Kayisari . »
Yesu waleele kuri bo ti : « Hango-nkuumbu , bvutuleenu bya Kayisari kuri Kayisari , na bya Nzaambi kuri Nzaambi . »
Bo basii bweese kubangisina kumubakila kibila mu nzoonsulu ko , ha busu bwa baatu . Bo bakimuka mu mvutu yi kaheeri na bakaanga minwa .
Babamosi mu Basaduki , bo bakooleelaa ti mfulukulu ya bafwa yiri ko . Bakokosolo , bafuula Yesu ,
baleele ti : « Muyikisi , Moose watinina beetu ti : " Mbuti mpaangi muutu yifwiiri , ngo kabeeri na mukasi , na kasii buta baala ko ; lo mpaangi yaandi kakondolo mukasi , na kubutila wu mwaafwa wunde baala . "
Ngo kwaba bampaangi nsaamu . Watete kweeriri mukasi , na fwiiri kwahele kusiisa mwaana .
Waboolo ,
na wabatatu se bunubwo bakondiri mufwiiri wunde ; natee bo nsaamu se bunubwo bahele kusiisa baala , na bafwiiri .
Kumanunu mukyeetu se fwiiri .
Heki mbasi-tsuku haba mfulukulu , mukyeetu wunde , mukasi na kaba mu bo ? Bukuri bo nsaamu bamubakiri bunu mukasi . »
Yesu waleele kuri bo ti : « Babakala na bakyeetu ba nsi yimayi bakwekwelesene .
Ngo babakala na bakyeetu mbasi-tsuku bakoto mu nsi yikwiisa , na kufuluka mu bafwa , bo babweese kukwelesene ko .
Mukwongo , ka babweese kufwa ko , bukuri beki kuba bunu bambasi , na bunu baala ba Nzaambi , bu bari baala ba mfulukulu .
Moose wasoongo kuri ti mfulukulu ya bafwa yiri , ha kari mu kudzoonsolo mu bvuunda dya miti na bu kari mu kuteele Mfumu ti : " Nzaambi ya Abalaami , Nzaambi ya Isaki na Nzaambi ya Yakobe . "
Nzaambi kari Nzaambi ya bafwa ko , ngo ya bamwooyo , bukuri bobanso bari mwooyo mu nde . »
Bu kabvutula bubwo , babamosi mu batini ba mangisi baleele ti : « Muyikisi , ye dzoonsiri kwakubwete . »
Bo basii bweese kutsiitsa kumuha kifuuri mu ntoono ti mosi ko .
Yesu wabweese kuleele kuri bo ti : « Dyaburi bakooleelaa ti , Kiristo mwaana Davidi ?
Mukwongo , Davidi nde-meene wuleele mu mukaanda Mikuunga ti : " Mfumu waleele kuri Mfumu yaami ti : Dzakala ha lubakala lwa me ,
natee ku nyisuusa me , bataatu ba ye baba nkata-miilu mya ye . "
Habaanaa Davidi wumuteele " Mfumu " , lo dyaburi nde kabweese kuba mwaana Davidi ? »
Baatu bobanso bu baba muywiilaana , Yesu waleele kuri bayiki [ baandi ti : ]
« Seenee madyeele mu batini ba mangisi , bo batiiri kweyunga mu madzweele mamala , bebaha mamboto mu bibeendu bya bobanso , bidzakukulu byatete mu manzo ma nkutukunu , na bibeendu byatete mu ntaangu ya kudya .
Bo bakweholo bitotolo mu manzo ma bafwiila balumi , na bafuta kwesa nsaambulu dzadzila . Bo sa bataambula maseembu mabvuriri bunene . »
Yesu bu kanaanguna kisoosi , wamono bisina bari mu kutuba mboongo mu kisweekulu .
Wamono se mukyeetu mosi wa mufwiiri wahele na lubaku , watuba mwaa-mipata myoolo myantele .
Tumi nde waleele ti : « Ngwanwa me nyiluleele ti : " Mufwiiri wamuwelu wumawu , bvuriri kutuba ti na baatu bobanso ;
bukuri bobanso babo , bi batubiri mu bikabu , bi bari na byo byayu-yulu ; ngo kasi nde kunsa buwelu bwaandi , tubiri byobinso bi kabeeri na byo , bya kidziingu . »
Baatu babamosi , baba bilaana Nzo-nzaambi ti , yabweeyese mu matari mamabwe , na bitotolo byasakumunu .
Yesu wabaleele ti : « Biluumbu biri mu kwiisa biri , mu bi luri mu kukengese beenu bi , ka kusaala tari ha yulu tari ko , dibahele kutsyaamuna . »
Bo bamufuula , baleele ti : « Muyikisi , mu nkya ntaangu mimyo miba , na nkya kidiimbu mbasi-tsuku kisoongo ti mamo matubukiri ? »
Nde waleele ti : « Seenee madyeele mpisi luhele kuwumuka ; bukuri baatu balaka sa biisa mu nkuumbu me , na sa beleele ti : " Me nyiri " , na ti : " Ntaangu yikokisiri ! " Ngo yaa lubanama ko .
Mbasi-tsuku ha luyuka beenu badzoonsolo mu midziingu , na mu kisaangila , lo yaa luba na boomo ko , bukuri mimyo miyelemini kutekesele kumonoko . Ngo nsukulu ka yikwiisa mu mawasu ko . »
Tumi nde wabweese kuleele kuri bo ti : « Mansi na mansi sa manwaana , na bimfumu na bimfumu sa byanwaana .
Butoto sa bwatembele kwalaka , na mu mampele malaka sa mwaba manzala na biyoolo , sa kwaba misamu myansisi , na bidiimbu byabinene bifumuna ku yulu .
Ngo tekesele momanso mamo , sa balukaanga na kulukwaamisa , sa balutsuundisa mu manzo mankutukunu , na kulutuba mu maboroko , sa balunata ha busu bwa bambyaasi na batumi , mu ntoono nkuumbu yaami .
Yiyo sa yaba kuri beenu mpwaani ya kuteele me kimbaangi .
Seenee dyo mu mitima myeenu ti : Lo yaa lutekisele kunyoongo mu ntoono ya kukalila manyutu meenu ko ;
bukuri me-meene , sa nyaluha mi ludzoonso na madyeele , kuri lo bataatu ba beenu , babangusina kulutungukila ko , na kuhaakula mi luleele ko .
Babo baluyekele sa baba : bataayi na banguri , bampaangi , ba luri nkati-nsi , banduku . Sa badzusa babamosi mu beenu .
Bobanso sa balubele mu ntoono nkuumbu yaami .
Ngo kuri ti lufu lumosi lwa mutu weenu ludziimbila ko .
Bu lunamitini , lo sa lwabvuukisa miheebulu myeenu . »
« Mu ntaangu yilumono , mikaangu mya bayongolo , midyeengikiri Yerusalemi , lo yaabeenu ti ntaangu ya kutsyaamuna bvula yikokisiri .
Haho , babo baba ku Yudaya , lo bayitika kwaaku ku yulu milaandu ; babo baba kunsa bvula , lo bapala kwaaku , na babo baba ku manseke , lo yaa bakoto mu dyo ko .
Bukuri bibyo sa byaba biluumbu bya nsundusulu , biri momanso matinu sa meende mu mana .
Kyaari kuri bakyeetu baba na mayimi , na babo bakwenwiisa baala mabeene , mu biluumbu bibyo ; bukuri sa kwaba manyoongi malaka mu nsi yi , na nkesi dza Nzaambi sa dzabwa ha yulu baatu bamaba .
Sa bafwiilila mu mbeesi yayila , na sa babanata ku bunkutu , mu mansi momanso , na bangooyi sa batsaamuna Yerusalemi natee ntaangu ya bangooyi yikukiri . »
« Sa kuba bidiimbu mu ntaangu , mu ngoondo na mu bambwetete ; na ha butoto , makaanda sa mabwilikila kinkuuka , mu nsisi dza kiyomo kya mubu na mipaku mya maampa .
Baatu sa bafwiila mu boomo , na mu kukiingila mamo mabwa mu nsi yoyinso ya baatu ; bukuri mpinu dza mayulu sa dzibwa .
Haho , bo sa bamono Mwaana muutu wukwisikila mu matuti , kunsa mpinu na nkeembu yayinene .
Misamu mimyo , mibaanaa myeki baandika kumonoko , lo suungumeenu na siimbileenu mitu myeenu , bukuri nkuululu yeenu yikokisiri . »
Yesu wabateele nkuma yimayi : « Taleenu mungenge na miti myominso ;
mibaanaa myeki teete , lo beenu-meene bu lutala , lu mwaayaaba ti ntoombo yeki bebele ;
bunubwo se beenu , mbasi-tsuku lumonaa ti mamo matubukiri , lo yaabee ti Kimfumu kya Nzaambi kyeki bebele .
Mu ngwanwa me nyiluleele ti : Kiseendu ki ka kilabuka ko , lo momanso mamo mayirimini .
Nsi na yulu sa byaluta , ngo Maampu maami , ka mari ndutila ko . »
« Seenee madyeele mu beenu-meene , mu kubata ti mitima myeenu mikwiisa kuba malemu , mu ntoono nwiinu yamansaalisi , nkolulu malu , na minyoongi mya kidziingu kimaki , na kuri ti kiluumbu kikyo kihele kulutubukila na sisuu ,
bunu siinga ; bukuri sa kiisa ha yulu baatu bobanso badzakalaa mu nsi yansiina .
Beenee naana , saambileenu mu mpisi ntaangu , mpisi lubaka makwa ma kubvuuka mu momanso makwiisa mamo , na kuba bateleme ha busu bwa Mwaana muutu . »
Mu ntaangu ya mwiini , Yesu waba baanaa mu Nzo-nzaambi , ngo mu ntaangu ya butsuku , waba palaana mu kweba ku yulu mulaandu , wubateelaa ti wa Mi-olive .
Mu minkya , baatu bobanso , baba kwiisa ku Nzo-nzaambi mu kumuywiila .
Munkeembu wa mampa mahele lufunusu wubateelaa ti Paaka waba weki bele .
Bakuutu ba bangaanga-nzaambi , na batini ba mangisi basaka bwa kudzusila Yesu , ngo babata baatu .
Satana wakoto mu Yuda wubateelaa ti Iskaryote , waba mu lutaangu lwa bo kuumi na boolo .
Yuda wayende kweyukusuna na bakuutu ba bangaanga-nzaambi , na bakuutu ba bakebi ba Nzo-nzaambi , dyaburi nde kasa mu kumuyekele kuri bo .
Bo bamono kiminu , na bayukisina mu mboongo dza kumuha .
Nde wataambula , na wasaka mpwaani yayibwete , mu kumuyekele kuri bo , kuri mpuumbu yo pe .
Kiluumbu kyatubuka kya mampa mahele lufunusu , ki bakekaa kibulu kya Paaka .
Yesu waheeke Petelo na Yowane , wabaleele ti : « Yendeenu lwelutuyirikila Paaka mpisi tudidyeeneenu . »
Bo bafuula kuri nde ti : « Kuri ye tiiri ti beetu twetuyirika ? »
Nde waleele kuri bo : « Luyuka , bu lukoto kunsa bvula , sa lwabwaana muutu mosi wukwenata yuku dya maampa ; munameenu natee ku nzo yi kakweekoto ;
na leelee kuri ngaa-nzo ti : " Muyikisi bu kaleeriri kuri ye ti : kihekiri ki nyidiila me Paaka na bayiki baami , kuri kiri ? "
Na nde sa kalusoongo kihekiri kya ku yulu kyakinene kyabweeyese ; seenee nyirikulu haho . »
Bu bayende , bo bamono misamu bunu bu kaba baleele , na bo basa nyirikulu Paaka .
Kilookolo bu kyatubuka , nde wadzakala mu kudya kintwaari na bayiki baandi .
Waleele kuri bo ti : « Me nyabee na musoongo walaka , mu kudya Paaka dimadi , kintwaari na beenu , tekesele me nyimono mpasi ;
bukuri me nyiluleele ti : Me ka nyibweese kudya Paaka ko , natee ku diyirimini mu Kimfumu kya Nzaambi . »
Bu kaholo basa , wabvutula matoondo , na waleele ti : « Holee yo , na kabulee beenu na beenu ;
bukuri me nyiluleele ti : Me ka nyibweese kunwa malu ma bviinya ko , natee Kimfumu kya Nzaambi kiisiri . »
Tumi bu kaholo mpa , wabvutula matoondo , wabukuna yo , wabaha , na wabaleele ti : « Yimayi ngo nyutu yaami , yaha mu beenu . Seenee bumabu mu kubambukila me mwooyo . »
Wasa bunubwo se mu mbasa , bu kamana kudya , waleele ti : « Mbasa yimayi , ngo lulelusunu lwamoono mu makila maami , matsaamuka mu beenu .
Ngo kasi mono , kooko kwa wunde wunyekele , kuri kintwaari na me ha taabala .
Bukuri Mwaama muutu wuri mu kweende bunu bu diri dyakaangu ; kasi kyaari kuri muutu wunde wumuyekele . »
Bo babaandika mu kusa nkalikisi bo na bo , mu nzala kuyaaba kari na mu bo wuyirika ma bubwo .
Nkalikisi dzabwa ha kakati dya bayiki , mu nzala kuyaaba kari na mu bo , na bvuriri bukuutu .
Nde wabaleele ti : « Bambyaasi ba mansi bakoomatumaa , na babo bari na lutumu ha yulu mo , bakoobateelaa ti " bangaa-mamabwe . "
Ngo kari bubwo mu beenu ko . Kasi wubvuriri bukuutu ha kakati dya beenu , kaba bunu wubvuriri bulesi , na mutwaalisi kaba bunu kisari .
Mukwongo , na bvuriri bukuutu , ha kakati dya wunde walaambula miilu mu kudya , na wunde wuri mu kusala ? Buri kari wunde walaambula miilu mu kudya ko ? Ngo ha kakati dya beenu , me nyiri bunu wunde wuri mu kusala .
Ngo kasi beenu ngo lwanamitini kuba na me kunsa mpasi dzaami ;
na me nyalususukila Kimfumu , bunu bwa nsusukila se Taata kyo ,
mpisi heki beenu ludya , na lunwa ha taabala dya me , mu Kimfumu kyaami , na beenu sa lwadzakala ha yulu mamboloko mu kutsuundisa makaanda kuumi na moolo ma Isaheli . »
« Simoni , Simoni , mono , Satana waluloombiri mu kuluyengese , bunu bu basaanaa mankono .
Ngo me nsambirye mu ye , mpisi heki kanyi dya ye dihele kubwa ; ngo ye bu wubweese kubvutuka , lo kumisa bampaangi baaku . »
Petelo wamuleele ti : « Mfumu , me nyayirima mu kweende na ye ti mu boroko , ti ku lufwa . »
Yesu waleele ti : « Me nyikuleele , Petelo , lolo di , tekesele mulumi nsusu kakookolo , lo ye mwaatuna me mbala tatu . »
Tumi Yesu waleele kuri bo ti : « Mu ntaangu yi nyabee luheeke kyahele kimpokoro kya mboongo , nkangala na masapaatu , buri lwaheriri kitotolo ti kimosi ? » Bo babvutula : « Ti kimosi pe . »
Nde waleele kuri bo ti : « Kasi mu lumalu , wunde wuri na kimpokoro kya mboongo kakiholo , bunubwo se kuri wuri na nkangala ; na wunde wahele na mbeesi yayila , kayarika kiyuungu kyaandi mpisi kasuumba yo .
Bukuri me nyiluleele ti , mimyo matinu miyelemini kuyirima mu me : " Bamusuusa mu lutaangu lumosi na bahele na mangisi . " Mukwongo , mimyo mitariri me bwee miyirimini . »
Bo baleele ti : « Mfumu , mambeesi moolo mamala moma . » Nde waleele kuri bo ti : « Bukukiri . »
Bu kapala , wayende bunu bwaba kifu kyaandi , ku mulaandu wa Mi-olive . Bayiki baandi se bamunama .
Bu katubuka ha kibeendu kikyo , nde waleele kuri bo ti : « Saambileenu , mpisi luhele kukoto mu nsindukulu . »
Tumi nde wayende mwaa kibeensi , kiri lo kampe bunu kimpeelu kya tari , na bu katsuka maboongo ha nsi , wasaambila ,
waleele ti : « Taata , mbuti ye tiiri , tatula mbasa yimayi la na me ; ngo kari kutya kwa me ko , kasi kwa ye kuyirima . » [
Haho , mbasi ya ku yulu yamumonokono , mu kumusyaamisa .
Wabwilikila kinkuuka na wasyaama mu kusaambila ; tukutu twaandi twaba tweki bunu mabete ma makila , mari mu kubwa ha nsi . ]
Bu kamana kusaambila , wateleme , na bu kayende kuri bayiki , wabamono babwa tolo mu ntoono ngebe .
Nde wabaleele ti : « Ha nki ! Luri tolo ? Telemee lusaambila mpisi luhele kukoto mu nsindukulu . »
Bu kaba wakiri mu kudzoonso , mono , mpuumbu baatu yayisa , mosi mu bo kuumi na boolo , wuri nkuumbu Yuda , waba ku mankula ma bo , nde wakokosolo bebele na Yesu mu kumunyumutuna .
Ngo Yesu wamuleele ti : « Yuda , mu nyumutunu ye yekiri Mwaana muutu ? »
Baba bamudyengekele bamonaa maba meki yirima , baleele ti : « Mfumu , buri tulata mbeesi yayila ? »
Mosi mu bo , walata kisari kya mukuutu bangaa-nzaambi , na wamutabula kutu dya lubakala .
Ngo Yesu waleele : « Hemesee bayirika mamo . » Bu kabelemene kutu wamutsinikisa .
Tumi Yesu waleele kuri bakuutu ba bangaanga-nzaambi , na kuri bakuutu ba bakebi ba Nzo-nzaambi , na kuri bakulu ba babakala , bayisiri mu kumukaanga ti : « Beenu lo lukwiisa na mambeesi mamala , na mboto , bunu ti me ngaa-bumfuna nyiri ?
Mpisi kiluumbu me nyabee kwebaanaa na beenu mu Nzo-nzaambi , ngo kasi lwasii kaanga me ko . Ngo kimaki kyeki kilookolo kya beenu , na kya lutumu lwa mampimbisi . »
Bo basiimba Yesu , na bamukotoso mu nzo mukuutu bangaanga-nzaambi . Petelo waba kwenamaana kila-kila .
Bo banamuka mbaawu ha kakati dya mbasi , na badzakala mu kintwaari . Petelo waba wadzakala ha kakati dya bo .
Kisari kimosi kya mukyeetu , bu kamumono kuri wadzakala ha buungi , wamusungumina kisoosi waleele ti : « Wumawu se beeri kintwaari na nde . »
Ngo Petelo watuna , waleele ti : « Mukyeetu , me nyahele kumuyaaba . »
Mwaa-kidzika kyantele , muutu mukimi se bu kamumono , waleele ti : « Ye se wuri mosi mu bo . » Ngo Petelo waleele ti : « Muutu , me nyiri ko . »
Kilookolo kampe kimosi bu kyaluta , muutu mukimi wabweese kusika ti : « Mu ngwanwa wumawu se beeri kintwaari na nde , bukuri wa ku Ngalili , bunu Yesu . »
Ngo Petelo wabvutula ti : « Muutu , me nyaari mi wuri mu kuleele ye mimyo ko . » Na hanaho , bu kaba wakiri mu kudzoonso , mulumi nsusu wakookolo .
Mfumu bu kasyeeteke , wasungumina Petelo kisoosi . Haho , Petelo kabaambuka mwooyo mu maba muleele Mfumu ti : « Lolo di tekesele mulumi nsusu kakookolo , ye sa tuna me mbala tatu . »
Bu kapala ku mbasi , wadila mu ngebe .
Baatu baba kebaana Yesu , bamusiila munsiku na bamulata .
Bu bamufuka nsaanda ku busu , bamufuula , baleele ti : « Bikula , leele na wukuleti ? »
Bo bamutuka mu mikimi myalaka myamibi .
Bwiisi bukyaanaa , mfuundu ya bakulu ba babakala , bakuutu ba bangaanga-nzaambi , na batini ba mangisi bakutukina , bamunata ha busu bwa mfuundu bo ya kikuutu ,
na bamufuula ti : « Mbuti ye ngo Kiristo , tuleele . » Nde wabaleele ti : « Mbuti me nyiluleeriri lo ka lunsiila kanyi ko ;
na mbuti me nyiluheeri kifuuri lo ka luri mpeele mvutu ko .
Ngo kuholosono mu lumalu , Mwaana muutu sa kadzakala ha lubakala lwa Nzaambi-Mpuungu . »
Haho , bo baleele ti : « Buri ye ngo Mwaana Nzaambi ? » Nde wabaleele ti : « Beenu-meene luleeriri ti me nyiri nde . »
Bo baleele ti : « Tusiiri kwaandi ti na nzala kimbaangi ko , bukuri beetu-meene tuyukiri mu munwa wa nde-meene . »
Bobanso bu bateleme mu kintwaari , banata Yesu ha busu bwa Pilato .
Babeke mu kumufuunda baleele ti : « Beetu twatangusini muutu wumawu kuri wusa kisaangila mu nsi yeetu . Nde wukwedika baatu ti yaa bafuta mpaku kuri Kayisari ko ; na wukweleele ti nde ngo Kiristo , mbyaasi . »
Pilato wamufuula ti : « Buri ye ngo mbyaasi Bayudayo ? » Nde wabvutula kuri nde waleele ti : « Ye leeriri dyo . »
Pilato waleele kuri bakuutu ba bangaanga-nzaambi , na kuri mampuumbu ti : « Me nyahele kumono lumvuki ti lumosi mu muutu wu . »
Ngo baatu babweese kusika ti : « Mu nyikusulu dzaandi mu Yudaya dyodinso , kubandikila ku Ngalili natee hamaha , nde wukwesinda baatu mu kusa kisaangila . »
Pilato bu kayuka bubwo , wafuula kari nde muutu wa ku Ngalili .
Pilato bu kayaaba ti Yesu wuri kunsa lutumu lwa Erode , wamuheeke kuri Erode , nde se waba wayisa ku Yerusalemi mu biluumbu binibyo .
Erode bu kamonaa Yesu , wamono kiminu kyalaka , bukuri waba na nzala kumumono , kuholosono na kidzika , mu ntoono ma kaba kweyukaa mu nde , na waba na nsiitu mu kumono , kimaangu ki kayirika nde .
Erode wamuha bifuuri byalaka . Ngo Yesu kasii kumubvutula ntoono ti mosi kuri nde ko .
Bakuutu ba bangaanga-nzaambi , na batini ba mangisi baba hanaho , mu kumufuunda mu makwa .
Erode na bayongolo baandi bamusaana na bamusiila munsiku . Bu kamulwiika kinkuta kyakibwe , wamubvutula kuri Pilato .
Mu kiluumbu kikyo , Erode bo na Pilato boboolo baba beki banduku , koomosoko mu ntaangu yaluta bo baba na kitaatu .
Pilato bu kakutukisa bakuutu ba bangaanga-nzaambi , bamfumu , na baatu bakaka ,
waleele kuri bo ti : « Beenu lutwesikiri me muutu wumawu , na kuleele ti : nde wukwesinda baatu mu kusa kisaangila . Me bu nyimuheeri bifuuri ha busu bwa beenu , nsii mono lumvuki ko , mu muutu wumawu wu luri mu kufuunda beenu .
Erode se kasii mono ntoono ko , hango-nkuumbu kamubvutiri kuri beetu . Mu didyo , nde wahele na ntoono yi kari kayirika , yi bayelemini ku mudzusila .
Ngo bamulataana nkwaasulu , tumi me nyimupatula . [
Bobanso mu kintwaari babikisa , baleele ti : " Mudzusa ! Na tupatukila Baraba ! »
Baraba wunde , bamusokiri mu boroko mu ntoono kisaangila kyabwiiri kunsa bvula , na muutu wu badzusiri .
Pilato , wabweese kubafuula , bukuri waba tiiri kupatula Yesu .
Ngo baatu babikisa ti : « Mukomono ha yulu kuruwa , mukomono ha yulu kuruwa . »
Nde wabweese kubafuula mbala yatatu ti : « Nkya ntoono yayibi nde kari kayirika ? Me ngo wuri nyahele kumono lumvuki ti lumosi lukafwiila nde . Bamulataana nkwaasulu , tumi me nyimupatula . »
Ngo baatu babweese kufuula misaakulu myamakwa , baloombo ti , bamukomono ha yulu kuruwa ; misaakulu myahamisa kwalaka .
Pilato wakata kutaambula ndoombulu dza bo .
Nde wapatula Baraba wu baba loombaana , waba mu boroko mu ntoono kisaangila na muutu wu badzusiri . Ngo kasi nde wayekele Yesu kuri bo , mpisi basa mi baba batiiri .
Bu baba mu kwenata Yesu , baholo Simoni wa ku Kyrene , waba mwaafumuna ku manseke . Bamukwiika kuruwa mpisi kedinata ha mambisa ma Yesu .
Mpuumbu baatu yayinene yaba kwenamaa Yesu . Kwaba se bakyeetu bateeteke myooko mu yulu mitu , na bari mu kwedila mu ntoono ya nde .
Yesu bu kasyeeteke kuri bo , waleele ti : « Bantuumba ba Yerusalemi , yaa ludila mu me ko ; ngo dileenu mu beenu-mee , na mu baala beenu .
Bukuri mono , biluumbu biri mu kwiisa , biri sa baleele ti : " Kiminu kuri bakyeetu babisita , na bari basii buta ko , na bari basii nwiisa beene ko . "
Hanaho , baatu sa baleele kuri milaandu ti : " Bwilikileenu beetu ! " Na kuri mikutu ti : " Fukee beetu ! "
Bukuri mbuti bayirika mya bumabu mu muti wamaampa , lo buri bubeele mu muti wakana ? »
Bo banata se , bangaa-bumfuna boolo , kintwaari na nde mpisi babadzusa .
Bu batubuka ha kibeendu ki bakooteelaa ti : kiteengi kya mutu , bo bakomono Yesu ha yulu kuruwa , bakomono se bangaa-bumfuna , wamosi ha lubakala lwa nde , wakaka ha lumoso .
[ Haho , Yesu waleele ti : « Taata , wubahemesene , bukuri bahele kuyaaba ma bari mu kuyirika . » ] Bo bakabula binkuta bya nde mu nteelulu wari .
Baatu baba bateleme haho , na bari mu kutalilaana . Bamfumu baba musiila munsiku , baleele ti : « Nde wabvuukisiri baatu bakimi , kabvuuka se nde-meene , mbuti nde ngo Kiristo , wasoolu kuri Nzaambi . »
Bayongolo se bakokosolo na nde , na bamusiila munsiku . Bamuha bviinya dyansa ,
na baleele ti : « Mbuti ye ngo mbyaasi Bayudayo , bvuuka ye-meene . »
Ha yu-yulu dya nde kwaba bisoni byatina ti : « Wumawu ngo mbyaasi Bayudayo . »
Mosi mu bangaa-bumfuna , babamanikini ha kuruwa , wamutuka , waleele ti : « Buri ye wuri Kiristo ko ? Sa bvuukeeti ye-meene , na bvuukisa na beetu se . »
Ngo wakaka waŋaŋana mbaasi , wamuleele ti : « Buri ye wahele kubata Nzaambi , habaanaa wuri kunsa kibila kyokimosi ?
Beetu na ye , mukanu wasuunguma , bukuri turi mu kufuta mamabi ma turi twayirika . Ngo nde wahele kuyirika ntoono ti mosi yayibi . »
Tumi nde waleele ti : « Yesu , wumbaambukila mwooyo mu ntaangu yi wukwiisa ye mu kimfumu kyaaku . »
Yesu waleele kuri nde ti : « Mu ngwanwa me nyikuleele ti : Lolo di , ye sa ba kintwaari na me ku paradiso . »
Kyaba kyeki kampe kilookolo kya bisaamunu , kya nkati-mwiini ; mampimbisi mabwa mu nsi yansiina natee mu kilookolo kyawa ,
ntaangu bu yaba yeki kumonoko pe . Nsaanda nzo yangisi yatyaabuka ha kakati .
Yesu bu kafula musaakulu wamakwa , waleele ti : « Taata , me nyakisiri kiluunsi kyaami mu myooko mya ye . » Bu kaleele bubwo , muwuumunu watabuka .
Mukuutu nkama bayongolo bu kamono mayirimini , wakeembese Nzaambi waleele ti : « Nkati ngwanwa , muutu wu wabee wasuunguma . »
Baatu bobanso bayisiri mu mampuumbu , mu kumukyeese , bu bamono misamu myayirimini , bateeteke myooko mu yulu mitu na babvutuka .
Bobanso baba bamuyaari , na bakyeetu baba kwemunamaana , kuholosono ku Ngalili , baba bateleme ku la , na bari mu kumono maba lutaana .
Kwaba muutu mosi , nkuumbu Yosefi , waba muhe-mandoongi , [ na ] muutu wuri na mutima-bubwete , na wasuunguma .
Nde kasii taambula ma kaangiri bambasi ko , na ma bayirikiri bo . Nde waba wa ku Arimatayi , bvula dya Bayudayo , nde se waba kwekiingaana Kimfumu kya Nzaambi .
Nde wayende kuri Pilato , mu kumuloombo nyutu Yesu .
Bu kasundula nyutu , wayidziinga mutula , na wasuusa yo munsa bulu dyaba dyahaku mu tari , baba bakiri bahele kudziika mvuumbi munsa mumwo .
Kyaba kiluumbu kya nyirimunu , na kiluumbu kya mpuumunu , kyaba kyeki bebele .
Bakyeetu baba kwenamaana Yesu , na baba kintwaari na nde kuholosono ku Ngalili , bamono bulu na bu basuusiri nyutu nde .
Bu babvutuka , bayirika milolongo mu maasi na mananaasi . Kiluumbu kya mpuumunu , bo bawuuma bunu buri mangisi .
Kiluumbu kyatete mu lumiingu , mu minkyeelu mya bwiisi , bakyeetu bayende ku mampeembe na banata milolongo mya maasii mi bayirikiri .
Bamono tari dyaba dyaduka bulu dyeki dyanengumusu .
Bu bakoto , basii mono nyutu Mfumu Yesu ko .
Bu baba beki bwakusiila kuyaaba pe , mono , babakala boolo balwaata binkuta bikweseme , bateleme ha busu bwa bo .
Babwiilikila kinkuuka , na bayilimisa mabusu mu nsi . Babakala babo babaleele ti : « Buri luri mu kwesaka muutu wamwooyo ha kakati dya bafwa ?
Kasiiryee ha ko , ngo fulukiryee mu bafwa . Baambukeenu mwooyo dyaburi nde kaba luleele , ha kaba kakiri ku Ngalili .
Nde waba kweleelaa ti : " Mwaana muutu yelemini kuba wayekulu mu myooko mya bangaa-masumu , kuba wakomunu ha yulu kuruwa , tumi kiluumbu kyabitatu nde kafuluka . " »
Bo babaambuka mwooyo mu maampu maandi .
Bu bafumuna ku mampeembe , bo bayaabisa momanso mamo kuri bo kuumi na mosi na kuri bobanso bakaka .
Kwaba Mariya Madelene , Yowana na Mariya wa nguri Yakobo , na bakaka se baba kintwaari na bo . Bo bayaabisa mamo kuri bantumu .
Ngo bantumu bamono ti maampu mamo ma biwobiri , na babisa kusiila kanyi mu mo .
Ngo Petelo , katelemaa , dzumini ku mampeembe , na bu kayilimina , wamono bini bisila ; tumi nde wabvutuka ku nzo yaandi kunsa nkimukunu , ya mamo mayirimini .
Mono , mu kiluumbu kinikyo , boolo mu bo , baba kweende ku bula buri nkuumbu Emawusi , bwaba kibeensi na Yerusalemi , kampe mu bilookolo byoolo bya kudyata .
Bo baba kwedzoonsolo mu ntoono misamu myominso myayirimini , mimyo .
Bu baba mu kweyolo na kwekalikisa , nde-meene Yesu se wakokosolo , wabvuuta nzila na bo ,
ngo kasi miisu mya bo bunu myaba na lumvuungulu , mu kuhele kumuyaabila .
Nde waleele kuri bo ti : « Nki misamu luri mu kwedzoonso bu lukweyende ? » Bo bateleme bunu bari na ngebe .
Mosi mu bo nkuumbu Kelehopa , wabvutula waleele kuri nde ti : « Buri wunu ye mu badzakala ku Yerusalemi , wahele kuyaaba misamu miyiriminyee mu biluumbu bimabi ? »
Nde wafuula kuri bo ti : « Nki myo ? » Bo bamuleele ti : « Mitariri Yesu wa ku Nadzareti , wabeeri mubikiri wampinu mu biyiriki na mu nzoonsulu , ha busu bwa Nzaambi , na ha busu bwa baatu bobanso .
Dyaburi bakuutu ba bangaanga-nzaambi na bamfumu ba beetu bamukesiri mukanu wa lufwa , na bamukomini ha yulu kuruwa .
Beetu twabee na nsiitu ti kampe nde wukuula Isaheli ; ngo ha yulu myominso mimyo , kiluumbu ki kyeki kyabitatu kuholosono kwabwiiri misamu mimyo .
Ti hayuku babamosi mu bakyeetu , batuleeriryee mya nkimukunu . Bu babee bayende ku mampeembe mu minkyeelu mya bwiisi ,
basii mono nyutu yaandi ko , ha babvutukiryee , na kuleele ti bambasi babamonikinyee , na babaleeriryee ti nde wuri mwooyo .
Babamosi mu beetu se bu beensyee ku mampeembe , bamwiinyee bunu bu beleele bakyeetu , ngo nde bahele kumumono . »
Yesu waleele kuri bo ti : « Ha ! Baatu bahele na madyeele , na bahele na mawasu mu kusiila kanyi , mu myominso myaleele babikiri .
Buri bwabee bwahele kuyelemene ti Kiristo kamono mpasi , na kakoto mu nkeembu waandi ? »
Nde ha kababangukula misamu mitariri nde-meene , miri mu Matinu momanso , kubandikila Moose natee mu babikiri .
Bo bakokosolo bebele na bula bu babakweende ; ngo nde waba weki sa bunu wuluta nzila .
Bo bamukabukisa , baleele ti : « Wasa ba na beetu , bukuri yeki nsinsika na bwiisi buyiriri . » Nde wakoto mu kuba kintwaari na bo .
Bu kaba walaambula miilu mu kudya kintwaari na bo , nde waholo mpa , wasakumuna , wabukuna na wabaha .
Haho miisu mya bo myadzibumini na bamuyaabiri , ngo kasi nde ha kadziimburi ha busu bwa bo .
Bo balelesene wamosi kuri wakaka ti : « Buri ye bee monaa mutima mambaawu ko , bu kabee kwetudzoonsilaa mu nzila , na kutubangukila Matinu ? »
Bo bateleme mu kilookolo kinikyo , babvutuka ku Yerusalemi , na babweese kumono bo kuumi na mosi , na baatu bakimi kintwaari na bo .
Babo baleele ti : « Nkati ngwanwa Mfumu wafuluka , na Simoni wumumwiinyee . »
Na bo se bayaabisa ma babwanikina na mo mu nzila , na dyaburi bo bamuyaabiryee ha kabee bukuna mpa .
Bu baba mu kuleele bubwo , nde wateleme ha kakati dya bo , na wabaleele ti : « Kiyeengi kuri beenu ! »
Bo babwilikila kinkuuka na bamono boomo , bukuri bu baba tsima ti kikimbila bamwiini .
Ngo nde wabaleele ti : « Buri lweki na hele-hele , na buri luri na maketi-keti mu mitima myeenu ?
Taleenu myooko mya me , na miilu mya me , wu nkati me-meene nyiri ; beleminee me , na yirikee kunkyeese , kikimbila kikobaanaa na muswinyi na miyisi ko , bunu bu luri mu kumono mu me . »
Bu kari mu kwedzoonso bubwo , wabasoongo myooko na miilu .
Ngo bu baba bakiri kanyi kusiila pe , mu ntoono kiminu , na bukuri bamono nkimukunu , nde wabafuula ti : « Buri luri na bya kudya hamaha ? »
Bo , bamuha kitsuri kya nsu kyayoku .
Bu kaholo , wakidya ha busu bwa bo .
Tumi wabaleele ti : « Mamama ngo maampu ma nyabee luleelaana , mu ntaangu yi nyabee nyakiri na beenu ti : " Myominso myatinu mu ntoono ya me , mu mangisi ma Moose , na mu babikiri natee mu mikuunga , miyelemini kweende mu mana . »
Nde wadzibula madyeele ma bo , mpisi babakula Matinu .
Na wabaleele ti : « Bunu bu diri dyatinu : Kiristo sa kamono mpasi , na sa kafuluka mu bafwa mu kiluumbu kyabitatu ,
na nyiingulu madyeele , mu mpemusunu ya masumu , sa yaba yayaabisa mu nkuumbu yaandi , kuri makaanda momanso , kubandikila ku Yerusalemi .
Beenu luri bambaangi mu mamama .
[ Mono , ] nyiheeke kuri beenu bibyo byasa Taayi dyaami nsiilulu . Dzakileenu munsa bvula natee ku lutaamburi beenu mpinu dza ku yulu . »
Tumi Yesu wanata bayiki baandi [ ku mbasi ] natee bebele na Betanya ; na bu kanaanguna myooko myaandi , wabasakumuna .
Bu kaba mu kubasakumuna , nde wahaambuka na bo , na wanaangunu ku yulu .
Na bo bamana kumusaambila ha babvutukiri ku Yerusalemi na kiminu kyalaka .
Bo , mu mantaangu momanso baba namitinaa kuba mu Nzo-nzaambi mu kudumusa Nzaambi .
Ku mbandukulu kwaba maampu , maampu maba kuri Nzaambi , na maampu maba Nzaambi .
Ku mbandukulu , mo maba kuri Nzaambi .
Byobinso byayirima mu mo ; na kuri kitotolo ti kimosi kyayirima ko , kwahele kuyirimina mu mo .
Mu mo mwaba kidziingu , na kidziingu kyaba buungi bwa baatu ;
buungi bwaseme kunsa mampimbisi , ngo mampimbisi masii taambula bwo ko .
Kwaba muutu mosi wuri Nzaambi wamuheekiri , nkuumbu yaandi Yowane .
Nde wayisa mu ntoono kimbaangi , mpisi kata kimbaangi mu buungi , kuri heki baatu bobanso basa kanyi mu nde .
Kari nde waba buungi ko , ngo nde wayisa mpisi kata kimbaangi mu buungi .
Buungi bubwo bwaba bwangwanwa , buhaanaa nsyeemunu kuri mpisi muutu , bu bwiisiri ha nsi .
Wunde wuri maampu , waba ha nsi , na nsi yayirimina mu nde , ngo nsi yasiiri kumuyaaba ko .
Nde wayisa mu nsi ya nde-meene , ngo ba nde-meene basii kumutaambula ko .
Ngo kuri bobanso bamutaambula , nde wabaha lutumu lwa kuba baala ba Nzaambi , kuri babo basa kanyi mu nkuumbu yaandi ,
bahele kubutuka mu makila , mu kutya kwa muswinyi , na mu kutya kwa muutu , ngo kasi mu Nzaambi .
Ngo Maampu mayeki makituka muutu , nde wayisa kuba ha kakati dya beetu , waluula mu bweese na mu ngwanwa , na beetu twamono nkeembu yaandi , nkeembu yiri bunu yitaambulaana mwaana ndemosi kuri Taayi .
Yowane wata kimbaangi mu nde , wabikisa , waleele ti : « Wumawu ngo wu nyabee leele me ti : " Wuri mu kwiisa ku mambisa ma me , watekisiri na me , bukuri nde waba watete na me . " »
Bukuri mu nduululu yaandi , beetu-banso twataambula bweese ha yulu bweese ;
mukwongo bukuri mangisi mayisikila mu Moose , bweese na ngwanwa byayisikila mu Yesu Kiristo .
Kuri muutu wu mwaamono Nzaambi ko ; ngo Mwaana ndemosi wuri Nzaambi , wuri munsa Taayi , nde kooyaabisa .
Kimaki ngo kimbaangi kya Yowane , mu ntaangu yiri Bayudayo ba ku Yerusalemi baheekiri [ kuri nde ] bangaanga-nzaambi , na bisari bya Nzo-nzaambi mu kumufuula ti : « Ye na wuri ? »
Nde waleele , wahele kutuna , waleele ti : « Me nyiri Kiristo ko . »
Bo bamufuula ti : « Heki ye na kwaandi ? Buri ye ngo Eliya ? » Yowane waleele ti : « Pele , me nyiri Eliya ko ! Buri ye mubikiri wuri ? » Nde wabvutula ti : « Pele ! »
Hango bo baleele kuri nde ti : « Heki ye na wuri , mpisi heki beetu tuha mvutu kuri babo batusindikiri ? Ye nki leeriri mu ntoono ye-meene ? »
Nde waleele ti : « Me nyiri " mbeembu , ya wunde wukwebikisa mu nsi yankatu ti : Suungukeenu nzila Mfumu ! " » Bunu bwaleele mubikiri Esaya .
Babaheekiri babo , baba Bafarisi .
Bo bamufuula na baleele kuri nde ti : « Ngo buri ye wuri mu kwebotoko , mbuti ye wuri Kiristo ko , wuri Eliya ko , na wuri se mubikiri ko ? »
Yowane wabvutula kuri bo , waleele ti : « Me nyiri mu kwebotoko mu maampa , ngo ha kakati dya beenu , hari wunde wuri beenu lwahele kumuyaaba .
Nde wukwiisa ku mambisa ma me , ngo [ me ] nyahele kukuka mu kunyanguna misiinga mya masapaatu ma nde . »
Mimyo myayirima ku Betanya , mu simu dya Yolodani , kwaba botokaana Yowane .
Ha mambisa ma kiluumbu kikyo , Yowane wamono Yesu wuri mu kwiisa kuri nde , waleele ti : « Monee Mwaana kimeeme kya Nzaambi , wuyisilaana masumu ma nsi . »
Mu ntoono ya nde , me nyabee leele ti : " Kuri muutu mosi , wuri mu kwiisa ku mambisa ma me , watekisiri na me , bukuri nde waba watete na me . "
« Me nyaba nyahele kumuyaaba ; ngo mu kuri ti kaba wamonokono kuri Isaheli , mu didyo me nyayisiri mu kubotoko mu maampa . »
Yowane wata kimbaangi , waleele ti : « Me nyamono Mpeeve , bunu beembe , yanangukina ku yulu , yakulumuka , yasa kikuundi ha yulu nde .
Me nyaba nyahele kumuyaaba , ngo wunde wampeekiri mu kubotoko mu maampa , waleele kuri me ti : " Mbasi-tsuku wu monaana wunde wuri Mpeeve yisundukiri na yisiri kikuundi ha yulu nde , lo wunde ngo wubotoko mu Mpeeve Yangisi . "
Me nyamwiini na nyateeri kimbaangi ti , wumawu ngo Mwaana Nzaambi . »
Ha mambisa ma kiluumbu kikyo , Yowane waba wabweese kuteleme haho , na bayiki boolo mu bayiki baandi .
Bu kamono Yesu wuri mu kuluta , nde waleele ti : « Monee , Mwaana kimeeme kya Nzaambi ! »
Bayiki bo boolo , bayuka ma kaba leele nde , na banama Yesu .
Yesu kasyeetekaana , wubamwiini bari mu kwemunama , waleele kuri bo ti : « Nki luri mu kwesaka ? » Bo baleele kuri nde ti : « Labi , mbangukulu ti , Muyikisi , kuri ye wuri mu kudzakala ? »
Nde waleele kuri bo ti : « Waseenu na sa lwamono . » Bo bayende na bamono ha kakoobaanaa nde , na bo badzakala na nde kiluumbu kikyo ; kilookolo kyaba kyeki , kampe kyakuumi .
Mosi mu bo boolo bayukiri maba leele Yowane , na baba nama Yesu , waba Andere , mpaangi Simoni Petelo ,
nde watekesele kumono mpaangi yaandi Simoni na wamuleele ti : « Beetu tumwiinyee Mesya » , mbangukulu ti « Kiristo . »
Nde wamunata kuri Yesu . Yesu bu kamutala , waleele ti : « Ye ngo Simoni , mwaana Yowane , ye sa bakuteele mu nkuumbu ya Kefa » mbangukulu ti « Petelo » .
Ha mambisa ma kiluumbu kikyo , Yesu waŋana kweende ku Ngalili . Nde wabwaana Filipo na wamuleele ti : « Nama me . »
Filipo waba wa ku Betesayida , bula bumosi na Andere bo na Petelo .
Filipo wabwaana Natanahele , wamuleele ti : « Beetu tumwiinyee wunde wuri Moose wuri , mu kudzoonsolo mu nde mu Mangisi , na mu babikiri , Yesu , mwaana Yosefi wa ku Nadzareti . »
Natanahele waleele kuri nde ti : « Buri ku Nadzareti se , lo kufumini kitotolo kyakibwete ? » Filipo waleele kuri nde ti : « Wasa na mono . »
Yesu wamono Natanahele wuri mu kwiisa kuri nde , waleele mu ntoono nde ti : « Mono mu-Isaheli wangwanwa , mu nde mwahele kuba mawunu . »
Natanahele waleele kuri Yesu ti : « Ye buri yaabiri me ? » Yesu wubvutula , waleele kuri nde ti : « Tekesele Filipo kakuteele mbila , lo me nyikumwiinyee , ha mposi mungenge . »
Natanahele wabvutula kuri nde ti : « Labi , ye ngo Mwaana Nzaambi , ye ngo mbyaasi ya Isaheli . »
Yesu wabvutula na waleele kuri nde ti : « Bukuri me nyikuleeriri ti me nyikumwiinyee ha mposi mungenge , ngo ye siiri kanyi ? Ye sa mono mabvuriri bunene ti na mamo . »
Yesu waleele kuri bo ti : « Mu ngwanwa mu ngwanwa , me nyiluleele , beenu sa lwamono yulu dyadzibulu , na bambasi ba Nzaambi batoomboko na bakulumuka ha yulu Mwaana muutu ! »
Mu kiluumbu kya bitatu , kwaba makweele ku Kana , mu nkoonsi ya Ngalili . Nguri Yesu waba hanaho .
Batumisini se Yesu na bayiki baandi ha makweele mamo .
Malu bu mawa , nguri Yesu waleele kuri nde ti : « Bo basiiri na malu ko ! »
[ Na ] Yesu wamuleele ti : « Mukyeetu , nki bya ntwaari ha kakati dya ye na me ? Kilookolo kya me kyakiri kutubuka pe . »
Nguri yaandi yaleele kuri bisari ti : « Yirikeenu mpisi ma kaluleele . »
Ha kibeendu kikyo , kwaba bisa bisaamunu bya matari byaba salilaana Bayudayo mu nsyemusunu manyutu . Mpisi kisa mu kuluula , lo mbyeengu mpoomo bunu pe kuumi na dzoolo .
Yesu waleele kuri bo ti : « Luuluseenu bisa mu maampa . » Bisari byaluulusa bisa natee mu minwa .
Yesu ha kaleele kuri bo ti : « Sa tekeenu mu lumalu , na nateenu kuri mukuutu munkeembu . » Bo banata .
Mukuutu munkeembu bu kabiimba maampa , meki makituka malu , nde waba wahele kuyaaba kumafumini , ngo bisari batekiri maampa byaba biyaari . Mukuutu munkeembu wateele mukweeri ,
waleele kuri nde ti : « Mpisi muutu wuhaanaa meti malu mamabwe , baatu bakolaana , tumi keki palisa mahele mamabwe . Kasi ye , wakebe malu mamabwe natee mu lu ! »
Yesu bubwo kari kabandukila kuyirika bimaangu , ku Kana mu nkoonsi ya Ngalili . Nde wasoongo nkeembu yaandi , na bayiki baandi basa kanyi mu nde .
Ha mambisa haho , nde wayende ku Kafarnawumi , kintwaari na nguri yaandi , na bampaangi baandi , na bayiki baandi , na bo badzakala kukwo mu mwa biluumbu kitsu .
Paaka dya Bayudayo dyaba dyeki bebele , Yesu wanwaata ku Yerusalemi .
Nde watangusina munsa Nzo-nzaambi baatu bari mu kuyarika bangoombo , bimeeme na mabeembe , na bayiingisi ba mboongo baba badzakala .
Yesu bu kayirika lukwaasulu lwa misiinga , wabinga bobanso mu Nzo-nzaambi , na bimeeme , na bangoombo , na watsaamuna mboongo dza bayiingisa na waseengele mataabala ;
na waleele kuri babo ba bayarikaana mabeembe ti : « Yisileenu bimabi ha kibeendu ki ! Yaa lusa nzo Taayi dya me , nzo mumbungu ko . »
Bayiki baandi babaambuka mwooyo ti diri dyatinu ti : « Ho ! Kuheme ku nyiri na me mu nzo yaaku kwankalimina . »
Hango Bayudayo bafuula , baleele kuri nde ti : « Nkya kidiimbu ye wusoongo kuri beetu , ti ye wuri na miswa mu kuyirika mamo ? »
Yesu wabvutula waleele kuri bo ti : « Tsaaminee Nzo-nzaambi yimayi , na mu biluumbu bitatu me sa mbweese kuyitelemese . »
Bayudayo baleele ti : « Nzo-nzaambi yi bayituungiri mu mibvu makuumi mana na misaamunu ; ngo ye , mu biluumbu bitatu , lo bweesiri kuyitelemese ? »
Ngo nde Nzo-nzaambi yi kaba dzoonsolo nyutu yaandi .
Ngo nde kafulukaa mu bafwa , bayiki baandi babaambuka mwooyo mu ma kabaleele , na basa kanyi mu Matinu na mu maampu ma baleele Yesu .
Yesu bu kaba ku Yerusalemi mu ntaangu ya munkeembu wa Paaka , baatu balaka basa kanyi mu nkuumbu yaandi , mu bu bamwiini bidiimbu bi kayirikiri .
Ngo Yesu nde-meene waba wahele kusa kanyi mu bo , bukuri nde waba wubayaari bobanso ,
na bukuri nde waba wahele na nzala kuri ti bamuteele kimbaangi mu muutu ; bukuri nde-meene waba yaari mari mu muutu .
Kwaba muutu mosi mu Bafarisi , nkuumbu yaandi Nikodemo , mosi mu bakuutu ba Bayudayo .
Nde wayisa kumono Yesu mu butsuku , wamuleele ti : « Labi , beetu tuyaari ti ye Muyikisi wafumuna kuri Nzaambi , bukuri , kuri muutu wakuka mu kuyirika bidiimbu bi wuri mu kwesa ye ko , mbuti Nzaambi wahele kintwaari na nde . »
Yesu wabvutula na waleele kuri nde ti : « Ngwanwa mu ngwanwa , me nyikuleele ti , mbuti muutu wahele kubutuka mbutukulu yamoono , lo kabangusina kumono Kimfumu kya Nzaambi ko »
Nikodemo [ nde ] waleele kuri nde ti : « Dyaburi muutu katsiitsa kubutuka , habaanaa weki kinuni ? Buri lo bweesiri kukoto mu mwooyo nguri yaandi , na kubutuka lwadzoolo ? »
Yesu wabvutula ti : « Ngwanwa mu ngwanwa , me nyikuleele ti , mbuti muutu wahele kubutuka mu maampa na mu Mpeeve , lo kabangusina kukoto mu Kimfumu kya Nzaambi ko .
Kyabutuka mu muswinyi lo muswinyi kiri , na kyabutuka mu mpeeve , lo Mpeeve kiri .
Yaa kimuka ko , bukuri me nyikuleeriri ti : " Luyelemini kubutuka mbutukulu yamoono . "
Kiteembu kilutaana ku kitiiri , ye wuyukaa lusuku lwaandi , ngo ye wahele kuyaaba ku kifumini , na ku kiri mu kweende . Bunubwo se buri , mu mpisi wabutuka mu Mpeeve . »
Nikodemo wabvutula waleele kuri nde ti : « Mimyo buri butsiitsa kuyirimina ? »
Yesu wabvutula waleele kuri nde ti : « Ye muyikisi wa Isaheli , na ye wahele kuyaaba mimyo ?
Ngwanwa mu ngwanwa me nyikuleele , beetu kudzoonsolo mu ma tuyaari , na kimbaangi kuta mu ma turi twamono , ngo beenu lwahele kutaambula kimbaangi kya beetu .
Mbuti beenu lwahele kusa kanyi , habaanaa me nyiludzoonsolo mu bitotolo bya ha nsi , dyaburi beenu lusiila kanyi , mbuti me nyekiludzoonsolo mu bitotolo bya ku yulu ?
Kuri muutu watoomboko ku yulu ko , mbuti kari wunde wakulumuki mu yulu ko , Mwaana muutu .
Ngo bunu bwamanikini Moose nyoko mu nsi yankatu , bunubwo se Mwaana muutu , bayelemini kumumanika ,
kuri heki , mpisi wumusiila kanyi kabaka kidziingu kyahele manunu .
Bukuri bumabu Nzaambi watya nsi , nde waha Mwaana waandi ndemosi , kuri heki , mpisi wunde wumusiila kanyi , kahele kufuuka , ngo kabaka kidziingu kyahele manunu .
Mukwongo , Nzaambi wahele kuheeke Mwaana mu nsi , mu kuri ti katsuundisa nsi , ngo mu kuri ti , nsi yiba yabvuukusu kuri nde .
Mpisi wusa kanyi mu nde , lo wahele kuba watsuundusu ; ngo kasi wuhele kusa kanyi mu nde , lo weki watsuundusu , bukuri nde wahele kusa kanyi mu nkuumbu ya Mwaana Nzaambi ndemosi .
Mutsuundu wunde wuri bumabu : buungi bwayisa mu nsi , ngo baatu babvuriri kutya mampimbisi ti na buungi ; bukuri biyiriki bya bo byaba byabibi .
Bukuri , mpisi wunde wuyirikaa mamabi wubelaa buungi , na wahele kwiisa kuri buungi , mu kubata kuri ti biyiriki bya nde biba byayabakana ;
ngo kasi wunde wusalilaa ngwanwa wukwiisa kuri buungi , mpisi heki biyiriki bya nde biba byayabakana , bukuri biri byayirumunu mu Nzaambi . »
Ha mambisa ma mimyo , Yesu wayende na bayiki baandi ku nsi ya Yudaya , na nde wanamitina kuba kukwo na bo , na waba botokaana .
Yowane se waba botokaana baatu ku Ayinone , ku mpele Saleyime bukuri maampa maba malaka kukwo . Baatu babakwiisaana na baba babotokaana .
Bukuri , Yowane baba bakiri kumusoko pe mu boroko .
Hango nkalikisi dzabwa ha kakati dya bayiki ba Yowane na Muyudayo mosi , mu ntoono nsyemukunu .
Bo bayende kuri Yowane na bamuleele ti : « Labi , muutu wabeeri na ye ku simu dya Yolodani , wu wabeeteele ye kimbaangi , mono , wuri mu kubotoko , na bobanso bari mu kweende kuri nde . »
Yowane wabvutula na waleele ti : « Muutu kari ntaambula kitotolo ti kimosi ko , mbuti yulu dyahele kumuha kyo .
Beenu-meene lo luteeriri me kimbaangi , mu ma nyabee leele [ ti ] : " Me nyiri Kiristo ko , ngo me nyiri wunde wu bari baheeke ku mankula ma nde . "
Ngaa-mukasi mulumi ; nduku mulumi wuri ha teke nde na wuri mu kumuywiila , wuri na kiminu mu kuyuka mbeembu mulumi . Kikyo ngo kiminu kya me kyaluula
Bwayelemene ti nde kabuuka , na me nkuluka . »
« Wunde wufumuna ku yulu bvuriri na bobanso . Wunde wuri wa butoto , wa ha butoto kari , na wudzoonsolo mu butoto . Wafumuna ku yulu , [ bvuriri na bobanso ] .
Nde wuta kimbaangi , mu ma kari kamono na ma kari kayuka , ngo muutu ti mosi wahele kutaambula kimbaangi kya nde .
Wunde wataambula kimbaangi kya nde , wasiingisa ti Nzaambi ngaa-ngwanwa .
Mukwongo , wunde wuri Nzaambi wamuheeke , wuleelaa Maampu ma Nzaambi , bukuri Nzaambi wamuha Mpeeve kwahele bwa kuteesele .
Taayi tiiri Mwaana , na wayakisa byobinso mu myooko myaandi .
Wunde wusa kanyi mu Mwaana wuri na kidziingu kyahele manunu ; ngo kasi wubisa kusa kanyi mu Mwaana , kabaka kidziingu ko , ngo kasi nkesi dza Nzaambi dzibwa ha yulu nde . »
Yesu kayaabana ti Bafarisi bamwaayuka , ti nde bvuriri kubaka bayiki , na kubotoko ti na Yowane ,
ti bukuri kari nde-meene Yesu waba botokaa ko , ngo bayiki baandi ,
nde wayisika ku Yudaya na wabweese kubvutuka ku Ngalili .
Ngo mu kweende , bwaba bwayelemene ti nde kataba Samariya .
Nde watubuka ha bvula dimosi dya ku Samariya diri nkuumbu Sikari , bebele na nseke ya heeri Yakobe kuri mwaana waandi , Yosefi .
Haho haba kitekulu kya Yakobe . Yesu waba mwaaholo bito mu kweyende mu nsi , ha kadzakiri bebele na kitekulu ; kyaba kweki kampe kilookolo kya bisaamunu .
Mukyeetu mosi wa ku Samariya wayisa mu kuteke maampa . Yesu waleele kuri nde ti : « Ha me maampa ma kunwa . »
Bayiki baandi , baba bayende kunsa bvula mu kweesuumba byandya .
Mukyeetu wa ku Samariya waleele kuri nde ti : « Dyaburi ye wubaanaa Muyudayo , ye wuloombo maampa ma kunwa kuri me , mukyeetu wa ku Samariya ? » Mukwongo , Bayudayo na bari Samariya baba bahele na nyukusunu
Yesu wabvutula , wamuleele ti : « Mbuti ye beeyaari kikabu kya Nzaambi , na wunde wuri mu kukuleele ti : Ha me maampa ma kunwa , nkani ye ketyee kumuloombo maampa , na nde ketyee kuha ye maampa ma mwooyo . »
Wa [ mukyeetu ] waleele kuri nde ti : « Mfumu , ye wahele na mbiinda ya kutekele maampa , na bulu dyasunda kwalaka , kuri ye wubakila maampa mamwooyo ? »
« Buri ye bvuri bukuutu na taayi dya beetu Yakobe ? Nde watusisikila bulu dimadi , na nde-meene wanwiini maampa ma bulu di , baala baandi na mpuumbu bibulu byaandi se . »
Yesu wabvutula , wamuleele ti : « Mpisi wunde wunwa maampa mamama , sa kabweese kubaka mpwiisu ;
ngo kasi wunde wunwa maampa ma nyimuha me , lo kabweese kubaka mpwiisu Maampa ko mu mantaangu momanso ; ngo maampa ma nyimuha me , sa makituka mu nde kitekulu kipala maampa ma kidziingu kyahele manunu . »
Wa mukyeetu wamuleele ti : « Mfumu , ha me maampa mamo , mpisi me mpele kubweese kubaka mpwiisu , na mpele kubweese kwiisa hamaha mu kuteke . »
Yesu waleele kuri nde ti : « Yende , weteele mulumi waaku , na bweese kwiisa hamaha . »
Wa Mukyeetu wabvutula , waleele kuri nde ti : « Me nyahele na mulumi . » Yesu wamuleele ti : « Bwabubwe leeriri , ti ye wahele na mulumi ;
Bukuri balumi bataanu , ye wabeeri na bo , na wu wuri na nde mu lumalu , kari mulumi ye ko . Yiyo ngwanwa ye leeriri . »
Wa mukyeetu wabvutula , waleele ti : « Mfumu , me nyimono ti ye mubikiri .
Bataayi ba beetu baba saambilaana ku yulu mulaandu wu , ngo beenu luleele ti : kibeendu ki bayelemini kusaambila Nzaambi kiri ku Yerusalemi . »
Yesu wamuleele ti : « Mukyeetu , siila me kanyi , ti kilookolo kiri mu kwiisa , kiri beenu , kari ku yulu mulaandu wu ko , bunu pe kari ku Yerusalemi ko , lusaambila Taata .
Beenu , lusaambilaana kiri lwahele kuyaaba ; ngo beetu tusaambilaana kiri tuyaari , bukuri mvuukulu yafumuna kuri Bayudayo .
Ngo kilookolo kiri mu kwiisa , na mu lumalu kimwaatubuka , kiri minsaambiri myangwanwa , sa basaambila Taata mu mpeeve na mu ngwanwa , bukuri minsaambiri mya bubwo , Taata kari mu kusaka .
Nzaambi ngo Mpeeve , na bamusaambilaana bayelemini kumusaambila mu Mpeeve na mu ngwanwa . »
Wa mukyeetu wamuleele ti : « Me nyaari ti Mesya wuri mu kwiisa , wunde wu bakooteelaa ti Kiristo . Ngo ntaangu yi kakwiisa nde , lo sa katuyaabisa myominso . »
Yesu wamuleele ti : « Me nyiri nde , wudzoonso na ye . »
Bu bari mu kudzoonso mimyo , bayiki baandi batubuka , na bakimuka mu kumono ti Yesu wuri mu kudzoonso na wa mukyeetu ; ngo muutu ti mosi kasii kumufuula ko ti : « Nki wuri mu kusaka ? » Bunu pe : « Nki luri mu kudzoonso na nde ? »
Wa mukyeetu kasiisa yuku dyaandi , wayende ku bvula , na waleele kuri baatu ti :
« Waseenu lumono , muutu mosi wuyaabisiri me myominso mi nyiri nyayirika . Kampe wunde ngo Kiristo ko ? »
Bo bapala mu bvula , na bayende kuri nde .
Mu ntaangu yiyo , bayiki bayingukila Yesu , bamuleele ti : « Labi , dya . »
Ngo Yesu wabaleele ti : « Me nyiri na byandya bya kudya biri beenu lwahele kuyaaba . »
Bayiki bafulusina bo na bo ti : « Buri muutu wumutweesikiryee byandya ? »
Yesu wabaleele ti : « Byandya bya me ngo kuyirika kutya kwa wunde wampeeke , na kuri ti me mana kisalu kyaandi .
Buri beenu lukooleelaa ko ti : " mangoondo mana masiiri , lo ntaangu ya kutolo bimbutu yitubukiri . " Ngo , me nyiluleele ti : Syeetelee miisu , na talee manseke : bimbutu byeki byayele , na byeki byayelemene mu kutolo .
Mutori bimbutu bakiri mufutu waandi , na kutukisi bimbutu mu ntoono kidziingu kyahele manunu , kuri heki mukuni na mutori bakeembe mu kintwaari .
Bukuri , nkuma yi yiri yangwanwa : " Wunu wukuna , wakaka wutolo . "
Me nyaluheekiri mu kweetolo bimbutu , mu nseke yiri kari beenu lwasariri ko ; bakaka basariri yo , ngo beenu lwakotiri mu kisalu kya bo . »
Balaka bari Samariya , ba ku bvula didyo , basiiri kanyi mu Yesu , mu ntoono maampu ma wa mukyeetu wateeri kimbaangi ti : « Nde yaabisiryee me momanso ma nyiri nyayirika . »
Hango bari Samariya bu batubuka kuri nde , bamuyingukila mu kunamitina kuba kuri bo , na Yesu wadzakala kuri bo biluumbu byoolo .
Baatu balaka , babvuriri basii kanyi mu ntoono ma kabaleelaa nde-meene .
Bo baleele kuri wa mukyeetu ti : « Beetu twahele kusa kanyi mu mini mi leerirye ye , ngo beetu tusa kanyi bukuri beetu-meene tuyukiryee na tuyaari ti , ngwanwa nde ngo mubvuukisi nsi . »
Ha mambisa ma biluumbu byoolo bibyo , Yesu wayisika ha bula bubwo , mu kweende ku Ngalili .
Mukwongo , nde-meene Yesu wateeri kimbaangi ti : « Mubikiri bakoomukiinsaa mu nkoonsi ya nde-meene ko . »
Hango , mu ntaangu yi katubukiri ku Ngalili , bari Ngalili bamubwaana , bukuri bo-meene baba bayende ku munkeembu , na bamwiini momanso ma kayirikiri nde ku munkeembu waba ku Yerusalemi .
Nde wabweese kubvutuka ku Kana mu nkoonsi ya Ngalili , ku kakitiri maampa mu malu . Kukwo kwaba kisari bya mbyaasi kimosi , kiri mwaana waba wabeele ku Kafarnawumi .
Nde kayukaana ti Yesu nangukini ku Yudaya , na mwaatubuka ku Ngalili , nde wayende kuri nde , na wamuyingukila mpisi kakulumuka na katsinikisa mwaana nde , bukuri weki mu kufwa .
Yesu wamuleele ti : « Mbuti beenu lwahele kumono bidiimbu na bimaangu , lo beenu lwahele kusiila kanyi ! »
Kisari kya mbyaasi waleele kuri nde ti : « Mfumu , kulumuka tekesele mwaana me kafwa . »
Yesu waleele kuri nde ti : « Yende , mwaana waaku wuri mwooyo . » Muutu wunde wasa kanyi mu ma muleeriri Yesu , na wayende .
Bu kaba mu kukulumuka , bisari byaandi byayisa mu kumubwaana , na kumuleele ti : « Mwaana ye , wuri mwooyo . »
Nde wabafuula ti : « Mu nkya kilookolo mwaana katsiinikinyeenu ? » Bo bamubvutula ti : « Dzoono , mu kilookolo kyansaamu baawu dyawiiri . »
Haho taayi dya mwaana kabakula ti mu kilookolo kinikyo Yesu kabee leele kuri nde ti : « Mwaana ye wuri mwooyo . Nde-meene wasa kanyi na nzo yaandi yoyinso . »
Kikyo kyaba kidiimbu kyamoono , kyabyoolo Yesu kayirikiri bu kafumini ku Yudaya , mu kweende ku Ngalili .
Ha mambisa haho , Yesu wayende ku munkeembu mosi wa Bayudayo ku Yerusalemi .
Mu bvula didyo , ha mpele mweelu bimeeme , kuri kidzinga kimosi ki bateelaa Betedzata mu kihebeleho , kyaba masaansi mataanu .
Kunsa masaansi mamo , kwaba mpuumbu babeeru baba baneŋene : bafwa miisu , bari na bipfuumi mu miilu na babobo binamu . [
Kwaba muutu mosi haho , waba mwaasa mibvu makuumi matatu [ na ] mpoomo mu kubeele ;
Yesu bu kamumono waneŋene , na bu kayaabiri ti mwaasa ntaangu yalaka , waleele kuri nde ti : « Buri ye tiiri kutsiinika ? »
Mubeeru wabvutula kuri nde ti : « Mfumu , me nyahele na muutu wuri , mu ntaangu yiri maampa meki maningusu , lo nde ntubiri mu kidzinga ; ha nyisakaa me kweende , lo muutu mukimi tekisiri kusunduka na me . »
Yesu wamuleele ti : « Teleme , holo nkwaala yaaku na yende . »
Hanaho , muutu wunde watsiinika , waholo nkwaala yaandi na wayende . Kiluumbu kikyo kyaba kiluumbu kya mpuumunu .
Haho , Bayudayo baleele kuri muutu watsiinikini ti : « Lolo kiluumbu kya mpuumunu , ye wuri na miswa mya kwenata nkwaala yaaku ko . " »
Nde wabvutula kuri bo ti : « Wunde wutsinikisi me bu kandeeriryee ti : " Holo nkwaala yaaku , na yende . " »
Bo bamufuula ti : « Nkya muutu wukuleeriryee ti : " Holo nkwaala na yende " ? »
Ngo wunde wu batsinikisi , waba wahele kuyaaba wunde na kari , bukuri Yesu waba weki kumonoko pe kunsa mpuumbu yaba haho .
Ha mambisa haho , Yesu wabweese kumono muutu wunde mu Nzo-nzaambi , na wamuleele ti : « Mono , ye weki wamutsiina , yaa bweese kusa masumu ko , mpisi hele kubwanikina na mabvuriri bubi . »
Muutu wunde wayende kweeyaabisa kuri Bayudayo ti : « Me Yesu wansinikisi . »
Hango nkuumbu , Bayudayo bakwaamisa Yesu , bukuri nde wayirikiri mamo mu kiluumbu kya mpuumunu .
Ngo Yesu wabvutula kuri bo ti : « Taayi dya me wuri mu kwesala natee mu lumalu , me se nyiri mu kwesala . »
Ngo mu didyo Bayudayo babvula kusaka bwa kumudzusila , bukuri kari kini kiluumbu kya mpuumunu , kaba wahele kubvumina ko , ngo bukuri waba leelaa se ti Nzaambi Taayi dya nde , na nde wuri nsiisa na Nzaambi .
Yesu wabvutula kuri bo , waleele ti : « Ngwanwa mu ngwanwa , me nyiluleele ti , Mwaana kari nsiila kisalu mu nde-meene ko , mbuti ka mi kamono Taayi nyirikulu ko ; bukuri mimyo mi yirikaa Taayi , Mwaana se mini myo kayirikaa .
Mukwongo , Taayi tiiri Mwaana , na wumusoongaa momanso ma kayirikaa nde-meene . Nde sa kamusoongo biyiriki bibvuriri bunene ti na bibyo , mpisi heki beenu lukimuka .
Bunu bukoofulukisaa Taayi bafwa na kubasa bamwooyo , bunubwo se Mwaana wusaana wamwooyo wunde wu katiiri .
Taayi wahele kutsuundisa muutu ti mosi , ngo nde waha nsundusulu yoyinso kuri Mwaana ,
mpisi heki bobanso bakiinsa Mwaana bunu bu bakiinsa Taayi . Wunde wahele kukiinsa Mwaana , lo wahele kukiinsa se Taayi dyamuheeke . »
« Ngwanwa mu ngwanwa me nyiluleele ti : wunde wuyuka maampu ma me , na wusa kanyi mu wunde wampeeke , lo wuri na kidziingu kyahele manunu . Nde wahele kwiisa ku mutsuundu , ngo wayeki wayisika mu lufwa mu kuluta ku bumwooyo .
Ngwanwa mu ngwanwa me nyiluleele ti : kilookolo kiri mu kwiisa na mu lumalu kimwaatubuka , kiri bafwa sa bayuka mbeembu ya Mwaana Nzaambi , na babo bayiyuka sa baba mwooyo .
Bukuri , bunu buri Taayi wuri na kidziingu mu nde-meene , bunubwo se nde kari kaha kuri Mwaana mu kuba na kidziingu mu nde-meene .
Na nde waha kuri Mwaana lutumu lwa kutsuundisa , bukuri nde ngo Mwaana muutu .
Yaa lukimuka mu mimyo ko , bukuri kilookolo kiri mu kwiisa , kiri bobanso bari mu mampeembe , sa bayuka mbeembu yaandi ,
sa bapala mu mo , bayirikiri mamabwe sa beende ku mfulukulu ya bumwooyo , na bayirikiri mamabi ku mfulukulu ya mu mutsuundu .
Me lo nyahele kubangisina kuyirika kitotolo ti kimosi mu me-meene . Me nyitsuundisa bunu bu nyiyukula , na mutsuundu wa me wasuunguma , bukuri me nyahele kusaka kutya kwa me-meene , ngo kutya kwa wunde wampeeke . »
« Mbuti me teeri kimbaangi mu ntoono me-meene , lo kimbaangi kya me kiri kyangwanwa ko .
Ngo mbuti mukimi wuta kimbaangi mu ntoono ya me , lo me nyaari ti kimbaangi , ki kari mu kuta mu ntoono me kyangwanwa ;
beenu lwaheekiri baatu kuri Yowane , na nde wateeri kimbaangi mu ntoono ngwanwa .
Me ngo wuri nyahele na nzala kuri ti muutu kateele me kimbaangi , ngo me ndeeriri bubwo , mpisi heki beenu luba babvuukusu .
Yowane waba bunu mwiinda wanamuku na wuri mu kweseme ; ngo beenu lwatiiri kukeembe mu mwaa-kilookolo kimosi , mu buungi bwaandi .
Haho , me nyiri na kimbaangi kibvuriri bunene ti na kya Yowane ; mukwongo biyiriki bya mpa Taata mu kuyirika , biyiriki bi nyiri mu kusa , bibyo bita kimbaangi mu me , ti Taata wampeeke .
Taata wampeeke , nde-meene wata kimbaangi mu ntoono me ; ngo kasi beenu ka lwayukiri mbeembu yaandi ko , ka lwamwii se kinzeri kyaandi ko ,
na Maampu maandi mahele kusa kikuundi mu beenu , bukuri lwahele kusa kanyi mu wunde wu kari kaheeke .
Beenu lukwefyongokono Matina , bukuri beenu lutsima kubaka kidziingu kyahele manunu mu mo ; mo ngo mari mu kuta kimbaangi mu ntoono me ;
na beenu lwahele kutya kwiisa kuri me , mpisi heki lubaka kidziingu . »
« Me nyahele kusaka kuri ti baatu bankeembese .
Me nyiluyaari , beenu lwahele na ntiilu ya Nzaambi mu beenu-meene .
Me nyayiisa mu nkuumbu ya Taayi dyaami , na beenu lwahele kuntaambula ; ngo mbuti mukimi wiisiri mu nkuumbu ya nde-meene , lo wunde beenu lumutaambula .
Habaana beenu , nkeembu kutaambula yi lukwehelesene beenu na beenu , ngo lwahele kusaka nkeembu yifumunaa kuri Nzaambi yomosi , lo dyaburi beenu lutsiisa kusa kanyi ?
Yaa lutsima ko ti me mbasi-tsuku nyilufuunda kuri Taata ; wufuunda beenu , Moose wunde wu luri lwasiila nsiitu .
Mukwongo , mbuti beenu lwasa kanyi mu Moose , lo beenu luketyee kusa kanyi mu me , bukuri mu ntoono ya me Moose kari katina .
Ngo mbuti lwahele kusiila kanyi mu ma kari katina nde , lo buri lusiila kanyi mu maampu ma me ? »
Ha mambisa haho , Yesu wayende ku simu dya mubu wa Ngalili , wu baleela se ti wa Tiberya .
Mpuumbu yayinene yaba kwemunamaana , bukuri baatu baba kwemonaana bidiimbu bi kaba kweyirikaana mu babeeru .
Yesu wanwaata ku yulu mulaandu , na wadzakala na bayiki baandi .
Paaka , munkeembu wa Bayudayo , waba weki bele .
Yesu , kasyeetulaa miisu , wamono mpuumbu baatu yayinene yaba kwiisa kuri nde , nde wafuula kuri Filipo ti : « Kuri tusumbukilee mampa , mpisi heki baatu ba badya ? »
Nde waleele mamo mu kumutsiitsa ; mukwongo nde-meene waba yaari ma kaba katsima kuyirika .
Filipo wabvutula kuri nde ti : « Ti hayuku tusuumbiri mampa ma nkama dzoolo dza bidenali , lo makukula , kuri ti mpisi muutu kabaka mwaa-kitsuri ko . »
Mosi mu bayiki baandi , Andere mpaangi Simoni Petelo , waleele kuri nde ti :
« Hari mwaa-kilesi kimosi hamaha , wuri na mampa mataanu na bansu boolo ; ngo lo bibyo nki , mu mburi baatu ba ? »
Yesu waleele ti : « Dzakisee baatu . » Kwaba bitiiti byalaka ha kibeendu kikyo . Baatu badzakiri baba kampe mafuunda mataanu .
Yesu waholo mampa , bu katoondo , wakabula kuri baatu baba badzakala ; wasa bunubwo se mu bansu , bunu bwa tiiriri baatu .
Bamanaa kuyukuta , nde waleele kuri bayiki baandi ti : « Kutukisee bitini bisaariri , mpisi kuhele kuba ti kimosi kifuukila . »
Hango bo bakutukisa na baluulusa , mitooto kuumi na myoolo mu bitsuri bya mampa byasaariri mu ma badya baatu .
Baatu bu bamono bidiimbu bi kayirikiri nde , baleele ti : « Ngwanwa , wumawu Mubikiri wiisiryee ha nsi . »
Yesu kayaabaa ti bee biisiri kumuholo mu mpisi bamusa mbyaasi , nde wabweese kweende ku yulu mulaandu nde-kaka .
Nsinsika bu yatubuka , bayiki baandi bakulumuka ku mubu ,
bu banwaata mu bwaatu , bo bayende ku simu dya mubu dyakaka , ku Kafarnawumi . Mampimbisi maba mamwaabwa , na Yesu waba wakiri wahele kutubuka kuri bo .
Mubu waba waningusu mu kiteembu kya makwa .
Bo baba ba mwaatekesele , kampe mu mafuunda mataanu , bunu pe masaamunu ma bitaki , ha batalila Yesu wuri mu kwiisa dyaata ha yulu mubu na weki kokosolo bebele na bwaatu . Bo bamono boomo .
Ngo nde wabaleele ti : « Wu me ; yaa luba na boomo ko ! »
Bo baba batiiri bamuholo mu bwaatu , ngo hanaho bwaatu bwatubuka ha simu di babakweende .
Kiluumbu kyanama , mpuumbu baatu basii saala ku simu dya mubu dyakaka , bamono kuri ti , bwaatu bwaba bumosi kitsu , na Yesu se kasii kweende mu bwaatu kintwaari na bayiki baandi ko , ngo bo bakaka bayensi .
Mabwaatu makaka , manangukini ku Tiberya mayisa ha kibeendu ki babadya mampa , haho Mfumu kabvutiri matoondo .
Mpuumbu baatu bu yamono ti Yesu wahele haho , bayiki baandi se bo pe , ha banwaata mu mabwaatu na bayende ku Kafarnawumi mu kwesaka Yesu .
Bo bu bamono Yesu ku simu dya mubu dyakaka , bamuleele ti : « Labi , nkya ntaangu ye wiisiryee ku ? »
Yesu wabvutula kuri bo ti : « Ngwanwa mu ngwanwa me nyiluleele ti , beenu luri mu kwesaka me kari bukuri lwamwiini bidiimbu ko , ngo bukuri lwadiiri mampa na lwayukutiri .
Salee , kari mu ntoono byandya bibolaa ko , ngo mu ntoono byandya binamitinaa mu kidziingu kyahele manunu , mbasi-tsuku biluha Mwaana muutu , bukuri nde Taayi Nzaambi , kari kasa kinyemu kyaandi . »
Haho bo baleele kuri nde ti : « Nki beetu tusa mpisi heki tusala kisalu kya Nzaambi ? »
Yesu wabvutula waleele kuri bo ti : « Kisalu kya Nzaambi kiri kuri ti beenu lusa kanyi mu wunde wu kari kaheeke . »
Haho bo baleele kuri nde ti : « Heki ye nkya kidiimbu wusa , mpisi heki beetu tumono na tusiila kanyi mu ye ? Nkya kiyiriki wusa ?
Bataayi ba beetu badiiri maana mu nsi yankatu , bunu bu diri dyatinu ti : " Nde wabaha mpa ya ku yulu ya kudya . " »
Yesu waleele kuri bo ti : « Ngwanwa mu ngwanwa me nyiluleele , Moose kasii ha beenu mpa ya ku yulu ko , ngo Taayi dyaami wuha beenu mpa ya ku yulu yangwanwa .
Bukuri mpa ya Nzaambi , ngo yisundukaa ku yulu na yihaanaa bumwooyo kuri nsi . »
Haho bo baleele kuri nde ti : « Mfumu , tuha mpa yiyo mantaangu momanso . »
Yesu waleele kuri bo ti : « Me ngo mpa ya bumwooyo . Wunde wukwiisa kuri me , kari mbakila nzala ko , na wunde wusa kanyi mu me , kari mbakila mpwiisu ko .
Ngo me nyiluleeriri ti : Beenu lwamwiini [ me ] , na lwahele kusa kanyi .
Mpisi wumpa Taata , sa kiisa kuri me , na me nyiri mbingila wunde wukwiisa kuri me ko ,
bukuri me nyafumuna ku yulu , kari mu kuri ti nyirika kutya kwa me-meene ko , ngo kwa wunde wampeeke .
Kutya kwa wunde wampeeke kuri ti , me mpele kudziimbisa ti mosi mu ba kari kampa , ngo me sa nyamufulukisa [ mu ] kiluumbu kya manunu .
Kutya kwa Taayi dyaami kuri ti , wunde wumono Mwaana na wusa kanyi mu nde , kabaka kidziingu kyahele manunu , na me sa nyamufulukisa mu kiluumbu kya manunu . »
Haho , Bayudayo babeke kumunguta mu ntoono ya nde , bukuri waleeriri ti : « Me ngo mpa yafumuna ku yulu . »
Na bo baleele ti : « Buri wumawu kari Yesu , mwaana Yosefi , wu tuyaari taayi na nguri ko ? Buri mu lumalu nde keki leele ti : me nyafumuna ku yulu ? »
Yesu wabvutula waleele kuri bo ti : « Yaa lumunguta beenu na beenu ko .
Kuri muutu ti mosi wukwiisa kuri me , mbuti Taata wampeeke wahele kumutwaala , na me sa nyamufulukisa mu kiluumbu kya manunu .
Dyatinu mu babikiri ti : " Bobanso sa baba bayikusu kuri Nzaambi " . Ngo mpisi wumwaayuka ma Taata , na wumwaayika ma nde , lo wiisiri kuri me .
Kuri wu mwaamono Taata ko , mbuti ka wunde wafumuna kuri Nzaambi ko ; wunde wumwaamono Taata .
Ngwanwa mu ngwanwa , me nyiluleele ti : wusa kanyi , lo wuri na kidziingu kyahele manunu .
Me ngo mpa ya bumwooyo .
Bataayi ba beenu badiiri maana ku nsi yankatu na bafwiiri .
Yimayi ngo mpa yafumuna ku yulu , mpisi wudya yo , lo kafwa ko .
Me ngo mpa ya mwooyo yafumuna ku yulu ; mbuti muutu diiri mpa yiyo , lo nde sa kaba mwooyo mu bibvu ngo bibvu . Na mpa yi nyiha me , ngo muswinyi waami , mu ntoono kidziingu kya nsi . »
Haho , Bayudayo bakalikisa bo na bo baleele ti : « Dyaburi nde katsiitsa kutuha muswinyi [ waandi ] mu kudya ? »
Ha ngo Yesu wabvutula kuri bo ti : « Ngwanwa mu ngwanwa me nyiluleele , mbuti beenu lwahele kudya muswinyi Mwaana muutu , na lwahele kunwa makila maandi , lo lwahele kubaka kidziingu mu beenu-meene .
Wunde wudya muswinyi waami , na wunwa makila maami , wuri na kidziingu kyahele manunu ; na me sa nyamufulukisa mu kiluumbu kya manunu .
Bukuri muswinyi waami byandya byangwanwa , na makila maami malu mangwanwa .
Wunde wudya muswinyi waami , na wunwa makila maami , wasa kikuundi mu me , na me mu nde .
Bunu buri Taata wampeeke wuri mwooyo , na me nyiri mwooyo mu nde ; bunu bubwo se wunde wudya me , sa kaba mwooyo mu me .
Yimayi ngo mpa yafumuna ku yulu , yahele kuba bunu ya diiri bataayi ba beenu , na bo bafwiiri . Wunde wudya mpa yi , sa kaba mwooyo mu bibvu ngo bibvu . »
Nde waleele mamo mu ntaangu yi kaba yikisa mu nzo-nkutukunu ku Kafarnawumi .
Balaka mu bayiki baandi bu bayuka mamo , baleele ti : « Maampu mamo mamakwa , na wunde wabangusina kumayuka ? »
Yesu bu kayaaba mu nde-meene ti bayiki baandi baba kwemunguta mu ntoono yiyo , nde waleele kuri bo ti : « Buri mamo ma lubumisini makya ?
Heki mbuti , beenu lumwiini Mwaana muutu toombikiri ku yulu ku kaba ?
Mpeeve yikooha bumwooyo , muswinyi wahele mufunu . Maampu ma nyiluleeriri me ngo Mpeeve na kidziingu .
Ngo babamosi , ha kakati dya beenu bahele kusa kanyi . » Mukwongo , Yesu waba yaari , kuholosono kunu mbandukulu , babo bahele kusa kanyi , na wunde wumuyekele .
Nde wabweese kuleele ti : « Me ndeeriri bubwo kuri beenu ti , kuri muutu ko wubangisina kwiisa kuri me , mbuti Taata wahele kumuha miswa . »
Kubaandika haho , balaka [ mu ] bayiki baandi , babvutuka mambisa na basii bweese kweyende na nde ko .
Haho Yesu waleele kuri bo kuumi na boolo ti : « Buri beenu se lubvutukiri kweenu ? »
Simoni Petelo wabvutula ti : « Mfumu , kuri na beetu tukweende ? Ye wuri na maampu ma kidziingu kya bibvu ngo bibvu ,
na beetu twasa kanyi , na tuyaari ti ye ngo Wangisi , wa Nzaambi . »
Yesu wabvutula kuri bo ti : « Buri beenu bo kuumi na boolo , kari me nyalusoolo ko ? Ngo mosi mu beenu dyabulu kari . »
Nde mu Yudaya , mwaana Simoni Iskaryote kabadzoonsolo , bukuri nde waba mosi mu bo kuumi na boolo , watsimini kumuyekele .
Ha mambisa haho , Yesu waba kwesaa budyeengi mu nsi ya Ngalili ; mukwongo , nde waba wahele kutya kusa budyeengi mu nsi ya Yudaya , bukuri Bayudayo baba sakaana kumudzusa .
Munkeembu Bayudayo wa misaampu , waba weki bele .
Bampaangi ba Yesu baleele kuri nde ti : « Sisa nkoonsi yi , na yende mu nsi ya Yudaya , mpisi heki bayiki ba ye , bo se bamono biyiriki bi wukwesa ye ;
kuri muutu ti mosi ko , wuyirikaa kitotolo mu nsweeki , mbuti tiiri kuba wayabakana kuri bobanso . Mbuti ma bubwo ye wuri mu kweyirika , lo yabakana kuri baatu . »
Mukwongo , bampaangi baandi , baba bahele kusiila kanyi mu nde .
Ngo Yesu waleele kuri bo ti : « Ntaangu ya me yakiri kutubuka pe , ngo kasi ntaangu ya beenu , bunu bu luri na yo .
Nsi lo , yibele beenu ko , ngo kasi me lo yimbele , bukuri me nyiri mu kuta kimbaangi ti , biyiriki byaandi byabibi .
Beenu ngo bari yendee ku munkeembu ; me ngo wuri nyitoomboko ku munkeembu wunde ko , bukuri ntaangu ya me yakiri kukuka pe . »
Kamanaa kuleele mamo , nde wanamitina kuba ku Ngalili .
Bampaangi baandi bamanaa kutoomboko ku munkeembu , haho nde se katoomboko , kari kuri wumonokono ko , ngo [ bunu ] ti musweeki .
Bayudayo babeke kwemusaka munsa munkeembu , na baba leele ti : « Nde kuri kari ? »
Baatu baba kwemungutaa kwalaka , mu ntoono nde , kunsa mampuumbu . Bamosi baba leelaa ti : « Nde wamubwe , » bakaka ti : « Nde wuri mu kudziimbisa mpuumbu . »
Kuri muutu ti mosi ko , waba tsiisa kudzoonso mu nde mu bunsaalisi , mu kubata Bayudayo .
Munkeembu kabaanaa weki ha kakati , Yesu watoomboko munsa Nzo-nzaambi , na wabeke kuyikisa .
Haho Bayudayo bakimuka , na baleele ti : « Dyaburi muutu wumawu , kari kayaabila mimyo myatinu , bunu nde wahele kuyika ? »
Yesu wabvutula na waleele kuri bo ti : « Nyikusulu dza me dziri dza me-meene ko , ngo dza wunde wampeeke .
Mpisi wutiiri kuyirika kutya kwa nde , lo sa kayaaba mbuti nyikusulu dzidzo dza Nzaambi , bunu pe , mu me-meene nyiri mu kwedzoonsolo .
Wunde wudzoonsolo mu nde-meene wusaka nkeembu ya nde-meene , ngo kasi wunde wusakaa nkeembu ya wunde wamuheeke , lo wuri wangwanwa , na bubayi bwahele mu nde .
Buri Moose kasii luha mangisi ko ? Ngo kwahele ti muutu ti mosi mu beenu wuri mu kumasalila . Buri beenu lusaka me kudzusa ? »
Mpuumbu yabvutula ti : « Ye wuri na mpeeve yayibi ; na wusaka ye kudzusa ? »
Yesu wabvutula na waleele kuri bo ti : « Kiyiriki kimosi me nsiiri , na beenu-banso lukimuka !
Mu didyo Moose kari kaluha nteendulu bubakala , ka kuri ko ti ya Moose , ngo ya bataayi , na beenu luteendaa muutu bubakala mu kiluumbu kya mpuumunu .
Mbuti muutu wutaambulaa nteendulu bubakala mu kiluumbu kya mpuumunu , mpisi heki mangisi ma Moose , mahele kuba masinunu , dyaburi beenu luri mu kubakila me nkesi , bukuri me nsinikisi muutu , mu kiteesu kyakuka , mu kiluumbu kya mpuumunu ?
Yaa lwetsuundisa bunu buri kinzeri kya muutu ko , ngo tsuundisee mu nsungumunu yasuunguma . »
Bari Yerusalemi bamosi baba leelaa ti : « Buri wumawu kari wu bari mu kusaka kudzusa ko ?
Mono : nde wuri mu kudzoonso mu bunsaalisi , ngo bahele kumuleele ntoono ti mosi ! Ngwanwa kwaandi ti bakuutu bayaari ti wu Kiristo ?
Wumawu , beetu tuyaari ku kafumuni ; ngo ha kwiisa Kiristo , kuri muutu ti mosi wuyaaba ku kafumuna ko . »
Haho , Yesu bu kaba yikisa mu Nzo-nzaambi , wabikisa waleele ti : « Beenu luyaari me , na luyaari ku nyiri nyafumuna ; ngo me nyahele kwiisa mu me-meene , ngo wunde wampeeke wuri wangwanwa , na beenu lwahele kumuyaaba .
Me ngo wuri nyimuyaari , bukuri me nyafumuna kuri nde , na nde wampeeke . »
Bo baba kwesakaana bwa kumusiimbila , ngo muutu ti mosi kasii kumubelemene ko , bukuri kilookolo kya nde , kyaba kyakiri kutubuka pe .
Kunsa mpuumbu , baatu balaka basii kanyi mu nde na baba leelaa ti : « Mbasi-tsuku ha kwiisa Kiristo , tumi kahele kuyirika bidiimbu bibvuriri bunene na bi mwaayirika wu ? »
Myaba kwemungutuna baatu kunsa mpuumbu mu ntoono nde , myayukukuna kuri Bafarisi . Bakuutu ba bangaanga-nzaambi na Bafarisi , ha baheeke bayongolo mu kweemukaanga .
Yesu ha kaleele ti : « Me nyakiri na beenu mu mwaa-ntaangu yantele , tumi nyeende kuri wunde wampeeke .
Beenu sa lwasaka me , ngo lo ka ludzuukila [ me ] ko , na haho ha nyiba me , beenu ka lubangusina kwiisa ko . »
Hango Bayudayo balelesene bo na bo ti : « Nde kuri kari mu kweende , kuri lo beetu twahele kumumono ? Buri , kuri Bayudayo batsamukina mu mansi ma Bahelene ka kweende , na kweeyikisa Bahelene ?
Nki kari mu kuleele mu maampu mamama , ti : Beenu sa lwasaka me , ngo ka ludzuukila [ me ] ko , na kukwo ku nyiba me , beenu ka lubangusina kwiisa ko ? »
Mu kiluumbu kya mpotulu , kyakinene kya munkeembu , Yesu , bu kateleme , wabikisa waleele ti : « Mbuti muutu wuri na mpwiisu , lo kiisa kuri me na kanwa .
Bunu buri mu kuleele Matinu : " wunde wusa kanyi mu me , manyari ma maampa ma mwooyo sa matsirimika mu mutima waandi . " »
Nde waleele mamo mu ntoono Mpeeve , yiri babo basiila kanyi mu nde sa bayitaambula . Mukwongo , Mpeeve yaba yakiri yo pe , bukuri Yesu waba wakiri wahele kuba wakeembusu .
Kunsa mpuumbu , babamosi bayukiri maampu mamo , baleele ti : « Ngwanwa muutu wumawu Mubikiri kari ! »
Bakaka baleele ti : « Wumawu ngo Kiristo . » Bakimi ti : « Buri Kiristo lo fumuni ku Ngalili ? »
Buri , kari Matina bu mari mu kuleele ti : « Mu kaanda dya Davidi , ku bula bwa Beteleemi , kwaba Davidi , Kiristo kakwisikila . »
Nkabunu yakoto mu mpuumbu , mu ntoono nde .
Babamosi mu bo , baba batiiri kumusiimba , ngo muutu ti mosi kasii kumubelemene ko .
Bayongolo babvutuka kuri bakuutu ba bangaanga-nzaambi na kuri Bafarisi , bamaba baleele kuri bo ti : « Buri luheri kumutwaala ? »
Bayongolo babvutula ti : « Kuri muutu ti mosi wumwaadzoonso bunu muutu wunde ko . »
Bafarisi babvutula kuri bo ti : « Buri beenu se lutaambiryee ti baluwuna ?
Buri kuri muutu ti mosi mu bakuutu , bunu pe , mu Bafarisi wusiiryee kanyi mu nde ?
Ngo mpuumbu baatu yiyo , bu bahele kuyaaba mangisi , bo bari baloko ! »
Nikodemo , mosi mu bo , watekisiri kweende kuri Yesu , waleele kuri bo ti :
« Buri mangisi ma beetuneenu makoobwiisa muutu , kwahele kutekesele kumuywiila , na kuyaaba ma kayirikiryeenu ? »
Bo babvutula na baleele kuri nde ti : « Buri ye se wa ku Ngalili ? Fyongokono na sa mono kuri ti , mubikiri wahele ku kupalila ku Ngalili . » [
Mpisi muutu wayende ku nzo yaandi .
Yesu wayende ku mulaandu wa Mi-olive .
Mu minkya mya bwiisi , nde wabweese kubvutuka ku Nzo-nzaambi , baatu bobanso bayisa kuri nde , na bu kadzakala , wabeke mu kubayikisa .
Batini ba mangisi na Bafarisi batwaala mukyeetu mosi wu badzuukiri mu kuta kimpala , bu bamusuusa ha kakati dya baatu ,
baleele kuri Yesu ti : « Muyikisi , mukyeetu wu bamudzuukiryee kuri wuri mu kuta kimpala ;
mu mangisi , Moose watutuma mu kudzusa ba bu mu matari ; heki ye buri leeriri ? »
Bo baleele bubwo mu kumutekele mweete , mpisi heki bamufuunda . Ngo Yesu bu kaba wayilima , wabeke kutyalikisa ha nsi mu muleembu .
Babaanaa banamitina mu kumuha bifuuri , nde wateleme , na wabaleele ti : « Wunde wahele na masumu mu beenu , kaba watete mu kumulata tari . »
Nde wabweese kuyilima , na wanamitina kutyalikisa ha nsi .
Bo bu bayuka bubwo , bayende mosi na mosi , kubandikila mu babvuriri bukuutu . Nde wasaala nde mukaka na wa mukyeetu ha kakati .
Yesu wabweese kuteleme , na waleele kuri nde ti : « Mukyeetu , bo hari bari ? Kwahele muutu ti mosi wukubwiisiri ? »
Wa mukyeetu waleele ti : « Kwahele muutu , Mfumu » , Yesu waleele ti : « Me se nyahele kubwiisa ye , ha yende kwaaku , kuholosono lumalu , yaa bweese kusa masumu ko . » ]
Haho Yesu wabweese kudzoonso kuri bo waleele ti : « Me ngo buungi bwa nsi , wunde wunama me , kari ndyaatila kunsa mampimbisi ko , ngo sa kabaka buungi bwa kidziingu . »
Ngo Bafarisi baleele kuri nde ti : « Ye kimbaangi kuta mu ye-meene , haho kimbaangi kya ye kiri kyangwanwa . »
Yesu wabvutula , waleele kuri bo ti : « Ti ha yuka me nyita kimbaangi mu me-meene , lo kimbaangi kya me kyangwanwa , bukuri me nyaari ku nyiri nyafumuna , na ku nyiri mu kweende , ngo kasi beenu , lwahele kuyaaba ku nyiri nyafumuna me , na ku nyiri mu kweende me .
Beenu mu kimuutu luri mu kutsuundisa , me nyahele kutsuundisa muutu .
Mbuti heki me nyitsuundisa , lo mutsuundu me , wuri wangwanwa , bukuri me nyahele me mukaka , ngo me beetu na Taata wampeeke .
Na mu mangisi ma beenu myatinu ti : Kimbaangi kibaanaa kya baatu boolo lo kyangwanwa .
Me nyita kimbaangi mu me-meene , na Taata wampeeke se wuta kimbaangi mu me . »
Ngo bo bamuleele ti : « Taayi dya ye wuri kuri ? » Yesu wabvutula ti : « Beenu lwahele kuyaaba me , na lwahele kuyaaba se Taayi dya me . Mbuti lubee luyaa me , nkani luketyee kuyaaba se Taayi dya me . »
Nde waleele maampu mamo , ha kibeendu ki basuusa busina , kuri wuri mu kuyikisa mu Nzo-Nzaambi ; ngo muutu ti mosi kasii musiimba ko , bukuri kilookolo kyaandi kyaba kyakiri kutubuka pe .
Yesu wabweese kuleele kuri bo ti : « Me nyiri mu kweende , na beenu sa lwasaka me , beenu sa lwafwiila kunsa masumu meenu ; kukwo ku nyikweende me , beenu lubangusina kwiisa ko . »
Bayudayo baleele ti : « Buri nyutu keki kweedzusa , bukuri wuleele ti : " Ku nyikweende me , beenu lubangusina kwiisa ko " ? »
Nde waleele kuri bo ti : « Beenu luri ba ku nsuku , me nyiri wa ku yulu . Beenu luri ba nsi , me nyiri wa nsi yi ko .
Hango me nyileele kuri beenu ti : Beenu sa lwafwiila kunsa masumu meenu . Mukwongo , mbuti lwahele kusiila kanyi ti " me nyiri " , lo sa lwafwiila kunsa masumu meenu . »
Hango bo baleele kuri nde ti : « Ye na wuri ? » Yesu waleele kuri bo ti : « Wunde wu nyiri mu kululeelaana kuholosono kunu mbandukulu .
Me nyiri na myalaka mya kuleele na mya kutsuundisa mu ntoono beenu ; ngo wunde waheeke me wuri wangwanwa , na mamo ma nyiri nyayuka kuri nde , mamo me nyileele kuri nsi . »
Bo baba bahele kuyaaba ti , Yesu waba badzoonsolo mu ntoono Taayi .
Hango , Yesu waleele [ kuri bo ] ti : « Mu ntaangu yiba Mwaana muutu wadzaangusu , haho beenu lwayaaba ti " me nyiri " ; na ti mu me-meene nyahele kusaa kitotolo ti kimosi , ngo mamo ma yikisa me Taata , mamo me nyiri mu kweleele .
Wunde wampeeke , wuri kintwaari na me ; nde wahele kusiisa me , me mukaka , bukuri me kooyirikaa ma katiiri nde , mu mantaangu momanso . »
Nde bu kaleele mamo , baatu balaka basiila kanyi mu nde .
Hango Yesu waleele kuri Bayudayo basiiri kanyi mu nde ti : « Mbuti beenu lunamitini mu maampu maami , lo ngwanwa , beenu luri bayiki ba me ;
beenu sa lwayaaba ngwanwa , na ngwanwa sa ya luha bunsaalisi . »
Bo babvutula kuri nde ti : « Beetu twapalila mu Abalaami , na beetu ka twabeeri mu bunkutu kuri muutu ko . Dyaburi ye wuleele ti : " Beenu sa lwaba mu bunsaalisi " ? »
Yesu wabvutula kuri bo ti : « Ngwanwa mu ngwanwa , me nyiluleele , mpisi wusa masumu , lo nde weki nkutu masumu .
Nkutu kakoonamitinaa kuba munsa nzo kwakinkulu ko , ngo mwaana wunamitina kuba kwakinkulu mu nzo .
Mbuti Mwaana wulukuuriri , lo ngwanwa beenu sa lwaba mu bunsaalisi .
Me nyaari ti beenu lwa palila mu Abalaami , ngo beenu lusaka me kudzusa , bukuri maampu maami mahele mu beenu .
Ma nyidzoonsolo ma nyiri nyamono kuri Taata , ngo kasi beenu , ma luyirika ma luri lwayuka kuri taayi dyeenu . »
Bo babvutula baleele kuri nde ti : « Taayi dya beetu , Abalaami . » Ngo Yesu waleele kuri bo ti : « Mbuti beenu lubeeri baala ba Abalaami , nkani beenu luketyee kusa biyiriki bya Abalaami .
Ngo mu lumalu , beenu lusaka me kudzusa , me muutu nyiluleeriri ngwanwa yi nyiri nyayuka kuri Taata . Abalaami kasii yirika , mamo ko .
Beenu luri mu kwesa biyiriki , bya taayi dyeenu . » Hango bo baleele kuri nde ti : « Beetu turi baala babutuka kunsa buyala ko , beetu Taayi dimosi turi na dyo , wunu Nzaambi . »
Yesu waleele kuri bo ti : « Mbuti Nzaambi beeri Taayi dya beenu , nkani beenu luketyee kutya me , bukuri me nyapalila mu Nzaambi , na kuri nde me mfumini , me nyahele kwiisikila mu me-meene , ngo nde wampeeke .
Bukuri nki beenu lwahele kubakula ma nyiluleele me ? Buri beenu luri nzoonsulu me , kubakula pe ? Bukuri beenu lwahele kubangisina kuyuka maampu maami .
Taayi dya beenu ngo dyabulu , na beenu kutya kuyirika ma tiiri taayi dyeenu . Kuholosono kunu mbandukulu , nde mudzusi kari , na kasii ba kunsa ngwanwa ko , bukuri ngwanwa yahele mu nde . Habaanaa wudzoonso mya mpya , lo nde kusa bunu wudzoonso myamibwe , bukuri nde ngaa-mpya na taayi dya mpya .
Ngo kasi bukuri me ngwanwa nyileele , lo beenu lwahele kusiila kanyi mu me ?
Na mu beenu , wuri lo bwiisiri me mu mana mu ntoono masumu ? Mbuti ngwanwa me nyileele , buri luri kusiila pe kanyi mu me ?
Wunde wuri wa Nzaambi , wuyukaa Maampu ma Nzaambi ; ngo beenu lwahele mu kuyuka , bukuri beenu luri ba Nzaambi ko . »
Bayudayo babvutula , baleele kuri Yesu ti : « Buri beetu twahele na buungu mu kuleele kuri ye ti , ye Musamariya wuri , na ye wuri na mpeeve yayibi ? »
Yesu wabvutula ti : « Me nyiri na mpeeve yayibi ko , ngo me nyiri mu kukiinsa Taayi dyaami , na beenu lwahele kukiinsa me .
Me nyahele kusaka nkeembu ya me-meene , kuri wusaka , na wutsuundisa .
Ngwanwa mu ngwanwa me nyiluleele : Mbuti muutu kebiri maampu maami , lo nde kamono mfwiilu ya mibvu ngo mibvu ko . »
Haho Bayudayo baleele kuri nde ti : « Mu lumalu beetu tumwayaaba ti ye wuri na mpeeve yayibi . Abalaami wafwa , babikiri se bafwa , ngo ye wuleele ti : " Mpisi wukebe Maampu , lo nde kamono mfwiilu ko mu mantaangu momanso . "
Buri ye bvuriri bukuutu , na taayi dya beetu Abalaami , wafwiiri ? Na babikiri se bafwiiri . Heki , ye na wuri ? »
Yesu wabvutula ti : « Mbuti heki me nyikeembese me-meene , lo nkeembu yaami yabuunu . Ngo Taata wuri mu kunkeembese , wu luri mu kuleele beenu ti : " Nzaambi yeetu . "
Beenu lwahele kumuyaaba , ngo kasi me nyimuyaari . Na mbuti me ndeeriri ti me nyahele kumuyaaba , lo me nyeki ngaa-mpya , nyafwanikina na beenu . Ngo me nyimuyaari , na nyakebe maampu maandi .
Taayi dya beenu Abalaami wakeembiri mu nsiitu ya kumono kiluumbu kya me ; nde wakimono , na wakeembe . »
Bayudayo baleele kuri nde ti : « Wubaanaa ye wakiri ti makuumi mataanu ma mibvu kukukisa pe , ti ye wamwiini Abalaami ? »
Yesu waleele kuri bo ti : « Mu ngwanwa mu ngwanwa me nyiluleele , tekesele Abalaami kaba , lo " me nyiri . " »
Haho bo banaanguna matari mpisi heki bamulata . Yesu wasweeme na wapala mu Nzo-nzaambi .
Bu kaba luta mu nzila , Yesu wamono muutu wuri , bu kaba butuka miisu myafwa .
Bayiki baandi bamufuula baleele ti : « Labi , na wasiiri masumu , muutu wumawu hoti taayi na nguri , kuri heki nde kabutuka na miisu myafwa . »
Yesu wabvutula ti : « Kari nde ko , kari se taayi na nguri ko , mu kuri ti biyiriki bya Nzaambi biba byamonoko mu nde .
Beetu tuyelemini kusala kisalu kya wunde wampeeke , mwiini bu kakiri ; butsuku buri mu kwiisa , kuri muutu ko wubangisina kusala .
Mu ntaangu yiri me nyiri ha nsi , lo me buungi bwa nsi . »
Kamanaa kuleele bubwo , ha kalobiri mante ha nsi , sobiri tamba mu mante , na kiriri tamba mu miisu mya muutu wunde ,
ha kamuleeriri ti : « Yende weyoolo mu kidzinga kya Silowa » mbangukulu ti : « waheeku . » Nde wayende , wayoolo , na wabvutuka kuri weki kwemono .
Bakoobaanaa ha teke nde , na bamumwiini hatete kuri wukwesa luloombo , baleele ti : « Kari wumawu wukoobaanaa wadzakala wusa luloombo ko ? »
Bakaka baleele ti : « Wumawu nde . » Bakimi ti : « Kari nde ko , ngo wafwanikina na nde . » Ngo nde-meene ha kaleeriri ti : « Wumawu me . »
Baleele kuri nde ti : « Dyaburi miisu mya ye myeki myadzibulu ? »
Nde wabvutula ti : « Muutu wuri nkuumbu Yesu , wuri bu kasobiri tamba , kiriri mu miisu mya me , ha kandeeriri ti : " Yende ku Silowa na yoolo . " Me bu nyeensi , na bu nyooriri , miisu myeki mono ! »
Bo bamufuula ti : « Muutu wunde hari kari ? » Nde waleele ti : « Me nyahele kuyaaba . »
Bo banata muutu waba wafwa miisu , wuri mwaatsiinika kuri Bafarisi .
Kyaba kiluumbu kya mpuumunu , kiri Yesu kasobaa tamba dzibiri miisu mya muutu wunde .
Bafarisi se babweese kumufuula ti , buri kasiiriri kuri ye weki mono . Nde waleele kuri bo ti : « Tamba kakiridyee me mu miisu ; na me bu nyooriri , mwiini . »
Bafarisi babamosi baleele ti : « Wunde kari muutu wafumuni kuri Nzaambi ko , bukuri nde wahele kubvumina kiluumbu kya mpuumunu . » Ngo kasi bakaka baleele ti : « Muutu wuri na masumu , lo bangusini kuyirika bidiimbu bya bumabu ? » Haho nkabunu yakoto mu bo .
Bafarisi babweese kuleele kuri muutu wunde ti : « Heki buri leeriri mu nde , bukuri wukudzibiryeenu miisu ? » Nde wabvutula ti : « Mubikiri kari . »
Bayudayo babisa kusa kanyi mu nde , kuri ti muutu wubee wafwa miisu , weki kwemono , natee batumisa taayi na nguri ba muutu wunde weki kwemono .
Bo babafuula baleele ti : « Wumawu mwaana beenu , wu luri mu kuleele ti wabutuka na miisu myafwa ? Heki mu lu buri kekimono ? »
Taayi na nguri ba nde babvutula baleele ti : « Di tuyaari beetu diri ti wumawu mwaana beetu , na wabutukiri na miisu myafwa .
Ngo mu lumalu , buri kekimono ? Haho ngo hari twahele kuyaaba ! Bunu pe ti na wumudzibiryee miisu ? Haho se beetu twahele kuyaaba , fuulee nde-meene , nde weki wabuuka , sa kadzoonso nde-meene . »
Taayi na nguri baleele mamo , bukuri baba bataana Bayudayo . Mukwongo , Bayudayo , baba bamwaayukusuna ti , mbuti muutu leeriri ti Yesu ngo Kiristo , lo wakupalisa mu nzo-nkutukunu .
Hango nkuumbu , taayi na nguri baleeriri ti : « Nde weki wabuuka , fuulee nde-meene ! »
Bafarisi bateele lwadzoolo muutu waba wafwa miisu , na bamuleele ti : « Leele ngwanwa ha busu bwa Nzaambi . Beetu ngo bari tuyaari ti muutu wunde ngaa-masumu kari . »
Nde wabvutula kuri bo ti : « Mbuti ngaa-masumu kari , lo me nyahele kuyaaba ; me di nyaari diri ti , me nyabee nyafwa miisu , ngo mu lumalu nyimono . »
Bo bamuleele ti : « Nde nki kakusiiryeenu ? Dyaburi kasiiryee mu kudzibula miisu mya ye ? »
Nde wabvutula kuri bo ti : « Me mbee mwaaluleele , ngo beenu lwahele kuyuka ; bukuri nki beenu lutiiri kubweese kuyuka ? Buri beenu se lutiiri kuba bayiki ba nde ? »
Bo bamutukaa na bamuleele ti : « Ye wuri muyiki nde ! Nkani beetu , bayiki ba Moose turi .
Beetu tuyaari ti Nzaambi wadzoonso kuri Moose , ngo wumawu , beetu twahele kuyaaba ku kari kafumina ! »
Muutu wunde wabvutula kuri bo ti : « Diri dya nkimukunu , ti beenu luhele kuyaaba ku kari kafumina , koomosoko nde dzibiryee me miisu !
Beetu tuyaari ti , Nzaambi kakooyukilaa bangaa-masumu ko , ngo mbuti wuri na kinzaambi , na wuyirikaa kutya kwa nde , lo nde wumuywiilaa .
Twayukiri mu ntaangu ti mosi ko ti , kuri muutu wudziburyeenu miisu mya wabutuka na miisu myafwa .
Mbuti nde beeri wahele wa Nzaambi , lo ka ketyee kusa kitotolo ko . »
Bo babvutula kuri nde ti : « Habaanaa ye-meene wabutukila kunsa masumu yemunso , lo wuri na mi wuyikisa beetu ? » Ha bamutubiri ku mbasi .
Yesu wayuka ti bamutubiryee ku mbasi , bu kamumono wamufuula ti : « Buri ye wasa kanyi mu Mwaana muutu ? »
Nde wabvutula waleele ti : « Heki nde na kari , Mfumu , kuri heki me nsiila kanyi mu nde ? »
Yesu waleele kuri nde ti : « Ye mwaamumono , na wunde wuri mu kudzoonso na ye , ngo nde . »
Muutu wunde waleele ti : « Me nsii kanyi Mfumu ! » Na nde watsukuma ha busu bwa Yesu .
Yesu waleele ti : « Mu ntoono mutsuundu me nyiri nyayisa ha nsi yimayi , mpisi heki bahelaa kumono , bamono , na babo bamono , bahele kumono . »
Bafarisi baba kintwaari na nde , bayukaa bubwo , baleele ti : « Buri beetu se miisu myafwa ? »
Yesu waleele kuri bo ti : « Mbuti beenu lubeeri lwafwa miisu , nkani luketyee kuba na sumu ko ; ngo mu lumalu beenu luri mu kuleele ti : " Tukwemono " , sumu dya beenu bunu diri . »
Yesu waleele ti : « Mu ngwanwa mu ngwanwa , me nyiluleele : wunde wahele kukotolo kunsa lupaangu lwa bimeeme ha mweelu , ngo nde kunwaatina ha kibeendu kikimi , lo nde ngaa-kwiibi na nde ngaa-bumfuna .
Ngo kasi wunde wukotolo ha mweelu , lo mutari bimeeme .
Mukebi-mweelu lo wumudzibukiri mweelu , na bimeeme biyukiri mbeembu yaandi . Nde wuteelaa bimeeme byaandi mu mankuumbu maaku , na wubinataana ku mbasi .
Kamanaana kupalisa bimeeme bya nde-meene , nde yookiri ku mankula , na bimeeme bikwemunama , bukuri byo biyaari mbeembu yaandi .
Ngo kasi , byo ka biri namina munzeense ko ; byo lo kusaa kuyitika la na nde , bukuri byo byahele kuyaaba mbeembu ya banzeense . »
Yesu wabaleele nkumu yiyo , ngo kasi bo basii kubakula ma kaba baleele ko .
Yesu wabweese kuleele ti : « Ngwanwa mu ngwanwa , me ngo mweelu bimeeme .
Bobanso batekisiri kwiisa [ na me ] , bangaa-kwiibi na bangaa-bumfuna ; ngo bimeeme byasii kubaywiila ko .
Me ngo mweelu : mbuti muutu kotiri mu me , lo sa kabvuuka , sa kakoto , sa kapala , na sa kabaka mbyandya .
Ngaa-kwiibi nde kwiisa mu kunu kuri ti , kayiba , kakeke na kadzusa . Ngo me nyayisa mu kuri ti , bimeeme biba na kidziingu kya buukula .
Me ngo Mutari wamubwete ; mutari wamubwete , wuhaanaa kidziingu kyaandi mu ntoono bimeeme byaandi .
Wunde wusala mu nzala mboongo , wahele mutari , bimeeme biri bya nde ko , kamonaa ngo-mbulu yikwiisa , yekiri bimeeme na yitikiri ; ngo-mbulu wubibwiiriri na wubitsyamikisi ,
bukuri wunde wutaambula mufutu , kari na munyoongi mu bimeeme ko .
Me ngo mutari wamubwete , me nyaari bimeeme byaami , na bimeeme byaami se binyaari ,
bunu bu nyaabiri Taata , me se bunubwo nyaabiri Taata , na me nyiha kidziingu kyaami mu bimeeme byaami .
Me nyiri na bimeeme bikimi biri byahele mu lupaangu lumalu . Bibyo se me nyelemini kubitwaala , sa byayuka mbeembu yaami , byobinso sa byaba mpuumbu mosi na mutari se mosi .
Hango nkuumbu , Taata tiiri me , bukuri me nyiha kidziingu kyaami mu kubweese kukiholo .
Kuri muutu ti mosi ko wuholo me kyo , ngo kasi me-meene nyikiha . Me nyiri na lutumu mu kukiha , na nyiri na lutuma mu kubweese kukiholo . Lutumu lulwo , me nyataambula lwo kuri Taayi dyaami . »
Nkabunu yabweese kubwa ha kakati dya Bayudayo mu ntoono maampu mamo .
Balaka mu bo baba leelaa ti : « Nde wuri na mpeeve yayibi , nde walawuka , buri luri mu kumuywiila ? »
Bakaka baba leelaa ti : « Maampu mamo mari ma muutu wuri na mpeeve yayibi ko . Buri mpeeve yayibi lo yidziburi miisu mya bafwa miisu ? »
Yaba ntaangu ya kyoosi , na munkeembu wa Lusakumunu lwa Nzo-nzaambi watubuka ku Yerusalemi ,
Yesu waba mu kweyende munsa Nzo-nzaambi kunsa saansi dya Solomo .
Bayudayo bamudyengekele na bamuleele ti : « Natee mu nkya ntaangu , ye wutala beetu tukwedunga ? Mbuti ye ngo Kiristo , lo wutuyaabisa na pwelelee . »
Yesu wabvutula kuri bo ti : « Me nyiluleeriryee na beenu lwahele kusa kanyi . Biyiriki bi nyiri mu kusa me , mu nkuumbu Taayi dyaami , bibyo biteele me kimbaangi .
Ngo kasi beenu lwahele kusa kanyi , bukuri beenu luri bimeeme bya me ko .
Bimeeme bya me biyukaa mbeembu yaami , me nyibiyaari , na byo binamaa me .
Me nyiha kidziingu kyahele manunu kuri byo , byo biri mfwiilu ko kwakinkulu , na kuri muutu wubipfula mu myooko mya me ko .
Taata wampa byo , bvuriri makwa na myominso ; kuri muutu ti mosi ko wupfula byo mu myooko mya Taata .
Me na Taata , turi mosi . »
Bayudayo babweese kunaanguna matari mpisi bamulata .
Yesu waleele kuri bo ti : « Biyiriki byalaka byabibwe byafumuna kuri Taata , me nyalusoongiri . Mu nkya kiyiriki mu byo , beenu lusaka kudzusila me mu matari ? »
Bayudayo babvutula kuri nde ti : « Beetu twahele kudzusa ye mu matari mu ntoono kiyiriki kyakibwete , ngo mu ntoono nsaanunu , na bukuri ye muutu ye-meene weki ba Nzaambi . »
Yesu wabvutula kuri bo ti : « Buri dyahele kutina mu mangisi ma beenu ti : Me nyaleeriri ti : " beenu banzaambi ? "
Mbuti diri dyangwanwa ti matinu makootelaa banzaambi babo bakooyukaa Maampu ma Nzaambi , lo matinu mayalaka ko ,
kuri wunde wuri Taata wamusakumuna na wamuheeke ha nsi , beenu luleele ti : ye wusaana , bukuri me ndeeriryee ti : Me nyiri Mwaana Nzaambi ?
Mbuti me nyahele kuyirika biyiriki bya Taayi dyaami , lo yaa lusa kanyi mu me ko .
Ngo mbuti me nyiri mu kubiyirika , ti hayuku lwahele kusiila kanyi mu me , lo seenee kanyi mu biyiriki , mpisi heki beenu lubakula na luyaaba ti Taata wuri mu me , na me nyiri mu Taata . »
[ Haho ] bo babweese kusaka kumusiimba , na nde wapatuka mu myooko mya bo .
Nde wabweese kweende ku simu dyakaka dya nyari ya Yorodani , ha kibeendu kyaba botikaana Yowane hatete , na nde wadzakala kukwo .
Baatu balaka bayende kuri nde , na baleele ti : « Yowane kasii yirika kidiimbu ti kimosi ko ; ngo kasi momanso ma kaleeriri mu muutu wumawu mangwanwa . »
Baatu balaka basiila kanyi mu Yesu ha kibeendu kikyo .
Kwaba mubeeru mosi , nkuumbu Ladzaro , wa ku Betanya , bula bwa Mariya bo na Malata , kibusi kyaandi .
Mariya ngo waba yitila mananaasi mu miilu mya Yesu , na kuyaala myo mu mfu dzaandi . Mpaangi yaandi Ladzaro waba wabeele .
Bibusi byaandi baheeke mukeensu kuri Yesu ti : « Mfumu , nduku yaaku wabeele . »
Yesu bu kayuka , waleele ti : « Bubeeru bubwo buri bwa lufwa ko , ngo mu ntoono nkeembu Nzaambi , mpisi heki Mwaana Nzaambi kaba wakeembese . »
Yesu waba tiri Malata na kibusi kyaandi , na Ladzaro .
Mu ntaangu yi kayukiri ti Ladzaro wabeele , nde wabweese kulutisa biluumbu byoolo ku kaba .
Ha mambisa haho , nde waleele kuri bayiki ti : « Tubvutukee ku Yudaya . »
Bayiki baleele kuri nde ti : « Labi , mpe-luulu yimayi , Bayudayo babee saka kukudzusa mu matari , ye weki bweese kubvutuka kukwo ! »
Yesu wabvutula ti : « Buri kwahele bilookolo kuumi na byoolo mu kiluumbu ? Mbuti muutu wukweyende mu mwiini , lo kabumina nkya ko , bukuri nde wumono buungi bwa nsi yi .
Ngo , mbuti muutu wukweyende mu butsuku , lo nde bumina nkya , bukuri buungi bwahele mu nde . »
Kamanaa kuleele bubwo , ha mambisa haho , nde bweese kuleele kuri bo ti : « Nduku yeetu Ladzaro wuri tolo , ngo me bee nyeensi mpisi nyimusiimbila . »
Bayiki baandi baleele kuri nde ti : « Mfumu , mbuti tolo kabwiiryee , lo sa kabvuuka . »
Yesu mu ntoono lufwa lwa nde kabadzoonsolo , ngo bo kutsima ti , mu ntoono tolo twa kuwuuma kaba dzoonsolo .
Haho Yesu kadzoonso kuri bo na pwelelee ti : « Ladzaro wafwa .
Ngo me nyiri na kiminu mu beenu bukuri me bee nyahele kuba kukwo , mpisi heki beenu lusiila kanyi . Ngo kasi tweendee kuri nde . »
Toma wu bakooleelaa ti Didimo waleele kuri bambasi bayiki ti : « Tweendeenu beetuneenu se , mpisi tufweene na nde . »
Hango , Yesu bu kayende , wamono kuri ti Ladzaro waba mwaasa biluumbu bina munsa mukala .
Betanya dyaba bebele na Yerusalemi , mu kiteesu kya mafuunda matatu ma bitaki .
Balaka mu Bayudayo baba bayisa kuri Malata na Mariya , mu kubaboondo mu ntoono mpaangi yaaku .
Ngo Malata kayukaana ti Yesu weki mu kwiisa , nde wayende mu kumubwaana ; ngo kasi Mariya waba wadzakala munsa nzo .
Malata waleele kuri Yesu ti : « Mfumu , mbuti ye wabeeri hamaha , nkani mpaangi me kaketi kufwa ko .
[ Ngo ] ti ha yuka mu lumalu , me nyaari ti , byobinso bi wuloombo ye kuri Nzaambi , lo Nzaambi sa kakuha . »
Yesu wamuleele ti : « Mpaangi yaaku sa yafuluka . »
Malata wabvutula ti : « Me nyaari ti , nde sa kafuluka haba mfulukulu ya kiluumbu kya mpotulu . »
Yesu wamuleele ti : « Me ngo mfulukulu na bumwooyo . Wunde wusiila kanyi mu me , ti hayuku wafwa , lo sa kaba mwooyo ;
na mpisi wuri mwooyo , na wusa kanyi mu me , lo kari mfwiilu ko mu mantaangu momanso . Ye siiri kanyi mu mimyo ? »
Nde waleele kuri Yesu ti : « Heehe , Mfumu me nyasa kanyi ti ye ngo Kiristo , Mwaana Nzaambi , wayisa ha nsi . »
Malata kamanaa kuleele mamo , nde wayende na wateele kibusi kyaandi Mariya , mu nsweeki , wamuleele ti : « Muyikisi weki haaka , na wukuteele . »
Mariya bu kayuka , wateleme mu mawasu , na wayende kuri nde .
Yesu waba wakiri kutubuka pe kunsa bula , ngo waba wakiri ha kibeendu kyaba mubwaana Malata .
Hango Bayudayo baba na nde munsa nzo mu kumuboondo , bu bamono Mariya telemini mu mawasu na pariri ku mbasi , bamunama , bu baba tsima ti ku mampeembe keensi ku kudila .
Ngo Mariya katubukaa ha ba Yesu , na bu kamumono , wabwa ha miilu mya Yesu na waleele ti : « Mfumu , ye ngo wabee hamaha , nkani mpaangi yaami kaketi kufwa ko . »
Yesu kamonaa Mariya wuri mu kudila , na Bayudayo bayisiri na nde se bari mu kudila , nde wamono ngebe dzalaka , na mutima wabula mangoongo .
Nde waleele ti : « Hari lumusuusiryeenu ? » Bo baleele kuri nde ti : « Mfumu , wasa na mono . »
Yesu wadila .
Bayudayo baleele ti : « Monee , nkati bee wumutiiri ! »
Bakaka mu bo baleele ti : « Nde wabee kwedzibula miisu mya wafwa miisu , buri kaherirye kusa kuri ti muutu wu kahele kufwa ? »
Yesu bu kabweese kubaka ngebe ku nsa mutima , wayende ku mampeembe , dyaba bulu dyahaku kunsa ntari , na dyabunduku mu tari .
Yesu waleele ti : « Yisilee tari » , Malata kibusi kya wafwa wamuleele ti : « Mfumu , nde weki pala mfuku , bukuri kiluumbu ki kyeeki kyabina . »
Yesu waleele kuri nde ti : « Buri me nsii kuleelaa ko ti , mbuti ye siiri kanyi , lo ye sa wamono nkeembu Nzaambi ? »
Bo bayisila tari . Yesu watala ku yulu , waleele ti : « Taata , me mvutiri matoondo , bukuri ye yukiri ma nyikuloombiri .
Me nyaari ti ye kooywiilaa me mantaangu momanso , ngo me nzoonsiri mu ntoono mpuumbu baatu yandyengekele , mpisi basa kanyi ti , ye waheeke me . »
Bu kamanaa kuleele bubwo , mu mbeembu yamakwa nde wabikisa ti : « Ladzaro , pala ! »
Wunde waba wafwa , wapala , myooko na miilu myakaangu mu bisila , na kidziri mu mutulu . Yesu waleele kuri bo ti : « Munyanginee , na muhemesee keyende . »
Balaka mu Bayudayo baba bayisa kuri Mariya , na bamwiini mya yirikiri Yesu , basiila kanyi mu nde .
Bamosi mu bo , bayende kwemono Bafarisi , na baleele kuri bo mamo ma yirikiri Yesu .
Hango bakuutu ba bangaanga-nzaambi bakutukina na kikuutu kya Bayudayo , baleele ti : « Nki tuseeneenu , bukuri muutu wumawu , wuri mu kwesa bidiimbu byalaka !
Mbuti beetu tumutariri bunubwo , lo bobanso sa basa kanyi mu nde , na bari Loma sa biisa batutsyaamina na kibeendu kyeetu , na kaanda ! »
Muutu mosi mu bo , nkuumbu Kayafa , nde waba mukuutu bangaanga-nzaambi mu mubvu wunde , wabaleele ti : « Beenu luyaari kitotolo ko .
Beenu lwahele kumono kuri ti , bubvuriri bubwete mu beenu ti , muutu mosi kafwa mu ntoono baatu bobanso ti na kuri ti , kaanda dyodinso difwa . »
Nde kasii leele mamo mu nde-meene ko . Ngo bukuri nde waba mukuutu bangaanga-nzaambi mu mubvu wunde , wabikula ti , Yesu yelemini kufwa mu ntoono kaanda ,
kari munu mu ntoono kaanda ko , ngo se mu ntoono baala ba Nzaambi batsamukina , na se kabakutukisa mu kintwaari kimosi .
Kuholosono kiluumbu kikyo , bo baholo kitsimi , ti nde wa kudzusa .
Hango nkuumbu , Yesu waba wahele kubweese kweyende ha kakati dya Bayudayo , kuri bobanso bamumono ; ngo nde wayende kwa la , ku nkoonsi yiri bele na nsi yankatu , mu bvula dimosi diri nkuumbu Efarayime , nde wadzakala kukwo na bayiki baandi .
Munkeembu Bayudayo wa Paaka waba weki bele , baatu balaka banangukina mu mabula ma bo , na batoomboko ku Yerusalemi , mu kutsyeemese manyutu maaku , tekesele Paaka diba .
Bo basaka Yesu , na balelesene bo na bo kuri bari mu Nzo-nzaambi ti : « Beenu buri lutsimini ? Nde kari nyisikila ku munkeembu wumawu ko ! »
Bakuutu ba bangaanga-nzaambi na Bafarisi baba leele ti mpisi wuyaaba hari Yesu , lo kiisa kabapyeete , mpisi bamukaanga .
Biluumbu bisaamunu , tekesele munkeembu wa Paaka kaba , Yesu wayende ku Betanya , kwaba dzakalaa Ladzaro , wu kaba fulukisa mu bafwa .
Kukwo , bamuha mbyandya , na Malata wamusiila byo ha kibeendu kya kudiila . Ladzaro waba mosi mu babo baba balaambula miilu mu kudya na nde .
Mariya bu kaholo mukuru mananaasi mantalu yalaka , wayitila mu miilu mya Yesu , na wayaala myo mu mfu dzaandi . Nzo yoyinso yaluula mu mfuku mananaasi .
Mosi mu bayiki baandi , Yuda Iskaryote , wunde wumuyekele , waleele ti :
« Buri baheryee kuyarika mananaasi ma , mu nkama tatu dza bidenali , na kuha kuri bawelu ? »
Nde mamo kuleele , kari bukuri waba na musoongo mu bawelu ko , ngo bukuri waba ngaa-kwiibi , na nde waba kwekebaana nkangala mboongo , na bukuri waba holaana bi basokaa mumwo .
Yesu waleele ti : « Muhemese , nde kayirika mamo , mu ntoono kiluumbu kya nziikulu me .
Mukwongo , mu mantaangu momanso beenu luri kintwaari na bawelu ; ngo kasi , beenu lwahele kuba kintwaari na me , mu mantaangu momanso . »
Mpuumbu yayinene ya Bayudayo yayaaba kuri ti , Yesu wuri ku Betanya . Bo bayende kukwo , kari munu mu ntoono Yesu ko , ngo mu kuri ti bamono se Ladzaro wu kafulukisi mu bafwa .
Bakuutu ba bangaanga-nzaambi baholo kitsimi kya kudzusa Ladzaro ,
bukuri , mu ntoono nde , balaka baba yitikaana Bayudayo , na kusiila kanyi mu Yesu .
Ha mambisa ma kiluumbu kikyo , mpuumbu yayinene yabakwiisa ku munkeembu , yayuka ti Yesu wuri mu kwiisa ku Yerusalemi .
Baatu baholo matsweeni na bapala mu kweenmubwaana . Bo babeke kubikisa ti : « Hosaana ! Kaba wasakumunu , wunde wukwiisa mu nkuumbu ya Mfumu , [ na ] mbyaasi ya Isaheli . »
Yesu , bu kamono mwaana mpuunda , wadzakala ha yulu nde , bunu bu diri dyatinu ti :
« Yaa ba na boomo ko , ntuumba ya Syoni ; mono mbyaasi yaaku wiisiri , wadzakala ha yulu mwaana mpuunda . »
Bayiki baandi , hatete , baba bahele kubakula ; ngo kasi Yesu habaanaa weki wakeembusu , haho bo babaambukiri mwooyo , ti mamo maba matinu mu nde , na bayirikiri bubwo mu nde .
Mpuumbu yaba na nde , ha kaba teele Ladzaro ku kupala mu mukala , mu kumufulukisa mu bafwa , yata kimbaangi mu nde .
Hango nkuumbu , mpuumbu [ se ] yayisa mu kumubwaana , bukuri bayukiri ti : nde wayirikiri kidiimbu kikyo .
Hango Bafarisi balelesene bo na bo ti : « Lumono bubwo , beenu lubangusina kusa kitotolo ko : mono baatu bobanso beensi ha mambisa ma nde ! »
Mu baba toomboko ku kweesaambila Nzaambi ku munkeembu , kwaba mwaa ndaambu Bahelene .
Bo bakokosolo kuri Filipo , wa ku Betesayida dya Ngalili , bamufuula baleele ti : « Mfumu , beetu tutiiri kumono Yesu . »
Filipo wayende kuleele kuri Andere , na Andere bo na Filipo , bayende ha kimosi mu kuleele kuri Yesu .
Yesu wabvutula kuri bo waleele ti : « Kilookolo kitubukiri , kiri Mwaana muutu sa kaba wakeembese .
Ngwanwa mu ngwanwa me nyiluleele , mbuti nkono saangu yibwiiri ha butoto yahele kufwa , lo sa yiba yokaka ; ngo mbuti yifwiiri , lo sa yapalisa bimbutu byalaka .
Wunde wutiiri kidziingu kyaandi , lo sa kadziimbisa kyo ; na wunde wubele kidziingu kyaandi , mu nsi yimayi , lo sa kakebe kyo , mu kubaka kidziingu kyahele manunu .
Mbuti muutu tiiri kusalila me , lo kanama me ; na haho ha nyiri me , lo kisari kya me se , sa kaba hanaho . Mbuti muutu wusalila me , lo Taata sa kamukiinsa . »
« Mu lumalu , me mutima wusa mambaawu , ngo me ndeele ti kwe ? Ti Taata , bvuukisa me mu kilookolo kimaki ? Hango me ti , mu ntoono kilookolo kimaki nyiri nyayisa .
Taata keembese nkuumbu yaaku ! » Mbeembu yayukukuna ku mayulu ti : « Me nyakeembisiri nde , na sa nyabweese kumukeembese . »
Mpuumbu yaba yateleme haho , bu yayuka yaleele ti : « Yiyo yibeeri nzasi ! » Bakaka baleele ti : « Yiyo mbasi yidzoonsiri kuri nde . »
Yesu wabvutula na waleele ti : « Kari mu ntoono me mbeembu yiyo yiyukukini ko , ngo mu ntoono beenu .
Mu lumalu , nsundusulu ya nsi yeki ; mu lumalu , mfumu ya nsi yimayi sa bamutuba ku mbasi ;
Na me mbasi-tsuku , ha nyisisa butoto mu kuba wadzaangusu , me sa nyakoko bobanso ku nyiri meenu . »
Nde mimyo kuleele mu kuyaabisa , mu kya mfwiilu nde kaba kayelemene kufwiila .
Mpuumbu yabvutula kuri nde ti : « Beetu twayukiri mu mangisi ti , Kiristo wunamitina kuba mu mu mantaangu momanso ; heki ye buri wuleele ti : Mwaana muutu yelemini kuba wadzaangusu ? Mwaana muutu wunde na ? »
Haho Yesu waleele kuri bo ti : « Buungi bwakiri ha kakati dya beenu , mu mwaa-ntaangu yantele . Yendee lwedyaata bu lwakiri na buungi , mpisi heki luhele kukimuka kuri lweki kunsa mampimbisi ; bukuri wunde wukweyende kunsa mampimbisi wahele kuyaaba ku kakweende .
Bu lwakiri na buungi , siilee kanyi mu buungi , mpisi luba baala ba buungi . » Bu kamana kunzoonso mamo , Yesu wasasika na wasweeme la na bo .
Nde wayirika bidiimbu byalaka ha busu bwa bo , ngo bahele kumusiila kanyi ,
mpisi heki maampu ma leele Esaya mubikiri meende mu mana : « Mfumu , na wasiiriri kanyi mu ma twayukiri beetu ? Kuri na Mfumu kasoongiri mpinu dzaandi ? »
Hango-nkuumbu , bo baba bahele kusiila kanyi . Mukwongo , Esaya wubweese kuleele ti :
« Nde wabadzusiri miisu , na wabakubisiri mitima , mpisi heki bahele kumono mu miisu , bahele kubakula mu mutima , bahele kuyiinga dyeele , na me nyibatsinikisa . »
Esaya waleele bubwo , bukuri nde wamwiini munkeembu Yesu , na wadzoonsolo mu ntoono nde .
Ngo ha kakati dya bakuutu , baatu balaka basiiriri kanyi mu nde . Kasi mu ntoono Bafarisi , baba bahele kutambukila mu kubata ti , bee babapalisiri mu nzo-nkutukunu .
Bukuri bo babvuriri kutya munkeembu wa baatu ti na munkeembu wa Nzaambi .
Yesu wabikisa waleele ti : « Wunde wusa kanyi mu me , lo kari mu me kasiila kanyi ko , ngo mu wunde wampeeke ,
na wunde wumono me , lo mwiini se wunde wampeeke .
Me ngo buungi , nyayisa ha nsi , mu kuri ti mpisi wunde wusa kanyi mu me , kahele kunamitina kuba ku mampimbisi .
Mbuti muutu , yukiri maampu maami , na wahele kumakebe , lo kari me nyimutsuundisa ko , bukuri me nyahele kwiisa mu kutsuundisa nsi , ngo mu kubvuukisa nsi .
Wunde wubisa me , na wuhele kutaambula maampu ma me , lo wuri na wumutsuundisa . » Maampu ma ndeeriri me , mamo mamutsuundisa mu kiluumbu kya mpotulu .
Bukuri me nsii dzoonso mu me-meene ko , ngo Taayi dyaami wampeeke , wampee lutumu mu mya kuleele na mya kudzoonsolo .
Me nyaari ti lutumu lwaandi , luri na kidziingu kya mantaangu momanso . Ngo ma nyileele me , me kumaleele bunu bwa leeriri Taata , bunubwo se me nyimaleele .
Tekesele munkeembu wa Paaka wuba , Yesu bu kayaari ti kilookolo kyaandi kimwaatubuka , kya kuyisika mu nsi yimayi na kweende kuri Taata , bu kaba katiiri ba nde-meene mu nsi yimayi , wasoongo ntiilu yaandi mu bo natee ku manunu .
Kilookolo ki baba dya mu nsinsika , dyabulu waba mwaasuusa , mu mutima Yuda , mwaana Simoni Iskaryote , kitsimi kya kuyekele Yesu .
Yesu bu kaba kayaari ti , Taata wamuyakisa byobinso mu myooko myaandi , na ti , nde wafumuna kuri Nzaambi , na kuri Nzaambi keki bvutuka ,
nde wateleme ha kibeendu kikyo , wayisila binkuta bya mu yulu , na bu kaholo nsaanda , wayikaanga mu luketu lwaandi ;
tumi ha kayitila maampa munsa lukoombo , na wabeke mu kuswaaka miilu mya bayiki baandi , na kuyaala myo mu nsaanda yikaba kakaanga mu luketu .
Nde wayooko kuri Simoni Petelo . Nde waleele kuri Yesu ti : « Mfumu , ye swaaka miilu mya me ? »
Yesu wabvutula waleele kuri nde ti : « Mamo ma nyiri mu kuyirika me , ye wahele kuyaaba mu lumalu , ngo ye sa bakula mo ha mambisa . »
Petelo waleele kuri nde ti : « Ye wuri nswaakila miilu mya me ko ! » Yesu wabvutula kuri nde ti : « Mbuti me nyahele kuswaaka ye , lo ye wuba , kintwaari na me ko » .
Simoni Petelo wamuleele ti : « Mfumu , kari mini miilu mya me ko , ngo swaaka se na myooko na mutu ! »
Yesu wamuleele ti : « Wunde wubee mwaayoolo maampa , lo kari na nzala kubweese kuyoolo ko , ha yulu mini miilu kuswaaka , bukuri watsyeeme ndemunso , na beenu lwatsyeeme , ngo kari beenu-banso ko . »
Mukwongo , Yesu waba yaari wunde wumuyekele , ngo nkuumbu kabaleele ti : « beenu-banso lwahele kutsyeeme . »
Kamanaa kuswaaka miilu mya bo , nde wabweese kulwaata binkuta byaandi , na wabweese kudzakala mu kudya . Nde wabafuula ti : « Buri beenu luyaari ma nyirikiri me kuri beenu ?
Beenu luteelaa me ti : " Muyikisi " na " Mfumu " , bwabubwe luleelaa , bukuri me bubwo nyiri .
Ngo mbuti , me Mfumu na Muyikisi nyiluswaakiryee miilu , lo beenu se , luyelemini kuswaakisina miilu beenu na beenu ,
bukuri me nyiluheeri kifwaani mpisi heki , beenu se lusa bubwo bu nsii me mu beenu .
Ngwanwa mu ngwanwa , me nyiluleele ti : kisari wahele kubvula bukuutu na mfumu yaandi , wu bari baheeke se wahele kubvula bukuutu na wunde wamuheeke .
Mbuti beenu luyaari mimyo , lo beenu luri mu kiminu mbuti beenu lusariri myo .
Me nyahele kudzoonsolo mu beenu-banso ; me nyaari ba nyiri nyasoolo ; ngo kasi matinu mayelemini kweende mu mana : " Wunde wudya mpa me , wanangukina me kisiŋini kyaandi " .
Kubandikila mu lumalu , me nyiluyaabisa , tekesele mamo mayirima , mpisi heki mu ntaangu yiyo yi mayirima , beenu lusa kanyi ti " me nyiri " .
Mu ngwanwa mu ngwanwa , me nyiluleele , wunde wutaambula wu nyiheeke me , lo me kataambula se , na wunde wutaamburi me , lo wunde wampeeke kataamburi . »
Bu kamana kudzoonso mamo , Yesu mutima wasa mambaawu , na wata kimbaangi waleele ti : « Mu ngwanwa mu ngwanwa me nyiluleele , mosi mu beenu sa kanyekele . »
Bayiki batalisina bo na bo , bahele kuyaaba mu na , kari mu kudzoonsolo .
Mosi mu bayiki baandi wunde waba wuri Yesu wumutiiri , waba walaambula miilu mu kudya , na wasiingima ha ntulu Yesu .
Simoni Petelo wadzoonsolo mu kidiimbu kuri muyiki wunde , mu kuyaaba mu na , kari mu kudzoonsolo .
Muyiki wunde , bu kasiingima ha ntulu Yesu , wamufuula ti : « Mfumu , na wunde ? »
Yesu wabvutula ti : « Wunde wu nyiha me kitsuri kya mpa ki nyitsuuba me mu lukoombo . » Nde watsuuba kitsuri kya mpa , [ nde waholo na ] waha kuri Yuda , mwaana Simoni Iskaryote .
Kamanaa kudya kitsuri kya mpa , Satana wakoto mu nde . Haho Yesu wamuleele ti : « Ma wuri mu kuyirika , yirika mo mu mawasu . »
[ Ngo ] kuri muutu ti mosi ko , mu baba balaambula miilu mu kudya , wabakuri mu nkya ntoono nde kaba muleele mamo .
Mukwongo , bamosi baba kutsima ti , bukuri Yuda waba kwekebaana nkangala mboongo , ngo Yesu kamuleeriri ti , yende wesuumba bi turi na nzala byo mu munkeembu , bunu pe mu ntoono bawelu , mpisi kabaha kitotolo .
Bu kamana kudya kitsuri kya mpa , nde wapala mu kilookolo kinikyo . Bwaba bweki butsuku .
Hanaho Yuda kamana kupala , Yesu waleele ti : « Mu lumalu Mwaana muutu weki wakeembusu , na Nzaambi wakeembusu mu nde ;
[ Mbuti Nzaambi weki wakeembusu mu nde , ] lo Nzaambi se , sa kamukeembese mu nde , na hanaho , sa kamukeembese .
Mwaa-baala , me nyakiri na beenu mu mwaa-ntaangu yantele . Beenu sa lwasaka me , ngo bunu bu nyabee leele kuri Bayudayo ti , ku nyikweende me , beenu lubangusina kwiisa ko ; kuri beenu se bunubwo nyileele mu lumalu .
Me nyiluha lutumu lwamoono : Tilisineenu beenu na beenu ; bunu bu nyiri nyalutya me , beenu se tilisineenu beenu na beenu .
Mu bubwo , bobanso bayaaba ti , beenu luri bayiki baami ; mbuti beenu lwatilisina beenu na beenu . »
Simoni Petelo waleele kuri Yesu ti : « Mfumu , kuri ye wuri mu kweende ? » Yesu wabvutula kuri nde ti : « Ku nyikweende me , ye lo wubangisina me kunama mu lumalu ko ; ngo kasi kunu mankula ye sa nama me . »
Petelo waleele kuri nde ti : « Mfumu , bukuri nki , me lo nyahele kubangisina kunama ye mu lumalu ? Me sa nyekele kidziingu kya me , mu ntoono ye ! »
Yesu wabvutula ti : « Ye lo yekiri kidziingu kya ye mu ntoono me ? Mu ngwanwa mu ngwanwa , me nyikuleele ti , tekesele mulumi nsusu kakookolo , lo ye sa tuna me , mbala tatu . »
« Yaa lubviimfuka mitima myeene ko . Siilee kanyi mu Nzaambi , na siilee kanyi mu me se .
Mu nzo Taayi dyaami , muri bihekiri byalaka ; mbuti kari bubwo ko , nkani me nyahele kululeele ti : me nyeensi kuluyirikila bibeendu ?
Mu ntaangu yiri me mwaa kweende na mwa kuluyirikila kibeendu , me sa nyiisa lukimi , na sa nyaluholo hateke me , mpisi heki , haho ha nyiri meenu , beenu se luba .
Beenu luyaari nzila yiyo yinata kukwo ku nyiri mu kweende meenu . »
Toma waleele kuri nde ti : « Mfumu , beetu twahele kuyaaba ku wuri mu kweende . Dyaburi beetu tuyaabila nzila ? »
Yesu waleele kuri nde ti : « Me ngo nzila , ngwanwa na bumwooyo ; kuri muutu wukweende kuri Taata , mbuti ka mu me ko .
Mbuti beenu luyaari me , lo sa lwayaaba se Taata . Kuholosono kilookolo kimaki , beenu lumwaamuyaaba , na lumwaamumono . »
Filipo waleele kuri nde ti : « Mfumu , soongo beetu Taata , haho lo bukukiri mu beetu . »
Yesu waleele kuri nde ti : « Me dzakiri na beenu mu mantaangu malaka , na ye wahele kuyaaba me , Filipo ? Wunde wumono me , lo Taata kamwiini . Dyaburi ye wuleele ti : " soongo beetu Taata " ?
Buri ye wahele kusiila kanyi ti me nyiri mu Taata , na Taata wuri mu me ? Maampu ma nyiri mu kululeele me , me nyahele kuleele mo mu me-meene , ngo Taata wasa kikuundi mu me wuri mu kwesa biyiriki bya nde-meene .
Siilee kanyi ti : me nyiri mu Taata , na taata wuri mu meenu ; Siilee kwandi ti kanyi mu ntoono biyiriki byo-meene .
Mu ngwanwa mu ngwanwa me nyiluleeriri , wusiila kanyi mu me , nde se sa kasa biyiriki binyiri mu kwesa me . Nde sa kasa na bibvuriri ti na bimabi , bukuri me nyikweende kuri Taata ,
na mamo ma luloombo mu nkuumbu ya me , me sa nyayirika mo , mpisi heki Taata kaba wakeembusu mu Mwaana .
Mbuti beenu luloombiri kitotolo kuri me , mu nkuumbu ya me , lo me sa nyakiyirika . »
« Mbuti beenu lutiiri me , lo sa lwakebe ntumu dzaami ;
na me sa nyingukila Taata , mu kuluha muboondi wakaka , mpisi heki kaba na beenu kwakinkulu .
Mpeeve ya ngwanwa yiri , nsi lo yahele kubangisina kuyitaambula , bukuri nsi yahele kuyimono , na yahele kuyiyaaba ; ngo kasi beenu luyiyaari , bukuri yo yiri ha kakati dya beenu , na sa yanamitina kuba mu beenu .
Me ka nyilusiisa bisaani ko , me sa mbweese kwiisa kuri beenu .
Mwaa-ntaangu yantele yisiiri , na nsi ka yibweese kumono me se ; ngo kasi beenu sa lwamono me , bukuri me nyiri mwooyo , na beenu se sa lwaba mwooyo .
Mu kiluumbu kikyo , beenu sa lwabakula ti me nyiri mu Taayi dyaami , na beenu , mu me , na me , mu beenu . »
« Wunde wuri na ntumu dzaami , na wukebaa dzo , lo wunde tiiri me . Wunde wutya me , Taayi dyaami sa kamutya . Na me sa nyamutya na sa nyamonokono kuri nde . »
Yuda , kari Iskaryote ko , waleele kuri Yesu ti : « Mfumu , dyaburi ye wumonokono kuri beetu , ngo kasi , kari kuri nsi ko ? »
Yesu wabvutula , waleele kuri nde ti : « Mbuti muutu tiiri me , lo sa kakebe Maampu maami ; na Taayi dyaami sa kamutya , na kuri nde sa tweende , na beetu sa twadzakala kuri nde .
Wunde wuri katii me ko , lo ka kobe maampu ma me ko . Maampu ma luyuka , mari ma me ko , ngo ma Taata wampeeke .
Me nyiluleeriri mamo , mu ntaangu yi nyakiri na beenu .
Muboondi , Mpeeve yangisi , yiyo mbasi-tsuku yiheeke Taata , mu nkuumbu meenu , sa kaluyikisa momanso , na sa ka lulubula momanso ma nyiri nyaluleele . »
« Me nyilusisikiri kiyeengi , kiyeengi kyaami me nyiluheeri ; ngo kari bunu buheelaa nsi ko . Yaa lubviimfuka mitima myeene ko , na yaa luba na boomo ko .
Beenu lwayukiri me nyaleeriri ti : " Me nyiri mu kweende , ngo sa mbweese kwiisa kuri beenu " . Mbuti beenu lutiiri me , nkani lo beenu luri na kiminu bu luyaa ti me nyiri mu kweende kuri Taata , bukuri Taata bvuriri bunene na me .
Me nyiluleeriri misamu mimyo , tekesele mikwiisa , Mpisi heki ha mikwiisa , beenu lusa kanyi .
Me ka nyibweese kudzoonso kwalaka na beenu ko , bukuri mutumi nsi wiisiri , ngo nde wahele na lutumu ti lumosi mu me ,
kasi mu kuri ti nsi yiyaaba ti me ntiiri Taata , na me nyiri mu kweyirika bunu bwa ntumini Taata . Telemeenu , na tweendeenu ! »
« Me ngo bviinya dyangwanwa , na Taata ngo muhati nseke bviinya .
Nde kooyisilaa mpisi kimpaala kiri mu me , kyahele kuha bimbutu ; na nde wu bweeyesaa mpisi kimpaala kiri na bimbutu , mpisi kabvula kubuta bimbutu .
Beenu lweki lwatsyeeme , mu ntoono maampu ma nyiluleeriri me .
Namitinee kuba mu me , na me mu beenu . Bunu buri kimpaala , lo kyahele kubangusina kubuta bimbutu mu kyomeene , mbuti kyahele namitina kuba mu mudzi bviinya ; bwobumosi kuri beenu , luri natina bimbutu ko , mbuti lwahele kusa kikuundi mu me .
Me ngo mudzi bviinya , beenu ngo midzi myantele . Wunde wunamitina kuba mu me , na me mu nde , sa kabuta bimbutu byalaka , bukuri kwahele me , lo lubangusina kusa kitotolo ko .
Mbuti muutu wahele kunamintina kuba mu me , lo kumulooso ku mbasi , bunu kimpaala , na kikanini . Bimpaala byakana babikutukisaana , babitubiri ku mbaawu , na biyiiri .
Mbuti beenu lunamitina kuba mu me , na maampu maami Na maampu maami mamitina kuba mu beenu , lo loombeenu bi lutiiri , na sa lwataambula .
Mu bumabu Taayi dyaami kaba wakeembese , habaanaana beenu lubuta bimbutu byalaka , na lusoongo kuri ti beenu bayiki baami .
Bunu bwa ntiila Taata , bunubwo se me nyiri nyalutiila . Namitinee kuba munsa ntiilu yaami .
Mbuti beenu lukebiri ntumu dzaami , lo beenu sa lwanamitina kuba kunsa ntilu yaami ; mu ntiilu yaami ; bunu bu nyiri nyakebe me ntumu dza Taayi dyaami , na na nyanamitina kuba kunsa ntiilu yaandi mu ntiilu yaandi . »
« Me nyiluleeriri mimyo , mpisi heki kiminu kyaami kiba mu beenu , na kiminu kyeenu kiba kyakuka .
Lutumu lwa me ngo lu : tilisinee beenu na beenu , bunu bu nyiri nyalutiila me .
Ntiilu yibvuriri bunene yiri na muutu ngo , ya kuha kidziingu kyaandi mu banduku .
Beenu luri banduku baami , mbuti luyirikaana ma nyilutumaana .
Me nyahele kubweese kuluteele bisari , bukuri kisari kayaa bisaana mfumu yaandi ko . Me nyiluteele banduku , bukuri me nyaluyaabisiri myominso mi nyayikiri kuri Taayi dyaami .
Kari beenu lwasooriri me ko ; kasi meenu nyalusooriri na nyalusuusa , mpisi heki beenu lweende na lubuta bimbutu , na bimbutu byeenu binamitina kuba , mpisi heki ma luloombo kuri Taata mu nkuumbu yaami , nde kaluha .
Ma nyilutuma me mamama , tilisinee beenu na beenu . »
« Mbuti nsi yiri mu kulubele , yaabeenu ti me ngo watete wu kari kabele .
Mbuti beenu lwaba ba nsi , nkani nsi yaketi kulutya , bukuri beenu lwaketi kuba ba yo . Ngo bukuri , me nyalusooriri na nyalupalisiri mu nsi , na beenu lwahele kubweese kuba baatu ba nsi , mu ntoono yiyo , nsi yiri mu kulubele .
Baambukeenu mwooyo mu maampu ma nyaluleeriri : " Kisari wahele kulutila bunene ti na mfumu yaandi . " Mbuti bo bakwaamisini me , lo beenu se sa balukwaamisa ; mbuti bakebiri maampu ma me , lo sa bakebe se na ma beenu .
Ngo sa baluyirikila momanso mamo , mu ntoono nkuumbu yaami , bukuri bo bahele kuyaaba wunde wampeeke .
Mbuti me nyasii kwiisa ko , na nyahele kubadzoonsolo , nkani bahele kuyirika masumu . Ngo mu lumalu , lo bo basii na mpemisi ko mu masumu maaku .
Wunde wubele me , wabele se na Taayi dya me .
Mbuti me mbee nyahele kusa biyiriki ha kakati dya bo , biri muutu ti mosi kayirikiri ko , baketyee kuba na masumu ko ; ngo mu lu , bo bamwiini na banyaafuni me na Taayi dyaami .
Mimyo kuyirima , mu kuri ti matinu mu Mangisi ma bo , meende mu mana : " Bo baberiri me , kwahele buungu . " »
« Mbasi-tsuku , dikwiisa Mukakiri wuri ku Taata , Mpeeve Yangwanwa yifumuna kuri Taata , wunyiluheeke me , nde sa kateele me kimbaangi ,
na beenu se , sa lwateele me kimbaangi , bukuri kuholosono kunu mbandukulu , beenu luri kintwaari na me . »
« Me nyiluleeriri mamo , mpisi heki luhele kubumina makya .
Bo sa balubingisa mu manzo-mankutukunu ; na ntaangu yiri mu kwiisa yiri baatu badzusa beenu lo bubatsima ti , Nzaambi bari mu kusalila mu kiteesu kya bubwo .
Sa bayirika mamo , bukuri bahele kuyaaba Taata , na me .
Ngo nyiluleeriri mamo , mpisi heki ha tubuka ntaangu yiyo , beenu lubaambukila dyo mwooyo , ti me nyaluleeriri . » « Me nyasii kululeele dyo ha mbandukulu ko , bukuri me nyabeeri nyakiri na beenu .
Mu lumalu , me nyeki mu kweende kuri wunde wampeekiri , na kuri ti mosi mu beenu ko wufuula me ti : " Kuri wuri mu kweende ? "
Ngo , ngebe dziluuriri mu mitima myeenu , bukuri me nyiluleeriri mamo .
Ngo me nyiluleele ngwanwa ; kuri ndaandu kuri beenu ti me nyeende . Bukuri , mbuti me nyahele kweende , lo Mukariri kakwiisa kuri beenu ko . Ngo mbuti me nyeensi , lo me sa nyamuheeke kuri beenu .
Na nde bu kakwiisa , sa kasa kuri ti baatu baba na mbakukulu mu mitariri masumu , nsungumunu na mutsuundu .
Mu mitariri masumu , bukuri bo bahele kusiila kanyi mu me ;
mu mitariri nsungumunu , bukuri me nyiri mu kweende kuri Taata , na lubweese kumono me ko ;
mu mitariri mutsuundu , bukuri Mfumu ya nsi yimayi weki watsuundusu . »
« Me nyakiri na myalaka mya kululeele , ngo lubangusina kukuunda myo mu lumalu ko .
Mu ntaangu yi kakwiisa , Mpeeve Yangwanwa , sa kalutwaalisa kunsa ngwanwa yoyinso , bukuri nde kadzoonsolo mu nde-meene ko , ngo sa kadzoonsolo mu momanso ma kari kayuka , na sa kaluyaabisa , misamu mikwiisa .
Nde sa kakeembese me , bukuri sa kaholo mya me , na sa kaluyaabisa myo .
Byobinso bya Taata , bya me ; hango nkuumbu me ndeeriryee ti nde sa kaholo mya me , na sa kaluyaabisa . »
« Mwaa-ntaangu yantele , ka lubweese kumono me ko ; mwaa-ntaangu yikimi , sa lwabweese kumono me . »
Ngo babamosi mu bayiki baandi , balelesene bo na bo ti : « Ti nki kari mu kuleele kuri beetu : " Mwaa-ntaangu yantele , ka lubweese kumono me ko ; mwaa-ntaangu yikimi , sa lwabweese kumono me ? " Na ti : " Me nyikweende kuri Taata ? "
Hango bo baleele ti : Bukari mu kuleele ti : " Mwaa-ntaangu yantele " lo mambangukulu ti kwe ? Twahele kuyaaba mu nki kari mu kudzoonsolo . »
Yesu kayaaba ti , bo baba na nzala kumuha bifuuri , waleele kuri bo ti : « Beenu lufulusina beenu na beenu mu mimyo mi ndeeriri me ti : " Mwaa-ntaangu yantele , ka lubweese kumono me ko ; mwaa-ntaangu yikimi , sa lwabweese kumono me ? "
Ngwanwa mu ngwanwa , me nyiluleeriri : beenu sa lwadila na sa lwayaya , ngo nsi bu yiba mu kiminu , beenu sa lwaba mu ngebe , ngo ngebe dzeenu sa dzakituka kiminu .
Mukyeetu habaana weki mu kubutaa , lo wuri na ngebe , bukuri ntaangu ya kumono mpasi yi mwaatubuka mu nde ; ngo mbuti mwaana mwabutuka , lo nde dzimbikini misoongo , mu kiminu kya muutu wu mwaakwiisa mu nsi .
Hango nkuumbu , beenu mu lumalu luri na ngebe ; ngo me sa nyabweese kulumono , na mitima mya beenu sa myamono kiminu ; na kiminu kya beenu kuri muutu wuyisila kyo ko . »
« Mu kiluumbu kikyo , beenu lubweese kuha me kifuuri ti mu musamu mosi ko . Ngwanwa mu ngwanwa , me nyiluleele : bibyo biluloombo kuri Taata mu nkuumbu me , sa kaluha byo .
Natee mu lumalu , beenu ka lwaloombiri kitotolo ti kimosi ko , mu nkuumbu me . Loombeenu na beenu sa lwataambula mpisi heki kiminu kyeenu kiba kyakuka . »
« Me nyiluleeriri myominso mimyo mu mankuma . Kilookolo kiri mu kwiisa kiri me mbweese kuludzoonsolo mu mankuma ko , ngo me sa nyaluyaabisa mi tariri Taata kwa bupwelelee .
Mu kiluumbu kikyo , beenu sa lwaloombo mu nkuumbu yaami , ngo me nyahele kululeele ti , me sa nyaloombo kuri Taata mu ntoono beenu ;
mukwongo nde-meene Taata wulutiiri , bukuri beenu lutiiri me , na luri na kanyi ti me nyapalila mu Nzaambi .
Me nyapalila mu Taata , na nyayisa ha nsi ; me nyeki bweese kuyisika ha nsi , na kweende kuri Taata . »
Bayiki baandi bamuleele ti : « Mono , mu lumalu ye weki dzoonso kwa bupwelelee , ye wahele kuta nkuma ti mosi .
Mu lumalu , beetu tuyaari ti ye yaari myominso , na wahele na nzala ti , muutu kakufuula . Mu didyo , beetu turi na kanyi ti , ye wapalila mu Nzaambi . »
Yesu wabvutula kuri bo ti : « Hango ha lweki sa kanyi ?
Mono , kilookolo kiri mu kwiisa na kimwaatubuka , kiri sa lwaba lwatsamikisa , muutu-muutu ku nzo yaandi , na beenu sa lwasiisa me , me-kaka . Ngo me nyahele kuba me-kaka , bukuri Taata wuri kintwaari na me .
Me nyiluleeriri misamu mimyo , mpisi heki luba na kiyeengi mu me . Beenu luri na mpasi ha nsi , ngo lwaatee kibakala , me nyabwiisiri nsi ! »
Yesu kamana kuleele mamo , nde wasyeetele miisu myaandi ku yulu , na waleele ti : « Taata , kilookolo kitubukiri ; keembese Mwaana waaku , mpisi heki Mwaana ka kukeembese ,
mpisi heki , bunu bu wuri wamuha lutumu ha yulu baatu bobanso , nde kaha kidziingu kyahele manunu kuri bobanso ba wuri wamuha .
Kidziingu kya mantaangu mpmanso ngo kimaki : bayaaba ye , Nzaambi yomosi kitsu yangwanwa , na wunde wu wuri waheeke , Yesu Kiristo .
Me nyakeembisiri ye ha butoto , me nyameeni kisalu ki wampeeri mu kusa .
Mu lumalu , Taata keembese me , ha teke ye-meene , mu nkeembu yi nyaba na yo ha teke ye , tekesele nsi yiyirima .
Me nyayaabisiri nkuumbu yaaku , kuri baatu ba wampeeri ba wuri wapalisa mu nsi . Bo baba ba ye , na ye wabampeeri , na bo bakebiri maampu maaku .
Mu lumalu , bo bamwaayaaba kuri ti byobinso bi wampeeri , byafumuna kuri ye ,
bukuri maampu ma wampeeri , me nyabahee mo , na bo bamataamburi na bayaaburi mu ngwanwa ti me nyapalila kuri ye , na basiiriri kanyi ti ye wampeekiri . »
« Me nyiloombo mu bo . Me nyahele kuloombo mu nsi , ngo mu babo ba wuri wampa , bukuri bo ba ye .
Byobinso bya me bya ye , na bya ye bya me ; na me nyataamburi nkeembu mu bo .
Me nyahele bweese kuba mu nsi , ngo bo bari mu nsi , na me nyiri mu kwiisa kuri ye . Taata dyangisi , kebe bo mu mpinu dza nkuumbu yaaku , yi wuri wampa , mpisi baba mosi , bunu beetu na ye turi mosi .
Mu ntaangu yi nyabeeri na bo , me nyabee bakebaana mu nkuumbu yaaku , yi wuri wampa . Me nyabee kwebakalaana , na kuri ti mosi mu bo wadziimbiri ko , ha yulu wunu mwaana wanzimbukulu , mpisi heki Matinu meende mu mana .
Ngo kasi mu lumalu me nyiri mu kwiisa kuri ye , na nyiri mu kuleele mamo ha nsi , mpisi heki baba na kiminu kyaami , kyakuka mu bo .
Me nyabaheeri maampu ma ye ; na nsi yababele , bukuri bo bahele ba nsi , bunu bu nyiri me , nyahele wa nsi .
Me nyahele kuloombo kuri ti , ye wubayisila mu nsi , ngo kuri ti ye wubakebe mu Ngaa-bubi .
Bo bari ba nsi ko , bunu bu nyiri me , nyahele wa nsi .
Wubasa bangisi mu ngwanwa , maampu maaku ngo ngwanwa .
Bunu bu wuri wampeeke ha nsi , me se nyibaheeke ha nsi .
[ Me ] nyisa bungisi mu me-meene mu ntoono bo , mpisi heki bo se baba bangisi mu ngwanwa . »
« Me nyahele kuloombo mu bani bo kitsu , ngo na mu babo se basiila kanyi mu me , na mu maampu ma mo ,
mpisi heki bobanso baba mosi , bunu buri ye Taata mu me , na me se mu ye , mpisi heki bo se baba mu beetu , kuri heki nsi yisa kanyi , ti ye wampeeke .
Me nyabaha nkeembu yi waheeri kuri me , mpisi baba mosi , bunu bu turi beetu na ye mosi ,
me mu bo , ye mu me , mpisi heki bo baba mosi mu kiteesu kyakuka , kuri heki nsi yiyaaba ti ye wampeeke , na ye wabatya bunu bu wuri watiila me .
Taata , babo ba wuri wampa , me ntiiri ti haho ha nyiiri me , bo se baba na me , mpisi heki bamono nkeembu yaami , yiyo yi wuri wampa Bukuri ye watya me tekesele nyirikulu nsi .
Taata ngaa-kusuunguma , nsi yasii kuyaaba ye ko , ngo me nyikuyaari , na bamaba bayaari ti , ye wampeeke .
Me nyabayaabisa nkuumbu yaaku , na me sa mbweese kubayaabisa , mpisi heki ntiilu yi wuri watiila me , yiba mu bo , na me se mu bo . »
Kamanaa kuleele mamo , Yesu wayende na bayiki baandi , ku simu dyakaka dya muwiilu wa Kedoroni , kukwo kwaba dzuumbu , di kakotiri nde-meene na bayiki baandi .
Yuda , waba muyarika , nde se waba yaari kibeendu kikyo , bukuri Yesu waba kutukuna kukwo , mantaangu malaka na bayiki baandi .
Ngo Yuda kaholaa mukaangu bayongolo na bakebi ba Nzo-nzaambi ba kataamburi kuri bangaanga-nzaambi , na Bafarisi , bayende kunukwo na miinda na byuufu na binwaanunu .
Hango Yesu , bu kaba kayaari momanso mamutubukila , nde wapala na waleele kuri bo ti : « Na luri mu kwesaka ? »
Bo babvutula kuri nde : « Yesu wa ku Nadzareti » . Nde waleele kuri bo : « Me ngo nde . » Yuda , waba muyekele , waba wateleme se kintwaari na bo .
Ngo nde kaleelaa ti : « Me ngo nde » , bo babvutuka mambisa na babwa ha nsi .
Yesu wabweese kubafuula ti : « Na luri mu kwesaka ? » Bo babvutula ti : « Yesu wa ku Nadzareti » .
Yesu wabvutula ti : « Me nyiluleeriryee ti : Me ngo nde . Ngo mbuti me luri mu kwesaka , lo hemeseenu bamaba beende kwaaku . »
Mpisi heki maampu ma kari kaleele meende mu mana : « Babo ba wuri wampa , me nyahele kudziimbisa ti mosi mu bo . »
Ngo Simoni Petelo , bu kaba na mbeesi yayila , kayiyuulaana , ha kalata kisari kya mukuutu bangaanga-nzaambi , na wamutabula kutu dya lubakala . Kisari kikyo kyaba nkuumbu Maloko .
Yesu waleele kuri Petelo ti : « Bvutula mbeesi yaaku mu lukutu ; mbasa ya mpa Taata , buri me nyinwa yo ko ? »
Hango mukaangu bayongolo , na mukuutu waaku , na bakebi ba Bayudayo Basiimba Yesu , na bamukaanga bikonyi .
Bo batekesele kumunata kuri Ana . Nde waba buko bwa Kayafa , waba mukuutu bangaanga-nzaambi , mu mubvu wunde .
Kayafa nde ngo wabaha ndoongi kuri Bayudayo ti : « Bu bvuriri bubwete , ti muutu mosi kafwa mu ntoono kaanda . »
Simoni Petelo na muyiki mukimi , baba kwenama Yesu . Muyiki wunde waba wayabakana kuri mukuutu ngaanga-nzaambi , nde wakoto kintwaari na Yesu mu nzo mukuutu bangaanga-nzaambi .
Petelo waba wateleme ku mbasi bebele na mweelu . Hango muyiki wakaka wunde waba wayabakana kuri mukuutu bangaanga-nzaambi wadzoonso kuri mukyeetu waba kebaa mweelu , na nde wakotoso Petelo .
Haho , mukyeetu waba kebaa mweelu wafuula kuri Petelo ti : « Buri ye se wuri mosi mu bayiki ba muutu wumawu ? » Petelo wabvutula ti : « Me nyiri nde ko ! »
Bisari na bakebi , baba bateleme mu kuyoto mbaawu , yi baba babvuka , bukuri kwaba kyoosi . Petelo se waba kintwaari na bo mu kuyoto mbaawu .
Hango mukuutu bangaanga-nzaambi wafuula Yesu mu mitariri bayiki baandi , na mu nyikusulu dzaandi .
Yesu wabvutula kuri nde ti : « Me nyabee kwedzoonsaana , na pwelelee kuri baatu bobanso , mu mantaangu momanso , me nyabee kweyikisaa mu manzo ma nkutukunu na mu Nzo-nzaambi , mu kookutukunaa Bayudayo bobanso , na me nyasii leele ntoono ti mosi mu nsweeki ko .
Ngo buri ye wufuula me ? Fuula kuri babo bayukiri ma nyabee kwebaleelaana . Mono , bo bayaari ma nyabee kweleelaa me . »
Yesu kaleelaa bubwo , mosi mu bisari wakokosolo , wamulata mbata , waleele ti : « Bubwo ye wuha mvutu kuri mukuutu bangaanga-nzaambi ? »
Yesu wabvutula kuri nde ti : « Mbuti bwabubi me dzoonsiri , lo soongo bubi buri haho ; ngo mbuti bwabubwe , buri ye wulata me ? »
Haho Ana , bu kamukaanga bikonyi wamuheeke kuri Kayafa , mukuutu bangaanga-nzaambi .
Simoni Petelo , bu kaba wateleme haho , mu kuyoto mbaawu , baleele kuri nde ti : « Buri ye se , wuri mosi mu bayiki ba nde ko ? » Nde watuna na waleele ti : « Me nyiri nde ko . »
Mosi mu bisari bya mukuutu bangaanga-Nzaambi , wa mu kaanda dya muutu wuri Petelo wamutabiri kutu waleele ti : « Buri me nsii monaa ye , ku dzuumbu kintwaari na nde ko ? »
Petelo wabweese kutuna , na hanaho , mulumi nsusu wakookolo .
Bo bayisikaa kuri Kayafa , ha banata Yesu ku nzo ya munsuundu ; kyaba kyeki kipari na bo ka basii koto mu nzo ya mutsuundu ko , mu kubata kusumuka , na babaka bwa kudiila Paaka .
Haho , Pilato wapala ku mbasi ku babo bo na waleele ti : « Mu nkya ntoono beenu luri mu kufuunda muutu wumawu ? »
Bo babvutula baleele kuri nde : « Mbuti muutu bee wahele kuyirika mamabi , nkani tuketyee kumuyekele kuri ye ko . »
Pilato waleele kuri bo ti : « Muholee beenu-meene na mutsuundisee bunu buri mangisi meenu . » Bayudayo baleele kuri nde ti : « Beetu twahele na miswa , mya kudzusa muutu . »
Mu bubwo ma leeriri Yesu mayende mu mana , ma kaba yaabisa mu nkya mfwiilu nde kaba kayelemini kufwiila .
Pilato , wabweese kukoto munsa nzo ya munsuundu , wateele Yesu na wamuleele ti : « Buri ye ngo mbyaasi Bayudayo ? »
Yesu wabvutula ti : « Buri mu ye-meene wuri mu kuleele mamo hoti baatu bakimi bakuleeriri mya mu me ? »
Pilato wabvutula ti : « Buri me Muyudayo yiri ? Kaanda dya ye-meene na bakuutu ba bangaanga-nzaambi bakuyekiryee kuri me ; nki wuri wayirika ? »
Yesu wabvutula : « Kimfumu kya me kiri kya ha nsi yi ko ; mbuti Kimfumu kya me kibeeri kya ha nsi yi , nkani bisari bya me biketyee kunwaana , mpisi heki me mpele kuba wayekulu kuri Bayudayo ; ngo mu lumalu , kimfumu kya me kiri kya hamaha ko . »
Pilato waleele kuri nde ti : « Ngo ye mbyaasi wuri ? » Yesu wabvutula ti : « Ye wuri mu kuleele ti me mbyaasi nyiri . Mu bubwo me nyiri nyabutuka , na mu bubwo me nyiri nyayisa ha nsi , mpisi heki me nta kimbaangi mu mitariri ngwanwa . Mpisi wunde wuri mu ngwanwa , lo wuyukaa mbeembu me . »
Pilato wufuula kuri nde ti : « Ngwanwa ngo nki ? » Pilato , bu kamana kuleele mamo , ha kabweese kupala ku mbasi , kuri Bayudayo na wabaleele ti : « Me nyahele kumono lumvuki ti lumosi mu nde .
Ngo beenu luri na kifu kiri ti , me nyelemini kulupatukilaa muutu mosi mu ntaangu ya Paaka . Ngo lutiiri ti me nyilupatukila mbyaasi Bayudayo ? »
Hango bo bakisa ti : « Kari wunde ko , ngo Baraba ! » . Baraba waba ngaa-bumfuna .
Hanaho , Pilato watuma ti baholo Yesu , na bamulata nkwaasulu .
Bayongolo bayirika lukoongolo lwa manseende , bamutetekele lwo ha yulu mutu , na bamulwiika kiyuungu kyabeenge .
Bo bakokosolo kuri nde , na babeke kuleele ti : « Mboto yaaku , mbyaasi Bayudayo ! » Na bamulata mambata .
Pilato wabweese kupala ku mbasi na waleele kuri bo ti : « Mono , me nyeki kulutwalikila nde ku mbasi , mpisi beenu luyaaba ti , me nsii mono lumvuki ti lumosi mu nde ko . »
Hango , Yesu wapala ku mbasi , kuri walwaata lukoongolo lwa manseende na kiyuungu kyabeenge . Pilato waleele kuri bo ti : « Muutu ndewu ! »
Hango bu bamumono , bakuutu ba bangaanga-nzaambi na bisari babikisa baleele ti : « Mukomono ha kuruwa ! Mukomono ha kuruwa ! » Pilato waleele kuri bo ti : « Muholeenu beenu-meene na mukomonee ha kuruwa ; bukuri , me nsii mono kwaami lumvuki mu nde ko . »
Bayudayo babvutula kuri nde ti : « Beetu turi na ngisi , na bunu buri ngisi yiyo , nde yelemini kufwa , bukuri nde-meene waleeriri ti nde Mwaana Nzaambi . »
Pilato kamanaa kuyuka ntoono yiyo , wabaka boomo bwalaka ,
wabweese kukoto mu nzo mutsuundu , na waleele kuri Yesu ti : « Ye wa kuri ? » Ngo Yesu kasii kumuha mvutu ko .
Haho Pilato kaleele kuri nde : « Ye wahele kudzoonso kuri me ? Buri ye wahele kuyaaba ti , me nyiri na lutumu mu kupatula ye , na nyiri na lutumu mu kukomono ye ha kuruwa ? »
Yesu wabvutula [ kuri nde ] ti : « Ye wuri na lutumu ti lumosi ha yulu me ko , mbuti bahele kukuha lwo ku mayulu . Hango nkuumbu , wunde wuyekiri me kuri ye , wuri na sumu dibvuriri bunene . »
Hanaho , Pilato wasaka bwa kumupatukila ; ngo Bayudayo babikisa baleele ti : « Mbuti ye wumupatiri , lo ye wuri nduku Kayisari ko . Mpisi wunde wuleele nde-meene ti nde mbyaasi , lo nde mutaatu Kayisari . »
Pilato , kamana kuyuka misamu mimyo , neti Yesu ku mbasi , na dzakiri ha kibala kya mutsuundisi , ha « kibeendu kya matari » ki baleelaa mu kihebeleho ti « Ngabata . »
Yaba yeki nyirikulu Paaka , kilookolo kyaba kyeki kampe kyabisaamunu . Nde waleele kuri Bayudayo ti : « Mbyaasi yeenu yoyi ! »
Hango bo babikisa ti : « Dzusa ! Dzusa ! Mukomono ha kuruwa ! » . Pilato waleele kuri bo : « Me komono ha kuruwa mbyaasi beenu ? » Bakuutu ba bangaanga-nzaambi babvutula ti : « Beetu turi na mbyaasi ko , mbuti ka Kayisari ko . »
Hango , nde wamuyekele mpisi bamukomono ha kuruwa . Hango bo banata Yesu .
Bu kaba mu kwenata kuruwa nde-meene , nde wapala mu kweende ku kibeendu ki baleela ti « Kibeendu kya kiteengi kya mutu » , ki baleelaa mu kihebeleho ti « Ngolongota . »
Kukwo , bo bamukomini ha yulu kuruwa , kintwaari na baatu boolo bakimi , wamosi ha , wakaka kuni , heki Yesu ha kakati .
Pilato , waba watina bisoni mu bayi wasuusa ha yulu kuruwa . Waba watina ti : « Yesu wa ku Nadzareti , mbyaasi Bayudayo . »
Haho , balaka mu Bayudayo , bataangiri bisoni bibyo , bukuri kibeendu kikyo , ki bakomini Yesu kyaba bebele na bvula . Bisoni bibyo byaba mu ndiinga ya kihebeleho , na mu ya bari Loma , na mu kihelene .
Hango bakuutu ba bangaanga-nzaambi , ba Bayudayo baleele kuri Pilato ti : « Yaa tina ko ti : " Mbyaasi Bayudayo " ngo ti " Wumawu waleeriri ti : Me mbyaasi Bayudayo " . »
Pilato waleele ti : « Mamo ma ntinini , ma ntinini . »
Ngo bayongolo bamana kukomono Yesu ha kuruwa , baholo binkuta bya nde , bakaburi byo mu bikuuku bina , kibari kimosi mu mpisi muyongolo . Bo baholo se dzweele dyaandi . Dzweele didyo dyaba dyahele na mibaambulu , dyodinso dyaba dyabindikisa mu nsaanda mosi , kubandikila ku yulu .
Ngo bo balelesene bo na bo ti : « Yaa tukaakilee dyo ko ; ngo tuteenee wari mu kuyaaba , na wuholo dyo » , mpisi heki matinu meende mu mana [ maleele ] ti : « Binkuta bya me , bo babikabiri bo na bo , na mu dzweele dyaami , bo bata wari . » Mimyo bayongolo bayirika .
Ha teke kuruwa dya Yesu , nguri yaandi waba wateleme , na nguri yaandi ya kilesi , Mariya mukasi Kolopa , na Mariya Madelene .
Hango Yesu kamonaa muyiki wu kaba tyaanaana , na nguri wateleme ha teke muyiki wunde , waleele kuri nguri yaandi ti : « Mukyeetu , mwaana waaku ndewu . »
Tumi nde waleele kuri muyiki ti : « Nguri yaaku yoyi » . Kuholosono kilookolo kikyo , muyiki waholo Mariya ku nzo yaandi .
Ha mambisa haho , Yesu kayaaba ti momanso ma mwaayirima , kuri heki matinu meende mu mana , nde waleele ti : « Me nyeki na mpwiisu . »
Kwaba kisa kyaluula mu bviinya dyansa ; baholo musasaka waluula mu bviinya dyansa , wakaanga mu muti isopi , na babumisa nde mu munwa waandi .
Yesu bu kanwa bviinya dyansa , waleele ti : « Bukukiri ! » Bu kateengeke mutu , muwuumunu watabuka .
Kyaba kiluumbu kya nyirimunu , na Bayudayo baba bahele kutya ti , manyutu maba ha yulu kuruwa mu kiluumbu kya mpuumunu . Kiluumbu kya mpuumunu kikyo kyaba nkati kyakinene . Bo baloombo kuri Pilato , miswa mya kubabokolo miilu , tumi beki bayisila .
Bayongolo bayende na babokolo miilu mya baatu babakomini kintwaari na nde . Babokolo mya watete , tumi mya wakaka .
Bu batubuka kuri Yesu , bamono ti , waba mwaafwa , hango-nkuumbu , basii kumubokolo miilu ko .
Ngo kasi , mosi mu bayongolo , mu dyoongi dyaandi , wamutobolo lubaansi , na ha nsi na nsi , makila na maampa byapala .
Wunde wamwiini , wata kimbaangi , na kimbaangi kyaandi kiri kyangwanwa . Nde yaari ti mamo , ma kaleele mangwanwa , mpisi beenu lusiila kanyi .
Misamu mimyo myayirimini , mpisi heki matinu , meende mu mana : « Ka bamubokolo muyisi ti mosi ko . »
Matinu makaka maleele ti : « Bo sa batala kuri wunde wu baba tobolo mu dyoongi . »
Ha mambisa haho , Yosefi wa ku Arimatayi , waba muyiki Yesu mu mansweeki , mu ntoono kwebata Bayudayo . Nde wayisa na waloombo kuri Pilato , mpisi kayisila nyutu Yesu . Pilato wa muha miswa , nde wayende na wayisila nyutu Yesu .
Nikodemo se , muutu wunde , waba kweende lwatete kuri Yesu mu butsuku , watwaala mananaasi ma mire masaanga na ma alowese , makuka kampe mikuru mitatu myaminene .
Baholo nyutu Yesu , bayiyooso mananaasi na bayikaanga bisila bunu bwaba kifu kya bayudayo , mu kudziika bamvuumbi .
Ku kibeendu ki baba bakomono Yesu , kwaba dzuumbu , na kunsa dzuumbu kwaba bulu dyamoono diri baba bakiri mvuumbi kudziikila pe .
Bo basuusa nyutu Yesu , mu bulu dyaba bebele didyo , mu ntoono nyirimunu ya Bayudayo .
Kiluumbu kyatete mu lumiingu , Mariya Madelene wayende ku mukala , mu minkya , mampimbisi maba makiri , na wamono tari Dyayusulu ha mukala .
Haho nde wadzumuna na wayende kuri Simoni Petelo , na kuri muyiki wakaka , wuri Yesu waba mutyaanaana ; nde waleele kuri bo ti : « Bayisiryeenu Mfumu mu munsa mukala , na beetu twahele kuyaaba ku bamusuusiryee . »
Haho , Petelo wapala na muyiki wakaka , na bayende ku mmukala .
Bo boolo , badzumuna ha kimosi ; muyiki wakaka waba bvuri ntiinu na Petelo , na watubuka watete ku mukala .
Bu kayilimina , nde wamono bisila byasuusa , ngo kasiiri kukoto ko .
Simoni Petelo se watubuka ha mambisa ma nde , nde wakoto mu bulu , wakengese bisila byasuusa haho .
Mutulu wu baba wadziinga mutu waandi , wasuusa ha luteke , wafutuka ha kibeendu kya nde-kaka , waba wahele kuba ha kimosi na bisila .
Haho , muyiki wakaka , watubukiri watete ku mukala nde se wakoto , wamono na wasa kanyi .
Mukwongo , bo baba bakiri matinu kubakula pe ; bwaba bwayelemene ti Yesu kafuluka mu bafwa .
Bayiki babweese kubvutuka mu manzo maaku .
Mariya waba wateleme ku mbasi , bebele na mukala , wuri mu kudila . Bu kaba dilaana , nde wayilima munsa mukala ,
nde wamono bambasi boolo balwaata binkuta byahembeke , badzakala , mosi ku mutu , na wakimi ku miilu , haho ha baba basuusa nyutu Yesu .
Bo baleele kuri nde ti : « Mukyeetu , buri wuri mu kudila ? » Nde wabvutula kuri bo ti : « Bo bahoridyee Mfumu yaami , na me nyahele kuyaaba ku bamusuusiryee . »
Bu kaleele mamo , nde wasyeeteke ku mambisa , na wamono Yesu wateleme , ngo nde waba wahele kuyaaba ti wunde ngo Yesu .
Yesu waleele kuri nde ti : « Mukyeetu , nki wuri mu kudila ? Na wuri mu kwesaka ? » Nde bu kaba tsima ti wunde muutu wusala kunsa dzuumbu , na waleele kuri nde ti : « Mfumu , mbuti ye wumunetyee , lo leele me ha wumusuusiryee , na me nyee muholo . »
Yesu waleele kuri nde ti : « Mariya ! » Nde bu kasyeeteke , waleele kuri nde mu kihebeleho ti : « Labuni ! » Mambangukulu ti : « Muyikisi . »
Yesu waleele kuri nde : « Yaa belemene me ko ! Bukuri me nyakiri kutoomboko pe kuri Taata ; ngo kasi yende kuri bampaangi ba me , na leele kuri bo ti : Me ntoombokiri kuri Taayi dyaami , na Taayi dya beenu , na Nzaambi yaami na Nzaambi yeenu . »
Mariya Madelene wayaabisa bayiki ti : « Me mwiinyeenu Mfumu . » Na nde wabaleele mamo ma mu leeriri Yesu .
Hango , nsinsika bu yayisa , kyaba kiluumbu kyatete mu lumiingu , myeelu myaba myakaangu , haho haba bayiki , mu ntoono boomo bwa Bayudayo . Yesu wayisa , wateleme ha kakati dya bo , na waleele kuri bo ti : « Kiyeengi kuri beenu ! »
Bu kaleele bubwo , nde wasoongo bikaayi na lubaansi kuri bo . Bayiki baluula mu kiminu bu bamwiini Mfumu .
Yesu wabweese kuleele kuri bo ti : « Kiyeengi kuri beenu ! Bunu bwampeekiri Taata , me se nyiluheekiri . »
Bu kaleele mamo , wafula muheebulu ha yulu bo , na waleele kuri bo ti : « Taambuleenu Mpeeve Yangisi !
Kuri babo baluhemesene beenu masumu ma bo , sa maba mabahemusunu ; mbuti kuri babamosi lubakebiri mo , sa maba makebu . »
Toma , mosi mu kuumi na boolo , wu bateelaa mu nkuumbu ya Didimo , kasii ba kintwaari na bo ko , ha yisiri Yesu .
Bambaasi bayiki bamuleele ti : « Beetu tumwiinyee Mfumu . » Nde waleele kuri bo ti : « Mbuti me nyahele kumono bidiimbu bya nsooso mu bikaayi bya nde , na kusuusa muleembu mu bidiimbu bya nsooso , na kusuusa kikaayi kya me mu lubaansi lwa nde , lo me nyisiila kanyi ko . »
Ha mambisa ma biluumbu mpoomo , bayiki baandi baba mukati , Toma se waba kintwaari na bo . Myeelu myakaangu , Yesu wayisa , wateleme ha kakati , na waleele ti : « Kiyeengi kuri beenu . »
Tumi leeriri kuri Toma ti : « Twaala muleembu waaku ha , na mono bikaayi bya me , twaala kooko kwaaku na soko mu lubaansi lwa me . Yaa ba ngaa-muhaawu ko , ngo ba ngaa-kanyi . »
Toma wabvutula na waleele kuri nde ti : « Mfumu yaami na Nzaambi yaami . »
Yesu waleele kuri nde ti : « Bukuri ye mwiini me , ye siiri kanyi ? Kiminu kuri bari bahele kumono , ngo basiila kanyi ! »
Hango , Yesu wabweese kuyirika bidiimbu bikimi byalaka , ha busu bwa bayiki [ baandi ] , byahele kutina mu mukaanda wumawu ;
bimabi babitinini , mu kuri ti beenu lusa kanyi ti Yesu ngo Kiristo , Mwaana Nzaambi , na mpisi heki mu nsiilu kanyi , beenu lubaka kidziingu mu nkuumbu yaandi .
Ha mambisa haho , Yesu nde-meene wabweese kumonokono , kuri bayiki ku teke mubu wa Tiberya . Wamonokono bumabu :
Bobanso baba kibeendu kimosi , Simoni Petelo , na Toma , wubakooteelaa ti Didimo , na Natanahele wa ku Kana mu nkoonsi ya Ngalili , na baala ba Dzebedayi , na bayiki boolo bakaka .
Simoni Petelo waleele kuri bo ti : « Me nyeensi ku kulebe . » Bo bamuleele ti : « Beetu se tweensi na ye . » Bo bapala na bakoto mu bwaatu . Ngo mu butsuku bubwo , basii baka kitotolo ko .
Mu nkyeelu bwiisi , Yesu wayisa na wateleme ha simu ; ngo bayiki baba bahele kuyaaba ti wunde Yesu .
Ngo Yesu waleele kuri bo ti : « Baala ba me , buri luri na mwaa-byandya ? » Bo babvutula kuri nde : « Pele ! »
Yesu waleele kuri bo : « Tubee siinga mu mpele ya lubakala ya bwaatu , na sa lwabaka . » Haho , bo batuba na baba beki makwa pe ma kunana siinga , bukuri dyaba dyaluula mu bansu .
Ngo muyiki wunde , wuri Yesu waba mutyaanaana waleele kuri Petelo : « Wu Mfumu ! » Simoni Petelo bu kayuka ti : « Wu Mfumu » , walwaata kinkuta , bukuri waba kimpene , na wadumuka munsa mubu .
Bayiki bakaka baba mu bwaatu bwantele , bayisa mu kunana siinga , bukuri baba bahele la na simu , kampe kibeensi kya bitaki nkama .
Bu basunduka ha nsi , bamono mbaawu ya makeengele ha kibeendu kikyo , na banyoonsi na mpa bateeteke ha yulu .
Yesu waleele kuri bo ti : « Twaaleenu banyoonsi balulebiri mpeelulu . »
Simoni Petelo wanwaata mu bwaatu , na wakoko siinga ha nsi , dyaluula mu nkama makuumi mataanu na bansu batatu babanene . Ngo ti bukuri bansu baba balaka , siinga dyasii kaakika ko .
Yesu waleele kuri bo ti : « Wasee ludya . » Ngo kuri ti mosi ko mu bayiki , watsiitsiri mu kumufuula ti : « Ye na ? » Bukuri baba bayaaba ti wu Mfumu .
Yesu wayisa , waholo mpa na wabaha ; wabaha se banyoonsi .
Lumonokunu lulwo lwaba lwatatu , Yesu kamonokini kuri bayiki , kuri mwaafuluka mu bafwa .
Bamanaa kudya , Yesu wafuula kuri Simoni Petelo ti : « Simoni , mwaana Yowane , buri ye bvuriri kutya me ti na bamaba ? » Nde wabvutula kuri nde ti : « Heehe Mfumu , ye yaari ti me nyikutiiri » . Nde wamuleele ti : « Diisila baala ba bimeeme bya me . »
Yesu wabweese kumufuula mbala yadzoolo ti : « Simoni , mwaana Yowane , buri ye tiiri me ? » Nde wabvutula kuri nde ti : « Heehe Mfumu , ye yaari ti me nyikutiiri . » Nde wamuleele ti : « Buungula bimeeme bya me . »
Nde wabweese kumufuula mbala yatatu ti : « Simoni , mwaana Yowane , buri ye tiiri me ? » Petelo wanyoongo mu bukuri wamufuuriri mu mbala yatatu ti : « Buri ye tiiri me ? » Nde wamuleele ti : « Mfumu , ye yaari myominso , ye yaari ti me nyikutiiri . » [ Yesu ] waleele kuri nde ti : « Buungula bimeeme bya me .
Ngwanwa mu ngwanwa , me nyikuleele ti : ha waba mwaa-kituuti , ye-meene waba kwekaangaa musweele , na kweyende kunu ku tiiri ; ngo mbasi-tsuku , ha wununa , sa naanguna myooko myaaku , na muutu mukimi sa kakukaanga musweele , na kwenata ye kukwo , kuri wahele kutya . »
Nde waleele mamo , mu kusoongo mu nkya mfwiilu nde kakeembesele Nzaambi . Bu kamana kudzoonso mamo , waleele kuri nde ti : « Nama me ! »
Petelo bu kasyeeteke , wamono muyiki wuri Yesu waba mutyaanaana , wuri mu kwebanama . Wunde ngo waba wasiingima ha ntulu Yesu mu ntaangu ya kudya , na waba fuula ti : « Mfumu , na wunde wukuyekele ? »
Petelo bu kamumono , wafuula kuri Yesu ti : « Mfumu , heki wumawu nki ? »
Yesu wabvutula kuri nde ti : « Mbuti me ntiiri ti kanamitina kuba natee ku nyikwiisa me , lo ye nki wubakila ? Ye ngo wuri , nama me ! »
Maampu mamo matsamukina ha kakati dya bampaangi ti muyiki wunde kafwa ko . Koomosoko Yesu kasii leele ko ti , nde kafwa ko . Ngo bu kaleeriri ti : « Mbuti me ntiiri ti kanamitina kuba , natee ku nyikwiisa me , lo ye nki wubakila ? »
Muyiki wumawu ngo mbaangi mu mamo , na nde watina mo ; beetu tuyaari ti kimbaangi kyaandi kyangwanwa .
Yesu misamu myalaka kasiiri . Mbuti haba mu kumitina mosi na mosi , nkani me nyitsima ti nsi yansiina yaketi kubaka kibeendu kya kusuusa mikaanda ko .
Tehofile , mu mukaanda me watete , me nyatina myominso , mya baandukiri Yesu mu kusala na mu kuyikisa ,
natee mu kiluumbu kiri , kamana kuha , mu Mpeeve Yangisi , ntumu dzaandi , kuri bantumu babo ba kasooriri , nde wanaangunu .
Nde-meene wamonikini kuri bo , kuri wamwooyo , mu bidiimbu byalaka , ha lumbisa lwa mpasi dzi kamwiini . Mu biluumbu makuumi mana , nde waba kwemonokono kuri bo , na waba kwebadzoonsolo mu mitariri Kimfumu kya Nzaambi .
Bu kaba mu kudya na bo , nde wabadika ti : " Yaa lusasika na Yerusalemi ko , ngo kiingileenu lusiilulu lwa Taata , lu luri lwayuka kuri meenu ,
ti : Yowane wabotoko mu maampa , ngo beenu sa balubotoko mu Mpeeve Yangisi , ha lumbisa lwa mwaa biluumbu byantele " .
Hango bu baba bakutukuna , bamufuula ti : " Mfumu , buri mu ntaangu yi , ye wudzakisa kimfumu kya Isaheli " ?
Yesu wababvutula ti : " Diri dya beenu ko , mu kuyaaba mantaangu bunu pe bilookolo biri Taata wakaanga , mu lutumu lwa nde-meene ,
ngo kasi beenu sa lwataambula mpinu dzifuma kuri Mpeeve Yangisi ha yulu beenu , na sa lwaba bambaangi baami mu Yerusalemi , [ mu ] Yudaya dyodinso , mu Samariya , natee ku nsukulu butoto " .
Bu kamana kuleele mamo , nde wanaangunu kuri bo bari mu kutala , na tuti dyamusweeke , ha miisu mya bo .
Bu baba mu kutala ku yulu ku kaba kweende , baatu boolo bamonokono kuri bo , mu binkuta byahembeke ,
na baleele kuri bo ti : " Bari Ngalili , mu nki ntoono beenu luri mu kutala ku yulu ? Yesu di , wu bayisiri ha kakati dya beenu , weensi ku yulu , bunubwo se mbasi-tsuku kabweese kwiisikila , bunu bu lumumwiini bu kensikiri ku yulu . "
Bo babvutuka ku Yerusalemi , kuholosono ku mulaandu wa Mi-olive , wuri bebele na Yerusalemi , kiteesu kiri ha kakati haho , mu mweendu lo ndaambu kilookolo .
Bu bakoto mu bvula , bo batoomboko ku kihekiri kya ku yulu , ku baba na kifu kya kukutukunaa ; kwaba Petelo , Yowane , Yakobo , Andere , Filipo , Toma , Bartelemi , Matayi , Yakobo mwaana Alafayi , Simoni mudzeloti na Yuda mwaana Yakobo .
Bobanso babo , baba basyaama mu mutima mosi , mu lusaambulu , kintwaari na bakyeetu na Mariya nguri Yesu na bampaangi ba Yesu .
Mu biluumbu bibyo , Petelo wateleme ha kakati dya bampaangi . Mpuumbu baatu yaba ha kibeendu kikyo , yaba kampe nkama na makuumi moolo ma baatu . Nde waleele ti :
" Bampaangi , bwaba bwayelemene ti mya leeriri Mpeeve Yangisi , mu munwa Davidi , mu ntoono Yuda , wakitukiri munatisi babo , baba kaanga Yesu , mayirima ,
bukuri nde wabee mosi mu lutaangu lwa beetu , na nde wabakiri kibari kya kisalu kimaki .
Hango nde , wasuumbiri nseke mu mufutu wa bubayi ; wabwiila kya mutu , wabuuluka mwooyo na midya myaandi myominso myatsamukina ;
na dyayabakana kuri bobanso badzakala mu Yerusalemi , mu kiteesu kiri baluka nseke yiyo mu ndiinga ya bula bwa bo ti Akeledama , mbangukulu ti " Nseke ya makila . "
Mukwongo , dyaba dyatinu mu mukaanda Mikuunga ti : " Nzo yaandi yiba yayekele , na yaa kuba na muutu wudzakala mu yo ko . " Na ti : " Muutu mukimi kaholo kisalu kya nde . "
Hango , buri bwayelemene ti , ha kakati dya baatu babee kweyende na beetu , mu mantaangu momanso mari , Mfumu Yesu wabee kweyende ha kakati dya beetu ,
kubaandika kunu mbotokulu Yowane , natee mu kiluumbu kikyo ki kayisikiri ha kakati dya beetu , mosi mu babo , kaba mbaangi ya mfulukulu yaandi , kintwaari na beetu . "
Bo batelemese baatu boolo : Yosefi wubateelaa Barsaba , wu baheeri nkuumbu ya kusakana Yusto , na Matya .
Bu basaambila baleele ti : " Mfumu ye yaari mitima mya baatu bobanso , soongo na mu bo boolo ye sooriri
mu kuholo kibeendu kya kisalu kya nde kya buntumu , kiri Yuda nde-meene yisukiri , mu kweende kukimi .
Bo bata wari mu bo , na wari dyabwa ha yulu Matya , na bamukotoso mu mpuumbu ya bantumu kuumi na mosi .
Kiluumbu kya Pantekote bu kyayisa , bobanso baba bakutukuna ha kibeendu kyokimosi .
Na sisuu , kwayisa lusuku lwafumuna ku yulu , bunu kiteembu kyamakwa , kyalulusa nzo yoyinso , yi baba badzakala .
Milaka miri bunu mya mbaawu , myamonoko kuri bo , myakabama na myasunduka ha yulu mosi mosi mu bo .
Bobanso baluula mu Mpeeve Yangisi , na bo babaandika mu kudzoonso mu mandiinga makaka , bunu bwa baheeriri Mpeeve mu kudzoonso .
Ku Yerusalemi kwaba dzakalaana Bayudayo bari na kinzaambi kyamakwa , bafumuni mu makaanda momanso mari ha butoto .
Lusuku lulwo bu lwayukukina , mpuumbu baatu yakutukina , na yakimuka , bukuri muutu-muutu waba yukaana bo , badzoonso mu ndiinga bula .
Bo bapamuka na bakimuka , baleele ti : " Buri bobanso ba , kari bari Ngalili bari mu kudzoonso ko ?
Ngo buri muutu-muutu mu beetu , kari mu kuyuka badzoonsolo mu ndiinga bula ?
Kuri bari Paroto , bari Medo , bari Elamite , na badzakala ku Mesopotamya , ku Yudaya , ku Kapadokya , ku Ponto , ku Asya ,
ku Firingya , ku Pamfilya , ku Ngipiti na bari mu mankoonsi ma Libya , ma ku Kirene na bari Loma .
Bayudayo , na baatu bakimi , bakoto mu Nzaambi bo , bari Kerese na bari Arabya , beetu tuyuka bo , badzoonso mu mandiinga ma beetu , myabweeye mya Nzaambi .
Bobanso bapamuka na madyeele mabawa ; balelesene bo na bo ti : " Sa bi nki ? "
Bakaka basaana , baleele ti : " Malu maaku bari mu kwekolo . "
Petelo , bu kateleme kintwaari na bo kuumi na mosi , watoombolo mbeembu yaandi , waleele kuri bo ti : " Bari Yudaya , na badzakala mu Yerusalemi beenu bobanso , dimadi dyayelemene kuba dyayabakana kuri beenu , kebeenu maampu ma me .
Pele , ka ma luri mu kutsima beenu ko , ti bamaba bakolo malu , bukuri twakiri mu kilookolo kyabitatu .
Mamama ma leeriri mubikiri Yoweli :
" Mu biluumbu bya manunu , bwa leeriri Nzaambi , me sa nyatsaamuna Mpeeve yaami ha yulu muutu-muutu , na baala beenu ba babakalala , na baba bakyeetu sa babikula , bituuti sa bamono mamono-miisu , na binuni byeenu sa balooto mandosi .
Na ha yulu bisari byaami se , bya babakala na bya bakyeetu , mu biluumbu bibyo , me sa nyatsaamuna Mpeeve yaami , na bo sa babikula .
Me sa nyayirika bimaangu ku yulu , na bidiimbu ha butoto : sa kwaba makila , mbaawu na matuti ma mwiisi .
Ntaangu sa yakituka mampimbisi , ngoondo sa yakituka makila , tekesele kiluumbu kyakinene na kyansisi kya Mfumu ki kwiisa .
Haho , mpisi wunde wuteele nkuumbu Mfumu , sa kaba wabvuukusu . "
" Bari Isaheli , yukeenu maampu mamama : Yesu wa ku Nadzareti , Nzaambi wamusooriri mu kuyirika bimaangu , mya nkimukunu na bidiimbu mu ntoono beenu . Nzaambi wayirika byo mu nde ha kakati dya beetu , bunu bu luyaari beenu-meene
Muutu wunde , bunu bwaba nzeengulu na nyaabulu ya Nzaambi , wayekulu mu myooko mya bahele na mangisi , bamudzusa mu kumukomono ha kuruwa .
Nde Nzaambi kari kafulukisa , mu kumukuula mu myaangala mya lufwa , bukuri bwaketi kuba ko ti , lufwa lumukwaata .
Mukwongo , Davidi waleele mu ntoono nde ti : " Mu mpisi ntaangu , me nyaba monaana Mfumu ha busu bwa me , bukuri nde wuri ha lubakala lwa me , mpisi me mpele kubwa ,
mu ntoono yiyo , mutima waami wuri mu kumono kiminu , ludima lwaami lukeembe , na nyutu yaami sa yawuuma ha yulu nsiitu ,
bukuri ye wuri nyekele kiluunsi kya me , ku nsi ya bafwa ko , ye ka wutala ko ti wangisi waaku kamono mbolulu .
Ye wayaabisiri kuri meenu manzila ma bumwooyo , ye Nzaambi sa luulusa me mu kiminu . "
" Bampaangi , bu nyiri na miswa , mya kudzoonsolo mu nsiitu , ha busu bwa beenu , mu ntoono Davidi mwa-nkaanka , ti nde se wafwa na wadziiku , na mukala waandi wuri ha kakati dya beetu , natee kiluumbu ki .
Hango , nde waba mubikiri , na Nzaambi walabiri maalu kuri nde ti , mosi mu bilesi bya ye , sa kadzakala ha mboloko yaaku .
Bu katekesele kumono , wadzoonso mu ntoono mfulukulu Kiristo ti : " Nde basii muyekele ku nsi ya bafwa ko , na nyutu yaandi yasii mono mbolulu ko . "
Yesu didyo , Nzaambi wamufulukisa mu bafwa , na beetu bobanso turi bambaangi ba myo .
Nde wadzaangusu ha lubakala lwa Nzaambi , bu kataambula kuri Taayi , lusiilulu lwa Mpeeve Yangisi yi kari kanyaka , mamo beenu [ se ] luri mu kumono na kuyuka .
Mukwongo , Davidi wahele kunwaata ku mayulu ; ngo nde waleele nde-meene ti : " Mfumu Nzaambi waleele kuri Mfumu yaami ti : dzakala ha lubakala lwaami ,
natee me nsiiri bataatu baaku nkata-miilu myaaku . "
Hango , nzo yoyinso ya Isaheli yiyelemene kuyaaba kwa ngwanwa ti : Nzaambi wasa Yesu wu lwakomini beenu , Mfumu na Kiristo ! "
Bu bamana kuyuka mamo , bo bamono mpasi mu mitima , na baleele kuri Petelo na kuri bantumu bakaka ti : " Bampaangi , beetu buri tuyelemini kusa ? "
Petelo waleele kuri bo ti : " Yiingeenu madyeele [ bubwo kaleeriri ] na mosi-mosi mu beenu kataambula mbotokulu mu nkuumbu ya Yesu Kiristo , mu mpemusunu ya masumu ma beenu , tumi lutaambula kikabu kya Mpeeve Yangisi .
Mukwongo , lusiilulu basa lwo kuri beenu , kuri baala beenu , na kuri bobanso bari la , bobanso bari Mfumu Nzaambi yeetu wabateele mbila . "
Mu maampu makimi malaka , nde watswiikisa na wabasyaamisa , waleele ti : " Bvuukeenu kweenu mu kiseendu kyakibi ki ! "
Hango , bo bu bataambula maampu maandi , bababotoko , na mu kiluumbu kikyo , kampe mafuunda matatu ma baatu mayikimini .
Bobanso basyaama mu nyikusulu dza bantumu , mu kintwaari , mu mbukununu mpa na mu nsaambulu .
Mpisi nde watubuka mu kiteesu kya kuba na kibvumi ; bantumu bayirika bimaangu na bidiimbu byalaka .
Bobanso basiiri kanyi , baba kibeendu kimosi , na byobinso byaba byantwaari ,
baba yarikaana lubaku na bitotolo byaaku , na baba kabulaana mboongo kuri bobanso , bunu bwaba manzala ma mpisi muutu .
Mpisi kiluumbu , baba namitinaana kuba mu kintwaari mu Nzo-nzaambi , mu kubukuna mpa , na kukabula byandya ku nzo ,
badumusa Nzaambi na bataambula mabweese kuri makaanda momanso . Mfumu waba bweesaana mpisi kiluumbu , lutaangu lwa baatu babvuuku mu kintwaari .
Petelo na Yowane baba toomboko ku Nzo-nzaambi , mu kilookolo kyawa kya lusaambulu .
Mu mpisi kiluumbu , baatu baba nataana mubakala mosi , wabutuka kikata , na baba musuusaana , ha mweelu Nzo-nzaambi , wubateelaa ti « Wamubwe » , mu kuloombo lubakusu kuri baba kotaana mu Nzo-nzaambi .
Nde bu kamono Petelo na Yowane beki saka kukoto mu Nzo-nzaambi , wabaloombo lubakusu .
Petelo bo na Yowane bamusungumina kisoosi , tumi Petelo wamuleele ti : « Tala beetu . »
Muutu wunde wayirika kubatala , na wakiingila ti kampe bakiri kitotolo kuri bo .
Petelo waleele ti : « Me nyahele na mboongo , nyahele na woolo ; ngo bi nyiri na byo , bibyo nyikuha ; mu nkuumbu Yesu Kiristo wa ku Nadzareti , [ teleme na ] dyaata ! »
Bu kamukwaata mu koko kwa lubakala , nde wamutelemese ; hanaho se kinamu kyaandi na makonsi maandi mabaka makwa .
Bu kadya nkaaka , wateleme , wadyaata , na wakoto kintwaari na bo mu Nzo-nzaambi , wadyaata , wadumuka mankaaka na wadumusa Nzaambi
Baatu bobanso bamumono kuri , wu kweyende na wu kwedumusa Nzaambi .
Baatu baba bamuyaari , ti nde wabee loombaana lubakusu ha mweelu Wamubwe , wa Nzo-nzaambi , babwiilila nkinkuuka na bakimuka mu mamo mayirimini mu nde .
Muutu wunde wakaangama na Petelo na Yowane , na baatu bobanso bakuka hari bo , ha mweelu wu bateelaa « Wa Solomo » , bakimuka .
Petelo bu kamono wabvutula kuri baatu ti : « Baatu ba Isaheli , ha buri luri mu kukimuka mamama ? Bukuri nki beenu luri mu kutala beetu , kuri bunu ti mu mpinu dza beetu-meene , bunu pe mu kinzaambi , beetu tusiiri ti muutu wu keyende ?
Nzaambi ya Abalaami , [ Nzaambi ] ya Isaki , na [ Nzaambi ] ya Yakobe , Nzaambi ya bataayi beetu , keembisiri kisari kyaandi Yesu , wu lwayekiri , na wu lwatunini beenu ha busu bwa Pilato , koomosoko nde waba watsima kumupatula ;
kasi beenu lwatuna wangisi na wasuunguma , na lwaloombo balupatukila mudzusi .
Beenu lwadzusiri mfumu bumwooyo , ngo Nzaambi wamufulukisi mu bafwa , beetu turi bambaangi ba nde .
Mu ntoono kanyi mu nkuumbu yaandi , wu lumono beenu wu , na wuluyaari , katsiinikini , na mu kanyi didyo , nde kataamburi makwa ha busu bwa beenu-banso . »
« Ngo mu lumalu bampaangi , me nyaari ti kunsa lubu beenu lwasii mamo , bwobumosi bamfumu ba beenu se ;
mamo ma tekisiri kuyaabisa Nzaambi mu minwa mya babikiri bobanso , ti Kiristo dyaandi sa kamono mpasi , nde wamakukisiri .
Hango , yiingeenu madyeele na seenee kanyi , mpisi heki masumu ma beenu maba mayaalu ,
na mpisi heki mantaangu ma mpuumunu mafumuna kuri Mfumu miisa , na kaheeke mu ntoono beenu , wunde wu kalutaasiri , Kiristo Yesu .
Nde yulu kabweese kutaambula , natee ntaangu yi babweese kuyirika byobinso byamoono , bwa dzoonsiri Nzaambi mu minwa mya babikiri baandi bangisi , kuholosono mantaangu mahele kuwa .
Moose waleele ti : " Mfumu Nzaambi sa katelemese , mu ntoono beetu , mubikiri ha kakati dya bampaangi beenu , wuri bunu me ; luyelemini kumuywiila mu momanso ma kaluleele .
Mpisi wunde wuhele kuywiila mubikiri wunde , sa kaba wayisila ha kakati dya baatu . "
Na babikiri bobanso , kuholosono Samweli , na babo banemi , badzoonsolo mu biluumbu bi .
Beenu luri baala ba babikiri , na ba lulelusunu lwasiiri Nzaambi na bataayi beenu , ha kabaleele kuri Abalaami ti : " Mu babutuka mu ye , makaanda momanso ma ha butoto , sa maba masakumunu . "
Kuri beenu Nzaambi katekisiri kutelemese kisari kyaandi ; nde wamuheeke mu kusakumuna beenu , mpisi muutu-muutu mu beenu , kasiisa bubi bwaandi . »
Petelo na Yowane baba bakiri mu kudzoonso kuri baatu , bakuutu ba bangaanga-nzaambi , mutumi Nzo-nzaambi na Basaduki bayisa .
Bu baba na nkesi mu ntoono yiri bo baba yikisaana baatu na baba yaabisaana mfulukulu ya bafwa mu Yesu .
Bo babakaanga na babasa mu boroko natee bu bwakya ; bukuri yaba yeki nsinsika .
Balaka bayukiri maampu basiiriri kanyi , na lutaangu lwa baatu [ kampe ] lwakuka mafuunda mataanu .
Bu kyaanaa , bamfumu ba bo , bakulu ba babakala na batini ba mangisi babvuutuna ku Yerusalemi .
Ana mukuutu bangaanga-nzaambi , Kayafa , Yowane , Alekandere na bobanso babutukila mu kikuutu kya kingaanga-nzaambi ,
bu basuusa Petelo bo na Yowane ha kakati , babafuula ti : « Mu nkya mpinu , bunu pe , mu nkya nkuumbu , beenu luyirikiryee mamo ? »
Hanaho , Petelo kaluula mu Mpeeve Yangisi , waleele kuri bo ti : « Bamfumu ba kaanda na bakulu ba babakala ,
mbuti lolo di bari mu kutufuula , mu ntoono kiyiriki kyakibweete , mu muutu wabeele wutsiinikini ,
diba dyayabakana kuri beenu-banso na kuri kaanda dyodinso dya Isaheli ti : mu nkuumbu Yesu Kiristo wa ku Nadzareti , wu lwabee komono beenu , wuri Nzaambi wamufulukisi mu bafwa , mu nde , wumawu kari kateleme nangwii ha busu bwa beenu .
Yesu ngo " Tari , dyanyaafunu kuri beenu batuungi , dyeki dyanguri ha kuumbu . "
Mvuukulu yahele mu mukimi ; bukuri kwahele nkuumbu yikimi ha butoto , yi bari baha kuri baatu , yiri lo mu yo , beetu tubvuukiri . »
Bo bu bamono nsiitu dza ba Petelo na Yowane , babakula ti baatu ba bahele kuyika , na bahele na nyaabulu , bapamuka ; babayaabula ti bo babee kwebaanaa kintwaari na Yesu .
Ngo bu bamono muutu wu batsiinikisi , wateleme ha teke bo , bakoono kubaka dya kuleele .
Bu babapalisa ku mbasi , kikuutu kyadzakala mu kusa mfuundu ,
baleele ti : « Nki tuseenee mu baatu bamaba ? Baatu bobanso bari ku Yerusalemi , bayaari mu ngwanwa kidiimbu ki bayirikiri bo , na ka tubangisina kutuna kyo ko .
Ngo mu kuri ti mihele kuba myatsamikisa kwalaka kunsa kaanda , tubaŋaŋinyeenu , mpisi bahele kubweese kudzoonsolo mu nkuumbu yiyo , kuri muutu ti mosi . »
Babateelaana , babadika mu makwa , mu kudzoonsolo na kuyikisa mu nkuumbu Yesu .
Petelo na Yowane babvutula kuri bo , baleele ti : « Lalamee , mbuti buri bwasuunguma , ha busu bwa Nzaambi , mu kutumuma kuri beenu , ti na mu kutumuma kuri Nzaambi .
Mukwongo , beetu tubangisina ko , mu kuhele kuyikisa ma turi twamono na ma turi twayuka . »
Bo babaŋaŋinaana , babapaturi , bahele kubaka bwa kubaseembele , mu ntoono kaanda , bukuri bobanso baba dumusaa Nzaambi mu mayirimini .
Muutu wunde , wabakiri butsiina mu kimaangu kikyo , waba waluta mamvula makuumi mana .
Babapatulaana , Petelo na Yowane bayende kuri ba bo-meene , na bayalimina momanso ma bayirikiri bakuutu ba bangaanga-nzaambi na bakulu ba babakala .
Bo se bamanaa kuyuka , mu mutima mosi , batoombolo mbeembu kuri Nzaambi na baleele ti : « Mfumu , ye wayirika yulu na butoto , mubu na bitotolo byobinso biri mu byo ,
ye wadzoonsiri mu Mpeeve , mu munwa Davidi , taayi dya beetu , kisari kyaaku ti : " Mu ntoono nki mansi makwesa kisaangila ? Mu ntoono nki baatu bakwesa myahele mufunu ?
Bambyaasi ba butoto bayirima , na bamfumu bakutukina , babvuutuna ha kimosi mu kunwaanisa Mfumu , Kiristo dyaandi . "
Mukwongo , mu ngwanwa , Erode , Pontyo Pilato kintwaari na bangooyi na baatu ba Isaheli , bamwaakutukina munsa bvula dimadi , mu kunwaanisa kisari kyaaku kyangisi , Yesu wu wuri wakila maasi ,
mu kukukisa myominso mi watsimi ye mu mpinu na bitaasi [ bya ye ] , tekesele miyirima .
Na mu lumalu , Mfumu mono kibakala kya bo , na ha kuri bisari byaaku , mu nsiitu yoyinso mu kuyikisa maampu maaku .
Laambula koko [ kwaaku ] mu kusoongo nsinukunu , bidiimbu na bimaangu mu nkuumbu ya kisari kyaaku kyangisi , Yesu . »
Bu baba mu kusaambila , kibeendu ki baba bakutukina kyatembele , na bo baluula mu Mpeeve Yangisi , na babeke kweyikisaa maampu ma Nzaambi mu nsiitu .
Mukwongo , mpuumbu ya basiila kanyi yaba mutima mosi , na muheebulu mosi ; kuri muutu ko waba na bitotolo bwa nde-meene , ngo byobinso byaba bya ntwaari .
Bantumu baba taanaa kimbaangi , kya mfulukulu Mfumu Yesu , mu mpinu dzamakwa , na bweese bwabunene bwababaa ha yulu bobanso .
Kwaba kwahele muutu mu bo , waba wahelele kitotolo ; mpisi baba na bibiti , bunu pe nzo , baba yarikaana na baba twaalaana mboongo dza bi bayarikiri ,
na baba suusaana ha miilu mya bantumu , baba kabulaana kuri muutu-muutu bunu buri nzala yaandi .
Yosefi , wubaluka Barnaba kuri bantumu , mambangukulu ti mwaana wa mboondulu , mosi mu kisari kya mu Nzo-nzaambi , wafuma ku Kiporo ,
bu kaba na nseke yaandi , wayarika yo , wanata mboongo na wasuusa dzo ha miilu mya bantumu .
Kwaba muutu mosi nkuumbu yaandi Ananya , kintwaari na Safira mukasi waandi , wayarika lumpaangu ,
wasweeke ndaambu mipata , wayukusina na mukasi , na wanata ndaambu yasiiri na wasuusa ha miilu mya bantumu .
Petelo waleele ti : « Ananya , mu nkya ntoono Satana kaluulusiri mutima ye , mu kuwuna Mpeeve Yangisi , na ye sweekiri ndaambu mipata mi bakiryee mu lumpaangu ?
Ha buri lumpaangu lwabeeri luri lwa ye ko , tekesele ye wuyarika lwo ? Na ha mambisa ma kuluyarika kari mboongo dzidzo dzibeeri dza ye-meene ko ? Dyaburi ye tsiminyee ma bubwo ? Ye wahele kuwuna baatu , ngo kasi Nzaambi . »
Ananya bu kayuka maampu mamo , wabwa na wafwa bata . Bobanso bayukiri babwiilila boomo bwalaka .
Bituuti bu byateleme byamudziinga mutulu , na bayende kweemudziika .
Bilookolo kampe bitatu byaluta , mukasi waandi , kwahele kuyaaba malabukiri , wakoto .
Petelo wamufuula ti : « Leeleeti me , mu ntalu yiyo beenu luyarikiryee lumpaangu ? » Nde wabvutula ti : " Heehe , mu ntalu yiyo . "
Petelo waleele kuri nde ti : " Mu nki beenu luyukusinyee , mu kutsiitsa Mfumu ya Mfumu ? Mono bitaambi bya ba bee kweedziika mulumi ye byeki ha mweelu , ye se beki nata . "
Hanaho , nde se wabwa ha miilu mya Petelo , na wafwa bata ; bituuti bimanaa kukoto , bamumono wafwa , bamunaanguna na bayende kweemudziika ha teke mulumi waandi .
Boomo bwalaka bwabwiilila dibuundu dyodinso , na bobanso bayukiri misamu mimyo .
Bimaangu na bidiimbu byalaka byayirima mu myooko mya bantumu ha kakati dya baatu . Bobanso baba yukusunaana ha kimosi ha saansi dya Solomo .
Mu baatu basiiri , kuri ti mosi ko waba tya kuba mu kabu dya bantumu , koomosoko baatu bakwe basiika .
Ha yulu haho , mampuumbu ma babakala na ma bakyeetu , basa kanyi mu Mfumu , babweeseme .
Baatu baba nataana babeeru mu manzila , na baba basuusaana ha yulu mankwaala na ha yulu mambuka , mpisi heki ha yooka Petelo , kidziimunu kyaandi kibafuka .
Mpuumbu baatu yafumuna mu mabvula madyengekele Yerusalemi , banata babeeru na bari na mampeeve mamabi , na bobanso babatsinikisa .
Mukuutu bangaanga-nzaambi wateleme na baba kintwaari na nde , kabu dya Basaduki , baluula mu musoki ,
bo bakaanga bantumu na baba soko mu boroko dya bobanso .
Kasi mbasi Mfumu wadzibula myeelu mya boroko mu butsuku , wabapalisa na wabaleele ti :
" Yendeenu , bu lutelemini , yikiseenu baatu munsa Nzo-nzaambi , maampu momanso ma kidziingu kimaki . "
Bu bayuka , bo bakoto mu minkyeelu mya bwiisi mu Nzo-nzaambi na bayikisa . Mukuutu bangaanga-nzaambi bu katubuka , nde na baatu ba nde watumisa kikuutu kya Bayudayo , na mfuundu baala ba Isaheli , baheeke baatu ku boroko mu kweebaholo .
Bu batubuka , bisari bahele kubamono mu boroko ; bu babvutuka , bayala mampolo
baleele ti : " Beetu tumwiinyee boroko dyakaangu mu bunkete bwobunso , bakebi bateleme ha myeelu , ngo bu tudziburi , twahele kumono muutu ti mosi munsa-kati . "
Bu bayuka maampu mamo , mukuutu Nzo-nzaambi na bakuutu ba bangaanga-nzaambi , makwa ma bawa , na basaka mu kuyaaba mambangukulu ma mamo .
Muutu mosi wayisa kubaleele ti : " Mono , baatu balwasokiri mu boroko , bateleme mu Nzo-nzaambi na bari mu kuyikisa baatu .
Haho mukuutu Nzo-nzaambi wayende na bisari mu kubaholo , kari mu makwa ko , bukuri baba bata ti baatu bakwiisa kubadzusila mu matari .
Bu babanata , babatelemese ha busu bwa kikuutu . Mukuutu bangaanga-nzaambi wabafuula ,
wabaleele ti : " Beetu twaludikiri mu kuyikisa mu nkuumbu Yesu , na monee , beenu lumwaaluulusa Yerusalemi mu nyikusulu dza beenu , na beenu lutiiri kutetekele makila ma muutu wunde ha yulu beetu . "
Petelo na bantumu babvutula ti : " Diri dyayelemene mu kutumuma kuri Nzaambi , nkani ka kuri baatu ko .
Nzaambi ya bataayi beetu yafulukisi Yesu wulwadzusiri beenu mu myooko myeenu , lwamumanikini ha muti .
Nzaambi , wamudzaangisiri mu koko kwaandi kwa lubakala , mu kuba Mfumu na Mubvuukisi , [ mpisi ] kaha kuri Isaheli nyiingulu madyeele na mpemusunu masumu .
Beetu turi bambaangi ba myominso mimyo , na Nzaambi waha Mpeeve Yangisi kuri babo batumumaa kuri nde . "
Baatu bu bayuku mimyo , babaka nkesi , na basaka kudzusa bantumu .
Mosi , mu Bafarisi , nkuumbu yaandi Ngamalyele , muyikisi mangisi , wabvumina kuri baatu bobanso , bu kateleme ha kakati dya kikuutu , waloombo kuri ti bapalisa bantumu mpisi bayukusina ,
nde waleele kuri bambaasi ti : " Baatu ba Isaheli , kebee kweenu mu baatu bamaba , na mu ma lutiiri kuyirika mu bo .
Tekesele biluumbu bi , kwapala Teda , waba kweleele ti nde muutu wa lukiinsu , baatu balaka bamunama , kampe nkama na dza baatu . Bamudzusa na baba ha lumbisa lwa nde batsamukina , musamu wunde wadzima .
Ha mambisa ma wunde , kwateleme Yuda wa ku Ngalili , mu biluumbu bya ntaangulu baatu . Nde wawukumuna baatu , na wafwa , na bobanso baba kwemunamana , batsamukusu .
Ngo mu lumalu , me nyileele kuri beenu ti : sasikee kweenu na baatu ba , na bahemesee ; bukuri mbuti dyaambu di bunu pe kisalu ki kya baatu , lo sa kyafwa ;
ngo mbuti dya Nzaambi , lo beenu lubangusina kubatsyamikisa ko . Yaa lusaka kunwaanisa Nzaambi ko ! " Bo bamywiila .
Bu batumusa bantumu , babalata nkwaasulu , na babasika mu kuhele kudzoonsolo mu nkuumbu Yesu , na babapatula .
Hango bantumu bayende kwaaku mu kiminu ha busu bwa kikuutu , bukuri bamonikini ti bo bayelemene kubama mu ntoono nkuumbu .
Mpisi kiluumbu , mu Nzo-nzaambi na ku nzo , bo baba bahele kuhoto mu kuyikisa na mu kuyaabisa Musamu Wamubwete wa Kiristo Yesu .
Mu biluumbu bibyo , bayiki baba beki balaka . Mvungutulu ya Bahelene mu Bahebeleho yayukukuna , bukuri bakyeetu babo bafwiiri balumi baba banyaafunu mu nkabukulu byandya , ya kiluumbu ngo kiluumbu .
Bo kuumi na boolo , bateele mpuumbu bayiki , baleele ti : " Bwahele kuyelemene ti beetu tubwoongolo maampu ma Nzaambi mu kisalu kya kabula byandya .
Saakeenu bampaangi nsaamu , ha kakati dya beenu , bari na kimbaangi kyakibwete , baluula mu Mpeeve na mu madyeele , batuheenee kisalu kikyo .
Beetu ngo bari , tunamitina mu lusaambulu na mu kisalu kya kuyikisa .
Mpuumbu yoyinso yamono kiminu mu musamu wunde . Bo basoolo Estefano , muutu waluula mu kanyi , na mu Mpeeve Yangisi , basoolo Filipo , Porokoro , Nikanoro , Timoni , Paremena na Nikolayo munsaambiri wa ku Antyoke .
Tumi ha babasoongo kuri bantumu , bu basaambila , babatetekele myooko .
Maampu ma Nzaambi maba kwetsamikinana kwalaka , na lutaangu lwa bayiki lwaba kwefununa kwalaka ku Yerusalemi , na mpuumbu bisari bya mu Nzo-nzaambi yatumuma mu kanyi .
Estefano waba waluula mu bweese na mu mpinu , waba kweyirika bimaangu na bidiimbu byabinene , ha kakati dya baatu .
Ngo kwateleme mwaa-ndaambu baatu ba nzo-nkutukunu , yi bakooteela ti ya baatu bakuuluka , bari ku Kirene , bari Alekanderi , bari Kilikya , na bari Asya basa nkalikisi na Estefano .
Bo baba bahele na makwa ma kutungukila madyeele na mpeeve byamonoko mu nzoonsulu Estefano .
Bo baha mboongo kuri baatu , mpisi baleele ti beetu twayukiri , nde wusa nzoonsulu dza nsaanunu mu Moose na mu Nzaambi .
Bo basinda baatu , bakulu ba babakala na batini ba mangisi ; bu batubuka , bakwaata Estefano na bamunata ku kikuutu .
Bo batelemese bambaangi bampya mu kuleele ti : " Muutu wumawu wahele kuhoto kwedzoonsolo bwabubi mu Kibeendu kyangisi [ ki ] na mu Mangisi .
Beetu twamuyukiri wukweleele ti , Yesu wa ku Nadzareti sa katsyaamuna Kibeendu kyangisi ki , na sa kayiinga bifu bya tusisikila Moose .
Bobanso baba badzakala ha kikuutu bamusungumina kisoosi , na bamono kidziri kyaandi bunu kidziri kya mbasi .
Mukuutu bangaanga-nzaambi wamufuula ti : " Buri mamo mari mangwanwa ? "
Estefano wabvutula : " Bampaangi na bataayi , yukeenu . Nzaambi ya nkeembu wamonikini kuri Abalaami , taayi dyeetu bu kaba ku Mesopotamya tekesele kadzakala ku Karana .
Nzaambi waleele kuri nde ti : " Pala mu nsi yaaku , [ kunsa ] kaanda dyaaku , na yende ku nsi yiyo yi nyikusoongo me . "
Haho nde wapala mu nsi ya bari Bakaledayo , watuunga ku Karana . Tumi ha mambisa ma lufwa lwa taayi dyaandi , bamunata mu nsi yi , yi luri lwa dzakala mu lumalu .
Nzaambi wahele kumuha saala ti dimosi , ti kibeendu kya kusuusa lutaambi ; ngo wataasila kumuha nsi yimayi , kuri yiba saala kuri babutuka mu nde . Mu ntaangu yiyo Abalaami waba wakiri mwaana pe .
Nzaambi wadzoonso bumabu : " Bilesi bya ye sa byadzakala mu nsi ya bunzeense , sa baba bankutu na sa babakwaamisa mu nkama na dza bibvu .
Nzaambi wabweese kuleele ti , me sa nyatsuundisa kaanda didyo dyabasiiri mu bunkutu . Ha mambisa haho , bo sa basaambila me , ha kibeendu kimaki .
Nzaambi wamuha lulelusunu mu nteendulu bubakala ; na ha keki butaana Isaki , na nde wamuteende bubakala mu kiluumbu kyampoomo , na Isaki wasa bwobumosi kuri Yakobe , na Yakobe kuri bankaaka bo kuumi na boolo .
" Bankaaka babakila Yosefi musoki , na bamuyarika ku Ngipiti . Ngo Nzaambi waba na nde ,
nde wamukuula mu manyoongi maandi momanso , na wamuha bweese na madyeele ha busu bya Falaho , mbyaasi ya ku Ngipiti , wamusuusa mfumu mu Ngipiti na [ mu ] nzo yaandi yoyinso .
Nzala yayisa mu Ngipiti yoyinso , na ku Kanana . Manyoongi maba malaka , na bataayi ba beetu baba bahele kubaka byandya .
Yakobe bu kayuka ti ku Ngipiti kuri byandya , nde waheeke bataayi ba beetu mbala yatete ,
mu mbala yadzoolo , Yosefi wayabakana kuri bampaangi baandi , na kitsuumbu [ kya ] Yosefi , kyayabakana kuri Falaho .
Yosefi watumisa Yakobe taayi dyaandi na kaanda dyodinso , baatu makuumi nsaamu na bataanu .
Yakobe wayende ku Ngipiti na wafwiila kukwo na bataayi ba beetu .
Bo banata biyisi bya bo ku Sikeme , na babidziika mu mampeembe , ma basuumba Abalaami mu mboongo , kuri baala ba Emoro ku Sikeme .
" Ntaangu ya lulelusunu ya sooriri Nzaambi , kuri Abalaami bu yakokosolo , kaanda dyabutuna na dyafununa ku Ngipiti ,
natee kwayookiri mbyaasi yikimi [ ku Ngipiti ] , yiri yahele kuyaaba Yosefi .
Mbyaasi yiyo yawuna kitsuumbu kya beetu , na wakwaamisa bataayi [ ba beetu ] mu kudzusa baala batsoombo .
Mu ntaangu yiyo Moose kabutuka , nde waba wabweeye kuri Nzaambi . Mangoondo matatu nde kari kasa mu nzo taayi ,
bu bamuyekele , mwaana Falaho wa mukyeetu , wamuholo na wamubukusa bunu mwaana waandi .
Moose wayika [ kunsa ] madyeele momanso ma bari Ngipiti , nde waba na mpinu mu maampu , na mu biyiriki byaandi .
Bu kakukisa mibvu makuumi mana , nde wabaka kitsimi mu kweemono bampaangi baandi , baala ba Isaheli .
Bu kamono bari mu kukwaamisa mpaangi mosi , nde wamukala na wabvutula kitete , na wadzusa wa ku Ngipiti .
Nde watsima ti kampe bampaangi ba nde , sa babakula ti Nzaambi wubakuula mu kooko kwaandi , kasi bo basii bakula ko .
Kiluumbu kikimi , nde wamono bampaangi baandi bari mu kunwaana . Nde wasaka bwa kusa nyukusunu ha kakati dya bo , waleele ti : " Baatu ba , beenu ti bampaangi luri , nki luri mu kwebakana beenu na beenu ? "
Kasi wunde wabakwaamisa mbaasi wamusindikila na waleele ti : " Na wa kusiiri mukuutu na mularimi ha yulu beetu ?
Buri ye tiiri kudzusa me se , bu wadzusiri wa ku Ngipiti dzoono ? "
Moose , kayukaa maampu mamo , wayitika ku nsi ya Madyani , wadzakala ku nsi yiyo , na kukwo wabuta baala boolo .
" Mibvu makuumi mana bu myakuka , mbasi yamumonokono mu mulaka mbaawu , mu bvuunda dya miti , ku nsi yankatu ku mulaandu wa Sinayi .
Moose bu kamono , wakimuka mu mamono-miisu , nde wakokosolo mu kukyeese kwakubwe , ngo mbeembu Mfumu yaleele ti :
" Me ngo Nzaambi bataayi baaku , Nzaambi ya Abalaami , na Isaki Na Yakobe " . Moose wabwiilila kinkuuku , wakoono kukyeese .
Mfumu wamuleele ti : " Yisila masapaatu mu miilu myaaku , bukuri kibeendu ki wuri wateleme kikyo kiri kyangisi .
Me nyamwiini bu bari mu kukwaamisa kaanda dyaami mu Ngipiti ; na me nyayukiri nkuumunu yaaku . Na me nsundukiri mu kubakuula ; na mu lumalu yende , me nyikuheekiri ku Ngipiti . "
Moose wunde wu batunini na wu baba leele ti : " Na wa kusiiri mukuutu na mularimi ? " Wunde Nzaambi [ se ] kari kaheeke bunu mukuutu na mupalisi , mu lubakusu lwa mbasi , yamumonokono mu bvuunda dya miti .
Moose wabapalisa , mu nyirikulu bidiimbu mu nsi ya Ngipiti , ha Mubu Wabeenge na mu nsi yankatu mu makuumi mana ma bibvu .
Wumawu ngo Moose waba leele kuri baala ba Isaheli ti : " Nzaambi sa katelemese , ha kakati dya bampaangi ba beenu , mubikiri wuba bunu me .
Mu ntaangu yaba yakutukuna baatu ku nsi yankatu , nde waba wateleme mu kuyuka myaba leelaana mbasi ku yulu mulaandu , na kutubula kuri bataayi beetu . Nde wataamburi maampu ma mwooyo , mu kuha kuri beenu .
Ngo bataayi ba beetu basii tya kutumuma kuri nde ko , bamutekiri mbisa na batalisiri bitsimi bya bo ku nsi ya Ngipiti .
Bo baleele kuri Aaloni ti : " Yirikila beetu banzaambi bakweyende ha busu bweetu ; bukuri Moose wapalisiri beetu ku nsi ya Ngipiti , twahele kuyaaba ma kabwanikinyee na mo . "
Na bo batsula mwaana ngoombo mu biluumbu bibyo , badzusa kibulu mu kikabu kuri kiteki kikyo , na bamono kiminu mu biyiriki bya myooko myaaku .
Nzaambi wabatekele mbisa na wabayekele , mpisi basaambila bambwetete ba yulu , bunu bu diri dyatinu mu mukaanda babikiri : " Nzo ya Isaheli , buri kari kuri me beenu luri luha bikabu , na bibulu bya kudzusa mu mibvu makuumi mana ku nsi yankatu ko ?
Beenu lwaneti musaampu Moloko na mbwetete ya nzaambi [ yeenu ] Layifana , biteki bibyo beenu luri lwayirika , na luri lwasaambila . Mu ntoono yiyo me sa nyalunata ku bunkutu ku Babiloni . "
" Bataayi ba beetu baba na musaampu wa kimbaangi ku nsi yankatu , bunu bwa batuma Nzaambi kuri Moose , mu kuyirika musaampu mu kifwaani bunu bu kamwiini .
Bataayi beetu , ha mambisa ma kumutaambula , bakotiso nde mu lutumu lwa Yoswa mu mansi , ma baheeri Nzaambi , ha mambisa ma kubinga makaanda , natee mu biluumbu bya Davidi .
Nde wabakiri bweese ha busu bwa Nzaambi , Na waloombo miswa mya kutuunga nzo yangisi kuri bilesi bya Yakobe .
Ngo Solomo wamutuungila nzo .
Ngo Mwa-yulu ka koodzakala mu manzo matuunguma mu myooko mya baatu ko , bunu buleele mubikiri ti :
" Yulu ngo mboloko yaami , na butoto ngo nkata-miilu yaami . Nkya nzo beenu lutuungila me , bu leele Mfumu ; bunu pe , nkya kibeendu kya mpuumunu beenu luyirikila me ?
Buri kari myooko mya me myayirika byobinso bibyo ko ? "
Beenu baatu luri bangaa-tungu , luri na mitima na makutu makaangu , beenu lutungukilaa Mpeeve Yangisi mu mantaangu momanso , bunu bwaba bataayi beenu !
Nkya mubikiri wuri bataayi beenu bahele kukwaamisa ? Bo badzusiri batekisiri kudzoonsolo mu nyisulu wasuunguma , mu lumalu mu wunde beenu lwakitukiri bayariki na badzusi .
Beenu lwataamburi mangisi kuri bambasi , ngo lwahele kumakebe . "
Bu bayuka mamo , babaka mankesi munsa mitima mya bo , na bamukweetele miinu .
Estefano , bu kaluula mu Mpeeve Yangisi , watala ku yulu , wamono nkeembu Nzaambi , na wamono se Yesu wateleme ha lubakala lwa Nzaambi ,
waleele ti : " Mono , me nyiri mu kumono mayulu mari mwaasi , na Mwaana muutu wateleme ha lubakala lwa Nzaambi .
Bu bafula misaakulu mu mbeembu yamakwa , baduka makutu ma bo , na mu mutima mosi , bo babwa mu nyutu Estefano .
Bo bamutuba ku mbisa bula , na bamudzusila mu matari . Bambaangi basuusaa biyuungu bya bo ha miilu mya kituuti kimosi , nkuumbu yaandi Sawulo .
Bo badzusa Estefano mu matari . Estefano wasaambila waleele ti : " Mfumu Yesu ! Taambula kiluunsi kyaami . "
Bu katsukuma , wafula musaakulu mu mbeembu yayinene ti : " Mfumu , yaa bataangula sumu dimadi ko . " Bu kaleele mamo , Nde wabwa tolo .
Sawulo wamono ti bwabubwe bu badzusa Estefano . Mu kiluumbu kikyo , kwabwa nkwamusunu dzadzinene mu dibuundu dya Yerusalemi . Bobanso batsyamikina mu mansi ma Yudaya na ma Samariya ; ha yulu bani bantumu bari basii yitika ko .
Baatu bari na kinzaambi kyangwanwa badziika Estefano na bamudila mu ngebe dzalaka .
Sawulo waba kwetsaamuna dibuundu ; nde waba kwekoto mu nzo-nzo , waba kwepalisa mu makwa babakala na bakyeetu , na kubasoko mu boroko .
Bobanso baba tsyamikisi bayaabisa Musamu Wamubwete mu baba kweyendaana .
Filipo wasunduka ku bvula [ dimosi ] dya mu nkoonsi ya Samariya , mu kuyaabisa Kiristo kuri baatu .
Mu mutima mosi , mampuumbu ma baatu maba makaangama mu nyikusulu dza Filipo , mu kuyuka na kumono bidiimbu bi kaba kwesa .
Mukwongo , mampeeve mamabi maba mu baatu balaka mapala , kuri makwefula misaakulu myaminene . Balaka babobo binamu na babeele miilu batsiinikini .
Kiminu kyalaka kyamonikini munsa bvula didyo .
Mubakala mosi , nkuumbu yaandi Simoni watekisiri kuba ha bulu bubwo , waba kwesalilaana bungaanga , na baatu bari Samariya baba pamukaana mu mi kaba kweyirikaana . Nde-meene waba kwetsimaana ti nde muutu wamunene .
Bobanso , kuholosono bakuutu natee bilesi , baba bakaangama mu nde , na baba kweleelaa ti : " Muutu wumawu ngo mpinu dza Nzaambi , dzi bateelaa ti " Dzadzinene " . "
Bo baba bakaangama mu nde , mu ntoono yiri ti , kuholosono na kidzika , mu mukisi waandi , nde waba kwebapamunaana .
Mu ntaangu yi basiiri bo kanyi mu Filipo wayaabisiri Musamu Wamubwete , wa Kimfumu kya Nzaambi , na wa nkuumbu ya Yesu Kiristo , babakala na bakyeetu bataambula mbotokulu
Simoni nde-meene se wasa kanyi na wataambula mbotokulu . Nde wakaangama na Filipo na wapamuka , bu kaba kwemonaana bidiimbu na bimaangu byabinene byaba kweyirimaana .
Bantumu basiiri ku Yerusalemi , bu bayuka ti bari Samariya bataambirye maampu ma Nzaambi , baheeke Petelo na Yowane kuri bo .
Bu basunduka , basaambila mu bo mpisi bataambula Mpeeve Yangisi .
Mukwongo , Mpeeve Yangisi yaba yakiri kubwa pe ti mu mosi mu bo , kunu kubotoko baba bamwaabotoko mu nkuumbu Mfumu Yesu .
Hanaho , ba Petelo na Yowane babatetekele myooko , na bataambula Mpeeve Yangisi .
Simoni bu kamono ti , Mpeeve bayiha mu ntetukulu myooko mya bantumu , wabaha mboongo ,
waleele ti : " Heenee me se lutumu lulwo , mpisi kuri wunde wunyitetekele me se myooko , kataambula Mpeeve Yangisi . "
Petelo waleele kuri nde ti : " Mboongo dzaaku kintwaari na ye fuukeenu , bukuri ye kutsima ti kikabu kya Nzaambi kusuumba mu mboongo !
Ye wahele na ndaambu , wahele se na kikuuku mu maampu mamama , bukuri mutima ye wahele kusuunguma ha busu bwa Nzaambi ;
Hango yiinga madyeele mu bubi bwaaku , na saambila Mfumu , kampe bakuhemisini bitsimi bya mutima waaku .
Me nyimono ti ye wuri na lubelu na bubayi . "
Simoni wabvutula waleele ti : " Beenu-meene saambikilee me kuri Mfumu , mpisi mpele kubwilikila dyaambu ti dimosi , mu ma luleeriri beenu . "
Hango bo , bu bata kimbaangi na kuyaabisa maampu ma Mfumu , babvutuka ku Yerusalemi . Bo bayaabisa Musamu Wamubwete mu mabula malaka ma ku Samariya .
Mbasi Mfumu yadzoonso kuri Filipo , waleele ti : " Teleme na holo nzila ya ku sude , yisunduka ku Yerusalemi natee ku Ngadza , nzila yiyo yahele na baatu . "
Bu kateleme wayende . Na mono , muutu mosi wampokoro wa ku Etyopi , kisari kyakinene kya Kandake , mukebi busina bwa mbyaasi ya mukyeetu ya ku Etyopi , wayensi ku Yerusalemi mu kusaambila .
Nde waba weki mu kubvutuka , na wadzakala munsa kikokolo kyaandi , wukwetaanga mubikiri Esaya .
Mpeeve yaleele kuri Filipo ti : " Kokosolo na bakila kikokolo kikyo .
Bu kadzumuna , Filipo wayuka , nde wuri mu kwetaanga mukaanda wa mubikiri Esaya , waleele ti : " Buri wuri mu kuyuka ma wuri mu kwetaanga ? "
Nde waleele ti : " Dyaburi nyiyaabila , mbuti muutu wahele kubaangula kuri me ? Na nde wateele Filipo mu kunwaata na wadzakala ha mpele nde .
Maampu ma kaba kwetaanga maba mamama : " Nde waba bunu kimeeme ki bari mu kunata ku kudzusa , na bunu mwaana kimeeme wahele na mbeembu , ha busu bwa wuri mu kumutebe myoosi . Nde wahele kudzibula munwa waandi .
Kusa kusaana kubamusaanini , nde kasii baka wumukalila buungu ko . Na wuyaabisa kiseendu kyaandi ? Bukuri kidziingu kyaandi basukisiri ha butoto . "
Mpokoro muutu bu kadzibula munwa waleele ti : " Leele me , mubikiri mu na kari mu kudzoonsolo ? Mu nde-meene hoti mu mukimi ?
Filipo wabaandika mu kuyikisa matinu , wayaabisa Musamu wamubwete wa Yesu kuri nde .
Bu baba mu kweyende mu nzila , batubuka hari maampa . Mpokoro muutu waleele ti : " Mono maampa moma , nki bi kakisila ye mu kubotoko me ? " [
Nde watelemese kikokolo , Filipo na muutu wampokoro basunduka bo boolo mu maampa , na Filipo wamubotoko .
Bu bantoomboko ku nkoto , Mpeeve ya Mfumu yayisila Filipo ; muutu wampokoro kasii bweese kumumono ko . Nde wanamitina nzila yaandi mu kiminu .
Filipo bamumono ku Adzoti , mu kweyikisa Musamu mu mabvula momanso natee watubuka ku Kayisareya .
Sawulo waba kwesilikina kusa bubi na kudzusa bayiki ba Mfumu , nde wakokosolo kuri mukuutu bangaanga-nzaambi ,
Nde wamuloombo mikaanda mya kwekoto mu manzo-mankutukunu mari ku bvula dya Damasiko , mu kuri ti , mbuti bweeni bamosi bari mu nzila , baba babakala bunu pe bakyeetu , lo kabankaangana , wubaneti ku Yerusalemi .
Mu ntaangu yi kari mu kweende , wakokosolo na Damasiko , na sisuu , buungi bwafumini ku yulu , bwamudzungukila ,
bu kabwa ha nsi , nde wayuka mbeembu yaleele kuri nde ti : " Sawuli , Sawuli , mu nki ye wuri mu kwekwaamisa me ? " .
Nde wafuula ti : " Ye na , Mfumu ? " Wumawu waleele ti : " Wu me Yesu wu wuri mu kwekwaamisa ,
ngo kasi teleme na koto kunsa bvula na sa bakuleele mamo ma yelemini ye kusa . "
Bambasi baba kintwaari na nde mu budyeengi bateleme , bafwa mapana , bayuka mbeembu , ngo bahele kumono muutu ti mosi .
Sawulo watelemusu ha butoto , miisu myaandi miri mwaasi , ngo wahele kumono ti kyabu ; bu bamukwaata mu koko , bakoto ku Damasiko .
Nde wasa biluumbu bitatu kuri wahele kumono , wahele kudya na kunwa .
Ku Damasiko kwaba muyiki mosi , nkuumbu yaandi Ananya . Mfumu , mu mamono-miisu , waleele kuri nde ti : " Ananya " . Ananya waleele ti : " Me ndewu Mfumu ! "
Mfumu waleele kuri nde ti : " Teleme , yende mu nzila yi bateelaa ya Lubakala , na saka mu nzo Yuda , muutu wa ku Taraso , nkuumbu yaandi Sawulo . Nde wuri mu kusaambila ,
na nde wamono [ mu mamono-miisu ] muutu wuri nkuumbu Ananya ; bu kakoto mu nzo , wateteke myooko ha yulu nde mpisi kabweese kumono .
Ananya wabvutula ti : " Mfumu , baatu balaka badzoonsiri me mu muutu wu , nde wayirika mamabi malaka kuri bangisi baaku ku Yerusalemi .
Na hamaha , nde wuri na lutumu lwa bakuutu ba bangaanga-nzaambi mu kukaanga bobanso basaambila nkuumbu yaaku .
Mfumu waleele kuri nde ti : " Yende , bukuri weki kisalulu kya me ki nyiri nyasoolo , mu kunata nkuumbu yaami ha busu bwa makaanda , na se ha busu bwa bambyaasi na baala ba Isaheli ;
bukuri , me sa nyamusoongo mamo mayelemini kuri nde , mu kumono mpasi mu nkuumbu yaami . "
Ananya wayende na wakoto mu nzo , na bu kamutetekele myooko , waleele ti : " Sawuli mpaangi yaami , Mfumu heekiri me , Yesu wukumonikinye mu nzila yi bee kwiisa , mpisi heki ye bweese kumono , na se ba waluulusu mu Mpeeve . "
Hanaho , byaba mu miisu mya nde biri bunu makala byasonoko , na nde wabweese kumono , na bu kateleme wataambula mbotokulu ,
bu kadya byandya , wabweese kubaka makwa . Nde wadzakala ku Damasiko , mu mwaa-biluumbu byantele , kintwaari na bayiki ,
na hanaho , nde wayikisa mu manzo ma nkutukunu ti Yesu ngo Mwaana Nzaambi .
Bobanso baba yuka , bakimuka na baleele ti : " Buri kari wumawu ko wabee kwenwaanisa ku Yerusalemi babo babee kwetaanguna nkuumbu Yesu , na hamaha nde kwiisa kari mu kubakaanga na kubanata kuri bakuutu ba bangaanga-nzaambi ko ? "
Ngo Sawulo wabaka makwa ha yulu makwa , Na wasukuka Bayudayo baba dzakalaana ku Damasiko , mu kubasoongo ti Yesu ngo Kiristo .
Biluumbu byalaka bu byaluta , Bayudayo bakaanga kitsimi bya kumudzusa ;
mfuundu bo , ya mu Sawulo bu yabakana , bakebe myeelu butsuku na mwiini , mpisi bamudzusa ;
bayiki bu bayuka , bamusoko mu mpiri , na bamusundula butsuku ku mbisi kibaka .
Bu katubuka ku Yerusalemi , nde watsiitsa kuba na bayiki , na bobanso baba na boomo bwa nde , na baba bahele kusa kanyi ti nde weki muyiki .
Ngo Barnaba bu kamuholo , wamunata kuri bantumu , na Sawulo wabaangula kuri bo , bunu bu kamwiinini Mfumu mu nzila , na bunu bu kadzoonsiri kuri nde , na bunu bu kadzoonsiri , ku Damasiko , mu nsiitu nkuumbu Yesu .
Nde waba kintwaari na bo , mu kotulu na mu mpalulu na bo ku Yerusalemi , wukwe dzoonsolo mu nsiitu mu nkuumbu Mfumu .
Nde waba kwedzoonso , na waba kwesaa se nkalikisi se na Bahelene ; ngo bamaba basaka bwa kumudzusa ;
Bampaangi bu bayaaba , banata Sawulo ku Kayisareya , na bamubvutula ku Taraso .
Dibuundu dyaba na kidzuunu mu Yudaya dyodinso , mu Ngalili na mu Samariya , dyatuunguma na dyadyaata mu kibvumi kya Mfumu , na mu mboondulu ya Mpeeve Yangisi , dyo dyaba Kwefununaana .
Petelo wayooko mwomunso , na kiluumbu kimosi , wasunduka kuri bangisi badzakala ku Lida .
Nde wamono muutu mosi , nkuumbu yaandi Ayineya , wabwa mambwolokoto , kuholosono mibvu mpoomo , waneŋesene ha mbuka
Petelo waleele kuri nde ti : Ayineya , Yesu Kiristo wu kutsinikisi ! Teleme kwaaku na yirika mbuka yaaku . Hanaho nde wateleme .
Bobanso baba ku Lida na baba ku Sarono bamumono , bo bayiingiri madyeele mu Mfumu .
Ku Yope kwaba muyiki mosi wa mukyeetu , nkuumbu yaandi Tabita , mambangukulu " Dorka " . Nde waba waluula mu biyiriki byabibwete na waba kwehaanaa lubakusu .
Mu biluumbu bibyo nde wabwa kubeele na wafwa . Bu bamuyooso , basuusa [ nde ] mu kwarita dya ku yulu .
Lida dyaba bebele na Yope , bayiki bu bayuka ti Petelo waba kukwo , bamuheekele baatu boolo , mu kumuteele : " Yaa dziingila ko , wasa natee kuri beetu . "
Petelo bu kateleme , wayisa na bo . Bu katubuka , bamunwaatisa ku kwarita dya ku yulu , bafwiiri bobanso bamumonokono kuri bari mu kudila , na bamusoongo binkuta na biyuungu byaba tuunga Dorka , bu kaba kintwaari na bo .
Petelo bu kapalisa bobanso ku mbasi , nde watsukuma , wasaambila , na bu kasyeeteke kwaba nyutu waleele ti : " Tabita , teleme " . Tabita wadzibula miisu , bu ka mono Petelo , nde dzakiri .
Bu kamukwaata mu kooko , Petelo wamutelemese ; bu kateele bangisi na bafwiiri , Petelo wasoongo Tabita kuri wuri mwooyo .
Mamo mayabakana mu Yope dyodinso na balaka basa kanyi mu Mfumu .
Petelo wadzakala biluumbu byalaka ku Yope , ku nzo Simoni waba musari mukaanda ngoombo .
Ku Kayisareya , kwaba muutu mosi , nkuumbu yaandi Kornelyo ; nde waba mukuutu mukaangu wa nkama bayongolo , yibateele " Italiko " .
Nde waba munsaambiri wamakwa , waba se na kibvumi kya Nzaambi , kaanda dyaandi se dyodinso . Nde waba haana lubakusu kwalaka kuri baatu , na waba saambilaana Nzaambi mu ntaangu ngo ntaangu .
Nde wamono mbasi Nzaambi , mu mamono-miisu kwa bu kyensekelee , kampe kyaba kilookolo kyawa kya mwiini . Mbasi Nzaambi yakoto mu nzo yaandi na yamuteele mbila : " Kornelyo " .
Nde watala yo kisoosi tumi na boomo bwobunso , nde waleele ti : " Bi nki Mfumu ? " Mbasi yaleele ti : " Nsaambulu dzaaku na lubakusu lwaaku bitoombokirye bunu kikabu ha busu bwa Nzaambi .
Na mu lumalu heeke baatu ku Yope na tumisa Simoni wubateelaa Petelo ;
Nde wuri ku nzo musari mukaanda ngoombo , wuri mu nzo yiri ku simu dya mubu . "
Mbasi yaba dzoonso na nde , bu yabvutuka , nde wateele boolo mu bisari byaandi na muyongolo mosi wakwiikama mu bakaangama na nde ,
na bu kabaangula myominso kuri bo , nde wabaheeke ku Yope .
Ha mambisa ma kiluumbu kikyo , bu baba bakiri mu nzila na baba kwekokosolo na bvula , Petelo wanwaata ku yulu nzo mu kusaambila mu kilookolo kyabisaamunu .
Nde wakolo nzala na waba tiiri kudya . Bu bari mu kumulambukila byandya , nde wamono mamono-miisu ,
nde wamono yulu dyadzibula na kitotolo kimosi , bunu nsaanda yayinene yaleleke mu manto mo mana , kyasunduka ha butoto ,
munsa yo mwaba bibulu bya makaanda , banyoko ba butoto na banoni ba yulu .
Mbeembu mosi yayukukuna kuri nde ti : " Teleme , Petelo , dzusa na dya . "
Petelo waleele ti : " Ti bele pe , Mfumu , bukuri me nyadyaanaa ti kimosi kyasumuka na kyamviindu ko . "
Mbeembu yayukukuna lwadzoolo kuri nde ti : " Bibyo biri Nzaambi mwaatsyeemese , ye wuri ndeelele ko ti byasumuka . "
Bubwo bwamonoko mbala tatu , na hanaho , kitotolo kikyo kyatoombulu ku yulu .
Petelo , mu nde-meene madyeele mamuwa mu mamono-miisu mamo , nki matiiri kuleele ; mono baatu baheekiri Kornelyo , bafuulaa nzo Simoni , bateleme ha mweelu ,
bateele na basaka kuyaaba , mbuti Simoni wubateelaa Petelo haho kakoodzakalaa .
Petelo , bu kari mu kwetsima mu ntoono ya mamono-miisu , Mpeeve yileeriri kuri [ nde ] ti : " Mono , baatu batatu basaka ye .
Ngo , teleme , sunduka na yende na bo kwahele maketi-keti , bukuri me nyibaheekirye .
Petelo bu kasunduka , waleele kuri baatu babo ti : " Me ngo muutu wunde wu luri mu kwesaka . Nkya ntoono yilutweesi kuri ? "
Bo baleele « Kornelyo wuri mukuutu nkama bayongolo , muutu wasuunguma na wuri na kibvumi kya Nzaambi , kaanda dyodinso dya Bayudayo bamuteelaa kimbaangi kyakibwete , mbasi yangisi yimulubiryee mu kutumisa ye ku nzo yaandi , na kuyuka maampu ma ye . »
Petelo wabakotoso mu nzo , na nde wabadzakasa . Ha mambisa ma kiluumbu kikyo , bu kateleme , wayende na bo , kintwaari na bampaangi ba ku Yope .
Ha mambisa ma kiluumbu kikyo , nde wakoto ku Kayisareya . Kornelyo waba bakiingilaana , wateele kaanda dyaandi , na banduku baandi ba mutima .
Petelo bu kaba mu kukoto mu nzo , Kornelyo wayende mu kumubwaana , wabwa ha miilu mya Petelo , wamutsukumina .
Petelo wamutelemese na wamuleele ti : " Teleme , me se muutu nyiri "
Bu kadzoonso na nde , wakoto mu nzo , na wamono baatu balaka bakutukina .
Nde waleele kuri bo ti : " Beenu luyaari ti diri dyadiku kuri Muyudayo mu kukaangama bunu pe mu kukokosolo na wunde wahele Muyudayo ; ngo kasi Nzaambi soongiri me ti yaa ndeele kuri muutu ko ti wasumuka bunu pe wuri mviindu .
Mu bubwo me nyiisiri kwahele kukalikisa , na ntiiri kuyaaba mu nki ntoono beenu lutumusinyee me ? "
Kornelyo waleele ti : " Kuholosono kiluumbu kyabina ki natee kilookolo ki kyawa , lo me nyiri mu lusaambulu mu nzo yaami , na mono muutu mosi wateleme ha busu bwa me mu binkuta biseme ,
nde ti : " Kornelyo , lusaambulu lwa ye luyukukini mu yulu , Na Nzaambi babukiri mwooyo mu bikabu bi koohaanaa ye kuri bawelu .
Heeke baatu ku Yope mpisi tumisa Simoni wubateelaa Petelo . Nde wadzakala ku nzo Simoni musari mukaanda ngoombo wuri ku simu dya mubu .
Hanaho me mpeekiri baatu kuri ye , na ye yirikiri bwabubwe bu wiisiri . Mu lumalu beetu bobanso turi ha busu bwa Nzaambi mu kuyuka momanso ma kusikiryee Mfumu mu kudzoonso . "
Petelo bu kadzibula munwa waleele ti : " Mu ngwanwa me mbakiri ti Nzaambi wahele na nsobokoso mu baatu ,
ngo mu mpisi kaanda , wunde wumubvumina na wusalila nsungumunu , lo wabweeye kuri nde .
Nde waheeke maampu maandi kuri baala ba Isaheli , mu kuyaabisa Musamu Wamubwete wa kiyeengi mu Yesu Kiristo , nde wuri Mfumu ya bobanso .
Beenu luyaari maampu mayirimini mu Yudaya dyodinso , kubaandika ku Ngalili ha mambisa ma mbotokulu ya yaabisiri Yowane .
Dyaburi Nzaambi kalwiikirye Yesu wa ku Nadzareti Mpeeve Yangisi na mu mpinu . Nde wabee kwelutaana mu kweyirika mamabwe na kwetsinikisa bobanso babeeri kunsa nkwamusunu dza dyabulu , bukuri Nzaambi wabeeri na nde .
Na beetu turi bambaangi mu myominso mi kayirika mu nkoonsi ya Bayudayo na [ ku ] Yerusalemi . Nde bamudzusiri mu kumumanika ha muti .
Ngo Nzaambi wamufulukisa [ mu ] kiluumbu kyabitatu na wamuha miswa mu kwemonokono ,
ngo kari kuri baatu bobanso ko , ngo kasi kuri beetu , bambaangi bari Nzaambi watekisiri kusoolo , beetu twadiiri na twanwiini kintwaari na nde , ha mambisa ma mfulukulu yaandi mu bafwa ;
Nde watutuma mu kuyaabisa kuri kaanda na kutswiikisa ti Nzaambi nde kari kasa mutsuundisi bafwa na bamwooyo .
Babikiri bobanso bateele nde kimbaangi , mpisi wusa kanyi mu nde , sa kataambula mpemisi ya masumu mu nkuumbu yaandi . "
Petelo bu kaba wakiri mu kudzoonso , Mpeeve Yangisi yabwa ha yulu bobanso babayuka maampu .
Bayudayo basaa kanyi mu nteendulu bubakala bayisiri na Petelo bapamuka , Bukuri kikabu kya Mpeeve Yangisi se kyabwa ha yulu bangooyi .
Bo bayuka baba dzoonso mu mandiinga mahele kuyabakana , na badumusa Nzaambi . Haho Petelo kabangula mbeembu ti :
" Buri lo bakabikisi muutu kubotoko mu maampa , mu babo bamwaataambula Mpeeve Yangisi bunu beetu ? "
Nde wabaha miswa mu kutaambula mbotokulu mu nkuumbu Yesu Kiristo . Haho , bamuloombo mu kudzakala mwaa biluumbu na bo .
Bantumu na bampaangi bari ku Yudaya bayuka ti bangooyi se bataamburi maampu ma Nzaambi .
Ha toombokiri Petelo ku Yerusalemi , bateende bubakala bakalikisa na nde
baleele ti : " Ye wakotiri mu manzo ma baatu bahele kuteende bubakala na wadiiri kintwaari na bo ! "
Haho Petelo , bu kabaandika , wabasoongo bunu bwa yookiri misamu , waleele ti :
" Me nyaba ku bvula dya Yope , kunsa lusaambulu . Na nyabaka mamono-miisu , kitotolo kimosi kyasunduka , bunu nsaanda yayinene , yikwe sunduka mu manto mo mana , yatsingisa mu yulu , yatubuka natee ha nyaba me .
Bu nyaba tala , me nyamono bibulu bya miilu mina bya ha butoto , bya ku bitiiti , banyoko na banoni ba mayulu .
Me nyayuka mbeembu yaleele kuri me ti : " Teleme , Petelo , dzusa na dya .
Ngo me nyaleele ti : " Ka buba ko ! Mfumu , bukuri kyasumuka bunu pe kyabviimfuka ti kimosi kyakotiri mu munwa me ko .
Mbeembu , mu lwadzoolo , yayukukuna mu yulu ti : " Bi tsyeemisini Nzaambi , ye yaa hololo byo ti byasumuka
Mimyo myamonoko mbala tatu , na byobinso ha byeki kweendaa ku yulu .
Hanaho baatu batatu bantelemini ku nzo ku twaba ; bari Kayisareya babaheekiri kuri me .
Mpeeve yaleele kuri me ti , me nyeende kintwaari na bo , kwahele kusa maket-keti Bampaangi basaamunu , biisiri na me ha , bakoto mu nzo muutu wunde .
Nde watuyaabisa bunu bu kamwiini mbasi yateleme munsa dzo yaandi na yaleele ti : " Heeke baatu ku Yope , na tumisa Simoni wu bateelaa ti Petelo ,
nde wukuleele maampu , mu mo ye wubvuuka , ye na nzo yaaku yoyinso .
Me bu nyabaandika mu kudzoonso , Mpeeve Yangisi yabwa ha yulu bo , bunu bu yabwiiriri beetu kunu mbandukulu .
Me nyibaambuka mwooyo mu maampu ma Mfumu , bunu bu kaba leele : " Yowane wabotokiri mu maampa , ngo beenu sa lwaba lwabotoko mu Mpeeve Yangisi
Ngo mbuti Nzaambi heeri kuri bo kikabu kyokimosi na beetu twasa kanyi mu Mfumu Yesu Kiristo , lo buri me nyaketi kubangisina kuhaakula Nzaambi ?
Bo bu bayuka mamo , bawura na badumisa Nzaambi , baleele ti : " Na kuri bangooyi se Nzaambi heeri nyiingulu madyeele ma kidziingu .
Hango babo babatsyamikisa mu nwanusunu yanata lufwa lwa Estefano , bayookolo natee ku Foyiniki , ku Kiporo , na ku Antyoke , kwahele kuyikisa maampu kuri muutu , mbuti ka kunu ku Bayudayo .
Bunu bamosi mu bo , baba bari Kiporo na bari Kirene , bayisiri ku Antyoke bayikisa kuri Bahelene mu nyabusulu Musamu Wamubwete wu Mfumu Yesu .
Kooko kwa Mfumu kwaba na bo , na lutaangu lwa baatu balaka basiiri kanyi na basyeetukiri kuri Mfumu .
Musamu wayukukuna mu makutu ma badibuundu bari ku Yerusalemi . Bo baheeke Barnaba mu kuyookolo kukwo natee ku Antyoke .
Nde bu katubuka , wamoono bweese bwa Nzaambi , wakeembe na wasyaamisa bobanso mu mutima mosi , mu kukaangama mu Mfumu ,
bukuri nde waba muutu wamubwete , waluula mu Mpeeve Yangisi na mu kanyi . Na mpuumbu yalaka yabweeseme kuri Mfumu .
Barnaba wayende ku Taraso mu kwesaka Sawulo ,
na bu kamumono , nde wamunata ku Antyoke . Bo balutisa mubvu wamutsiina , mu kukutukunaa mu dibuundu , na mu kuyikisa mpuumbu yalaka . Ku Antyoke , mbala yatete bateele bayiki ti bakiristo .
Mu biluumbu bibyo babikiri basunduka ku Yerusalemi mu kweende ku Antyoke .
Angabo , mosi mu bo , bu kateleme , wayaabisa mu Mpeeve ti , sa kwaba nzala yayinene mu nsi yoyinso , na yamonoko mu ntaangu ya Kolodyo .
Bayiki bakaanga kitsimi , kya kuheeke , bunu buri lubaku lwa muutu-muutu , lubakusu kuri bampaangi badzakala ku nsi ya Yudaya .
Bubwo se basiiri , baheeke lubakusu kuri bakulu ba babakala mu myooko mya Barnaba bo na Sawulo .
Mu ntaangu yiyo , mbyaasi Erode wakwaata bamosi mu bari mu dibuundu , mu kubakwaamisa .
Nde wadzusa Yakobo , mpaangi Yowane , mu mbeesi yayila .
Bu kamono ti mimyo myaba myamibwe kuri Bayudayo , nde wakaanga kitsimi mu kusa Petelo mu boroko . Byaba biluumbu bya munkeembu wa mampa mahele lufunusu .
Nde wamukwaata na wamusoko mu boroko , na wamukebese kuri mampuumbu mana , ma bayongolo bana-bana , watya ti ha mambisa ma munkeembu wa Paaka , nde kamutsuundisa ha busu baatu .
Petelo waba mu boroko , ngo dibuundu dyasaambila Nzaambi mu makwa mu ntoono nde .
Erode watya kutsuundisa Petelo . Mu butsuku bubwo , Petelo wabwa tolo ha kakati dya bayongolo boolo , bamukaanga mu bikonyi bya biseengu ; ha mweelu boroko basuusiri bakebi boolo .
Mono , mbasi Mfumu yamonokono na buungi bwaluulusa nzo . Bu kamulata mu lubaansi , wasiimbila Petelo na wamuleele ti : " Teleme mu mawasu " , na bikonyi byasonoko mu myooko myaandi .
Mbasi yamuleele ti : " Lwaata musweele waaku , na masaapatu maaku , nde wasa bubwo ; mbasi yabweese kuleele kuri nde ti : " Teeteke kiyuungu kyaaku na nama me . "
Petelo bu kapala , wamunama wahele kuyaaba ti mari mu kweyirika mbasi mangwanwa ; nde waba kutsima ti mamono-miisu kari mu kumono .
Bu bataba kihekiri kyatete na kyabyoolo kya bakebi , batubuka ha mweelu wa biseengu wa kweende kunsa bvula . Mweelu nde-meene dzibumini mu bo , bu bapala , banamitina kweende mu nzila yomosi , na hanaho , mbasi yasasika na Petelo .
Petelo bu kabvutuka mu nde-meene , waleele ti : " Mu lumalu , me nyaari mu ngwanwa ti Mfumu heekirye mbasi yaandi , mu kutaandala me mu myooko mya Erode , na mu bubi bu bee bwataasila baatu ba Bayudayo . "
Bu kamana kubakula , nde wayende ku nzo Mariya , nguri Yowane , Yowane wuri nkuumbu se Malako , kwaba kwa kutukuna baatu balaka na ku baba saambilaana .
Bu kakomboto ha mweelu , kisari kya mukyeetu kiri nkuumbu Lode , kyakokosolo mu kuywiila ,
nde wayaabula ti yiyo mbeembu Petelo ; mu kiminu , nde wahele kudzibula mweelu , wabvutuka munsa nzo , mu kweyaabisa ti wukombotiri Petelo .
Bo baleele kuri nde ti : " Ye wa lawuka . " Nde wasika ti ngwanwa nde . Bo baleele ti : " Ngo lo mbasi yaandi . "
Petelo wanamitina mu kukomboto . Bu badzibula , bamumono na bapamuka .
Nde wabawurisa mu naangukunu kooko , nde wayaabisa [ kuri bo ] , dyaburi Mfumu kamupalisiri mu boroko , na waleele ti : " Yaabisee kuri Yakobo na bampaangi mamama . Bu kapala , wayende ku kibeendu kikimi .
Bwiisi bu bwakya , kisaangila kyabwa ha kakati dya bayongolo , bakwefulusina ti : " Bee Petelo , na keki .
Erode waloombo ti bamunatina Petelo , ngo bahele kumumono . Bafuula bakebi na waha lutumu mpisi baba dzusa . Bu kasunduka ku Yudaya , wayende ku Kayisareya na wadzakala kukwo .
Erode waba na nkesi dzamakwa mu baatu ba ku Tiro na bari ku Sidoni . Mu nyukusunu mosi , bo baba haho ha busu bwa nde . Bu bayukusa Balasto , kisari kya mbyaasi mu mitariri kihekiri kya tolo , baloombo kiyeengi , bukuri mansi ma bo maba taambulaa byalaka mu nsi Erode .
Mu kiluumbu kya nyukusunu , Erode waba walwaata binkuta bya bumbyaasi [ na ] wadzakala ha yulu kibala kya mutsuundu , wuri mu kubadzoonsolo .
Baatu babikisa ti : " Mbeembu yiyo mbeembu Nzaambi nkani ka ya muutu ko ! "
Hanaho mbasi Mfumu yamulata , bukuri nde kasii ha nkeembu kuri Nzaambi ko ; na mitaka bu myamudya , nde wafwa .
Hango maampu ma Nzaambi maba kweyukuna kwalaka na kwefununa .
Barnaba bo na Sawulo haba bvutuka ku Yerusalemi , bamana kusa kisalu , ha banata Yowane wu bateelaana ti Malako .
Mu dibuundu dyaba ku Antyoke , kwaba babikiri na bayikisi : Barnaba , Simehoni wu baba teelaana ti Ningere , Lukyo wa ku Kirene , Manahene wunde wabuukiri ha kimosi na Erode mfumu mankoonsi mana , na Sawulo .
Bu baba mu kusaambila Mfumu , na baba bakoto loomi , Mpeeve Yangisi yabaleele bumabu ti : " Nsuusuleenu ha luteke Barnaba na Sawulo mu ntoono kisalu ki nyabateeriri mbila .
Haho , bu bakoto loomi , bo ba saambila na babatetekele myooko , na ha babasindika .
Mpeeve Yangisi bu kabasindika , bo basunduka ku Selekeya , haho bayende ku nsi ya Kiporo .
Bu batubuka ku Salami , bo bayaabisa maampu ma Nzaambi munsa manzo ma nkutukunu ma Bayudayo . Yowane waba na bo bunu mubakisi .
Bu bataba kibuma kyokinso natee ku Pafo , bo bamono Muyudayo mosi ngaa-mpaanu , mubikiri wampya nkuumbu yaandi Baryesu .
Nde waba kintwaari na ngoforo Serengyo Pawulo , muutu wa madyeele . Nde watumisa Barnaba na Sawulo mu nzala kuyuka kwa ngwanwa maampu ma Nzaambi .
Elima ngaa-mpaanu , bubwo babangulaa nkuumbu yaandi , wasaka kuwumuna ngoforo yiyo la na kanyi .
Hango Sawulo wu bateelaana ti Pawulo , waluula mu Mpeeve Yangisi , wamupana kisoosi
waleele ti : " Ho ye waluula mu mawunu na mu kwiibi , mwaana dyabulu , mutaatu nsungumunu , buri ye wuhoto ko mu kwetengemese ma nzila [ ma ] Mfumu masuunguma ?
Na mono , mu lumalu , koko kwa Mfumu kweki ha yulu ye , na ye sa fwa miisu , wubweese kumono ntaangu ko mu mwaa-kilookolo . Na hanaho mubuungi na mampimbisi mamubwiila , wadyeengele na wasaka bamunata .
Hango ngoforo , bu kamwiini myayirimini , wasa kanyi mu nyikusulu dza Mfumu .
Bu bayende ku Pafo , Pawulo na banduku baandi batubuka ku Perenge , dya ku Pamfilya , Yowane bu kabasisa , wabvutuka ku Yerusalemi
Basisaa Perenge , batubuka ku Antyoke dya ku Pisidya . Bu bakoto munsa nzo ya nkutukunu , mu kiluumbu kya mpuumunu ha badzakala .
Ha mambisa ma ntaangulu mangisi na babikiri , bamfumu ba nzo-nkutukunu baleele kuri bo ti : " Bampaangi , mbuti luri na dyaambu dya mboondulu dya kudzoonsolo kuri baatu , lo dzoonsee kweenu . "
Pawulo , bu kateleme na bu kanaanguna koko , waleele ti : " Baatu ba Isaheli na beenu lubvuminaa Nzaambi , yukeenu !
Nzaambi ya kaanda dya Isaheli wasooriri ba taayi beetu , na wafunisa kaanda didyo , mu ntaangu yi badzakala ku nsi ya Ngipiti ; na mu kwa dya kooko kwaandi , nde wabapalisa mu yo ,
na wabakuunda mu mibvu kampe makuumi mana mu nsi yankatu .
Bu katsyaamuna makaanda nsaamu ma mu nsi ya Kanana , nde wabaha nsi bo yiyo bunu saala .
Kampe mu nkama na makuumi mataanu ma mibvu . Ha mambisa haho , nde wabaha balarimi natee mu mubikiri Samweli .
Kuholosono haho , bo baloombo mbyaasi , na Nzaambi wabaha Sawuli , mwaana Kise , muutu wa mu kaanda dya Benyamini , wadzakiri mu mibvu makuumi mana ,
bu kamuyekele , watelemese Davidi , mbyaasi kuri bo , kuri nde kari kaleele mu kimbaangi ki kari kata ti : " Me ndzuukiryee Davidi , mwaana Yesayi , muutu wuri bunu bu ntiiri mu mutima waami , wuyirika momanso ma ntiiri .
Mu kaanda dya nde , bunu buri nsiilulu dzaandi , Nzaambi kari kapalisa Mubvuukisi Isaheli , Yesu .
Yowane wayaabisa , tekesele nyisulu yaandi , mbotokulu ya nyiingula madyeele , kuri kaanda dyodinso dya Isaheli .
Yowane bu kaba mu kumana kisalu kyaandi , waleele ti : " Beenu na lutsimini ti me nyiri " . Pele me nyiri nde ko ! Ngo mono kukwiisa muutu ku mambisa ma me , wunde wuri , me nyahele kukuka mu kunyanguna misiinga mya masaapatu ma nde .
Bampaangi baami , baala ba kitsuubu kya Abalaami , na babo bari ha kakati dya beenu babvumunaa Nzaambi , kuri beetu bari baheeke maampu ma mvuukulu .
Bari ku Yerusalemi na bamfumu ba bo , bamudziimbiri , na bahele kubakula maampu ma babikiri , ma bataangaa mu mpisi kiluumbu kya mpuumunu , ngo bakukisa mo , mu kumudzeengele mukanu wa lufwa .
Mu kumono , bahele kumubakila kibila mu kumudzeengele mukanu wa lufwa , baloombo kuri Pilato mu kumudzusa .
Bu bakukisa momanso maba tinini mu nde , bamusundula ha muti , na bamusuusa mu mukala .
Kasi Nzaambi wamufulukisa mu bafwa .
Nde wamonoko mu biluumbu byalaka kuri babo batoombikiri na nde kuholosono Ngalili natee ku Yerusalemi , na babo bari mu lumalu bambaangi baandi kuri baatu .
Na beetu turi mu kuluyaabisa Musamu Wamubwete , na lusiilulu lu kasa kuri bataayi beetu ,
luri Nzaambi walukukisiri mu baala [ ba bo ] beetu , mu kufulukisa Yesu , bunu bu diri dyatinu mu mukuunga wa myoolo ti : " Ye ngo Mwaana me , bwalolo me nyi kubutiri . "
Nzaambi wamufulukisi mu bafwa , mu kuri ti nde kahele kubvutuka ku mbolulu , bu kari kaleele : " Me sa nyaluha byangisi bi nyatambukiri Davidi . "
Hango nkuumbu , nde wabweese kutswiikisa mu matinu makaka ti : " Ye ka wutala ko ti waaku wangisi kamono mbolulu . "
Davidi ha mambisa ma kusalila mya tiri Nzaambi , mu ntaangu yaandi , nde wafwa na bamusuusa ha pele bataayi baandi , na nde wamono mbolulu .
Kasi mu wumawu , Nzaambi wamufulukisa na wahele kumono mbolulu .
Hango di diba dyayabakana kuri beenu , bampaangi baami , mu nde bayaabisiri beenu mpemusunu masumu [ na ] na momanso ma lwaheriri kubangisina kusa mu mangisi ma Moose , mu kuba lwalulukusu ,
Mu nde , mpisi musi kanyi lo sa kaba walulukusu .
Hango , kebeenu kweenu , ma leele babikiri yaa malutubukila ko :
" Taleenu beenu bangaa-nsanunu , pamukeenu na dziimbileenu ! Bukuri me sa nyakukisa kisalu mu biluumbu bya beenu , kisalu kiri beenu lusiila kyo kanyi ko , mbuti muutu wuluyaabisiri kyo ! "
Bu bapala , babaloombo mu kubweese kwiisa kubvutuka , mu biluumbu bya mpuumunu bikimi , mu kubweese kuyikisa munu mu musamu wunde .
Buundu bu dyatsyamikina , Bayudayo balaka na minsaambiri mya Nzaambi bo , banama Pawulo na Barnaba . Bamaba badzoonso na bo , babayukusa mu kukaangama mu bweese bwa Nzaambi .
Kiluumbu kya mpuumunu kyanama , kampe bvula dyodinso dyakutukuna mu kuyuka maampu ma Mfumu .
Bayudayo , bu bamono mampuumbu ma baatu , baluula mu musoki , basaana na ba beke kunwaanisa ma leele Pawulo .
Kasi Pawulo na Barnaba bu baba baluula mu nsiitu baleele ti : " Kuri beenu baketyee kuyikiseeti maampu ma Nzaambi ; ngo mu bukuri beenu luri mu kulooso mo , na lumono mu beenu-meene ti lwahele kukuka mu kidziingu kya mantaangu momanso ; mono beetu tusyeetukiri kuri bangooyi .
Bukuri Mfumu watutumini : " Me nyakusuusa mu kuba buungi bwa mansi , na mu kunata mvuukulu natee ku nsukulu butoto . "
Bangooyi bu bayuka bubwo , bamono kiminu , badumusa maampu ma Mfumu , na bobanso ba bataasiri kidziingu kya mantaangu momanso , basa kanyi .
Maampu ma Mfumu matsamukusu mu nsi yoyinso .
Kasi Bayudayo basinda minsaambiri mya bakyeetu balukiinsu na bamfumu ba bvula , mu kutsuba nwanusunu mu Pawulo bo na Barnaba , na bababinga natee ku mandilu mabvula .
Bamaba bakubula fufunda dya bitaambi bya bo , na bayende ku Ikonyo .
Bayiki baba baluula mu kiminu na mu Mpeeve Yangisi .
Bwayirima bumosi ku Ikonyo , Pawulo na Barnaba bakoto mu nzo-nkutukunu ya Bayudayo , na bo badzoonso mu kiteesu kiri mpuumbu yayinene ya Bayudayo na ya Bahelene basa kanyi .
Ngo kasi Bayudayo , bari basii sa kanyi ko , basinda bangooyi mu kusa bubi kuri bampaangi
Hango , bo balutisa mwaa-ntaangu yalaka , badzoonsolo mu nsiitu mu Mfumu , wata kimbaangi mu maampu ma bweese bwaandi , na wa baha mpinu mu kuyirika bidiimbu na bimaangu mu myooko mya bo .
Mpuumbu ya bvula yakabuma mu bibari byoolo ; bamosi baba mu kibari kya Bayudayo , bakaka mu kya bantumu .
Bukuri kwamonoko kutya kuri bangooyi na kuri Bayudayo kintwaari na bamfumu ba bo , mu kubakwaamisa na mu kubadzusila mu matari ,
bo bu bayaaba , bayitika ku mabvula ma Likahonya , Listara , Derbe na mari loonde didyo .
Kukwo bo bayikisa Musamu Wamubwete .
Ku Listara , kwaba muutu mosi waba wabobo miilu , wabeeriri miilu bu kaba wakiri mu mwooyo nguri ; nde kaba kweyendaa ko .
Nde wayuka Pawulo mu kunzoonso . Pawulo bu kamutala na bu kamono ti waba na kanyi mu kuba wabvuukusu ,
waleele mu mbeembu yamakwa ti : " Teleme kwaaku kuri wasuunguma mu miilu mya ye-meene . " Nde wadumuka na wadyaata .
Mampuumbu ma baatu bu bamono ma yirikiri Pawulo , badzaangisa mambeembu ma bo , baleele mu ndiinga ya ku Likahonya ti : " Banzaambi bakitikiri baatu na basundukiri kuri beetu , "
bo bateele Barnaba mu nkuumbu Dzese na Pawulo Ereme , bukuri Pawulo ngo waba mutuburi misamu .
Ngaanga-nzaambi Dzese waba munsa bvula , waholo balumi ba bangoombo ba bayende kweleleke bifulu , na wasuusa ha myeelu mya bvula , kintwaari na mampuumbu , mu kudzusa mu kikabu .
Bantumu bu bayuka , Barnaba na Pawulo bakaakala binkuta , babingikila kuri mpuumbu , bafula misaakulu
na baleele ti : " Bampaangi , buri lusa mya bu mi ? Beetu se turi na bitsimi byobimosi na beenu , beetu turi baatu bunu beenu ; Musamu Wamubwete wutuluyaabisiri , ngo mu kubwoongolo myahele mufunu mi , mu kusyeeteke kuri Nzaambi ya mwooyo , wayirika yulu , butoto , mubu na byobinso biri mu byo ;
nde Nde wuri mu biseendu byaluta , waha miswa kuri makaanda momanso , mu kunama manzila ma bo-meene .
Ngo ti hayuku bubwo , mani mamabwe nde ka kooluyirikilaa : ku yulu , wuluhaa bvula , mantaangu ma bikunu bibuta , na wululuulusaa mu byandya na kiminu mu mitima myeenu . "
Bu kaleele mamo , bamono mpasi mu kukabikisa mampuumbu , mu kuri ti bahele kubayokolo bikabu .
Bayudayo bafumini ku Antyoke na ku Ikonyo bu bayisa , bu basinda mampuumbu ma baatu , na bu balata Pawulo mu matari , bo bamukoko ku mbasi bvula , bu batsima ti kampe wafwa .
Bayiki baandi bu bamudyengekele , nde wateleme , na wakoto ku bvula . Bu bwakya , wapala bo na Barnaba mu kweende ku Derbe .
Bu bamana kuyikisa Musamu Wamubwe kunsa bvula dimadi , na kusa bayiki balaka , bo babvutuka ku Listara , ku Ikonyo na ku Antyoke ,
bo bakumisa mitima mya bayiki , babasyaamisa mu kunamitina mu kanyi , na kubaleele ti mu nwanusunu dza makwa , tukotoleenu mu Kimfumu kya Nzaambi .
Mu mpisi dibuundu , bo basoolo bakulu ba babakala , babasaambikila , na bakoto loomi , bayekele bo kuri Mfumu mu wunde wubari basa kanyi .
Bu bataba Pisidya , bayisa ku Pamfilya ,
bu bayikisa maampu ku Perenge , bo basunduka ku Atalya .
Bayisikaa haho , bakoto bwaatu mu kweende ku Antyoke , kukwo ku bataamburi bweese bwa Nzaambi , mu kisalu ki bakukisiri .
Bu batubuka , bakutukisa dibuundu , bayaabisa momanso ma yirikiri Nzaambi kintwaari na bo , mu kudzibukila bangooyi mweelu wa kanyi .
Bo balutisa mwaa-mantaangu malaka kukwo kintwaari na bantumu .
Bamosi banangukini ku nsi ya Yudaya , bayikisa kuri bampaangi ti : « Mbuti beenu lwahele kuteende bubakala , bunu buri kifu kya Moose , lo beenu lubvuuka ko . »
Yumu na nkalikisi dza makwa byabwa ha kakati dya bayisiri babo na Pawulo , wuri waba kibari kimosi na Barnaba . Bakaanga kitsimi kiri ti Pawulo , Barnaba na bamosi bayisiri , batoomboko ku Yerusalemi , kuri bantumu na bakulu ba babakala , mu mitariri nkalikisi dzidzo .
Dibuundu dyabaheeke , bataba Foyiniki na Samariya , kuri bakweyaabisa bunu bwayiingiri bangooyi madyeele , na bampaangi bobanso bamono kiminu kyalaka .
Bu batubuka ku Yerusalemi , dibuundu , bantumu na bakulu ba babakala bababwaana , baleele momanso mari mu kweyirika Nzaambi mu bo .
Bamosi bari mu kabu dya ba Bafarisi basii kanyi bateleme , baleele ti : " Buri bwayelemene ti bateende bubakala , mu kukebe mangisi ma Moose . "
Bantumu na bakulu ba babakala bakutukina mu kumono dyaambu didyo .
Nkalikisi dzadzinene dzabwa , Petelo wateleme , waleele : " Bampaangi baami , beenu luyaari ti , kuholosono mantaangu mamakulu , Nzaambi wasooriri me ha kakati dya beenu , mpisi heki bangooyi bayuka , mu munwa me , maampu ma Musamu Wamubwe na basa kanyi .
Na Nzaambi wu yaari mitima mya baatu , wubateeriri kimbaangi , mu kubaha Mpeeve Yangisi , bunu bu kaheeri beetu ,
na wahele kusa nsobokoso ha kakati dya bo na beetu , bukuri mu kanyi , Nzaambi katsyeemisinyee mitima mya bo .
Hango mu lumalu , buri lutiiri kusindukila Nzaambi , mu kukolokoso kihaangu mu mankiingu ma bayiki , kiri , ti bataayi beetu , ti beetu-meene twasii baka makwa ma kukinata ko ?
Ngo mu bweese bwa Mfumu Yesu , turi na kanyi ti sa batubvuukisa mu nzelu yomosi na bo . "
Mpuumbu yoyinso yawura , yiyuka Barnaba na Pawulo bari mu kuyaabisa momanso mari mu kweyirika Nzaambi , bidiimbu na bimaangu ha kakati dya bangooyi mu kisalu kya bo .
Ha mambisa ma kuhura kwa bo , Yakobo wabvutula , waleele ti : « Bampaangi baami , ywiilee me !
Simehoni baanguri dyaburi Nzaambi katekisiri kumonoko mu kusolo ha kakati dya bangooyi baatu mu nkuumbu yaandi .
Na mimyo mya kwelesene na maampu ma babikiri bunu bu di dyatinu ti :
" Ha mambisa ma mimyo , me sa nyabvutuka , sa nyabweese kutuunga musaampu Davidi wabee wabwa , sa nyabweese kutuunga bibaka bya nde byakosoko na sa nyabweese kumutelemese ;
mpisi heki baatu basaala babo basaka Mfumu , na makaanda momanso ma bari bataangukuna nkuumbu yaami masa bwobumosi , buleele Mfumu , muyiriki bitotolo bibyo
byayabakana kuholosono mantaangu mahele mbandukulu na manunu . " »
Hango nkuumbu , « me nsimini ti kubamisa pe bangooyi bamwaayiinga madyeele mu kwiisa kuri Nzaambi .
Kasi batinineenu mu mukaanda ti yaa besumuka mu biteki ko , yaa besa buyala ko , yaa bedya toongo twa bibulu byadzusa mu tsukusulu muwuumunu , na bedya makila ko .
Bukuri kuholosono mu biseendu byabikulu , Moose wuri na bayikisaa mangisi maandi mu mpisi bvula , mu manzo ma nkutukunu mu mpisi kiluumbu kya mpuumunu bakoomataangaa . »
Mukwongo , bantumu na bakuutu bayukusina na dibuundu dyodinso , mu kusoolo baatu munsa bo na mu kubaheeke ku Antyoke , kintwaari na Pawulo na Barnaba na Yuda wu bakotelaa ti Barsaba na Sila baatu balukiinsu ha kakati dya bampaangi .
Bo batina mu mukaanda mu myooko mya bo-meene ti : " Bantumu na bakuutu bampaangi beenu , kuri bampaangi bari kunsa bangooyi ku Antyoke , ku Sirya na ku Kilikya mboto yeenu !
Bu twayukiri ti babamosi mu beetu bu bayisiri kuri beenu , kuri twahele kubaha ntumunu , balubamisini mu miheebulu ,
beetu twamwiini ti bwayelemene mu kusoolo baatu ba kuheeke ha kimosi na bampaangi beetu ba mutima Barnaba na Pawulo ;
baatu babo baha kidziingu kyaaku mu kuumbu ya Mfumu yeetu Yesu Kiristo .
Mu bubwo beetu twaheekiri Yuda bo na Sila , bakwiisa kululeele ha munwa musamu wunu wunde .
Hango Mpeeve Yangisi na beetu-meene se twatsimini ti yaa tulukwiikisa bilemu bikimi ko , ha yulu bini biri mufunu .
Beenu biseenu toongo twa bibulu byadzusulu mu kikabu kuri biteki , makila , na toongo twa bibulu byadzusu mu nsukusulu muwuumunu , na buyala ; mbuti lukebiri manyutu meenu mu mimyo , lo bubwo bwabubwe lusa . Mamboto menu !
Babatumisini bayisikaa haho , ha basunduka ku Antyoke , bo bakutukusaa baatu ha baheeri mukaanda wunde .
Bu bataanga mukaanda , bamono kiminu mu nsyamusunu dzidzo .
Yuda na Sila , bu baba bo-meene babikiri , bo basyaamisa bampaangi na babakumisa mu dzoonsolo dzalaka .
Mwaa-ntaangu bu yaluta , bampaangi bababvutula mu kidzuunu kuri babo baba heekiri . [
Pawulo bo na Barnaba badzakala ku Antyoke , ku baba kweyikisaa na kweyaabisaa Musamu Wamubwete wa Mfumu kintwaari na bambaasi bakimi balaka .
Mwaa-mantaangu bu maluta , Pawulo waleele kuri Barnaba ti : Tubvutuka mu kwemono bampaangi mu mpisi bvula di twayaabisiri maampu ma Mfumu , mpisi tuyaaba kari buri bari basiila .
Ngo Barnaba waba na nzala kunata se Yowane , wu bakootelaa Malako .
Kasi Pawulo waba wahele kutya kubweese kuholo muutu wunde wabayekiri ku Pamfilya , na wuri kasii kuba kintwaari na bo mu kisalu ko .
Hango nkalikisi bu dzabvulula , bo bahambikisa bo na bo . Barnaba waholo Malako na nde na wayende ku Kiporo .
Pawulo waholo Sila na wayende , bampaangi bamanaana kubaloombolo bweese bwa Mfumu .
Nde walutila ku Sirya na ku Kilikya mu kwesyaamisa mabuundu .
Ha mambisa haho , Pawulo watubuka ku Derbe , tumi ku Listara . Kukwo kwaba muyiki mosi , nkuumbu Timoteho , mwaana mukyeetu wa Muyudayo wuri na kanyi , ngo kasi taayi waba Muhelene .
Bampaangi ba ku Listara na ba ku Ikonyo baba tanaa kimbaangi kyakibweete mu nde .
Pawulo waba tiiri kweende na nde . Bu kamuholo , wa muteende bubakala , mu ntoono Bayudayo baba mu loondolo didyo ; bukuri bobanso baba bayaari ti taayi dya nde Muhelene kaba .
Mu mabvula ma baba kwelutaana , bo baba kweyikisaana mu kukebe mangisi ma heeri bantumu na bakulu ba babakala bari ku Yerusalemi .
Mabuundu maba kwesyaama mu kanyi na kwefununa mu lutaangu lwa baatu mpisi kiluumbu .
Mpeeve Yangisi bu kabadika kuyaabisa musamu ku Asya , bo bataba nkoonsi ya Firingya na ya Ngalatya .
Bu batubuka bebele na Misya , bo basaka kukoto ku Bitinya ngo kasi Mpeeve Yesu ya bisiri kubaha miswa .
Bu batabaa Misya , bo basuunduka ku Torowasi .
Ngo mu butsuku , Pawulo wabaka mamono-miisu : muutu mosi wa ku Makedonya waba wateleme na waba muyiingikila , na kumuleele ti : " Wasa ku Makedonya , wutubakisa . "
Hanaho , bu kamono mamo , beetu twasaka mu kweende ku Makedonya , mu nsiitu ti Nzaambi wututeeriri mu kunata Musamu Wamubwete kuri bo se .
Bu twaholo bwaatu ha Torowasi , twasuunguma na soongo-soongo ku Samotarake , na mu kiluumbu kyanama twayende ku Neyapoli .
Bu twayisika haho , twayende ku Filipo , bvula dyatete dya nkoonsi ya Makedonya , kimvuka kya bari Loma . Beetu twalutisa mwaa-biluumbu ha bvula didyo .
Mu kiluumbu kya mpuumunu , beetu twapala ku mbasi , mu kukweende ku simu dya muwiilu maampa , kukwo twaba tsima ti kuri kibeendu kya lusaambulu . Beetu twadzakala kukwo na twadzoonso kuri bakyeetu baba bakutukini haho .
Ngo mukyeetu mosi , nkuumbu Lidya , waba tuywiilaana , nde waba muyariki mansaanda mamabwe mabeenge , waba ku bvula dya Tyatira , nde waba bvuminaa Nzaambi . Mfumu wa dzibula mutima nde , kuri nde kangamini mu mimyo mya ba dzoonsaana Pawulo .
Bamanaa kumubotoko , nde na kaanda dyaandi , ha katuyiingukila , na waleele ti : " mbuti beenu lumono ti me nyiri na kanyi mu Mfumu , lo wasee lukoto na ludzakala ku nzo me . " Na nde watukwiikisa mu kutaambula .
Kiluumbu kimosi bu twaba kweende ku kibeendu kya lusaambulu , kisari kimosi kya mukyeetu kyaba na mpeeve ya mboomo , wayisa kutubwaana . Nde waba bakilaa bamfumu baandi ndaandu yalaka mu mbikukulu dzaandi .
Nde wabeke mu kwetunama , Pawulo na beetu , kuri wukwefula misaakulu wukweleele ti : " Baatu bamaba , bisari bya Nzaambi Mwa-Yulu bari , bo bari mu kweluyaabisa nzila ya mvuukulu .
Nde wasa bubwo mu biluumbu byalaka . Nduungusu dzibvulilaana , Pawulo wasyeeteke , na waleele kuri mpeeve yiyo ti : " me nyikutumini mu nkuumbu Yesu Kiristo , pala mu nde ! " Mu kilookolo kinikyo , mpeeve ya pala .
Bamfumu baandi bubamono ti nsiitu mu ndaandu yaaku yi mwaakweende , bo bakaanga Pawulo na Sila na babanata ha kibeendu kya baatu bobanso ha busu bwa bamfumu .
Na bu babanata kuri batsuundisi ba bari Loma , baleele ti : " Baatu bamaba bari mu kwesa kisaangila kunsa bvula dyeetu . Bo bayudayo ,
na bo bari mu kweyikisaa bifu biri beetu twahele na miswa mu ku bitaambula bunu pe mu kubisalila , beetu bari Loma . "
Mpuumbu baatu yabaka nkesi mu bo . Batsuundisi batuma ti babasyoonono binkuta , na babalata nkwaasulu .
Bu bamana kubalata nkwaasulu , babatuba mu boroko na batumisa kuri mukebi boroko mu kubakebe kwakubwe .
Bu kataambula lutumu lwa bubwo , nde wabasoko kunsa kihekiri kya boroko na wakaanga miilu mya bo mu kidu .
Mu kakati dya butsuku , Pawulo bo na Sila baba saambilaana na baba yimbilaana mu kudumusa Nzaambi , na baba mu boroko bakaka baba baywiilaana .
Hanaho , na sisuu butoto bwateembele mu makwa , kuri lufulu lwa nzo boroko lwawa kutsyaamuka , ha nsi na nsi bidzibuku byobinso byawa kudzibuma na bikonyi bya maboroko byobinso byawa kunyanguka .
Mukebi boroko bu kasiimbuka , nde wamono myeelu mya nzo boroko myadzibulu ; bu kanana mbeesi yayila , nde wasaka kudzusa nyutu nde-meene , nde bu kaba tsima ti maboroko ma mwaayitika .
Pawulo wafula mu mbeembu yayinene , waleele ti : " yasa bubi mu nyutu yaaku ko , bukuri beetu-banso turi haka . "
Mukebi boroko bu kaloombo buungi , nde wabingukila na kinkuuka kyokinso , wabwa ha miilu mya Pawulo bo na Sila .
Tumi , bu kabanata ku mbasi , nde waleele ti : " Bamfumu , me nki nyelemini kusa mu kuri ti me bvuuka ? "
Bo baleele ti : " Siila kanyi mu Mfumu Yesu na ye sa bvuuka , ye na nzo yaaku . "
Bo bayaabisa maampu ma Mfumu , kuri nde na kuri bobanso baba mu nzo yaandi .
Bunu butsuku bubwo , nde wabaholo , waswaaka mamputa ma bo , na hanaho , nde bamubotoko , na baatu baandi bobanso .
Bu kabanata ku nzo yaandi , nde wabaha byandya ha taabala . Nde wamono kiminu na nzo yaandi yoyinso , bu basiiri kanyi mu Nzaambi .
Bu bwakya , batsuundisi baheeke bayongolo , mu kuleele kuri mukebi boroko ti : " patala baatu babo . "
Mukebi boroko wayisa kuleele maampu mamo kuri Pawulo ti : " Batsuundisi baheekiri mukeensu ti balupatula haaka na haaka , ngo palee kweenu , yendee mu kiyeengi . "
Kasi Pawulo waleele kuri bo ti : " bo bu batumini ti balata beetu nkwaasulu ha busu bwa baatu , kwahele kututsuundisa , beetu baatu ba ku Loma , na batutubiri mu boroko ; mu lumalu bo batiiri kutupatula mu mansweeki ? Ngo pele , bo-meene biisa batupatula . "
Bayongolo bayende kutubula misamu mimyo kuri batsuundisi . Bo babaka boomo bayukaa ti bo baatu ba ku Loma bari .
Bo bayisa , babayiingukila , babapalisa ku mbasi , na babatuma ti bayisika ha bvula didyo .
Bu bapala mu boroko , Pawulo na Sila ba yende ku nzo Lidya , na bu bamono bampaangi , babasyaamisa , tumi ha bayende .
Bu bataba Amfipoli na Apolonya , bo batubuka ku Tesalonika kwaba Bayudayo na nzo-nkutukunu .
Bunu bwaba kifu kyaandi , Pawulo wayende ku bamono . Nde wadzoonso na bo mu Matinu mu biluumbu bya mpuumunu bitatu .
Nde wabaangula na wasoongo ti : Kiristo waba wayelemene kumono mpasi , na kufuluka mu bafwa , na ti : " Yesu , wu nyiri mu kuluyaabisa me wunde ngo Kiristo . "
Babamosi mu bo bataambula mamo , na babvuutuna na Pawulo na Sila , ha kimosi na mpuumbu Bahelene , bari na kinzaambi , na bakyeetu balaka ba lukiinsu .
Kasi Bayudayo bamono musoki , na baholo baatu ba babakala bari na mutima-bubi , babakutukisa na basa kisaangila kunsa bvula . Bu batubuka ha nzo Yasoni , bo basaka Pawulo na Sila mu ku banata ha busu bwa baatu .
Bahelaa kubamono , bo banata Yasoni na bampaangi babamosi kuri batsuundisi , na babeke mu kwefula misaakulu ti : " Baatu bamaba ngo bakotisiri tungu mu nsi yansiina , mu lumalu beki hamaha . "
Yasoni wubataamburyee ku nzo yaandi , na bobanso bakwetuungukila misiku mya Kayisari , bo bakweleele ti kuri mbyaasi yikimi , yiri nkuumbu Yesu . "
Bu bayuka bubwo , mpuumbu baatu na bamfumu ba nsi batekete .
Bamfumu bu baholo mboongo kuri Yasoni na baatu bakaka , ha ba bapatula .
Hanaho , mu butsuku bampaangi , basiindika Pawulo na Sila ku Beroya . Bu batubuka , bayende ku nzo-nkutukunu ya Bayudayo .
Babo baba babvuri bitsimi bubwete ti na bari Tesalonika . Bo bataamburi maampu mu kiminu kyalaka . Mpisi kiluumbu , bo baba fyongokinaana Matinu , mu kumono kari myominso myatswiika .
Mu bo , baatu balaka basiiri kanyi , kwaba Bahelene , bakyeetu ba lukiinsu , na babakala balaka .
Ngo kasi Bayudayo ba ku Tesalonika , bayabaana ti Pawulo wuri mu kweyaabisa maampu ma Nzaambi ku Beroya , bo bayende kukwo na babeke kunyiingisa mpuumbu na kusa kisaangila .
Hanaho , bampaangi baholo baatu mu kunata Pawulo ku teke mubu ; Sila bo na Timoteho ngo bari basii sala ku Beroya .
Baba kweyende Pawulo , bamunata natee ku Atena . Tumi bo babvutuka na mukeensu wuri ti Sila bo na Timoteho beende mu mawasu kuri kari nde .
Pawulo mu ntaangu yi kaba kingaana bambaasi ku Atena , wabama kunsa mitima waandi bu kamono ti bvula didyo dyaba dyaluula mu biteki .
Nde waba dzoonsaana ku nzo-nkutukunu bo na Bayudayo , na minsaambiri Nzaambi , na ha kibeendu kya bobanso mpisi kiluumbu , nde waba dzoonsaana na baatu baba haho .
Babamosi se baba kooleelaa ti ba-epikure na ba-estoyiko baba yolaa na nde . Bamosi baba leelaa ti : " Ngaa-lusuku wu se ti nki katiiri kuleele ? " Bakaka ti : " Bunu ti muyikisi banzaambi banzeense nde kari " , bukuri nde waba yaabisaana Musamu wamubwete wa Yesu na mfulukulu ya bafwa .
Bo bamukangaana bamunata ha kibeendu kya mfuundu bakuutu ba bvula , ha bamuleele ti : " Buri beetu lo tutsiitsiri kuyaaba nkya nyikusulu dzamoono ye wuri mu kweyaabisa ?
Ye wuri mu kuyukusa beetu misamu myanzeense na beetu tutiiri kuyaaba mambangukulu mu myo . "
Mukwongo , bari Atena na banzeense badzakala ha bvula didyo baba lutisaa ntaangu yaaku mu kudzoonso , bunu pe kuyuka mampolo mamoono .
Pawulo katelemaa ha kakati dya kibeendu kya mfuundu bakuutu , wabeke mu kuleele ti : " Baatu ba ku Atena , me nyiri mu kumono ti beenu luri na kinzaambi kyalaka mu myominso .
Bu nyabee kweyunga , na kwetala bimama byeenu byangisi , me nyamwiini dziku dimosi di bari batina ti : " kuri nzaambi yiri bayiyaa ko . " Ngo , bibyo bi luri mu kwesaambila kwahele kuyaaba , bibyo me nyiisiri mu kuluyabisa .
Nzaambi yiyo ya yirika nsi na byobinso biri mu nsi , nde ngo Mfumu yulu na butoto , nde ka koodzakala mu manzo-nzaambi matuungu mu myooko mya baatu ko .
Nde wahele se na nzala kuri ti myooko mya baatu mimusalisa , kari na nzala kitotolo ti kimosi se ko , nde koohaanaa kuri bobanso kidziingu na muwuumunu na byobinso .
Mu muutu mosi , nde wayirika bitsuumbu byobinso bya baatu , na wabasuusa ha butoto bwabutsiina , nde wasa mandilu mu mantaangu , mandilu ma mansi ma kwedzakala baatu ,
mpisi bemusaka , ti ha yuka ba kwebumbula mu nzala kumudzuukila , koomosoko nde wahele la na mpisi muutu mu beetu .
Mukwongo , mu nde beetuneenu turi bamwooyo , na turi mu kwedyaata , na turi na kidziingu . Bunu bwa leele babamosi mu baatu bangaa-lungwensu ti : " Beetu se turi mu kitsuumbu kya nde . "
Ngo bu turi kitsuumbu kimosi na Nzaambi , lo yaa tutsima ko ti nde wafwanikina na woolo , na palata , na tari bunu pe kiteki kyahala mu bunkete na mu bitsimi bya baatu .
Nzaambi wahele kubweese kutsima mantaangu ma bunzimbu bwa baatu , mu lumalu nde wuloombo kuri baatu ba mansi momanso ti bayiinga madyeele .
Bukuri nde wasoolo kiluumbu ki katsuundisa nsi mu nsungumunu , mu muutu wunde wu kari kasoolo , na nde wasoongo kimbaangi kuri bobanso mu kumufulukisa mu bafwa . "
Bu bayuka mfulukulu ya bafwa , babamosi bamusiila munsiku , bakaka baleele ti : " beetu ngo bari tumi bee tukuywiila mu mamo kiluumbu kikimi . "
Haho , Pawulo kayisika ha kakati dya bo .
Mukwongo , baatu babamosi bakaangamini mu nde , basiila kanyi , mu bo kwaba Deni mosi waba mu mfuunda bakuutu , na mukyeetu wuri nkuumbu Damari na bakaka se .
Ha mambisa haho , Pawulo wasiisa Atena na wayende ku Korinto .
Nde wabwaana Muyudayo mosi , wuri nkuumbu Akila , wabutuka ku nkoonsi ya Pontiko . Kidzika kyantele kaba kamwaasa , wafumuni ku Italya , bo na Piriska , mukasi waandi , mu ntoono Kolodyo waheeri lutumu ti Bayudayo bapala mu Loma . Nde wakokosolo na bo ,
na bukuri waba kisalu kimosi na bo , nde wadzakala kuri bo na wasala kintwaari na bo . Bo baba batuungi ba misaampu .
Nde waba dzoonsaana mu nzo-nkutukunu , mpisi kiluumbu kya mpuumunu , na waba yukusaana misamu ku Bayudayo na Bahelene .
Sila bo na Timoteho bu baba tubuka kuri ba mwaanangukina ku Makedonya , lo Pawulo wuri mu kwelutusa ntaangu , mu maampu ma Nzaambi , mu kweta kimbaangi ha busu bwa Bayudayo ti Yesu ngo Kiristo .
Mukwongo , Bayudayo bu baba kwemunyaafuna na kwemutuka , nde wakubula binkuta byaandi na wabaleele ti : " Makila ma beenu mabwa ha yulu mitu myeenu , me nyahele na kibila mu mo ; mu lumalu , me ntalisiri kuri bangooyi . "
Nde wayisika haho , na wayende kukoto mu nzo muutu mosi , nkuumbu yaandi Tityo Yusto munsaambiri Nzaambi , wuri nzo yaba ha teke nzo-nkutukunu .
Kirispo mfumu nzo-nkutukunu , wasii kanyi mu Mfumu , nde na nzo yaandi , na baatu balaka ba ku Korinto bayukiri , basii kanyi na bababotukiri .
Butsuku bu mosi , Mfumu waleele mu mamono-miisu kuri Pawulo ti : " Yaa ba na boomo ko , kasi dzoonso , na yaa wura ko ,
bukuri me nyiri na ye , na kuri muutu ti mosi ko , wukwiisa mu kusa ye bubi , bukuri me nyiri na baatu balaka mu bvula dimadi .
Nde wadzakala na bo mu mubvu mosi na mangoondo masaamunu mu kweyikisa maampu ma Nzaambi .
Ngalyono waba kimonikisi kya nsi ya Loma ku Akaya ; Bayudayo bayukusina batelemise kitaatu mu Pawulo , na bamunata ku nzo ya miyalu ,
mu kuleele ti : " Muutu wumawu wuri mu kwesinda baatu mu kusaambila Nzaambi , mu kiteese kya kuhele kubvumina mangisi .
Pawulo bu kabaandika kudzibula munwa , Ngalyono leeriri kuri Bayudayo ti : " Mbuti habeeri lumvuki bunu pe musamu wamubi , nkani me ntaamburi nyayulu yeenu ;
mbuti nkalikisi mu ntoono maampu , mankuumbu na mu mangisi meenu , lo monee beenu-meene ; me ntiiri kuba mularimi mimyo ko .
Na nde wabapalisa mu nzo miyalu .
Bobanso bakwaata Sosetene , mfumu nzo-nkutukunu , bamulata ha mbasi nzo miyalu ; kasi myominso mimyo myaba myahele kutala Ngalyono .
Pawulo wabweese kulutisa biluumbu byalaka . Tumi wasiisa bampaangi na wakoto mu bwaatu , mu kweende ku Sirya , ha kimosi na Piriska na Akila . Nde watebe mfu ku Nkengerya , mu lusiilulu lukasiiri .
Bo batubukaa ku Efeso , wubasiisiri kukwo . Bu kakota mu nzo-nkutukunu , nde wadzoonso na Bayudayo .
Bo bamuloombo mu kulutisa mwaa-ntaangu yalaka na bo , kasi nde wabisa .
Ngo nde wabasisa , waleele ti : " Me sa bweese kwiisa kuri beenu , mbuti Nzaambi tiri . Na wakoto bwaatu ku Efeso .
Nde wakulumuka ku Kayisareya , bu kanaaka ku Yerusalemi mu kuha dibuundu mboto , tumi ha kakulumuka ku Antyoke .
Nde bu kalutisa mwaa-mantaangu , ha kataba mankoonsi malandisina Ngalatya , Firingya , mu kwesyaamisa bayiki bobanso .
Muyudayo mosi , nkuumbu yaandi Apolo , wabutuka ku Alekanderi muutu wuri na bunzoonsi , wayisa ku Efeso , waba na nyaabulu mu matinu .
Nde waba na nyaabulu mu nzila Mfumu , na ntiiti mu kisalu , waba kwedzoonso na kweyikisa mu bunkete misamu mitariri Yesu , ngo yini mbotokulu ya Yowane kaba kayaari ;
Nde wabaandika kuyikisa mu kibakala mu nzo-nkutukunu ; Piriska na Akila bu bamuywiila , bamuholo mu kuba na bo , na bamuyikisa nzila [ Nzaambi ] .
Nde bu kaba katya kweende ku Akaya , bampaangi bamusyaamisa na batinina kuri bantumu mu kuri ti bamutaambula , nde bu katubuka wamonoko mufunu walaka kuri babo basii kanyi mu bweese .
Mukwongo , nde waba tungukilaa Bayudayo mu makwa , ha busu bwa baatu , na waba soongaa mu matinu ti Yesu ngo Kiristo .
Ntaangu yaba Apolo ku Korinto , Pawulo wataba mankoonsi ma ku yulu milaandu , mu kweende ku Efeso . Bu kabwaana bayiki bamosi ,
wabaleele ti : " Buri beenu lwataambiri Mpeeve Yangisi ha lwasii kanyi ? " Bo babvutula ti : " Beetu twahele kuyuka ti , kuri badzoonsolo ti , Mpeeve Yangisi yiri . "
Pawulo wabafuula ti : " Nkya mbotokulu beenu luri lwataambula ? " Bo babvutula ti : " Mbotokulu ya Yowane . "
Pawulo waleele ti : " Yowane wasalila mbotokulu ya nyiingula madyeele , waleele kuri baatu , mpisi heki baatu basa kanyi , mu wunde wukwiisa ha mambisa ma nde , mbangukulu Yesu . "
Bamanaa kuyuka mamo , bataambula mbotokulu mu nkuumbu Mfumu Yesu .
Pawulo bu kabatetekele myooko , Mpeeve Yangisi yayisa ha yulu bo , bo badzoonso mandiinga na babikula .
Baatu baba kampe kuumi na boolo .
Bu kakoto mu nzo-nkutukunu , nde wayikisa mu bunsaalisi , mu mangoondo matatu , nde waba dzoonsaana na waba yukusaana mu mitariri Kimfumu kya Nzaambi .
Bukuri bamosi baba kubisaa mitima na baba bisaa kusa kanyi , bo badzoonsolo bwabubi mu nzila , ha busu bwa mpuumbu , nde wabasiisa , Ngo mpisi kiluumbu nde waba holaana bayiki kintwaari na nde , wabayoloso mu nzo nyikulu ya muutu mosi wuri nkuumbu Tirano .
Mimyo myayirima , mu mibvu myoolo , kuri bobanso badzakalaana ku Asya , Bayudayo na Bahelene , bayuka maampu ma Mfumu .
Nzaambi waba yirika bimaangu bya nkimukunu mu myooko mya Pawulo ,
kuri lo babumusa mu babeeru , mansaanda bunu pe biteendi bi babumusinyee mu nyutu nde , mabeeru matsiinika na mampeeve mamabi mapala .
Bayudayo babamosi bakookwepalisaa mampeeve baba kweyendaa mu mabula , bo se batsiitsa mu kusalila nkuumbu Yesu ha yulu baatu baba na mampeeve mamabi , baleele ti : " Me nyiloombo kuri beenu , mu nkuumbu ya Yesu wuri Pawulo wuri mu kweyikisa ! "
Bo baba baala nsaamu ba Keva , mukuutu bangaanga-nzaambi , Muyudayo , baba kwesalila bubwo .
Mpeeve yayibi yaha mvutu , yabaleele ti : " Me nyaari Yesu , na me nyaari se Pawulo , heki beenu ba na luri ? "
Bu kabasungumina , muutu waba na mpeeve yayibi wababwiisikila kikiindu , wabvula kwa na bo , mu kiteesu kiri , bu baba pala mu nzo yiyo , mu ntiinu , mpene na balemene .
Mimyo mya yabakana kuri Bayudayo bobanso na Bahelene , badzakalaana ku Efeso na boomo bwabwiila ha yulu bobanso , na badzaangisa nkuumbu Mfumu Yesu .
Balaka mu babo basii kanyi , batambukila na bayaabisa nsalulu yaaku .
Balaka mu baba salilaa mu mpiitunu , bakutukisa mikaanda , bayoko myo ha busu bwa baatu , bu batangumisa ntalu , kampe mafuunda mataanu ma mboongo .
Bunubwo , bunu buri makwa ma Mfumu , maampu maba kweyalamika na mamonoko na makwa .
Mamo bu mayirima , Pawulo wabaka kitsimi mu kutaba Makedonya na Akaya mu kweende ku Yerusalemi . Nde waleele : " Bu nyiyisika kukwo , bwayelemene ti me mono Loma . "
Nde waheeke ku Makedonya boolo mu bisari byaandi , Timoteho na Erasto , mu ntaangu yi kabakiingila ku Asya .
Mu ntaangu yiniyo , kwayirimini kisaangila kya makwa mu ntoono nzila .
Muyiriki miluungu mosi , nkuumbu yaandi Demeteryo , waba yirikaana biteki bya woolo mu kifwaani kya manzo-nzaambi ma Artemi , na wabahaanaa ndaandu yalaka kuri baba salila byo .
Nde wakutukisa ba bari kisalu kimosi kintwaari na nde , waleele ti : " Banduku baami , beenu luyaari ti kisalu ki ngo busina bwa beetuneenu ,
lutala na luyuka ti ka kunu ku Efeso ko , ngo kampe mu Asya dyodinso , Pawulo , wayukusa baatu , na mpuumbu yalaka yahoomboko kuri nde , wukweleele ti , banzaambi bayiriku mu myooko mya baatu , bari banzaambi ko .
Kari kini kisalu kya beetu kinyaafuka ko , ngo se nzo-nzaambi ya Aretemi , nzaambi yayinene , yiba yabwoongolo , nzaambi yi bari mu kwesaambila mu nkoonsi yoyinso ya Asya na mu nsi yansiina ! "
Bu bayuka bubwo , bo baluula mu nkesi , bafula misaakulu , baleele ti : " Wadzaangama , Aretemi wa bari Efeso ! "
Bvula dyodinso dyaluula mu kisaangila , bakwaata Ngayo na Aristarako wa ku Makedonya , bambaasi ba Pawulo , babanata mu kitsimi kimosi ku nzo bimpa .
Pawulo waba tiiri kukoto kunsa mpuumbu yiyo , kasi bayiki bamudika .
Bamosi mu bambaasi baandi ba ku Asya se , bamuyingukila mu kuhele kweende nde-meene ku nzo bimpa .
Kisaangila kyakinene kyakoto kunsa buundu , babamosi babikisa mi , bakaka kubikisa mikimi ; na balaka mu bo baba bahele kuyaaba mu nki ntoono baba bari bakutukina .
Munsa mpuumbu baatu bayaabisa kuri Alekandere , wuri Bayudayo basuusa ha mankula . Alekandere bu kanaanguna koko watya kukalila nyutu ha busu bwa baatu .
Bu bayaaba ti nde Muyudayo , bobanso bafula mu mbeembu mosi kampe mu bilookolo byoolo : " Wadzaangama , Aretemi wa bari Efeso ! "
Mutini wa bvula wadzuunisa mpuumbu waleele ti : " Baatu ba ku Efeso , nani mu baatu dziimbiri ti bvula dya Efeso ngo mukebi nzo nzaambi ya wadzaangama Aretemi na kiteki kwafumini ku yulu ?
Mimyo myahele na bwa kutununa , beenu luyelemini kuba badzuuna , yaa lubingukila kusa kitotolo ti kimosi ko .
Beenu lutweesi baatu bamaba hamaha . Bo bari bangaa-kwiibi ko , bunu pe basaani ba Nzaambi yeetu ko .
Hango , mbuti Demeteryo na bisari bya miluungu biri kintwaari na nde , bari na kooti mu muutu , lo kuri biluumbu bya miyalu na banzoonsi se na bo , lo be bafundusuna bo na bo .
Na mbuti luri na kitotolo kikimi ha yulu , lo buundu dikootala misamu sa dyaha mvutu .
Bukuri bee batuhoriri bunu bangaa-ntungu mu mya lolo . Bukuri kwahele ntoono ti yimosi yisoongo bunu buyirimini buundu dya bangaa-tungu dimadi . Kaleelaa mimyo nde tsyaamini buundu .
Misamu mya tungu mimyo milutaana , Pawulo watumisa bayiki , bu kabasyaamisa , nde wabaha mboto na wayende ku Makedonya .
Bu kaba kwetaba mankoonsi mamo , nde wabasyaamisa mu maampu malaka , watubuka ku nsi ya Bahelene ,
nde walutisa mangoondo matatu kukwo . Nde bu kasaka kuholo bwaatu mu kweende ku Sirya , nde wayuka kele dya Bayudayo mu nde , na wataambula kubvutukila mu nzila ya Makedonya .
Bayende na nde mu nzila ngo : Sopatero mwaana Piro wa ku Bere , Aristarako na Sekundo ba ku Tesalonika , Ngayo wa ku Derbe , Timoteho , Tikiko na Torofimo ba ku ha Asya .
Bamaba bateekilaana , batukiingila ku Torowasi .
Beetu twakoto bwaatu ku Filipo , ha mambisa ma biluumbu bya mampa mahele lufunusu . Beetu tababakala ku Torowasi ha mambisa ma biluumbu bitaanu , na twalutisa lumiingu kukwo .
Kiluumbu kyatete kya lumiingu , bu twabvuutuna mu kubukunu mpa , Pawulo waba dzoonsaana na babo , bukuri waba kweende mu kiluumbu kyaba nama , nde wanonono luyolo natee mu kakati dya butsuku .
Miinda myaba myalaka , mu kihekiri kya ku yulu mu twaba twakutukina .
Mwaa munkuula mosi , nkuumbu yaandi Etiko , waba wadzakala ha mweelu nzo wantele , wuri tolo twa mpoondo . Pawulo wanamitina mu kudzoonso mu ntaangu yalaka . Ngo munkuula wunde , tolo bu twabvulila , wasonoko kuholosono mu mve yamatatu ya nzo natee ha nsi , na wafwa .
Pawulo bu kasunduka , wabwa ha yulu nde , wamuholo mu munsa myooko myaandi waleele ti : " Yaa lunyoongo ko , kiluunsi kyaandi kyakiri mu nde .
Bu katoomboko , wabukuna mpa na wadya , walutisa ntaangu yalaka na wadzoonso natee ku nkyeelele bwiisi , na wayende .
Bo banata mwaana wamwooyo na bataambula mboondulu yalaka .
Beetu bu twatekele mu bwaatu , twatalisa ku Asoso , ku twaketi kuholo Pawulo . Bukuri nde watiiri kuholo nzila ya mu nsi .
Bu katubakala ku Asoso , beetu twabweese kumuholo , na twayende ku Mitilene .
Tuyisikaa haho , beetu twaholo nzila ya mu mubu . Mu kiluumbu kyanama , twatubuka ha simi dya Kyo , mu kiluumbu kyabweese kunama beetu twataba Samo , na mu kiluumbu kyakaka twatubuka ku Mileto .
Mukwongo , Pawulo waba tiiri kulutila la na Efeso , mu kuhele kulutisa ntaangu ku Asya , nde waba kwebingukila , bukuri waba tiiri ti , mbuti bwakuka lo nde kaba ku Yerusalemi , mu kiluumbu kya Pantekote .
Kuholosono ku Mileto , Pawulo waheeke mukeensu ku Efeso mu kutumisa bakuutu ba dibuundu .
Bu bayisa kutubuka hari nde , nde wabaleele ti : " beenu luyaari ti kuholosono kiluumbu kyatete kinyasuusiri me kitaambi kunsa Asya , bunu bu nyabee na beenu mantaangu momanso ,
nyasalila Mfumu mu nkulukulu yoyinso ; kunsa bidilu na kunsa nsindukulu dzantumbukila mu makele ma Bayudayo .
Me nyahele kusweeke kitotolo ti kimosi , mu byaba mufunu kuri beenu , mu ntaangu ya kuyaabisa na kuyikisa , ha busu bwa baatu na mu manzo .
Me nyaloombo kuri Bayudayo na kuri Bahelene mu nyiingulu madyeele mu Nzaambi na kusiila kanyi mu Mfumu yeetu Yesu .
Mu lumalu me Mpeeve wankaanga , na me nyeensi ku Yerusalemi kwahele kuyaaba misamu mi nyibwaanikina na myo ku mankula .
Mpeeve Yangisi yiri mu kunswiikisila ti , mu bvula ngo bvula bikonyi na mpasi biri mu kunkiingila .
Kasi ha miisu mya me , kidziingu kyaami kyahele mufunu , kasi miri mufunu kuri meenu kusukisa nzila yaami na kisalu ki nyataamburi kuri Mfumu Yesu , kya kweta kimbaangi mu Musamu Wamubwete mu bweese bwa Nzaambi .
Mu lumalu me nyaari ti beenu lubweese kumono busu bwa me ko , beenu-banso kunsa baatu ba nyabee kweluta mu kuyikisa maampu ma Kimfumu kya mayulu .
Mu ntoono bubwo me nyilutswiikisa mu kiluumbu kya lolo ti , mu makila ma beenu-banso me nyiri na kibila ko .
Mu ngwanwa , me nyahele kulusweekele kitotolo ti kimosi , mu kuluyikisa kutya kwa Nzaambi .
Seenee madyeele mu beenu-meene , na mu mpuumbu bimeeme yoyinso yiri Mpeeve Yangisi wulutelemisi mu kuba bakebi . Buunguleenu dibuundu dya Nzaambi di kari kabaka mu makila ma nde-meene .
Me nyaari ti ha mambisa ma nyendukulu me , kunsa beenu bambulu bari na kibakala sa bakoto , na babvuukisa mpuumbu bimeeme ko ,
na munsa beenu se sa kwateleme baatu ba kwesa biwobiri , mu kunata bayiki ha mambisa ma bo .
Mu ntoono bubwo , beene naana na baambukeenu mwooyo ti , mu lutaangu lwa mibvu mitatu , butsuku na mwiini , me nyahele kudzimbikina kulubula mpisi nde mu beenu , mu mansangasi .
Mu lumalu , me nyiluyekele beenu-banso kuri Nzaambi na kuri maampu ma bweese bwaandi , nde wuri na mpinu dza kutuunga nzo na dza kuha saala kuri bobanso basakumunu .
Me nya sii saka mboongo , bunu pe woolo , bunu pe binkuta bya muutu ko .
Beenu-meene luyaari ti myooko mimami , myabakisiryee me-meene na banduku baami mu manzala .
Mu myominso , me nyasoongiri kuri beenu ti , mu kusala , beenu luyelemini kubakisa bari na buyonsi , na kubaambuka mwooyo mu maampu ma Mfumu Yesu , bukuri nde-meene waleeriri ti : " Kiminu kibvuriri mu kuha ti na mu kutaambula . "
Bu kamana kuleele mimyo , nde watsuka maboongo ha nsi , na wasaambila na bobanso .
Bobanso bakoto kunsa bidilu byalaka , babeke kwemudumukuna mu nkiingu na kwemunyumutina .
Bo bamono ngebe mu ntoono yi kaleeriri ti , bo babweese kumono busu bwaandi ko . Bo bayende kumufila natee ku bwaatu .
Tumanaa kuhaambuka na bo , beetu twayende mu bwaatu , na twasuunguma mu mawasu , na twatubuka ku bula buri nkuumbu Kosi . Tumi mu kiluumbu kyanama twatubuka ku Lodo , na tuyisikaa haho tweensi ku Patara .
Bu twabaka bwaatu haho , dyaba kweende ku Foyiniki , tukotiri na twayende mu mubu .
Bu twatubuka bebele na Kiporo , tusisiri bula bubwo ku mpele yalumoso , na twayende mu bwaatu ku Sirya na twasunduka ha Tiro , bukuri bwaatu bwaba na bitotolo bya kusundula haho .
Bu twabaka bayiki haho , twalutisa biluumbu nsaamu kintwaari na bo . Mpeeve ya batwaalisa mu kuleele kuri Pawulo , ti yaa keende ku Yerusalemi ko .
Biluumbu bya kulitisa haho bu byawa , beetu twayende . Bo batufila mu kintwaari na bakasi na baala , natee ku mbisa bvula , na bu twatsukuma ha simu dya mubu ha twasaambila .
Tumi bu twahelesene mamboto ma kuhambusina , ha twanwaata mu bwaatu , na bo babvutuka kunsa bvula .
Beetu twasukisa nyeendulu ya mu bwaatu mu kuyisika ku tiro na kwesunduka ku Petolemayi . Bu twahelesene mamboto na bampaangi , ha twalutisa kiluumbu kyakitsiina na bo .
Kiluumbu kyanama beetu twayende na twatubuka ku Kayisareya , na twakoto mu nzo dinginsi diri kuumbu Filipo , nde waba mosi mu bo nsaamu ; tumi ha twadzakala ha nzo nde .
Nde waba na baala babakyeetu banswaasa bana baba bikulaana .
Bu twaba tweki haho mwaa-biluumbu byalaka , mubikiri mosi nkuumbu Angabo , wanangukini ku Yudaya , wakulumuka ,
na wayisa kuri beetu . Bu kaholo musweele Pawulo , wakaanga miilu na myooko mya nde-meene , na waleele ti : Mpeeve wuleele bumabu ti : muutu ngaa-musweele wu , Bayudayo sa bamukaanga bikonyi bumabu ku Yerusalemi , na kumuyekele mu myooko mya bangooyi .
Tumanaa kuyuka bubwo , beetu na baatu baba ha kibeendu kikyo , twayingukila Pawulo , ti yaa katoomboko ku Yerusalemi ko .
Haho , Pawulo wabvutula ti : " Nki luri mu kusa mu kudiila na mu kutabula me mutima ? Me nyayirima , kari mu kunu kuri ti bankaanga bikonyi ko , ngo na mu kufwa ku Yerusalemi mu nkuumbu ya Mfumu Yesu . "
Ngo bukuri nde waba wahele kutaambula mamo , beetu twawuriri kweetu , na twaleele ti : " Hemese kutya kwa Mfumu kuyirima ! "
Tumanaa kulutisa biluumbu bibyo haho , ha twatoomboko ku Yerusalemi .
Bayiki ba ku Kayisareya bayende se kintwaari na beetu , na batunata ku nzo muutu waba tutaambula , muutu wunde nkuumbu Naasoni , wa ku Kiporo , waba wayeki muyiki na kidzika .
Tumanaa kutubuka ku Yerusalemi , bampaangi batutaambula mu kiminu .
Mu kiluumbu kyanama , Pawulo na beetu , twakoto mu nzo Yakobo , kwaba se bakulu ba babakala bobanso .
Bu kabaha mamboto , wabeke kubayaabisa musamu mosi-mosi , mu myayirikiri Nzaambi , mu kisalu kya nde , ha kakati dya bangooyi .
Bo bamana kuyuka mamo , bakeembese Nzaambi , na bamuleele ti : " Mpaangi , moneeti , mburi mafuunda ma ba mwaasa kanyi ha kakati dya Bayudayo , na bakaangama kunsa mangisi .
Ngo bo bari mu kweyuka mu ntoono ya ye ti : ye wukweyikisa kuri Bayudayo bari ha kakati dya makaanda ti yaa bateende baala bubakala ko , na yaa benama bifu bya Bayudayo ko .
Ngo kusiila buri ? Bo bee bayukiri ti ye mwaakwiisa .
Yirika ma tukuleele beetu . Beetu turi na baatu bana hamaha ba mwaasa nsiilulu mu bo-meene .
Baholo na sa nsyemusunu kintwaari na bo , na baha mboongo mpisi batebe makungulu mu mitu , na baatu bobanso sa bayaaba ti myominso mi bayukiri mu ntoono ye myabuunu , ngo kasi ye-meene wukwedyaatila kunsa mangisi .
Ngo kuri bangooyi babo bamwaasa kanyi , beetu twatinini kuri bo ma twakaangiri ti : bo yaa beedya toongo twa bibulu byadzusu mu kikabu kuri biteki ko , makila se kudya pe , toongo twa bibulu byadzusa mu nsukusulu muwuumunu se kudya pe , kimpala se kuta pe .
Haho , mu kiluumbu kyanama , Pawulo waholo babakala babo , wabaandika kusa nsyemusunu kintwaari na bo , tumi wakoto mu Nzo-nzaambi mu kuyaabisa nsukulu biluumbu bya nsyemusunu , natee kiluumbu ki baha kikabu mu mosi-mosi mu bo .
Biluumbu byo nsaamu bibaanaa byeki suka , Bayudayo ba ku Asya , bamono Pawulo mu Nzo-nzaambi , na bakotoso kisaangila mu mpuumbu yoyinso , na bamukaanga .
Bo babeke kubikisa ti : " Babakala ba Isaheli , wasee lutubakisa ! Muutu wumawu wukweha nyikusulu kuri bobanso na mwomunso , dzahele bubwe mu kaanda , mu mangisi na mu kibeendu ki ; ha yulu haho se nde mwaakotoso Bahelene mu Nzo-nzaambi , na mwaasumuna kibeendu kyangisi ki .
Bo baba bamwaatekesele kumono Torofimo wa ku Efeso , kunsa bvula , kintwaari na nde , na bo baba kutsima ti Pawulo mwaamukotoso mu Nzo-nzaambi .
Kisaangila kyabwa mu bvula dyodinso , na baatu bobanso bakutukuna . Bu bakaanga Pawulo , bamukooko ku mbasi Nzo-nzaambi , na hanaho , bo bakaanga myeelu .
Bu baba beki saka kumudzusa , musamu watubuka kuri mukuutu fuunda dya bayongolo , ti kisaangila kimwaakoto mu Yerusalemi dyodinso .
Mu mawasu-mawasu , nde waholo bayongolo , na bakuutu ba mikaangu mya nkama bayongolo , na badzumuna kwaba baatu babo . Bo bu bamono mukuutu mukaangu wa fuunda , na bayongolo , ha bahoto kulata Pawulo .
Haho , mukuutu fuunda dya bayongolo , bu kakokosolo wakaanga Pawulo , na watuma ti bamukaanga mu masyeene moolo . Tumi nde wasaka kuyaaba , muutu wu na kari , na nki kayirikirye .
Ngo kunsa mpuumbu , bamaba kuleele mi , bakaka kuleele mikimi ; na nde kasii yirika kuyaaba lumvuki ko , mu ntoono kisaangila . Nde watuma bamunata ku lumpaangu lwa dzakala bayongolo .
Pawulo kabaanaa weki ha kikaari , bayongolo bamunata bukuri mpuumbu yaba na kabala dyalaka .
Baatu ba bu fundu-fundu baba kwenamaana na bakwebikisa ti : " Mudzusa ! "
Babaanaa beki baandika kukoto ku lumpaangu lu dzakala bayongolo , Pawulo waleele kuri mukuutu fuunda dya bayongolo ti : " Buri me nyiri na miswa mu kuleele ntoono kuri ye ? Nde wamuleele ti : " Ye yaari kihelene ?
Buri ye wuri muutu wa ku Ngipiti , wabee kotoso kisaangila , mu biluumbu bi , na kunata mafuunda mana ma bangaa-tungu ku nsi yankatu ko ? "
Pawulo waleele ti : " Me Muyudayo nyabutuka ku Taraso , mu nkoonsi ya Kilikya , nyiri muutu wa bula buri bwayabakana kwalaka . Me nyikuyingukiri , ti ha me miswa me nzoonso kuri baatu ba . "
Bu bamuha miswa , Pawulo wateleme ha yulu kikaari , na wanaanguna kooko mu kusa kidiimbu mpisi baatu bawura . Baatu bobanso bu bawura na pwooro , nde wabadzoonsolo mu ndiinga ya kihebeleho .
" Bampaangi na bataata , yukee ma nyileele me mu kukalila nyutu yaami . "
Bo bu bayuka wuri mu kubadzoonsolo mu ndiinga ya kihebeleho , bahaamisa na kuwura . Nde waleele ti :
" Me Muyudayo , nyabutuka ku Taraso , mu nkoonsi ya Kilikya . Me nyabuukula ha bvula dimadi , nyayika ha miilu mya Ngamalyele , bunu buyelemini mu kubvumina mangisi ma bakuutu . Me nyaba na kuheme mu Nzaambi , bunu bu luri beenu lolo dimadi .
Me nyakwaamisa natee mu kiteesu kya kudzusa , babo bakwenama nzila yimayi , na nyasoko bakyeetu na babakala mu boroko .
Mukuutu bangaanga-nzaambi , na kikuutu kyokinso , kya bakulu ba babakala lo bateeri kimbaangi . Me kuri bo nyataamburi mikaanda mu ntoono bampaangi bari ku Damasiko , na me nyayende kukwo , mu kwebakaanga na kubatwaala ku Yerusalemi mpisi baba seembe .
« Bu nyaba mu nzila , na nyeki kokosolo na Damasiko mu nkati-mwiini , bu nyeki monaa na sisuu , buungi bwansisi bwandyengekele mpele na mpele .
Me nyabwa ha nsi , na nyayuka mbeembu yaleele kuri me ti : " Sawuli , Sawuli , buri wuri mu kwekwaamisa me ? "
Me nyafuula ti : " Ye na , Mfumu ? " Nde waleele ti : " Me ngo Yesu wa ku Nadzareti wu wuri mu kwekwaamisa . "
Baba kintwaari na me bamwiini buungi , ngo kasi basii yuka mbeembu yaba dzoonso kuri me ko .
Me nyafuula ti : " Nki me nyelemini kusa Mfumu ? " Mfumu wandeele ti : " Teleme yende ku Damasiko , tumi bakuleele myominso mi bakutumini kusa . "
Ngo bukuri nyaba nyahele kumono mu ntoono buungi bwaba semaana , babo baba kintwaari na me bampolo mu kooko , na banata ku Damasiko .
Kwaba muutu mosi , nkuumbu Ananya , wuri na kinzaambi bunu buri mangisi , wuri na kimbaangi kyakibwete , ha kakati dya Bayudayo bobanso badzakalaa haho .
Nde wayisa , wamono me , na wandeele ti : " Sawuli , mpaangi yaami , miisu myaaku mibweese kumono ! " Na ha nsi na nsi , me nyabweese kumono , na nyatala kuri nde .
Nde waleele ti : " Nzaambi ya bataayi beetu , wakusoolo mu kuyaaba kutya kwaandi , mu kumono wunde wasuunguma , na mu kuyuka mbeembu ya munwa waandi ,
bukuri ye sa ba mbaangi yaandi , ha busu bwa baatu bobanso , mu misamu myominso mi mwiini na mi yukiri .
Ngo mu lumalu , nki wubweese kukiinga ? Teleme , taambula mbotokulu , na mpemusunu ya masumu maaku , mu nteelulu nkuumbu yaandi . " »
« Me bu nyabvutuka ku Yerusalemi , na bu nyaba saambilaa mu Nzo-nzaambi , Mpeeve ya mbaka ,
na me nyamono Mfumu , na waleele kuri me ti : " Wasula , na pala mu mawasu mu Yerusalemi , bukuri bo bataambula kimbaangi kya ye mu me ko . "
Me nyaleele ti : " Mfumu , bo bayaari ti me nyabee kweyendaana mu manzo mankutukunu , mu kwekotoso mu boroko , na kweseembe mu makwa bobanso basiila kanyi mu ye .
Na mu ntaangu yi baba tsaamuna makila ma Estefano mbaangi yaaku , me nyaba hanaho me-meene , nyataamburi mimyo na nyaba nyakwaata binkuta bya babo baba mudzusa . "
Nde wandeele ti : " Yende , bukuri me sa nyakuheeke kuri makaanda mari ku la ! " »
Baatu baba yukaana Pawulo natee mu ntoono yiyo , tumi bo bafula misaakulu baleele ti : " Yisilee muutu wa bumabu ha butoto , nde wahele kuyelemene kuba wamwooyo . "
Bo bafula misaakulu , balooso binkuta bya bo , na banaanguna fuunda ku yulu .
Mukuutu fuunda dya bayongolo watuma ti bamukotoso kunsa lumpaangu , na bamufuulila mu nkwaasulu , mpisi kaleele mu nkya ntoono baatu bari mu kufula misaakulu mu nde .
Ngo babaanaa beki mukaanga misiinga mu kumulata , Pawulo wafuula kuri mukuutu nkama bayongolo waba haho ti : " Buri beenu luri na miswa mya kulata muutu bari Loma , kuri bahele kumukesele mukanu ? "
Mukuutu nkama bayongolo bu kayuka bubwo , wakokosolo kuri mukuutu fuunda , wamuyaabisa wamuleele ti : " Nki ye keti kusa ? Muutu bari Loma nde kari .
Mukuutu fuunda bu kakokosolo , wamufuula ti : " Leele me , buri ye muutu bari Loma wuri ? " Pawulo waleele ti : " Heehe . "
Mukuutu fuunda waleele ti : " Me nyaheeri mboongo dzalaka mu kuba muutu bari Loma . " Ngo Pawulo waleele ti : " Me ngo wuri mu mbutukulu . "
Hanaho , babo baketi kumulata nkwaasulu basasika na nde , na mukuutu fuunda wabaka boomo , bu kayaaba ti muutu bari Loma nde kari , na nde bee mwaakumukaanga bikonyi .
Mu kiluumbu kyanama , mukuutu fuunda dya bayongolo , bu kaba na nzala kuyaaba mu nkya ntoono Bayudayo baba mufuundila , nde waleele bamunyanguna , na watuma ti bakutikisa bakuutu ba bangaanga-nzaambi , na kikuutu kyokinso . Tumi nde bu kasundulaa Pawulo , wamusuusa ha busu bwa bo .
Pawulo katala kikuutu kya Bayudayo kisooso waleele ti : « Bampaangi baami , mu nsimunu yaami yoyinso , me nyadyeeti ha busu bwa Nzaambi , mu kifwaani kyakibwe natee kiluumbu ki . »
Mukuutu ngaanga-nzaambi , Ananya , watuma kuri baba haho , mu kumulata mu munwa .
Ngo Pawulo waleele kuri nde ti : « Ngo Nzaambi ye-meene kalata , kibaki kyakila mpeembe ! Ye wadzakala haho mu kutsuundisa bunu buri mangisi , na mu nsaanunu mangisi ye wutuma balata me ! »
Baba haho baleele ti : « Ye tukiri mukuutu bangaanga-nzaambi ! »
Pawulo waleele ti : « Bampaangi baami , me mbee nyahele kuyaaba ti nde mukuutu ngaanga-nzaambi . Mukwongo , matinu maleele ti : " Yaa dzoonsolo bwabubi mu mfumu kaanda ko ! " »
Pawulo bu kaba kayaari ti kunsa kikuutu babamosi baba Basaduki , na bakaka Bafarisi , nde wabikisa ha busu bwa bo ti : « Bampaangi baami , me nyiri mu Mufarisi , mwaana Mufarisi , [ me ] bari mu kutsuundisa , mu ntoono nsiitu na mu ntoono mfulukulu ya bafwa . »
Nde bu kamana kuleele bubwo , yumu dyabwa ha kakati dya Bafarisi na Basaduki ; mpuumbu yakabuka .
Mukwongo , Basaduki bakooleelaa ti , mfulukulu , na bambasi , na mampeeve biri ko ; ngo kasi Bafarisi babitaambulaa .
Misaakulu myaminene myayukukuna , batina bamosi bari mu kibari kya Bafarisi , bateleme , basa nkalikisi baleele ti : " Beetu twahele kumono dyadibi mu muutu wu ; kampe mbasi bunu pe mpeeve yidzoonsiri kuri nde ! "
Yumu dyamonoko dya makwa , mukuutu wabaka boomo ti Pawulo bee bamusebiri . Nde watuma bayongolo basunduka , beende bamupalisa ha kakati dya bari mu kuyumuna , na bamunata ku lumpaangu lu dzakalaa bayongolo .
Mu butsuku bwaba nama , Mfumu wamonoko kuri nde waleele ti : « Ba na kibakala , bukuri , bunu bu teerye kimbaangi mu mitariri me ku Yerusalemi , bunubwo se ye yelimini , kweeta kimbaangi ku Loma . »
Bwiisi bu bwakya , Bayudayo basa mfuundu , balaba maalu bo-meene baleele ti , natee bakiri kudzusa Pawulo tumi bo badya na banwa .
Badiiri kikaandu kikyo baba baluta makuumi mana ma baatu .
Bo bakokosolo kuri bangaanga-nzaambi na kuri bakulu ba babakala baleele kuri bo ti : « Beetu tumwaalaba-maalu beetu-meene ti , beetu mu kusa kitotolo mu munwa , natee beetu twakiri kudzusa Pawulo .
Hango mu lumalu , yukusunee beenu na mukuutu bayongolo kintwaari na kikuutu kya Bayudayo , batwaala Pawulo kuri beenu , luyirika kufyongokono mya nde , na beetu , tekesele katubuka hamaha , twayirima mu kumudzusa . »
Ngo mwaana kibusi kya Pawulo wayuka kele didyo ; wayende ku lumpaangu lu dzakalaa bayongolo , wayaabisa momanso kuri Pawulo .
Pawulo kateelaana mosi mu bakuutu ba nkama bayongolo waleele ti : « Nata munkuula wu kuri mukuutu fuunda , bukuri nde wuri na ma kuyaabisa kuri nde . »
Wunde kamuholaana , wumuneti kuri mukuutu fuunda na waleele ti : " Pawulo wuri mu boroko , teeriryee me , na ndoombiri , me nyikutwalikila munkuula wu , wuri na dya kuleele kuri ye . "
Mukuutu fuunda , wamukwaata mu kooko , wayende na nde ha lumperi , wasaka kuyaaba : " Nkya mo wuri na mo ma kuleele kuri me ? "
Nde waleele ti : " Bayudayo bamwaakaanga kitsimi kya kuloombo kuri ye , mpisi heki bweepari , ye nata Pawulo kuri kikuutu , bunu ti ye tiiri kuyaaba na tswitswikii mya mu nde . "
Ye ngo wuri , yaa tambukila mya bo ko ; baatu baluta lutaangu lwa makuumi mana bamwaamulebekele mweete . Bo balaburyee maalu mu bo-meene ti , natee badzusiri Pawulo tumi badiiri na banwiini . Mu lumalu bo bayirima , bakiingika lusiilulu lwa ye .
Hango , mukuutu fuunda wabvutula munkuula wunde , na wamudika ti yaa kuyaabisa ma kamuyaabisiri mamo , kuri muutu ti mosi .
Mukuutu fuunda , bu kateele bakuutu boolo ba nkama , waleele ti : " Holee nkama dzoolo dza bayongolo , makuumi tsaamu ma banati ba makavaalu na nkama dzoolo dza bakebi , bayirima mu kwende ku Kayisareya , mu kilookolo kya bitatu kya butsuku .
Yirikeenu se makavaalu ma lunatina Pawulo mpee-mpolo kuri ngoforo Felikisi . "
Nde watina mukaanda , na mi katinini mimami :
" Kolodyo Lisya , kuri ngoforo ya lukiinsu Felikisi , mboto !
Muutu wu , Bayudayo bamukaangiri , na bamono dyo ti bayelemene kumudzusa . Me bu nyayukiri ti muutu bari Loma , ha nyayensi na mpuumbu bayongolo mu kumukuula .
Bu nyasakiri kuyaaba bubi bu bari mu kumfuundila , me nyamuneti ha busu bwa kikuutu kya bo .
Me mwiinyee ti mi bari mu kumufuundila , mitariri mi bakwesa nkalikisi mu mangisi ma bo . Kuri musamu ti mosi ko , mu mi bari mu kumufuundila , wu bayelemini mu kumudzusa bunu pe mu kumusoko mu boroko .
Bu ba nyaabisiri kele dya mu nde , mawasu-mawasu , me nyikuheekiri nde , na me ndoombiri kuri bari mu kumufuunda , biisa baleele ha busu bwa ye , myamibi mi kari kayirika . "
Hango , bayongolo , bunu buri lutumu lu bari bataambula , baholo Pawulo , bamunata mu butsuku ku bvula dya Antipatiri .
Bukyaanaa , baha miswa kuri banati ba makavaalu mu kweemuholo na kumunata ; tumi bayongolo babvutuka ku badzakalaa .
Bu bakoto mu Kayisareya , bayakisa mukaanda kuri ngoforo na basoongo Pawulo kuri nde .
Bu kataanga mukaanda , wafuula bula bwa fumuni Pawulo , na bamuyaabisa ti ku Kilikya .
Nde waleele ti : " Me kukuywiila mu ntaangu yiri bafuundi ba ye batelemini ha busu bwa me . " Nde waha miswa mu kumukebele mu nzo miyalu ya Erode .
Ha mambisa ma biluumbu bitaanu , mukuutu bangaanga-nzaambi Ananya wayisa kintwaari na bakulu ba babakala babamosi , na nzoonsi mosi ya nkariri , nkuumbu yaandi Teretilo , babo bafuundiri Pawulo kuri ngoforo .
Bu bamuteele , Teretilo wabaandika mu kumufuunda , waleele ti : " Walukiinsu , beetu twataambula kiyeengi kyakinene , na mbweeyulu ya nsi yimayi yiri mu kumonokono mu ntoono bweese bwa ye ,
Walukiinsu Felikisi , beetu tutoondo kwalaka bu tutaambulaa mamo , mu mpisi ntaangu , na mu bibeendu byobinso .
Me ntiiri kudya ntaangu ye yalaka ko , me nyikuloombo mu kuba na mpemisi mu kuywiila beetu , mu mwaa-myamikufi .
Beetu tubakuryee ti muutu wu kiyoolo kiri , mukuutu kisaangila kuri Bayudayo bobanso , munu mu bari bayende kwetuunga ; tumi ha yulu haho se , nde mukuutu kabu dya minsaambiri myahaambuka mya ku Nadzareti .
Nde watsiitsiri kusumuna Nzo-nzaambi , mu didyo , beetu twamukaangiri . [
Mbuti ye wumufuuriri , lo ye sa mono ti , mi turi mu kumufuundila miri myangwanwa . "
Bayudayo basika ti mimyo bunubwo miri .
Ngoforo bu kamuha miswa mu kunzoonso , Pawulo wabvutula waleele ti : " Kuholosono mibvu myalaka , me nyaari ti ye wuri nzoonsi mu kaanda dimadi . Hango nkuumbu , me nyikalila nyutu yaami mu nsiitu .
Ye wayelemene kuyaaba ti , me nyakiri kukukisa pe biluumbu kuumi na byoolo , kuholosono ku nyatoombikiri me ku Yerusalemi , mu kusaambila .
Muutu ti mosi wahele kumono me ti mu nzo-nzaambi , kuri nyikalikisa na muutu , bunu pe nyisinda mpuumbu mu kusa kisaangila , ti mu manzo ma nkutukunu , ti kunsa bvula .
Bo ka babangusina kusoongo kitotolo ti kimosi ko kuri ye , mu mi bari mu kufuundila me .
Me ntaambiri musamu wunde wu bari mu kuleele me , mu nzila ya kabu . Mukwongo me nyiri mu kwesaambila Nzaambi yiyo ya bataayi beetu bobanso . Me nyasa kanyi mu matinu mu Mangisi na Babikiri .
Nsiitu dzi nyasa mu Nzaambi , dzinidzo se bo bari na dzo , sa kwaba mfulukulu baatu basuunguma na bangaa-bubayi .
Me-meene nyisalila kwa mu kumonoko kwahele maseembu mu nsimunu yaami , ha busu bwa Nzaambi , na ha busu bwa baatu mu mantaangu momanso .
« Ha mambisa mya mibvu myalaka , me nyiisiri kubvutuka ku Yerusalemi , mu kutwaala lubakusu kuri kaanda dyaami , na kuha bikabu .
Mu ntaangu ya bikabu yiyo , bo bamwiini me nyatsyeemeke mu Nzo-nzaambi , kari na mpuumbu ko , kari se mu kisaangila ko .
Ngo kasi Bayudayo babamosi ba ku Asya , babeeri haho , bo baketyee kufuunda me kuri ye , mbuti bamwii dyadibi mu me .
Bunu pe , bamaba baleele , bubi bu bamwiini mu me , ha nyabee nyateleme ha busu bwa kikuutu kya Bayudayo .
Bunu pe mu mbeembu yomosi yi nyabikisiri me , ha kakati dya bo , " mu ntoono mfulukulu ya bafwa , me bari mu kutsuundisa , lolo di ha busu bwa beenu ! " »
Felikisi wayiinga kiluumbu , bu kaba yaari myominso mi tariri Nzila , na waleele ti : " Tumi ha sunduka Lisya , mukuutu fuunda , me mfyongokono misamu mi tariri beenu . "
Nde watuma mukuutu nkama mu kumukebe mu boroko , kuri wuri na mwaa-bunsaalisi , na se kuri banduku baandi bamubakisa .
Ha mambisa ma mwaa-biluumbu , Felikisi bo na mukasi waandi wa Muyudayo , Durusila , bayisa . Batumisa Pawulo na bamuyuka wudzoonsolo mu kanyi dya Kiristo Yesu .
Bo bayolo na nde mu mi tariri nsungumunu , mu nkebulu nyutu na mu mutsuundu wukwiisa . Felikisi wabwiila kinkuuku , waleele ti : " Mu ntaangu yi , yende ; me mbaka mpwaani sa nyikuteele lukimi . "
Nde waba nsiitu ti , Pawulo sa kamuha mboongo ; mu didyo nde kaba Muteelaana kinsosi-kinsosi mu kuyolaa na nde .
Mibvu myoolo bu myalabuka , Felikisi wataambula muyiingisi , nkuumbu yaandi , Porokyo Festo . Wunde se bu katya kubweeye ha busu bwa Bayudayo , wahemese Pawulo mu boroko .
Ha mambisa ma biluumbu bitatu bi katubukiri , Festo wayisika ku Kayisareya , mu kutoomboko ku Yerusalemi .
Bakuutu ba bangaanga-nzaambi na Bayudayo ba lukiinsu , bafuunda Pawulo , na bayingukila Festo .
Bo baloombo bweese kuri nde , mpisi kaba bvutukila Pawulo ku Yerusalemi , na kukwo , bamulebekele mweete mu nzila mu kumudzusa .
Ngo kasi nde wabvutula ti : Pawulo wuri mu boroko dya ku Kayisareya , na me-meene Festo nyiri mu kubvutuka mu mawasu .
Nde wabweese kuleele ti : " Hango babo bamono ti bakuka ngo bari basunduka ha kimosi na me ; mbuti bari na kibila mu muutu wunde , lo bamufuunda ! "
Bu kalutisa biluumbu mpoomo bunu pe kuumi , nde wasunduka ku Kayisareya . Kiluumbu kyanama , bu kaba kadzakala mu nzo ya mutsuundu , waloombo ti bamutwaalikila Pawulo .
Bu kayisa , Bayudayo bafumini ku Yerusalemi bamudyengekele , bamufuunda mu myalaka , miri bahele kubangisina kusoongo .
Pawulo wakalila nyutu yaandi waleele ti : " Me nyahele kuyirika sumu ti dimosi , ti ha busu bwa Mangisi ma Bayudayo , ti mu mya mu Nzo-nzaambi , ti mu mi tariri Kayisari . "
Festo bu katya kubweeye ha busu bwa Bayudayo , mu mpeelu mvutu kuri Pawulo , waleele kuri nde ti : " Buri ye tiiri kutoomboko ku Yerusalemi , mu mimami , mpisi bakutsuundisa , kuri me nyiri ha nsi ? "
Pawulo waleele ti : " Me nyateleme ha busu bwa mutsuundu wa Kayisari , kukwo me ntiiri ti bansuundisa . Me nyahele kuyirika dyadibi kuri Bayudayo , bunu bu yirikiri ye kuyaaba .
Mbuti me nyasa lumvuki , na nyayirika ntoono , yiri nyayelemene kufwa , lo me nyahele kubisa kufwa . Ngo mbuti kwahele ntoono yangwanwa mu mi bari mu kumfuundila , lo kuri muutu wuri na miswa mu kuyekele me mu myooko mya bo ko . Ngo me ndoombiri bansuundisa ha busu bwa Kayisari "
Haho Festo , bu kayende ku mfuundu na ba nde , wabvutula ti : " Ku Kayisari ye loombiri mu kweende , kunukwo ye wukweende . "
Mwa biluumbu bu byaluta , mbyaasi Angiripa na Berenike batubuka ku Kayisareya , baha Festo mboto .
Bo badzakala kukwo biluumbu byalaka ; Festo wayala mampolo kuri mbyaasi , mu mi tariri Pawulo , waleele ti : " Boroko dimosi Felikisi kasiisiri .
Me bu nyayeensi ku Yerusalemi , bakuutu ba bangaanga-nzaambi , na bakulu ba babakala ba Bayudayo banyaabisiri misamu mya mu nde , na baloombiri ti me nyimukesele mukanu .
Me nyabvutiri kuri bo ti , bari Loma bahele na kifu kya kuyekele mu myooko mya baatu , muutu wu bafuundiri , tekesele kabaka mpwaani ha busu bwa bamufuundiri mu kukalila nyutu , mu mi bamufuundiri .
Hango [ bo ] bobanso bayisiri ha , kwahele kumpa laki . Bu bukyeeri , me nzakiri mu nzo muyalu , na ntumisini bantwalikila muutu wunde .
Bu twadzakala , bafuundi bateleme , ngo kuri ti dimosi ko , mu mi bamufuundiri myabwanikina na mi nyabee tsima me myamibi .
Ngo dzini mwaa-nkalikisi mu mi tariri nsaambukulu yaaku ; mi bari bamubelele mitariri muutu mosi , nkuumbu yaandi Yesu , wuri wafwa , ngo kasi Pawulo wuri mu kuleele ti wuri mwooyo .
Ngo bukuri me nyahele kuyaaba mi nyisa , me nyafuuriri Pawulo , mbuti tiiri kweende ku Yerusalemi , na kukwo bamutsuundisa mu mimyo .
Kasi Pawulo waloombo ti musamu nde kaba wakebu , natee Oguste lalimini nde . Mu bubwo , me nyatuma ti bamukebe natee ku nyimuheeke me kuri Kayisari .
Angiripa waleele kuri Festo ti : " Me se bee ntiiri kuywiila muutu wunde . " Festo wabvutula ti : " Bweepari sa wumuywiila . "
Hango , bu bwakya , Angiripa bo na Berenike bayisa mu lukiinsu na mpuumbu baatu , na bakoto mu nzo mutsuundu kintwaari na bakuutu ba mikaangu mya fuunda , na baatu bari bunu buri lukiinsu lwaaku mu bvula . Festo bu kaha lutumu , batwaala Pawulo .
Festo waleele ti : " Mbyaasi Angiripa na beenu bobanso luri hamaha , monee muutu wuri mu ntoono nde , mpuumbu Bayudayo yoyinso yayisiri kuri me , ku Yerusalemi , na hamaha se , mu kuloombo mu misaakulu ti yaa kabweese kuba wamwooyo ko .
Mu bitsimi bya me , me nyahele kumono di kari kasa mu kubwiilila mukanu wa lufwa . Mu bukuri nde waloombo ti musamu waandi , Oguste wuyelemini kudzoonso nde , me nyakaangiri kitsimi mu kumuheeke .
Me nyahele na dya butswiswikii dya kutinina mukuutu , mu didyo me nyikutweesikiri nde hamaha , mpisi heki ha lumbisa lwa bifuuri bya beenu , me mbaka mya kutina .
Me madyeele mawa , mu kuheeke ku Loma boroko kwahele kusoongo bubi , bu bari mu kumufuundila .
Angiripa waleele kuri Pawulo ti : " Wuri na miswa mu kukalila nyutu yaaku . " Haho Pawulo kalaambula kooko wadzoonso mu kukalila nyutu yaandi :
" Mu myominso mya fuundiri me Bayudayo , mbyaasi Angiripa , me nyiri na kiminu kyalaka mu kukalila nyutu yaami ha busu bwa ye , lolo dimadi ,
bukuri ye wuri na nyaabulu ya myominso , mitariri bifu bya Bayudayo na mi bakwesiila bo nkalikisi . Ha ngo nkuumbu , me nyikuyingukila mu nkindusulu-mutima mu kunywiila .
" Hango kidziingu kyaami , kuholosono kunu mbandukulu butuuti bwaami , me nyikiyookisiirye hansa kaanda dyaami ; Bayudayo bobanso badzakala mu Yerusalemi bayaari .
Kuholosono na kidzika banyaari ; lo bateeriri me kimbaangi . Me netyee kidziingu kyaami bunu Mufarisi , bunu buri nsambukulu yeetu .
Na mu lumalu mu nsiitu dza lusiilulu dzasa Nzaambi kuri bataayi beetu , me ntelimini ku mutsuundu .
Kintwaari kya makaanda mo kuumi na moolo meetu , makwesalila mu kifiki , butsuku na mwiini , mari na nsiitu mu kumono nsiilulu dzidzo . Mu ntoono nsiitu dzidzo , mbyaasi , Bayudayo bafuundiri me .
Bukuri ki luri mu kutsima , ti Nzaambi kari mfulukisa bafwa ko ?
" Me ngo wuri , nyaba na kitsimi kya kunwaanisa , mu manzila momanso , nkuumbu Yesu , wa ku Nadzareti .
Mamo se , me nyasiiri ku Yerusalemi . Nyasoko bangisi balaka mu boroko , bu nyataamburi lutumu lwa bakuutu ba bangaanga-nzaambi . Me nyataamburi kuri ti babadzusa , habaanaa babakesiri mukanu wa lufwa .
Me nyayende mu manzo ma nkutukunu mu kwebaseembe . Nyabakwiikisa mu kuri basaana nkuumbu Yesu , na mu nkesi dzalutila kiteesu , nyabanama natee mu mabvula manzeense .
Mu ntoono misamu mimyo , me nyayende ku Damasiko , na lutumu na kisalu kya mpeeri bakuutu ba bangaanga-nzaambi .
Mu nkati-mwiini , ha kakati dya nzila , buungi bubvuriri na ntaangu , bwafumuna ku yulu , bwadyengekele me , ha kimosi na baba kwemfila .
Beetu bobanso twabwa ha nsi , me nyayuka mbeembu yaba leele me mu ndiinga ya kihebeleho ti : " Sawuli , Sawuli ! Mu nki wuri mu kwekwaamisa me ? Diri mpasi kuri ye , mu kunwaanisa kutya kwa Nzaambi .
Me nyafuula ti : " Mfumu ye na ? Mfumu waleele ti : " Me ngo Yesu , wu wuri mu kwekwaamisa .
Kasi , siimbika na teleme mu miilu myaaku ; me nyikumonokini mu kusa ye kisari kyaami na mbaangi [ me ] mu ma mwiini , na ma wubweese kumono , ha nyikumonokono me .
Mu kukuula ye mu kaanda , na kweende ku nyikuheeke me kuri bangooyi .
Me nyikuheekiri mu kudzibula miisu mya bo , mpisi bapala mu mampimbisi biisa ku buungi , bapala na mu lutumu lwa Satana , mu kuba mu lwa Nzaambi , mu kutaambula mpemusunu ya masumu , na bataambula kikuuku ha kakati dya bangisi mu kanyi dibasa mu me . "
Mu bubwo , mbyaasi Angiripa , me nyasii tungukila mamono-miisu ma ku yulu mamo ko .
Kubaandukila kuri bari ku Damasiko , tumi bari ku Yerusalemi , nkoonsi yoyinso ya Yudaya , na kuri bangooyi , nyayikisa ti bayiinga madyeele , na babvutuka kuri Nzaambi , na basalila biyiriki byayelemene na nyiingulu madyeele .
Mu ntoono yiyo , [ bu nyaba ] mu Nzo-nzaambi , Bayudayo bankaanga na basaka bwa kunzusila .
Me Nzaambi wa bakisa me , natee mu kiluumbu ki . Me nyiri hamaha , mu kuta kimbaangi kuri bilesi na bakuutu . Babikiri na Moose bayaabisiri miyelemini kwiisa , minimyo se me nyiri mu kwetswiikisa .
Mbuti Kiristo wamwiini mpasi , na nde ngo watete mu kufuluka mu bafwa , nde yelemini kuyaabisa buungi kuri kaanda na kuri bangooyi . "
Pawulo bu kari mu kukalila nyutu mu mamo , Festo mu mbeembu yadzaangama waleele ti : " Ye walawuka , Pawulo ! Nyaabulu yi wuri na ye , kukunata ku kulawuka ! "
Kasi Pawulo wabvutula ti : " Me nyahele kulawuka , Walukiinsu Festo , ngo ma ndeeriri me ma ngwanwa na ma madyeele .
Mukwongo mbyaasi yaari myominso mimyo , na me lo nzoonsiri mu nsiitu ha busu bwa nde . Me nyirikiri kuyaaba ti nde kadziimburi ti dimosi mu mamo ko , bukuri mamo mahele kuyirima mu nsweeki .
Buri ye wusa kanyi mu babikiri , mbyaasi Angiripa ? Me nyaari ti ye wusa kanyi ! "
Angiripa waleele kuri Pawulo ti : " Hasiiri , hantele ye tiiri kukitula me mukiristo . "
Pawulo waleele kuri nde ti : " Ntaangu yiba yantele , bunu pe yalaka , me nyisaambila Nzaambi , kari mu wunu ye ko , ngo mu beenu-banso luri mu kuyuka me lolo di , mpisi luba bunu me , ngo kwahele bikonyi bi ! "
Mbyaasi , ngoforo , Berenike na bobanso baba na bo , bateleme ,
na bu bayende ku mfuundu , badzoonso bo na bo , baleele ti : " Muutu wu wahele kuyirika ntoono ti mosi wu bayelemini kumudzusa bunu pe kumusa mu bikonyi . "
Angiripa waleele kuri Festo ti : " Muutu wu beeri wayelemene kumupatula , mbuti bee wahele kuloombo kuri ti Kayisari kalalama . "
Bu baholo nzeengulu dza kunata beetu ku Italya , baha Pawulo na maboroko makimi kuri mukuutu nkama bayongolo , nkuumbu yaandi Yulyo , mu mukaangu bayongolo wa Oguste .
Beetu twanwaata mu bwaatu , bwa Adaramitino , bwaba kweende mu mabula ma Asya , mari mu teke mubu . Baba na beetu ngo Aristarako wa ku Makedonya wudzakalaa ku Tesalonika .
Kiluumbu kyanama , beetu twatuula ku Sidoni . Yulyo waba hololo Pawulo mu bumuutu , wamuha miswa mu kwemono banduku baandi , mu kutaambula lubakusu lukaba na nzala lwo .
Bu twayisika haho , twayende mu teteke dya simu dya Kiporo , mu ntoono kiteembu kyaba tubwaana ,
na beetu twataba mubu , bebele dya Kilikya na Pamfilya , na twasunduka ku Mira mya ku Likya .
Haho , mukuutu nkama bayongolo bu kamono bwaatu bwa ku Alekanderi bwaba kweende ku Italya , nde wutunwaatisa mu bwo .
Mu biluumbu byalaka , beetu twaba kweyende buke-buke mu maampa ; na mu mpasi dzalaka beetu twatubuka ku teke bvula dya Kinido , ngo twasii bangusina kusunduka haho ko , mu ntoono kiteembu kyaba tukakisila . Beetu twayendekele mu teteke dya simu , twabwa ha kakati dya maampa dya Salemone , mu kutubuka ku Kerete .
Mu mpasi , beetu twatubuka ku kibeendu ki bateela ti Masabu Mamabwete , bebele na bvula dya Lasaya .
Ntaangu yalaka yaba yimwaaluta , na bwaba bweki bwabubi mu kweyendekele mu maampa , mu bukuri ntaangu ya loomi yaba yimwaaluta . Pawulo walubula ,
waleele kuri bo ti : " Banduku baami , me nyimono ti budyeengi bu , buri na nsisi , kari munu mu bitotolo ko , ngo se na mu kidziingu kya muutu-muutu mu beetu . "
Kasi mukuutu nkama waba bvuriri kusiila nsiitu mu munati na mu ngaa-bwaatu , ti na mu maba leele Pawulo .
Ngo bukuri sabu dyaba bwa kulutisila pe ntaangu ya kyoosi , balaka baha kitsimi kya kuyisika haho , mu kuri ti kampe tutubukiri ku Foyiniki , sabu dya Kerete , ku teke sude bebele na weste na ku node bebele na weste .
Kiteembu kyadzuuna kyafumuna ku sude kyabeke kupeepe . Bo batsima ti lo beensi kwaaku ; ngo bayende mu nzila ya Kerete .
Mwaa-kidzika kyantele kiteembu kya makwa , ki bateelaana Erakilo , kyasangumuka .
Kiteembu kyanata bwaatu , na bu twaba bwakusiila pe , twayendekele bunubwo .
Bu twaba mu kuluta ku nsuku kibuma ki bateelaa Kawuda , mu mpasi dzalaka beetu twabangisini kaholo mwaa-bwaatu bwantele bwa lubakusu .
Bakolokoso bwaatu bubwo mu misiinga mya lubakusu . Mu kubata kuri ti bakwiisa kutukoko natee ku Siriti , bo basundula bitsuri bya miti bikoobaanaa byakolokoso mu bwaatu , na bahemese bee yendekele mu kiteembu bunubwo .
Kiluumbu kyaba nama , kiteembu bunu kyaba kyakiri mu kutuningisa . Baatu babeke kulooso bitotolo mu kuleengese bwaatu .
Na mu kiluumbu kyabitatu , bo basundula makuunsi ma bwaatu mu myooko mya bo-meene .
Mu biluumbu byalaka , ntaangu na bambwetete byasii pala ko ; kiteembu kyasii kuluka ti mwaa-kwantele ko , na nsiitu ya kubvuuka yaba yeki yo pe .
Byandya byaba bimwaawa na kidzika . Pawulo , bu kateleme ha kakati dya bo , waleele ti : " Ho ! Banduku , bwaba bwayelemini ti beenu lunwiila ; twaketyee kuyisika Kerete ko , mu kuhele kusuumbuka na kuhele kuhoomboso byobinso bi .
Mu lumalu me nyiluloombo ti lwaatee kibakala . Kuri muutu mu beenu wufwa ko , ngo bunu bwaatu bubvukuna .
Mukwongo , Nzaambi yi bakiri me , na yi nkoosalila me , mbasi yaandi yiisiryee kumonokono me , mu butsuku
na yileeriryee kuri me ti : " Pawulo ya baa na boomo ko , ye yelemini kuteleme ha busu bwa Kayisari ; na mono , Nzaambi wukusiiriri bweese na bobanso ba luri mu budyeengi .
Hango nkuumbu , banduku beenee na kibakala , me nyiri na nsiitu mu Nzaambi ; mamo ma kaleeriryee kuri me , sa mayirima .
Buri bwabubwete ti tutelemee ha yulu kibuma .
Butsuku bubwo bwaba bweki bwa kuumi na bina , na twaba tumwaawumuka wa Adirya . Mu kakati dya butsuku , bisari bya mu bwaatu , babaka kitsimi ti kampe tukokisiri bebele na butoto .
Bo badiimba musundu , na babaka mankwaanga makuumi moolo ; bu bayende ha mankula , babweese kudiimba , na babaka mankwaanga kuumi na mataanu .
Bo bamono boomo , ti bwee tukakiri mu matari , basundula binko bina ku mambisa ma bwaatu , na basuka mutima ti nkani bwiisi buwasula mu kukya .
Bisari bya bwaatu baba na nzala kuyitika ; bu basundula mwaa-bwaatu bwa lubakusu , ku mutu bwaatu , bo kuleele ti binko bakwee yirika .
Pawulo waleele kuri mukuutu nkama bayongolo na bayongolo ti : " Mbuti baatu ba bahele kuba munsa bwaatu , lo beenu lubangusina kubvuuka ko . "
Haho bayongolo batabula misiinga myaba myakolokoso mwaa-bwaatu bwa lubakusu na badipatula dyayende mu maampa .
Tekesele bwiisi bukya , Pawulo wasyaamisa bobanso ti nkani badya , waleele ti : " Kiluumbu ki kyakuumi na bina , luri mu kukiinga na lwahele kudya .
Hango nkuumbu me nyilusyaamisa mu kuholo byandya , bukuri mvuukulu yeenu yiri mu byo , na kuri ti lufu lumosi lwa mitu myeenu ludziimbila ko . "
Nde kaleelaa mimyo , waholo mpa , wabvutula matoondo kuri Nzaambi , ha busu bwa bobanso , na bu kabukuna , wabaandika kudya .
Bobanso babaka makwa , na bo se baholo byandya mu kudya .
Munsa bwaatu , twaba nkama dzoolo na makuumi nsaamu na baatu basaamunu .
Bu bayukuta , bo balooso masaangu mu mubu mu kuleengese bwaatu .
Bwiisi bu bwakya , basii bweese kuyaaba butoto ko , ngo batalila mwaa-waanga diri na kibeendu kyapalila munyeenge . Bo bakaanga kitsimi kya kweende ku simu , mbuti babangusini kusindukila bwaatu .
Bu bapatula binko , bayende ha yulu mubu , mu ntaangu yomosi , banyanguna misiinga mya kisuunguki , bataanda nsaanda ya ku mankula ma bwaatu , mpisi heki kiteembu kibasindukila ku simu .
Bo babwa ha kikuma kya munyeenge , kiri ha kakati dya mubu ; bo basaka bwakweendekile ku simu , ngo mutu wakakimina kunsa munyeenge , bwaatu bwaba bwa kutembekele pe . Kitsuri kya mambisa kyatsyaamuka mu ntoono makwa ma [ mipaku ] .
Kutya kwa bayongolo kwaba ti badzusa maboroko , mpisi heki ti dimosi dihele kubwa mu mubu na kubvuuka ha mambisa ma kutsaya .
Mukuutu nkama bayongolo bu katiiri kuyitikisa Pawulo , wabakabikisa kitsimi kikyo . Nde watuma kuri babo babangusina kutsaya , mu kubwa batete mu maampa na beende ku simu .
Heki mu babo basiiri , babamosi basalila mabaya , bakaka basalila mabaya ma bayisila mu bwaatu . Bubwo bobanso batubuka ku simu , mpee-mpolo .
Bu babvuuka mpee-mpolo , bo bayuka ti kibuma kya butoto ki batubukiri kikyo nkuumbu Melite .
Bangaa-bula bubwo batubwaana mu ntiilu yayinene . Bu banamuka mbaawu , batuteele ku kuyoto , mu ntoono mbvula yaba yimwaanoko , na mu ntoono kyoosi .
Pawulo bu katolo bitsootso byalaka , wabituba ku mbaawu , mpiri yapala , mu ntoono nyangala , na yamutatika mu kooko .
Bangaa-bula bu bamono nyoko yiri mu kutsinga mu kooko kwa Pawulo , bo na bo baleele ti : " Ngwanwa muutu wu mudzusi kari . Nde pariryee mpee-mpolo mu mubu , ngo nsundusulu dza Nzaambi dzimuha miswa ko mu kuba mwooyo .
Hango nde kakubulaa kooko , nyoko yabwa ku mbaawu ; nde wahele kumono mpasi ti dzimosi .
Baatu baba kiingilaa ti kooko bee kumutuundiri , bunu pe bee fwiiri na sisuu . Bo bakiingila kidzika kyalaka , na bahele kumono dya mpasi dimutubukila . Bo bayiinga nzoonsulu , beki leele ti muutu wu nzaambi kari .
Bebele na kibeendu kikyo , kwaba bula bwa muutu mosi , mukuutu kibuma , nkuumbu yaandi Popilyo , watutaambiri , mu kimbaasi ku nzo yaandi , mu biluumbu bitatu .
Ngo taayi dya Popilyo wabeele baawu , na mwooyo wa makila , waneŋene . Pawulo wayende kuri nde , wasaambila , wamutetekele myooko , na wamutsinikisa .
Mamo bu mamonoko , baatu bakimi ku kibuma , baba na babeeru bakokosolo , na batsiinika .
Bo batuhololo mu lukiinsu lwolunso ; bu twaba tweki mu kweende , batuha bi twaba na nzala byo mu budyeengi .
Ha lumbisa lwa mangoondo matatu , beetu twaholo bwaatu bwa ku Alekanderi , bwalutisiri ntaangu ya kyoosi ku kibuma . Bisoni byatina mu bwaatu byaba « Dyoskuro . »
Bu twatubuka ku Sirakusayi , beetu twalutisa biluumbu bitatu haho .
Bu twayisika haho , twatubuka ku Lengyoni . Ha mambisa ma kiluumbu kimosi , kiteembu kya sude kyatubuka , na bukyaanaa twatubuka ku Potyolo ,
kukwo , twabaka bampaangi , batuteele mu kudzakala kuri bo , mu biluumbu nsaamu ; bubwo twatubukila ku Loma .
Bampaangi ba ku Loma , bu bayuka mi twabwanikini na myo , bayisa tubwaana natee ku dzaandu dya Apyo , na ku Manzo Matatu . Pawulo bu kabamona wabvutula matoondo kuri Nzaambi , na walwaata kibakala .
Mu ntaangu yi twakoto mu Loma , baha miswa kuri Pawulo mu kuba kwa nde-kaka na muyongolo waba kemukebaana .
Ha mambisa ma biluumbu bitatu , Pawulo wateele bakuutu batete ba Bayudayo ba ku Loma , ku nzo yi kaba . Bu bakutukuna , nde waleele kuri bo ti : " Bampaangi baami , me nyahele kuyirika lumvuki ti lumosi kuri kaanda , bunu pe kuri bifu bya bataayi beetu . Bu nyabee mu boroko ku Yerusalemi , me banyekele mu myooko mya bari Loma .
Bo bamfuulaana , baba batiiri kumpatula , mu ntoono yiri bahele kumono kibila ki badzusila me .
Ngo kasi , Bayudayo basii tya ko , na me nya kati kuloombo ti Kayisari kansuundisa , kuri nyahele na kitsimi kya kufuunda kaanda dyaami .
Mu ntoono yiyo me ndoombiryee mu kulumono , na mu kuyolo na beenu . Mu ntoono nsiitu ya Isaheli , me nyiri mu bikonyi bi nyiri na byo bi .
Bo bamuleele ti : « Mu mitariri ye , beetu twahele kutaambula mukaanda ti mosi , wafumuni ku Yudaya ; kwahele se ti mosi mu bampaangi bayisiri kumaku , watuyaabisa bunu pe wadzoonso mamabi mu ye .
Ngo beetu tutiiryee kuyuka ye-meene , ma wutsima ye , mu mitariri kabu dya minsaambiri myahaambuka , bukuri dyayabakana ku turi beetu , na mwomunso bari mu kudinwaanisa . »
Bu bakaanga laki na Pawulo , bo bayisa mu lutaangu lwalaka ku nzo yaandi . Kuri bo kayaabisa mu nteelulu kimbaangi kya Kimfumu kya Nzaambi , mu kubayukusa mu mitariri Yesu , kabandukila mu Mangisi ma Moose , natee mu babikiri , baholosonaa kipari natee nsinsika .
Babamosi basiila kanyi mu ma kaba leelaana , bakaka babisa kusa kanyi .
Bu baba kuyukusuna pe bo na bo , batsamukina . Pawulo waleele dyaambu dimosi ti : « Bwabubwete , Mpeeve Yangisi yadzoonsiri mu Esaya kuri bataayi beenu ,
yaleele ti : " Yende leele kuri kaanda didyo : Beenu sa lwayuka , ngo ka lubakula ko ; beenu sa lwakyeese , ngo ka lumono ko .
Bukuri mutima kaanda di weki wakuba ; bari na mpasi mu kuyuka mu makutu , bakaangiryee miisu myaaku , mpisi bahele kumono mu miisu , na bahele kuyuka mu makutu , na bahele kubakula mu mutima , na bahele kuyiinga madyeele , kuri me nyibatsinikisa . "
Ngo diba dyayabakana kuri beenu ti , mvuukulu ya Nzaambi yi , yeki yaheeku , kuri bangooyi ; bo se sa bayuka ! » [
Pawulo wadzakala mibvu myoolo mu nzo ya kufutila . Nde waba taambulaana bobanso baba kweemumonaa .
Nde wayaabisa Kimfumu kya Nzaambi , na wayikisa mitariri Mfumu Yesu Kiristo , mu nsiitu dzodzinso , kwahele bikakusulu .
Pawulo , nkutu Yesu Kiristo , wataambula mbila mu kuba ntumu na wu bari basoolo mu ntoono Musamu Wamubwete wa Nzaambi .
Nzaambi watekisiri kusa nsiilulu kuri babikiri baandi mu Matinu Mangisi ,
mu mitariri Mwaana waandi , wabutukila mu kaanda dya Davidi mu muswinyi ,
wu kari kasa Mwaana Nzaambi , mu mpinu , bunu buri Mpeeve ya bungisi , mu mfulukulu ya bafwa , ngo Yesu Kiristo Mfumu yeetu .
Mu nde turi twataambula bweese na buntumu , mu kuri ti makaanda momanso matumuma mu kanyi , mu nkuumbu yaandi ,
munsa mo beenu se luri baatu , bataambula mbila Yesu Kiristo .
Kuri banduku ba Nzaambi bobanso ba mutima , bari ku Loma , bataambula mbila mu kuba bangisi : bweese na kiyeengi bifumunaa kuri Nzaambi , Taayi dyeetu , na kuri Mfumu Yesu Kiristo , biba na beenu .
Hatete , me nyibvutula matoondo kuri Nzaambi yaami mu Yesu Kiristo , mu ntoono beenu bobanso , bukuri kanyi dyeenu bakwedzoonsolo mu dyo , mu nsi yansiina .
Mukwongo , Nzaambi mbaangi yaami , nde wu nyisalilaa me mu mpeeve yaami , mu nyabusulu Musamu Wamubwete wa Mwaana waandi : me nyibambukilaa beenu mwooyo kwahele kuhoto ,
mu nsaambulu dzaami , mu mantaangu momanso . Me nyiri mu kuloombaana mpisi mbaka , mu kutya kwa Nzaambi , mpwaani ya kwiisa kuri beenu .
Bukuri nyiri na musoongo walaka wa kulumono , mpisi heki nyilutubukila kikabu kyakimpeeve , mpisi luba bakumusu .
Mimyo mu kuri ti tubeenee basyaamusu ha kimosi , ha nyiba kuri beenu , mu kanyi dyantwaari kuri beenu na kuri me .
Bampaangi , me ntii ko ti beenu luba kunsa lubu . Mantaangu malaka me nkootsimaa kwiisa , mu kutolo bimbutu kuri beenu na kuri makaanda makaka , ngo natee mu lumalu me bankabikisa .
Me nyiri na ma nyelemini kuyirika kuri Bahelene na kuri banzeense , kuri bangaa-madyeele na kuri madzeeke se .
Mu didyo , me nyiri na musoongo wa kuyaabisa Musamu Wamubwete kuri beenu se bari Loma .
Mukwongo , me nyahele na nsoni mu Musamu Wamubwete , bukuri nde ngo mpinu dza Nzaambi , mu mvuukulu ya mpisi wunde wusiila kanyi , ha tete kuri Bayudayo tumi kuri Bahelene .
Bukuri nsungumunu ya Nzaambi yayabakana mu nde , mu kanyi na mu ntoono kanyi bunu bu diri dyatinu : « Ngaa-kusuunguma sa kaba mwooyo mu kanyi . »
Mukwongo , kunu kinsongi-yulu , nkesi dza Nzaambi dzimonokinaa mu baatu bahele na kinzaambi , na bari na bubayi , basweekaa ngwanwa kunsa bubayi ,
ngo mari lo bayaaburi mu Nzaambi , mari mamonokono kuri bo , bukuri Nzaambi wabasoongo mo .
Mukwongo , bitotolo bya nde byahele kumonokono , mpinu dzahele manunu na bunzaambi , kuholosono nyirikulu nsi , biri byamonokono mbuti babimwiinini mu biyiriki byaandi . Ngo bo ka babaka mpemisi ko ,
bukuri bu bayaaba Nzaambi , ka basii kumukeembese bunu Nzaambi ko , bunu pe kubvutula matoondo kuri nde ko . Kasi bayeki bamikangala mu nsimunu yaaku , na mitima mya bo mya buwulu miri kunsa mampimbisi .
Bo batsima kuba bangaa-madyeele , ngo bilawuku bari ,
na bayeki baha nkeembu Nzaambi yiri yafwaa ko , kuri biteki biri mu kifwaani kya muutu wufwaanaa , kya banoni , kya bibulu na kya banyoko .
Hango-nkuumbu , Nzaambi kari kabayekele mu nsumukunu mu nzila ya nyiimunu dza mitima myaaku , mu kuhele kukiinsa manyutu ma bo-meene .
Bo bakituri ngwanwa ya Nzaambi yeki mpya , badumusini na basaambiri kiyiriki ha kibeendu kya Muyiriki , nde wuri wasakumunu kwahele manunu . Amene .
Hango-nkuumbu , Nzaambi kari kabayekele mu mantiilu mansoni . Mukwongo , bakyeetu ba bo bahotiri kwepala na babakala , mu kwesakisina na bambaasi bakyeetu .
Bwobumosi se babakala , bahotiri kwepala na bakyeetu , basangumiki mu mampwiisu ma bo na bo , mu kweyirika myansoni babakala na babakala , na kutaambula mufutu wayelemene na nzimbukulu ya bo-meene .
Ngo bukuri bahele na musoongo wa kuyaaba Nzaambi mu ngwanwa , Nzaambi wabayekele kunsa madyeele maaku mamabi , mu kweyirika mahele kuyelemene .
Bayeki baluula mu momanso ma bubayi , mu mutima-bubi , mu ntiki-mboongo , mu nyirikulu mamabi ; baluula mu musoki , nzusulu baatu , mu mayumu , mu mawunu , mu ndyaatulu dzadzibi . Bo bangaa-saana ,
bangaa-makele , bataatu ba Nzaambi , bangaa-kinwa , bangaa-masiiku , bangaa-nzala-kubila , bari na madyeele mu nyirikulu myamibi , bari na tungu kuri bataayi na banguri .
Bo bahele na madyeele , bahele na ngwanwa , bahele na musoongo mu bambaasi , bahele na mutima wangebe .
Bo bayaari mukesu wa Nzaambi , ti bayirikaa ma bubwo lo bayelemeni kubadzusa ; ngo kasi kari kunu kuyirika bari mu kumiyirika ko , ngo bari mu kwesyaamisa se baatu bakwemiyirika .
Hango-nkuumbu , ye muutu , wuri mutsuundisi , wuri mbakila mpemisi ko bwooso ye beele ; bukuri ye wubaanaa wutsuundisa mbaasi , lo nyutu ye-meene wuri mu kubwiisa , bukuri ma wutsuundisila mbaasi , ye-meene se manamo wuri mu kuyirika .
Tuyaari ti nsundusulu ya Nzaambi yilutilaa bunu buri ngwanwa , kuri babo bayirikaa mya bubwo .
Ye muutu , wuri mutsuundisi bakweyirika mya bubwo , na ye-meene se wukwemiyirika ; buri ye butsimini ti ye ngo wuri sa bvuuka mu nsundusulu ya Nzaambi ?
Hoti busina bwa mbweeyulu-mutima waandi , nkuundulu na nkindusulu-mutima waandi , ye wuri mu kunyaafuna , mu kuhele kuyaaba ti mbweeyulu-mutima ya Nzaambi , yinataa ye ku nyiingulu madyeele ?
Ngo mu bunkuri bwaaku na nkubusulu mutima waaku , ye wukwekutukisa nkesi dzibwa mu ye , mu kiluumbu kya nkesi , na kya nyabusulu nsundusulu yasuunguma ya Nzaambi ,
nde mbasi-tsuku wubvutula kuri mpisi muutu bunu buri biyiriki byaandi .
Sa kaha kidziingu kyahele manunu kuri babamosi , bakwesaka mu kifiki kunsa kisalu kyaandi , nkeembu , lukiinsu na kiteesu kyahele mbolulu .
Sa kasoongo nkesi na kabala kuri bakaka , mu ntoono tungu na bukuri bahele kutumuma kuri ngwanwa , kasi batumuma mu mya bubayi .
Manyoongi na kinkuukulu kuri mpisi muutu wukweyirika mamabi , dyatete kuri Muyudayo tumi kuri Muhelene .
Ngo kasi nkeembu , lukiinsu na kiyeengi kuri bakweyirika mamabwe , dyatete kuri Muyudayo tumi kuri Muhelene ;
bukuri Nzaambi wahele na bubayi .
Mukwongo , bobanso bayirikiri masumu kwahele mangisi , sa bafuuka se kwahele mangisi ; na bobanso bayirikiri masumu kunsa mangisi , sa baba batsuundusu mu mangisi .
Bukuri kari bayukaa mangisi basuunguma ha busu bwa Nzaambi ko , ngo kasi basalilaa mangisi sa baba balulukusu .
Mukwongo , mbuti bangooyi bahele na mangisi , bakwesalila mangisi bunubwo , bo bu bahele na mangisi , bo-meene ngo mangisi .
Bo basoongaa kuri ti , biyiriki bya mangisi byatinima mu mitima mya bo , nsimunu bo yita kimbaangi , mu bo na bo bitsimi bikwebafuunda bunu pe bikwebakalila .
Bubwo buba , mu kiluumbu ki tsuundisa Nzaambi mu Kiristo Yesu , mansweeki ma baatu , bunu buri Musamu waami Wamubwete .
Ye wuri na nkuumbu ya Muyudayo , wasa nsiitu mu mangisi , na wuri na kimweese mu Nzaambi yaaku .
Ye yaari kutya kwaandi , wusaanaa nsobokoso mu mari mufunu , wayikusu mu mangisi .
Ye yirikiri kuyaaba ti ye wuri munati bafwa miisu , buungi bwa bari ku mampimbisi ,
muyikisi baatu bahele na nyaabulu , muyikisi mwaa-baala , wunde wuri na dyeele dya kuba na nyaabulu , na dya kuba na ngwanwa mu mangisi .
Ngo habaanaa ye ngo wukweyikisa bambaasi , dyaburi wuri ye-meene kuyikisa pe ? Ye wukweyikisa ti kuyiba pe , buri ye-meene wukweyiba ?
Ye wukweleele ti kimpala kusa pe , buri ye-meene wukwesa kimpala ? Ye wumonaa kinkeni mu biteki , buri wuri mu kweyiba mu manzo ma Nzaambi ?
Ye wukwesa kimweese mu mangisi , buri wuri mu kwesaana Nzaambi mu kwesinina mangisi ?
Mukwongo , diri dyatinu ti : « Mu ntoono beenu , makaanda makwesaana nkuumbu Nzaambi . »
Mukwongo , nteendulu bubakala yiri ndaandu mbuti ye wusalilaa mangisi ; ngo mbuti ye wuri musinini mangisi , lo nteendulu bubakala bwa ye yampya .
Ngo mbuti muutu wahele kuteende bubakala , wubvuminaa mangisi , buri lo mpelulu nteendulu bubakala bwa nde , yahele kumonokono bunu nteendulu bubakala ?
Muutu wahele kuteende bubakala mu muswinyi , ngo wusalilaa mangisi , sa katsuundisa ye wuri na mukaanda mangisi , na wateende bubakala , ngo wuri musinini mangisi .
Mukwongo , Muyudayo kari wunde wubamonaa mu miisu ko , na nteendulu bubakala kari yibamonaa mu muswinyi ko ,
ngo Muyudayo , wa mansweeki ; na nteendulu bubakala , ya mutima mu Mpeeve , nkani ka ya mu mukaanda ko . Wa bubwo wutaambula ndumusu ya Nzaambi nkani ka ya baatu ko .
Hango mufunu wa kuba Muyudayo wuri hari , bunu pe ndaandu ya nteendulu bubakala yiri hari ?
Yiri yayinene mu monso . Bukuri kuri Bayudayo batekisiri kuha maampu ma Nzaambi .
Heki mu nki ? Mbuti babamosi basii ba bakwiikama ko , buri kuhele kukwiikama kwa bo , lo kuyaariri nkwikumunu ya Nzaambi ?
Ti bele na dyo pe ! Nzaambi ngaa-ngwanwa , ngo kasi mpisi muutu wuri na mpya , bunu bu diri dyatinu : « Ye yelemini kuba wasuunguma mu nzoonsulu yaaku , mpisi ye luuluka ha bakutsuundisa . »
Ngo mbuti kunsa bubayi bwa beetu nsungumunu ya Nzaambi yimonokono , lo nki tuleele ? Buri Nzaambi kabaka nkesi , lo weki ngaa-bubayi ? Me mu kimuutu nyiri mu kudzoonsolo .
Ti bele na dyo pe ! Lo dyaburi Nzaambi mbasi-tsuku katsuundisila nsi ?
Ngo mbuti mu mpya dza me , ngwanwa ya Nzaambi yimonokono na kensekelee mu ntoono nkeembu yaandi , lo mu nki babweese kutsuundisa me bunu ngaa-masumu ?
Hango , mamabi tuyirikee kweetu mpisi mamabwe miisa , kindeele babo bakwetufutukila , ti beetu turi mu kweeleele bubwo ? Mutsuundu wu bataambula bo , wayelemene mu bo .
Ngo nki ? Buri beetu tubvuriri bweese ti na bambaasi ? Pele ! Mukwongo , beetu twatswiikisiri ti : na Bayudayo , na Bahelene bobanso bari kunsa lutumu lwa masumu ;
bu diri dyatinu : « Kuri muutu wasuunguma ko , kuri ti mosi ko ,
kuri ti mosi ko wuri na madyeele , kuri ti mosi ko wukwesaka Nzaambi .
Bobanso badziimbisa nzila , mu kintwaari bobanso basaala mufunu ko ; Kuri ti mosi ko wuyirikaa mamabwe , nkati kwahele ti mosi .
Miwiri mya bo , mampeembe mamwaasi , bakwesalila ndima dza bo mu kwewuna , mu bibori bya bo muri misya mya mpiri ;
minwa mya bo myaluula mu mampopi na mu misamu myankari ;
miilu mya bo myaleenge mu kwetsaamuna makila ,
mfukusulu na manyoongi biri mu manzila ma bo ,
bahele kuyaaba nzila ya kiyeengi .
Kibvumi kya Nzaambi kyo pe ha miisu mya bo . »
Tuyaari ti myominso mi leele mangisi , mitariri bari kunsa mangisi , mpisi bobanso bakaanga minwa , na nsi yansiina yitaambula kibila ha busu bwa Nzaambi .
Hango-nkuumbu , kuri muutu ko wuba walulukusu mu biyiriki bya mangisi , bukuri mangisi yini nyaabulu masumu makoohaanaa .
Mu lumalu , Nzaambi mwaasoongo buri nde kaluulukisa kwahele mangisi , didyo dyatswiikusu mu mangisi na babikiri :
Nzaambi wuluulukisa bobanso , mu kanyi mu Yesu Kiristo . Mukwongo , kwahele nsobokoso ,
bukuri bobanso bayirika masumu na bahelele nkeembu Nzaambi ,
ngo nde wabalulukisa kwa mungengi mu bweese , mu nzila ya nkuululu yiyo yiri mu Kiristo Yesu .
Nde , Nzaambi kari kayakisa bunu kikori mu makila maandi mu nzila ya kanyi , mu kusoongo nsungumunu yaandi bu kahemisini masumu matekisiri ,
mu ntaangu ya nkindusulu-mutima waandi . Nde wuri mu kusoongo nsungumunu yaandi , mu ntaangu ya lumalu , mpisi kaba wasuunguma nde-meene na kaluulukisa wunde wuri na kanyi mu Yesu .
Ngo masiiku mari hari ? Mari ko . Mu nkya ngisi ? Ya biyiriki ? Pele , ngo mu ngisi ya kanyi .
Mukwongo , beetu tutsimini ti , muutu wuri walulukusu mu kanyi , kwahele biyiriki bya mangisi .
Buri Nzaambi ya bani Bayudayo yiri ? Buri kari ya makaanda se ko ? Bunubwo ! Ya makaanda se yiri .
Ngo bukuri Nzaambi mosi kitsu , yiluulukisa mu kanyi , bateende bubakala na bahele kuteende bubakala .
Ngo tuyisilee kwaandi mangisi mu ntoono kanyi ? Pele ! Yaa buba bubwo ko , ngo kasi beetu tutswiikisa mangisi .
Hango nki tuleele mu Abalaami mwaa-nkaaka yeetu ? Nki kari kataambula mu muswinyi ?
Mbuti Abalaami mu biyiriki kari walulukusu , lo wuri na miswa mu kuba na masiiku ; ngo ka ha busu bwa Nzaambi ko .
Mukwongo , nki Matinu mari mu kuleele ? « Abalaami kasaana kanyi mu Nzaambi , mu didyo kari walulukusu . »
Ngo kuri wunde wuri mu kusalaa , mufutu lo wahele kumonoko bunu bweese , ngo bunu kitotolo ki kari na miswa .
Kasi kuri wunde wahele mu kusala , ngo wasa kanyi mu wunde wululukisaana wa mungooyi , lo kanyi dyaandi dimonokini mu nsungumunu .
Mu didyo se , Davidi kari mu kudzoonsolo mu lwambwe , lwa muutu wuri Nzaambi wamululukisa kwahele biyiriki :
« Kiminu kuri babo bataambula mpemisi mu lumvuki lwaaku , na bari masumu maaku mahemusunu !
Kiminu kuri muutu wunde wuri Mfumu wahele kumutaangila masumu ! »
Buri muutu wuri mu kiminu kikyo , wuni wateende bubakala , hoti wunde se wahele kuteende bubakala ? Mukwongo , beetu bu tuleele ti : « Kanyi dya Abalaami dyamonokini bunu nsungumunu » .
Mu nkya ntaangu kanyi didyo dyamonokini bubwo ? Mu ntaangu yiri weki wateende bubakala , hoti mu ntaangu yiri wakiri bubakala kuteende pe ? Pele ! Kari kuri mwaateende bubakala ko , ngo kuri wakiri bubakala kuteende pe .
Nde wataamburi kidiimbu kya nteendulu bubakala , bunu kinyemu kya ndulukulu yi kataamburi mu kanyi , ha kaba wakiri wahele kuteende bubakala , mpisi heki kaba taayi dya bobanso basaa kanyi , bakiri bubakala kuteende pe , kuri heki bo se , babamono bunu basuunguma .
Na nde kaba taayi dya bateende bubakala , kari dya bani bateende bubakala ko , ngo se bakwenama bitaambi bya kanyi dya taayi dyeetu , Abalaami bu kaba wakiri bubakala kuteende pe .
Mukwongo , kari mu nzila ya mangisi ko , ngo mu nzila ya ndulukulu mu kanyi , bari basa lusiilulu kuri Abalaami , bunu pe kuri bapalila mu nde , mu kuba mukondiri saala dya nsi .
Mukwongo , mbuti bakoondiri ba saala , kubakula dyo mu mangisi , lo kanyi dyeki dyamukangala , na lusiilulu lusii ko .
Mukwongo , mangisi mabutaa nkesi ; haho hahele mangisi , lo halele se kusinina kwa mo .
Hango-nkuumbu , saala kubakila mu nzila ya kanyi , mpisi heki mu bweese lusiilulu luba lwatswiikama kuri bobanso bapalila mu Abalaami , kari bani bapalila mu mangisi ko , ngo bapalila se mu kanyi dyaandi . Nde wuri taayi dya beetu-banso ,
bunu bu diri dyatinu : « Me nyasa ye taayi dya makaanda malaka . » Nde wuri ha busu bwa Nzaambi , yi kari kasiila kanyi , Nzaambi yibvutulaa bafwa mu bumwooyo , na yiyirika bitotolo biri bibeeri byo pe .
Nde wasii kanyi , bu kasiiriri nsiitu mu mimyo myahele na bwa kusiila nsiitu , mpisi kaba « taayi dya makaanda malaka » , bunu bu diri dyaleelu ti : « Bapalila mu ye sa baba balaka . »
Nde kasii yekele kanyi dyaandi ko , ti bukuri waba weki na mpaangi-pe nkama mibvu , miilu myeki mu bulu , na Sara mwooyo wafwa .
Nde kasii yekele kanyi na kusa mpaka ko , mu nsiilulu dza Nzaambi , ngo kasi wabaka makwa mu kanyi , na waha nkeembu kuri Nzaambi .
Nde waba nkati na nsiitu dzakuka , ti Nzaambi wakuka mu kuyirika mamo , ma kari kasa nsiilulu .
Hango-nkuumbu , « mu didyo bari bamwiinina ti wasuunguma » .
Mamo mahele kuba matinu mu wunu nde kitsu ti : « Mu didyo , bari bamwiinina ti wasuunguma . »
Ngo kasi , mu beetu se , bari bayelemini kumono bubwo , basiilaa kanyi mu wunde wafulukisi Yesu , Mfumu yeetu , mu bafwa .
Nde bamuyekele mu ntoono masumu meetu , na Nzaambi wamufulukisi mpisi tuba basuunguma .
Ngo twayeki twaluulukusu mu kanyi , turi kiyeengi na Nzaambi , mu Mfumu yeetu Yesu Kiristo ;
mu nde se turi twabaka miswa , mya kutaambula mu kanyi mu bweese bubwo , bu turi twatelemene , na turi twasiila kimweese kyeetu , mu nsiitu ya nkeembu Nzaambi .
Kari bunubwo kitsu ko , ngo beetu tusiila kimweese kyeetu mu mpasi , bu tuyaari ti mpasi dzibutaa kifiki .
Kifiki kibuta ndulukulu mu nsindukulu , na ndulukulu mu nsindukulu yibuta nsiitu .
Nsiitu dzadzusaa muutu nsoni ko , bukuri kuri Mpeeve Yangisi yibari batuha , yatsaamuna ntiilu ya Nzaambi mu mitima myeetu .
Mukwongo , mu ntaangu yi twaba twakiri makwa pe , Kiristo wafwiilila mu bangaa-masumu mu ntaangu yayelemene .
Mukwongo , diri dya mpasi ti muutu kataambula kufwa mu ntoono wasuunguma ; kampe mu wamubwete se , lo muutu tamburi kufwa .
Nzaambi wasoongo ntiilu yaandi mu beetu , bukuri , bu twaba twakiri bangaa-masumu , Kiristo watufwiila .
Hango mu lumalu , bu tweki twalulukusu mu makila maandi , lo dibvuriri bubwete diri nde sa katubvuukisa mu nkesi dza Nzaambi .
Mukwongo , mbuti ha twaba bataatu , Nzaambi wasuusa nyukusunu ha kakati dya nde na beetu , mu lufwa lwa Mwaana waandi , lo dyaburi tuhele kubvula kuba babvuukusu mu bumwooyo bwaandi , ha tumwaayukusuna na nde ?
Kari mu mini mimyo kitsu ko , ngo beetu twasa kimweese kyeetu mu Nzaambi , mu nkuumbu ya Mfumu yeetu Yesu Kiristo , mu nde turi twataambula nyukusunu lumalu .
Hango nkuumbu , bunu bwakotolo masumu mu nsi mu muutu mosi , na lufwa se mu ntoono masumu , bunubwo se lufwa lwakotolo mu baatu bobanso , bukuri bobanso babwa mu masumu .
Mukwongo , natee mu ntaangu yaba mangisi , masumu maba mu nsi , ngo maba mahele mu lutaangu , bukuri mangisi maba mo pe .
Koomosoko , kuholosono mu ntaangu ya Adami natee ya Moose , lufwa lwaba se mu baatu , bari basii yirika masumu mafwanikina na kusinina kwa mangisi kwa Adami ko . Nde wuri kifwaani kya wunde waba wuri mu kwiisa .
Kasi , kikabu kya bweese kyahele kuba bunu buri kiteesu kya lumvuki . Ngo mbuti heki mu lumvuki lwa muutu mosi , lufwa luri lwakoto mu baatu balaka , lo dibvuriri mufunu diri bweese bwa Nzaambi , na kikabu kya bweese , mu muutu mosi , ngo Yesu Kiristo , bari baheele byo kwa mansaalisi kuri baatu balaka .
Ngo kikabu kyahele kuba , bunu buri kiteesu kya muutu mosi wayirika masumu . Mukwongo , nkesulu mukanu yayisa mu mutsuundu wa muutu mosi ; ngo kasi ndulukulu yayisa mu kikabu , ha mambisa ma lumvuki lwalaka .
Ngo mbuti mu lumvuki lwa muutu mosi , lufwa lwatuma lwolukaka , lo dibvuriri mufunu diri ti , mu Yesu Kiristo kitsu , baatu bataambula kwa mansaalisi bweese na kikabu kya nsungumunu , sa batuma mu bumwooyo .
Hango bukuri , mu lumvuki lwa muutu mosi , bobanso bari kunsa mukanu ; bwobumosi se , mu nsungumunu ya muutu mosi , bobanso bataambula nsungumunu ya bumwooyo ;
bunubwo se buri , mu nko dza muutu mosi , balaka babwa mu masumu , bwobumosi se mu bintambukulu bya muutu mosi , balaka sa baba balulukusu .
Mangisi mayisa mpisi heki lumvuki lufunina ; ngo haho hafunina masumu , hanaho se ha buukulaa bweese ,
mpisi heki , bunu bwaba masumu kuri mari na lutumu mu lufwa , bunubwo se bweese buri na lutumu mu nsungumunu , mu kuha kidziingu kyahele manunu , mu Yesu Kiristo , Mfumu yeetu .
Ngo nki tuleele ? Mu masumu tunamitinee kweetu , mpisi heki bweese bubuukila ?
Ti bele na dyo pe ! Beetuneenu bari twafwa mu masumu , buri tubweese kubeele bamwooyo mu masumu ?
Hoti beenu lwahele kuyaaba , ti beetu-banso twabotikiri mu Kiristo Yesu , mu lufwa lwaandi turi twataambula mbotokulu ?
Ngo beetu batudziika kintwaari na nde , mu mbotokulu mu lufwa , mpisi heki bunu bwafulukiri Kiristo mu bafwa , mu nkeembu ya Taayi , bunubwo se beetu , twedyaatila mu kidziingu kyamoono .
Mukwongo , mbuti beetu twayeki muutu mosi na nde , mu lufwa lwafwanikina na lwa nde , lo sa twaba kintwaari na nde se mu mfulukulu .
Bu tuyaari kuri ti , muutu weetu wamukulu bayeki bamukomono kintwaari na nde , mpisi heki nyutu ya masumu yiba yatsyaamunu , na tuhele kubweese kuba bankutu ba masumu .
Bukuri , wunde wumwaafwa , lo walulukusu kwakinkulu mu masumu .
Mbuti twafwa kintwaari na Kiristo , lo twasa kanyi ti sa twaba mwooyo kintwaari na nde .
Bu tuyaari kuri ti Kiristo wafulukiri mu bafwa , kabweese kufwa ko , lufwa ka lubweese kuba na lutumu mu nde ko .
Bukuri , wunde wafwiiri , wafwiiri lwolumosi mu ntoono masumu ngo wunde wuri mwooyo , wuri mwooyo mu ntoono Nzaambi .
Mu didyo , beenu se , beeneenu bunu lwafwa mu masumu beenu-meene , na bunu luri mwooyo mu Kiristo Yesu , mu ntoono Nzaambi .
Ngo yaa lutala ko ti , masumu maba na lutumu mu nyutu yeenu ya mfwiilu , mpisi luhele kutumuma mu nyiimunu dza nyutu .
Yaa lusalila binamu byeenu , bunu bisalulu bya bubayi mu kuyirika masumu ko . Ngo kasi beenu-meene salileenu Nzaambi , bunu baatu bamwooyo bafulukusu mu bafwa , na salileenu binamu byeenu , bunu binwaanunu bya nsungumunu mu kusalila Nzaambi .
Mukwongo , masumu ka mabweese kuba na lutumu mu beenu ko , bukuri beenu lwahele mu lutumu lwa mangisi , ngo luri mu lutumu lwa bweese .
Hango nki ? Masumu tukweyirikee kweetu , bukuri twahele mu lutumu lwa mangisi , ngo turi mu lutumu lwa bweese ? Ti bele na dyo !
Buri beenu lwahele kuyaaba ti , lutaambukila kusalila muutu bunu bankutu , lo lweki bankutu ba wunde wu luri mu kutambukila , bankutu ba masumu mu kweende ku lufwa , bunu pe bankutu ba bintambukulu mu kweende ku nsungumunu ?
Matoondo kuri Nzaambi , bukuri beenu lwaba bankutu ba masumu , ngo kasi lumwaataambukila mu mutima ndemunso , kiteesu kya nyikusulu dzi bari baluha .
Bu balukuula mu masumu , lwayeki bankutu ba nsungumunu .
Mu kimuutu me nyiri mu kudzoonsolo , mu ntoono ya muswinyi wahele na makwa . Bunu bu lwasariri binamu byeenu bunu bankutu kuri nsumukunu na kuri bubi , mu ntoono mamabi , bunubwo se mu lumalu , salileenu binamu byeenu bunu bankutu kuri nsungumunu , mu ntoono bungisi .
Mukwongo , mu ntaangu yi lwaba bankutu ba masumu , lwaba na bunsaalisi mu mitariri nsungumunu .
Ngo nkya bimbutu luri na byo ? Mu lumalu beenu lweki na nsoni mu byo , bukuri manunu ya byo lufwa .
Ngo kasi mu lumalu , bu bamwaalukuula mu masumu , lweki bankutu ba Nzaambi , na luri na bimbutu mu mbakulu bungisi . Manunu ya byo , ngo kidziingu kyahele manunu .
Mukwongo , mufutu masumu ngo lufwa ; ngo kasi kikabu kya mungengi kya Nzaambi , ngo kidziingu kyahele manunu , mu Kiristo Yesu Mfumu yeetu .
Mukwongo , bampaangi , me kuri bari na nyaabulu ya mangisi nyiri mu kudzoonso . Buri beenu lwahele kuyaaba , ti mangisi mari na lutumu mu muutu , mu ntaangu yoyinso yikari mu bumwooyo ?
Mukasi wuri kunsa lutumu lwa mulumi , wu bari bakaangama mu mangisi , mu ntaangu yiri mulumi wakiri mwooyo , ngo mbuti mulumi fwiiri , lo nde kuulukiri mu mangisi ma mulumi .
Hango-nkuumbu , mbuti mulumi wakiri mwooyo , ngo mukasi pariri na bakala dikimi , lo baleeriri ti nde ngaa-kimpala ; ngo mbuti mulumi fwiiri , lo mukasi bakiri bunsaalisi ha busu bwa mangisi , kuri hayuku nde pariri na bakala dikimi , lo wahele kuba ngaa-kimpala .
Beenu se bunubwo , bampaangi baami , beenu lwayeki lwafwa mu mangisi mu nyutu ya Kiristo , mu kuba ba muutu mukimi , wunde wafulukusu mu bafwa , mpisi tubeeneenu na bimbutu mu ntoono Nzaambi .
Mukwongo , mu ntaangu yi twaba twakiri kwedyaatila mu kimuutu , mantiilu ma masumu mu nzila ya mangisi , maba kwesalaana mu binamu byeetu , mu kubuta bimbutu binata ku lufwa .
Ngo mu lumalu , twayeki twakuuluka mu mangisi , twafwa mu mi twaba twakaangama , kuri heki tuba bankutu mu kiteesu kyamono kya Mpeeve , kari mu kiteesu kya kikulu kya mukaanda ko .
Ngo nki tuleele ? Buri mangisi ngo masumu ? Ti bele na dyo pe ! Kasi mbuti ka nzila ya Mangisi ko , nkani me nyahele kuyaaba masumu . Mukwongo , mbuti ka mangisi maleele kuri ti : « Yaa sa nyiimunu ko » , nkani me nyaketi kuyaaba nyiimunu ko .
Mu nzila ya mangisi , masumu mabaka mpwaani , ya kubuta mu me , nyiimunu dza bitsuumbu-bitsuumbu . Bukuri , mangisi mbuti mo pe , lo masumu mafwa .
Mu ntaangu yayikulu , me nyanata kidziingu kwahele mangisi ; ngo mangisi bu mayisa , masumu mabweesiri kuba mamwooyo .
Ngo me nyafwa ; dyamonokono ti mangisi maketi kuha me bumwooyo , meki kunata ku lufwa .
Mukwongo , mu nzila ya mangisi , masumu mabaka mpwaani ya kuwuna me , na ya kudzusa me .
Mu didyo , mangisi matsyeemeke , na lutumu lwangisi , lwasuunguma na lwalubwete .
Buri haho , mamabwe , meki kuri me lufwa ? Ka butsiitsa kuba ko ! Kasi masumu mu kumonoko kuri me ti masumu , mo mabuta lufwa kuri meenu mu nzila ya mamabwete , mpisi ngaa-masumu kaba nkati na masumu mu nzila ya ntumunu .
Beetu tuyaari ti mangisi mari ma kimpeeve , ngo me nyiri na nyutu ya muswinyi , bayeki banyarika kuri masumu .
Mamo ma nyiri mu kuyirika , nyahele kubakula ; bukuri mari nyahele kutya kuyirika , mamo ngo ma nyiyirika , kasi mamo ma mberiri , mamo ngo ma nyiyirika .
Ngo mbuti , mamo mari ntii ko ngo ma nyiyirika , lo me ntaamburi ti mangisi mamabwete .
Ngo mu lumalu , kari me nyibweese kuyirika mamo ko , kasi masumu mari mu me .
Me nyaari ti mamabwe mahele mu me , bu ntiiri kuleele ti , mu muswinyi waami . Nzala kuyirika mamabwe yiri mu me , kasi nyahele kubangisina kumayirika .
Mukwongo , me nyahele kuyirika mamabwe ma ntiiri , kasi me kuyirika mamabi mari ntii ko .
Mbuti mamo mari ntii ko , ngo ma nyiyirika , lo kari me nyibweese kumayirika ko , kasi masumu mari mu me .
Me nyimono kiteesu kimaki : ha ntiiri kuyirika mamabwe , kumonokono mamabi .
Me nyimono kiminu mu mangisi ma Nzaambi , bunu buri muutu wa kunsa-kati .
Ngo me nyimono kiteesu kikimi mu binamu byaami , kiri mu kunwaanisa ngisi ya nyukulu yaami , na kukotoso me boroko dya ngisi ya masumu , yiri kunsa binamu bya me .
Kyaari kuri me ! Nani wukuula me mu nyutu yimayi ya lufwa ?
Matoondo kuri Nzaambi , mu Yesu Kiristo Mfumu yeetu ! Hango-nkuumbu , mu nyukulu ya me-meene me nyiri nkutu ya mangisi ma Nzaambi , ngo mu muswinyi , nyiri nkutu ya mangisi ma masumu .
Ngo mu lumalu , kwasaala mbwiilu mu mutsuundu ko , kuri babo bari mu Kiristo Yesu .
Bukuri , ngisi ya Mpeeve , ya bumwooyo mu Kiristo Yesu , yayeki yakuula me mu ngisi ya masumu na ya lufwa .
Mukwongo , mangisi maketi kubangisina mimyo ko , bukuri maba mahele na makwa mu ntoono muswinyi . Ngo Nzaambi bu kaheeke Mwaana waandi , mu kifwa-fwani kya muutu ngaa-masumu , mu ntoono masumu , wabwiisa masumu mu nyutu ya muswinyi ,
mpisi heki nsungumunu mu mangisi , yiba yakukusu mu beetu , turi mu kwedyaatila mu Mpeeve nkani ka mu muswinyi ko .
Mukwongo , babo bari mu muswinyi , bakwedyaatila bunu buri mi tiiri muswinyi ; ngo kasi , babo bari mu Mpeeve , bakwedyaatila bunu buri mi tiiri Mpeeve .
Ndyaatulu ya muswinyi yinataa ku lufwa , ngo kasi ndyaatulu ya Mpeeve yinataa ku bumwooyo na ku kiyeengi .
Hango-nkuumbu , ndyaatulu ya muswinyi yiri kitaatu na Nzaambi , yahele kutumuma mu mangisi ma Nzaambi , na ka yitsiitsa kubangisina ko .
Babo bari mu muswinyi ka batsiitsa kubweeye kuri Nzaambi ko .
Beenu lwahele kuba mu muswinyi , ngo luri mu Mpeeve , mbuti heki Mpeeve Nzaambi yadzakala mu beenu . Mbuti muutu wahele na Mpeeve ya Kiristo , lo nde kari wa Kiristo ko .
Mbuti Kiristo wuri mu beenu , lo nyutu yafwa mu ntoono masumu , ngo Mpeeve yiluha bumwooyo , mu ntoono nsungumunu .
Mbuti Mpeeve ya wunde wafulukisi Yesu mu bafwa , yadzakala mu beenu , lo wunde wafulukisi Kiristo mu bafwa , sa kaha bumwooyo kuri manyutu meenu ma mfwiilu , mu Mpeeve yaandi yadzakala mu beenu .
Mu didyo bampaangi , beetu turi na kibiimbu , ngo kari kuri muswinyi ko , mu kuri ti tuba bamwooyo mu muswinyi .
Mukwongo , mbuti luri bamwooyo mu muswinyi , lo sa lwafwa ; ngo kasi , mbuti mu Mpeeve , lo ludzusiri biyiriki bya kimuutu , na sa lwaba bamwooyo .
Mukwongo , bobanso batwaalusu mu Mpeeve Nzaambi , babo ngo baala ba Nzaambi .
Bukuri beenu lwahele kutaambula mpeeve ya bunkutu , mu kuri ti lubweese kuba na boomo : ngo kasi beenu lwataambula Mpeeve , yisa kuri ti luba baala ba Nzaambi , mu yo beetu tukoobikisaa ti : « Aba , Taata ! »
Mpeeve yo-meene , yita kimbaangi kuri kiluunsi kyeetu , ti beetu turi baala ba Nzaambi .
Mbuti turi baala , lo turi se bakondiri ba saala : bakondiri ba saala dya Nzaambi , bakondiri kintwaari na Kiristo , mbuti heki tubamaa na nde , mpisi heki tuba se bakeembese na nde .
Me nyitsima ti , mpasi dza lumalu dzahele kuyelemene , na nkeembu mbasi-tsuku wuba wayabakana kuri beetu .
Mukwongo , nsi yoyinso yiri mu kwekiingila mu kinsukulu-mutima , ntaangu mbasi-tsuku , yi yabakana baala ba Nzaambi .
Bukuri , nsi yoyinso yayeki kunsa lutumu lwa mimyo myahele mufunu , kari mu ntiilu ya yo-meene ko , ngo mu ntoono wunde wayituma , mu nsiitu
yiri ti , nsi yo-meene se , sa yaba yakuuluka mu bunkutu bwa mbiiyulu , mu kutaambula bunsaalisi bwa nkeembu ya baala ba Nzaambi .
Mukwongo , beetu tuyaari ti nsi yoyinso yiri mu kwekuuma , na kwenyonyomoko mu misoongo mya mbutulu , natee mu lumalu .
Kari yini nsi yo yikaka ko , ngo na beetu se tumwaabaka mintekesele mya Mpeeve ; beetu se mu beetu-meene , tukwekuuma mu kwekiingila ntaangu ya kuba baala ba Nzaambi , na ya nkuululu manyutu meetu .
Mukwongo , mu nsiitu beetu turi twabvuukusu ; ngo nsiitu dzibaanaa dzamonokono lo dzisiiri nsiitu ko ; mukwongo , na wuri lo siiri nsiitu mu bi kamono ?
Ngo mbuti beetu tusa nsiitu mu bibyo biri twahele kumono , lo tukwekiingila mu nkindusulu-mutima .
Bunubwo se , Mpeeve yikwiisaana mu kutubakisa mu bubolo bweetu , bukuri twahele kuyaaba kusaambila bunu buyelemini . Kasi Mpeeve nde-meene , wutunwanikinaa mu lusaambulu mu nkuumunu , yahele na bwa kubangukila .
Wunde wufyongokinaa mitima myeetu , yaari bunu buri bitsimi bya Mpeeve , bukuri wunwanikinaa bangisi mu lusaambulu , bunu bu tiiriri Nzaambi .
Beetu tuyaari kuri ti , byobinso bisalisinaana mu bubwe bwa batyaanaa Nzaambi , babo bakari kateele mbila bunu buri bitaasi byaandi .
Bukuri babo ba katekisiri kuyaaba , wabataasila mu kuba bafwanikina na mwaana waandi , mpisi nde kaba mwaana watete , ha kakati dya bampaangi balaka .
Babo ba kataasiri , babo se kari kateele mbila ; babo ba kari kateele mbila , babo se kari kalulukisa ; babo ba kari kalulukisa , babo se kari kakeembese .
Ngo nki tuleele mu mamo ? Mbuti Nzaambi wuri na beetu , lo na wubwiisa beetu ?
Nde wuri kasii wuungula Mwaana wa nde-meene ko , kasi wamuyekiri mu ntoono beetu-banso , lo dyaburi kahele kutuha byobinso kintwaari na nde ?
Na wutsiitsa kufuunda basoolu kuri Nzaambi ? Nzaambi ngo mululukisi !
Na wubakesele mukanu ? Kiristo Yesu wafwiiri , ha yulu haho se wafulukiri , wuri ha lubakala lwa Nzaambi , na wuri mu kutunwaanikinaa mu lusaambulu .
Na wutuhaambila na ntiilu ya Kiristo ? Buri manyoongi , kinkuukulu , nkwamusunu , nzala , mpene , nsisi , bunu pe mbeesi yayila ?
Bunu bu diri dyatinu : « Mu ntoono ye , beetu turi ha busu bwa lufwa mpisi kiluumbu . Beetu bayeki batuhololo bunu bimeeme , bi bari mu kunata ku nzo yi bapaakulaa bibulu . »
Kasi mu momanso mamo , beetu tubvuriri kuba baluuluka mu wunde watutya .
Mukwongo , me nyirikiri kuyaaba ti hayuku lufwa , bumwooyo , bambasi , bangaa-lutumu , misamu mya lolo di bunu mpe mya ntaangu yikwiisa , mpinu ,
kudzaangama , musundu , ti hayuku kiyiriki kikimi ka kitsiitsa kuhaambula beetu ko , na ntiilu ya Nzaambi , yiri mu Kiristo Yesu , Mfumu yeetu .
Me ngwanwa nyiri mu kudzoonso mu Kiristo , nyahele kufuta mpya , nsimunu yaami yinteelele kimbaangi , mu Mpeeve Yangisi ,
ti me nyiri na ngebe dzalaka , na nyiri mu kwebama kunsa mutima waami mpisi ntaangu .
Me nyitiisila mu me-meene , kuba kunsa mpopi , na kuba la na Kiristo , mu ntoono bampaangi baami , bampaangi baami ba mu kaanda dya muswinyi ,
bapalila mu Isaheli . Kuri bo , bari baha kiteesu kya kuba baala ba Nzaambi , nkeembu , ndelusunu , kikabu kya mangisi , kisalu kya lusaambulu , nsiilulu .
Bataayi bari , Kiristo wapalila mu bo mu muswinyi , nde wuri hayulu byobinso , Nzaambi wasakumunu mu bibvu . Amene .
Ka kuri ko ti maampu ma Nzaambi , mayeki mawa mufunu . Bukuri bobanso bapalila mu Isaheli , bari Isaheli ;
na babo bapalila mu Abalaami , bobanso ka bari baala ba nde ko , kasi : « Mu Isaki , ye wubaka babo babateele ti bapalila mu ye . »
Mbangukulu ti : kari baala ba muswinyi ko , bari baala ba Nzaambi , kasi baala bansiilulu bari mu lutaangu lwa bapalila mu nde .
Mukwongo , mu lusiilulu luri maampu mamama : « Mbasi-tsuku mu mantaangu maama , me sa nyiisa , na Sara sa kaba na mwaana wa mubakala . »
Kari manamo kitsu ko , ngo Lebeka se , wabakiri yimi mu wunu Isaki , taayi dyeetu .
Mukwongo , baala baba bakiri kubutuka pe , na baba bakiri bahele kuyirika mamabwe bunu pe mamabi , mpisi heki bitaasi bya Nzaambi binamitina kuba , bunu buri nsoolulu yaandi ya bunsaalisi .
Kari mu nzila ya biyiriki ko , ngo bunu bu tiiriri muteeri-mbila , Nzaambi waleele kuri Lebeka ti : « Mwaana wa mukuutu sa kaba mu bunkutu kuri mwaana-nguri . »
Bunu bu diri dyatinu : « Me nyatya Yakobe , ngo kasi nyabele Esawu . »
Ngo nki tuleele ? Buri bubwo buri bubayi Nzaambi kari na bwo ko ? Ti bele na dyo pe !
Bukuri nde waleele kuri Moose ti : « Me sa nyabakila ngebe kuri wunde wu ntiiri kubakila ngebe ; na me sa mba na kyaari mu wunde wu ntiiri kumwiinina kyaari . »
Hango-nkuumbu , mimyo myahele mu miswa mya wunde wutiiri , bunu pe mya wunde wuyirika , ngo mu miswa mya Nzaambi wubakila ngebe .
Mukwongo , Matinu maleele kuri Falaho : « Mu didyo me nyatelemisi ye , mpisi heki mu ye , me nsoongo mpinu dzaami , na mpisi heki badzoonsolo nkuumbu yaami mu nsi yansiina . »
Hango-nkuumbu , kuri wunde wu katiiri kubakila ngebe , lo wumubakiri ngebe ; kuri wunde wu katiiri kukubisa mutima , lo wumukubisiri .
Hango , ye lo leeriri me ti : « Heki mu nki ntoono Nzaambi kakoobweesa kuŋaŋinaa ? Na wuri lo tsiitsiri kutungukila kutya kwa nde ? »
Heki ye muutu na wuri mu kukaalisa mbeembu kuri Nzaambi ? Buri kisa lo kileeriri kuri mubuumbi ti : « Buri wuri wanyirikila bumabu ? »
Buri mubuumbi wahele na lutumu , mu kuyirika mu tubuumbu twotumosi , kisa kya lukiinsu , na kisa kyahele kuba kya lukiinsu ?
Ngo Nzaambi watiiri kusoongo nkesi dzaandi , na kuyaabisa mpinu dzaandi , wakiindisa mutima mu nkindusulu yayinene mu bisa bya nkesi , bi bari bayirika mu ntoono ya mfukusulu .
Nde watiiri se kuyaabisa busina bwa nkeembu yaandi , kuri bisa bikari kabakila ngebe , bi katekisiri kuyirika mu ntoono nkeembu yaandi .
Beetuneenu turi , babo ba kari kateele mbila , kari hani ha kakati dya Bayudayo kitsu ko , ngo se na ha kakati dya makaanda .
Bunu bu kari kaleele mu mukaanda Ose ti : « Me sa nteele , wunde wahele kuba kaanda dya me , ti kaanda dya me , na mukyeetu wahele kuba nduku ya mutima , ti nduku ya mutima ;
na ha kibeendu ki baba baleele kuri bo ti : " Beenu luri kaanda dya me ko " , haho sa babateele baala ba Nzaambi ya mwooyo . »
Esaya waleele mu ntoono Isaheli ti : « Ti hayuku lutaangu lwa baala ba Isaheli luri bunu munyeenge wa mubu , lo mwaa-ndaambu yisaala yiba yabvuukusu ;
bukuri Mfumu sa kakukisa maampu maandi momanso mu mawasu , ha butoto . »
Bunu bwaba tekesele kuleele Esaya ti : « Mbuti Mfumu ngaa-mikaangu kasii tusisikila mwaa-baatu bapalila mu beetu ko , nkani twaketi kuba bunu Sodoma , nkani twaketi kufwanikina na Ngomora . »
Hango nki tuleele ? Ti : makaanda mahele kwenama nsungumunu , babaka nsungumunu ; nsungumunu yifumunaa mu kanyi ,
ngo kasi , Isaheli wukwenama mangisi mu kubaka nsungumunu , wahele kubangisina mu mangisi .
Bukuri nki ? Bukuri nde wahele kusakila mu kanyi , ngo mu biyiriki . Bo babumuna kya mu « tari dya mbumukunu makya » ,
bunu bu diri dyatinu ti : « Mono , me nyisuusa mu Syoni , tari dya mbumukunu makya , lweende dya mbwiisulu makubu . Ngo wunde wusiila kanyi mu nde , kafwa nsoni ko . »
Bampaangi , ma nyitiisila me kunsa mutima waami , na mu lusaambulu lwaami kuri Nzaambi mu bo , kuri ti baba babvuukusu .
Mukwongo , me nyita kimbaangi mu bo ti bari na kuheme mu Nzaambi , ngo kasi bahele na nyaabulu .
Mukwongo , babaanaa bahele kuyaaba nsungumunu ya Nzaambi , na bakwesaka kusalila nsungumunu ya bo-meene , lo bahele kuba batumuma mu nsungumunu ya Nzaambi .
Bukuri Kiristo ngo nsukulu ya mangisi , mu ntoono nsungumunu , ya mpisi wunde wusa kanyi .
Mukwongo , Moose watina mu mitariri nsungumunu ya mangisi ti : « Muutu wumasalila , sa kaba wamwooyo mu mo . »
Ngo kasi , nsungumunu mu kanyi yiri mu kuleele bumabu : « Yaa leele mu mutima waaku ko ti : Na wunde wunwaata ku yulu ? » Mbangukulu lo ti : mu kusundula Kiristo .
Bunu pe ti : « Na wusunduka ku nsi ya bafwa ? » Mbangukulu lo ti : mu kutoombolo Kiristo mu bafwa .
Ngo nki diri mu kuleele ? « Maampu mari bebele na ye , mari munsa munwa waaku , na munsa mutima waaku . » Mamo ngo maampu ma kanyi ma turi mu kweyaabisa .
Mbuti ye leeriri mu munwa waaku ti Yesu ngo Mfumu , na siiriri kanyi mu mutima waaku , ti Nzaambi wamufulukisa mu bafwa , lo ye sa bvuuka .
Mukwongo , mu mutima bakoosiilaa kanyi mu kubaka nsungumunu , na mu munwa bakootambukilaa mu kubaka mvuukulu .
Mukwongo , Matinu maleele ti : « Mpisi wunde wusiila kanyi mu nde , lo kafwa nsoni ko . »
Mukwongo , kwahele nsobokoso ha kakati dya Muyudayo na Muhelene . Bukuri bobanso Mfumu mosi , wuri kisina kuri bobanso bakoomuteelaa mbila .
Mukwongo : « Mpisi wunde wuteele nkuumbu ya mfumu , lo sa kaba kabvuuka . »
Ngo dyaburi bateelele wunde wuri bahele kumusiila kanyi ? Dyaburi basiila kanyi mu wunde wuri bahele kuyuka badzoonsolo mu nde ? Dyaburi bayukila , mbuti kwahele wuyaabisa ?
Na buri bayabisila , mbuti bahele kubaheeke ? Bunu bu diri dyatinu ti : « Miri myamibwete , miilu mya babo bakweyaabisa misamu myamibwete ! »
Ngo kasi , bobanso bahele kutumuma mu Musamu Wamubwete . Mukwongo , bunu buleele Esaya ti : « Mfumu , na wasiiriri kanyi mu ma kayukiri kuri beetu ? »
Hango , kanyi difumunaa mu mi bayukaa , mi bayukaa mu maampu ma Kiristo .
Kasi me nyifuula ti : buri basii kuyuka ko ? Heehe bayukiri kwaandi ! « Mbeembu bo yayukukuna mu nsi yansiina ; na maampu ma bo matubuka natee mwasukuna butoto . »
Kasi me nyifuula ti : buri Isaheli wuri kasii bakula ko ? Moose ngo watete mu kuleele ti : « Me sa nyalusa bangaa-bukwa , mu babo bahele kuba kaanda ; me sa nyalubakisa nkesi , mu kaanda dyahele na nyukulu . »
Esaya se wutsiitsa kuleele ti : « Babo bari bahele kwesaka me , banzuukiri ; na me nyamonikini kuri babo bari bahele kwemfuula . »
Ngo kuri Isaheli nde wuleele ti : « Mpisi kiluumbu , me nyalaamburi myooko myaami , kuri baatu bari na nko , na bari na tungu . »
Hango me nyifuula ti : buri Nzaambi wayekele baatu baandi ? Ti bele na dyo pe ! Mukwongo , me Mu-isaheli , nyapalila mu Abalaami , mu mwooyo wa Benyamini .
Nzaambi wahele kuyekele baatu baandi ba katekisiri kuyaaba . Hoti beenu lwahele kuyaaba ma leele Matinu mu Eliya , ha kari mu kunyoongono Isaheli kuri Nzaambi ?
« Mfumu , badzusiri babikiri ba ye , batsyaamini madziku maaku na me me-kaka nyasiiri , na basaka kunzusa . »
Ngo kasi , nkya mvutu Nzaambi kari kamuha ? « Me nyasweeke mu ntoono ya me-meene , mafuunda nsaamu ma baatu , bari bahele kutsukumina Baali . »
Ngo bwobumosi se mu ntaangu yimayi , kuri ndaambu Baatu yasaala , bunu buri nsoolulu ya bweese .
Ngo mbuti mu bweese , lo kusii kuri ko ti mu biyiriki , bukuri bweese , lo busii bweese ko .
Hango buri ? Bikwesaka Isaheli , wahele kubibaka ; ngo kasi wunde wu bari basoolu wabibaka ; ngo bakaka babakubisa mutima ,
bunu bu diri dyatinu : « Nzaambi wabaha mpeeve ya mbwiilu tolo , miisu mu kuhele kumono , na makutu mu kuhele kuyuka , natee mu kiluumbu kya lu . »
Na Davidi wuleele ti : « Hemese ndiilu yaaku yiba kuri bo mweete na siinga , mpwaani ya kubwa mu masumu na ya kutaambila maseembu .
Hemese miisu mya bo miba mampimbisi , mpisi bahele kumono ; na sa kuri ti mambisa ma bo maba ma koromo mu mpisi ntaangu . »
Ngo me nyifuula ti : buri bo babumuna kya ngo bari babwa ? Ti bele na dyo pe ! Kasi mu lumvuki lwa bo , ngo makaanda mari mabaka mvuukulu , mpisi heki bo basa bukwa kuri makaanda .
Ngo mbuti heki lumvuki lwa bo ngo busina bwa nsi , na mbwiilu bo ngo busina bwa makaanda , lo dyaburi bahele kutaambula mibvuriri bubwete , mu ntaangu yiri bobanso bakukiri ?
Kuri beenu makaanda me nyeki dzoonso : Mu bukuri me nyiri ntumu kuri makaanda , nyikeembese kisalu kyaami ,
mbuti heki mu bubwo , lo me nsii kuri ti , baturi mu kaanda dya muswinyi basa bukwa , na me mvuukisa babamosi mu bo .
Mukwongo , mbuti kusuusa kwa bo ha luteke , ngo nyukusunu na nsi , lo buri bubeele mvutukulu bo , mbuti ka bumwooyo mu bafwa ko ?
Mbuti ndaambu mbanda yiri yangisi , lo mbanda yoyinso se yangisi ; na mbuti mwaansi wangisi , lo bimpaala se byangisi .
Ngo mbuti mu muti wu bakunini , bimpaala byabimosi byatabulu , na ye wuri muti wa ku musitu , bakukwiikiri mu muti wunde , mu kuba kintwaari na bimpaala byasaala , na kutaambula maampa mafumuna mu myaansi ,
lo yaa sa kimweese ko kuri bimpaala byatabulu . Mbuti ye wusa kimweese , lo yaaba kuri ti , kari myaansi myamene mu ye ko , ngo ye wamene mu myaansi .
Ye kampe sa leele ti : « Bimpaala bibyo babitabula , mpisi heki me mba nyakwiiku . »
Bwabubwete ; bimpaala bibyo babitaburi bukuri byahele na kanyi , ngo kasi ye wakangimina mu kanyi . Yaa ba na masiiku ko , ngo ba na boomo .
Bukuri , mbuti Nzaambi kasii wuungula bimpaala bya muti wamene mu nde-meene ko , lo ye se kakuwuungula ko .
Ngo moneeti buri mbweeyulu-mutima , na nkubulu mutima ya Nzaambi : nde wuri na nkubulu mutima kuri babo babwa , ngo wuri na mbweeyulu-mutima kuri ye , mbuti ye namitini kuba kunsa mbweeyulu mitima yiyo , mbuti ka bubwo ko , lo ye se sa bakuyusula .
Bo ngo bari , mbuti bahele kunamitina mu mpelulu kanyi , lo bo se sa baba bakwiiku ; bukuri Nzaambi wakuka mu kubweese kubakwiika .
Mukwongo , mbuti ye kimpaala kya muti wa musitu , bakutabula na bakukwiika mu muti wakunu , lo buri dihele kubvulila bubwete mu bo , mu kuba bakwiiku mu muti wa bo-meene .
Bampaangi , me ntii ko ti beenu luba kunsa lubu , mu mitariri mpaanu yimayi , mpisi luhele kumonoko bunu bangaa-madyeele mu beenu-meene , bukuri nkubulu mutima ya ndaambu kaanda dya Isaheli sa yaba , natee makaanda momanso makotiri .
Na mu bubwo , Isaheli dyodinso diba dyabvuukusu , bunu bu diri dyatinu : « Wunde wukuula baatu sa kafumuna ku Syoni , sa kayusula tungu mu Yakobe .
Bubwo buba lulelusunu lu nyisa na bo , mu ntaangu yi nyiyisila masumu ma bo . »
Mu mitariri Musamu Wamubwete , bo bataatu mu ntoono beenu ; ngo mu mitariri nsoolulu , bo banduku ba mutima mu ntoono bataayi ,
bukuri bikabu na mbila Nzaambi bayisila ko .
Mukwongo , mu ntaangu yayikulu , beenu lwasiiri nko kuri Nzaambi , ngo kasi mu lumalu , beenu balubakila ngebe , ha lumbisa lwa nko dza bo .
Bunubwo se , bo mu lumalu , basa nko ha lumbisa lwa ngebe dzi bari babakila beenu , mpisi heki bo se bababakila ngebe mu lumalu .
Mukwongo , Nzaambi wakaangisa bobanso kunsa nko , mpisi heki kabakila bobanso ngebe .
Busina , madyeele na nyaabulu ya Nzaambi biri na musundu ; nsundusulu dzaandi dziri na bwa kufyongokono ko , na manzila maandi mari na bwa kukotolo ko .
Mukwongo , « Na wayaaba kitsimi kya Mfumu ? Bunu pe na waba muhe-mandoongi kuri Mfumu ?
Bunu pe , na waha kuri nde , mpisi nde kamubvutukila ? »
Bukuri byobinso kuri nde , mu nde na bya nde . Kuri nde kuba nkeembu mu bibvu ! Amene .
Hango me nyisyaamisa beenu bampaangi , mu kyaari kya Nzaambi , mu kuyekele manyutu meenu bunu kikabu kyamwooyo , kyangisi na kyabweeye kuri Nzaambi . Yiyo ngo nsambukulu yangwanwa kuri beenu .
Yaa lunama bifu bya ntaangu yimayi ko , ngo kasi beenee bakituka mu nkitukulu ya kiluunsi , mpisi lufyongokono bunu buri kutya kwa Nzaambi , kwakubwete , kwatya na kuri na nyirimunu yakuka .
Mukwongo , me nyileele ti , mu bweese bu bari baha kuri me , kuri mpisi muutu mu beenu , mu kuhele kuba na ndyaatulu ya masiiku , yalutila kiteesu , ngo beenee na ndyaatulu ya madyeele , bunu buri kiteesu kya kanyi , dyaha Nzaambi kuri muutu-muutu .
Mukwongo , bunu bu turi na binamu byalaka mu nyutu mosi , ngo binamu byobinso byahele kuba na kisalu kimosi ,
bunubwo se , beetuneenu turi balaka , ngo turi nyutu mosi mu Kiristo , na mpisi muutu wuri kinamu mu nyutu mbaasi .
Turi na bikabu byasobokono , bunu buri bweese bu bari batuha . Mbuti mbikululu , lo yiba bunu bu yelemini mu kanyi ;
mbuti kisalu , lo mu kisalu ; mbuti muyikisi , lo mu nyikusulu ;
mbuti musyaamisi , lo mu nsyamusunu ; mukabiri , lo kaheele mu mutima-kikabu ; mutwaalisi , lo katwaalisila mu kuheme ; ngaa-ngebe , lo kasalila mu kiminu .
Ntiilu yiba yahele na bumpitu-bumpyoongo . Yitikee mamabi , kaangamee mu mamabwe .
Mu mitariri ntiilu ya kimpaangi , beenee na bundeembu beenu na beenu , silisineenu bukwa beenu na beenu kunsa lukiinsu .
Beenee na kuheme nkani ka bulyeebu ko , salilee Mfumu mu mpeeve ya bumfifu .
Beenee na kiminu mu nsiitu , beenee na nkindusulu-mutima mu mpasi , beenee basyaama mu lusaambulu .
Bakisee bangisi mu manzala maaku , namitinee mu ntambukulu banzeense .
Sakumunee babo bakwelukwaamisa , basakumunee yaa lubabulula mampopi ko .
Monee kiminu na babo bari mu kiminu , dilee na babo bari mu kudila .
Beenee na nyukusunu beenu na beenu , yaa luba na masiiku ko , ngo tambukilee ma kuluka . Yaa lumonoko ba bangaa-madyeele mu beenu-meene ko .
Yaa lwebvutula bubi mu bubi kuri muutu ko , sakee kuyirika mamabwe ha busu bwa baatu bobanso ;
mbuti bwadzuka , na diri mu miswa mya beenu , lo beenee na kiyeengi na baatu bobanso .
Banduku ba mutima , yaa lubvutula kitete ko , ngo hemesee nkesi dza Nzaambi dzisala , bukuri dyatinu ti : « Me nyibvutula kitete , me nyikabula museendu , » bu leele Mfumu .
Kasi mbuti mutaatu waaku wuri na nzala , lo muha byandya ; mbuti wuri na mpwiisu , lo wumuha maampa ma kunwa ; bukuri wubaanaa wuyirika ma bubwo , lo makeengele ma mbaawu , wuri mu kukutukisa ha yulu mutu waandi .
Yaa tala ko ti mamabi makubwiisa , ngo ye bwiisa mamabi mu mamabwe .
Mpisi muutu kaba watumuma kuri batumi ba kikuutu . Bukuri kwahele lutumu , mbuti kari lwafumuna kuri Nzaambi ko . Ntumu dzodzinso Nzaambi wadzisuusa .
Hango , wunde wutungukila lutumu , lo telemisi kitaatu kuri lutumu lwa Nzaambi ; na babo bangaa-tungu sa babwa mu mutsuundu bo-meene .
Mukwongo , batumi bari ba kumwiinina boomo ko , mbuti mu biyiriki byabibwe , ngo mu biyiriki byabibi . Buri ye tiiri kubata lutumu ko ? Yirika mamabwe , na ye sa wataambula masiiku kuri lutumu ;
bukuri lwo luri mu kisalu kya Nzaambi , mu ntoono bubwe bwa ye . Mbuti ye wuyirika mamabi , lo bata , bukuri kari kwa buunu ko , lutumu lukwenata mbeesi yayila . Mukwongo , lwo luri mu kisalu kya Nzaambi , lubvutulaa kitete mu nkesi kuri wunde wuyirika mamabi .
Hango-nkuumbu , diri mufunu mu kutumuma , kari munu mu kubata nkesi ko , ngo kasi mu dyaambu ditariri nsimunu .
Mu ntoono yiyo se , beenu lukoofutaa mpaku ; bukuri bo se bari mu kisalu kya Nzaambi , na bakaangama mu kisalu kikyo .
Bvutuleenu kuri bobanso bi bari na miswa : mpaku kuri wu luyelemini kufuta mpaku ; mukesu kuri wu luyelemini kufuta mukesu ; kibvumi kuri wu luyelemini kubvumina ; lukiinsu kuri wu luyelemini kukiinsa .
Yaa lweba na bibiimbu bya baatu ko , mbuti ka kya kutilisina beenu na beenu ko , bukuri wutyaanaa mbaasi , wukukisaa mangisi .
Mukwongo , mangisi mari ti : « Yaa ta kimpala ko , yaa dzusa ko , yaa yiba ko , yaa nyiima ko » , na makaka , mari makufuka mu maampu mamama : « Tya mbaasi yaaku , bunu ye-meene . »
Ntiilu yaa yirikaa mamabi kuri mbaasi ko ; ntiilu ngo nkukusulu mangisi .
Yabee kuri ti , ntaangu yimwaatubuka , kyeki kilookolo ki luyelemini kuba naana , bukuri mu lumalu , mvuukulu yeki yibvuriri bebele na beetuneenu , ti na mu ntaangu yi twasiiriri kanyi .
Butsuku bweki la , bwiisi bweki bebele mu kukya . Ngo tulooseenu biyiriki bya mampimbisi , na tulwaatee binwaanunu bya buungi .
Twedyaatileenu bunu buyelemini mu mwiini-ngeembe : kwahele ndiilu ya mawaamba , nkolulu malu , kimpala , buyala , mayumu na musoki ,
ngo kasi lwaateenu Mfumu Yesu Kiristo , na yaa lweyirika ma tiiri muswinyi ko , mu kuhele kuyukutisa nyiimunu .
Taambulee wunde wuri na bubolo mu kanyi , kwahele kusaana ma kakweleele .
Wamosi wutsima ti , lo diiri kwaandi byobinso ; wakaka bu kari na bubolo wukwedya binkoolo .
Wukoodyaa , yaa kanyaafuna wuri kakoodyaa ko . Wuri kakoodyaa ko , yaa katsuundisa wukoodyaa , bukuri Nzaambi wamutaambula .
Ye na wuri , mu kutsuundisa kisari kya ŋani ? Kaba wateleme bunu pe wabwa , lo mitariri mfumu yaandi . Ngo sa kaba wateleme , bukuri Mfumu wuri na lutumu mu kumutelemese .
Mukwongo , wamosi wusoolo kiluumbu ki kabvuriri kutya ti na kiluumbu kyakaka ; wakaka wusoolo kiluumbu ngo kiluumbu ; mpisi muutu wasingumina mu kitsimi kya nde-meene .
Wunde wukweswaasisa biluumbu , wubiswaasisa mu ntoono Mfumu ; wunde wukwedya , wudya mu ntoono Mfumu , bukuri wubvutulaa matoondo kuri Nzaambi ; wunde wahele kwedyaa , wahele kudya mu ntoono Mfumu , na nde se wubvutulaa matoondo kuri Nzaambi .
Mukwongo , kuri ti mosi ko mu beetu wuri bumwooyo mu nde-meene , na kuri se ti mosi ko wufwa mu nde-meene .
Bukuri , mbuti turi bamwooyo , lo turi bamwooyo mu ntoono Mfumu ; na mbuti tufwiiri , lo mu ntoono Mfumu tufwiila . Ngo ti hayuku turi bamwooyo , ti hayuku turi bafwa , lo turi baatu ba Mfumu .
Bukuri mu didyo , Kiristo kari kafwiila na kari wamwooyo , mpisi heki kaba na lutumu ha yulu bafwa na bamwooyo .
Ye buri wutsuundisa mpaangi yaaku ? Bunu pe , ye buri wunyaafuna mpaangi yaaku ? Mukwongo , beetu-banso sa twateleme ha busu bwa mutsuundu wa Nzaambi .
Bukuri diri dyatinu ti : « Me nyiri mwooyo , bu leele Mfumu : maboongo momanso sa matsukumina me , na ndima dzodzinso sa dzaha nkeembu kuri Nzaambi . »
Hango-nkuumbu , mpisi muutu mu beetu sa katambikisa mabuungu ma nde-meene [ kuri Nzaambi ] .
Ngo yaa twetsuundisinee beetu na beetu ko ; kasi tumonee dyo mufunu mu kuhele kusiila mbaasi nkakusulu , bunu pe mu kuhele kumubumisa makya .
Me nyaari , na nyiri na nsiitu mu Mfumu Yesu , ti kuri kyasumuka mu kyo-meene ko ; ngo mbuti muutu habaanaa wusa kitsimi ti kitotolo ki kyasumuka , lo mu nde kyeki kyasumuka .
Ngo mbuti mu ntoono byandya , mpaangi yaaku wuri na ngebe , lo ye wahele kudyaatila bunu buri ntiilu . Mu ntoono ya byandya , yaa suumbula wunde wuri Kiristo wamufwiila ko .
Kikyo kiri kyakibwe kuri beenu , yaa kiba kitoolo kya nsaanunu kuri bambaasi ko .
Mukwongo , Kimfumu kya Nzaambi kiri mu byandya na mu nwiinu ko , ngo nsungumunu , kiyeengi , na kiminu mu Mpeeve Yangisi .
Wunde wusalila Kiristo mu kiteesu kikyo , lo wabweeye kuri Nzaambi , na wataambulu kuri baatu .
Hango-nkuumbu , hemese tusakee mamo ma kiyeengi , na ma ntuungulu ya beetu na beetu .
Mu ntoono byandya , yaa dzusa kisalu kya Nzaambi ko . Mukwongo , byobinso byatsyeemeke , ngo kasi buri bwabubi kuri muutu mu kudya byandya , mbuti wubumisa mbaasi makya .
Buri bwabubwete mu kuhele kudya toongo , na kuhele kunwa malu , na kubisa byobinso biri lo bibwiisiri mpaangi yaaku mu masumu .
Kebe kanyi di wuri na dyo mu ye-meene , ha busu bwa Nzaambi . Kiminu kuri wunde wahele kubaka kibila mu ma katambukiri nde-meene .
Wunde wuri na maketi-keti mu bi kadya , lo wuri na kibila , bukuri ma kayirika mahele kufumuna mu kanyi . Mpisi mahele kufumuna mu kanyi , lo masumu mari .
Beetuneenu turi na makwa , tuyelemini kukuunda bubolo bwa babo bahele na makwa , na kuhele kweyirika mabweeye kuni kuri beetu-meene .
Mpisi muutu mu beetuneenu kayirika ma kiminu kuri mbaasi yaandi , mu ntoono mamabwe mu ntuungulu .
Mukwongo , Kiristo kasii saka ma kiminu mu nde-meene ko , ngo kasi bunu bu diri dyatinu : « Bitari bya babo batuka ye , byabwiilikila mu me . »
Mukwongo , momanso ma batekisiri kutina , bamatinini mu ntoono nyikusulu ya beetuneenu , mpisi heki , tubaka nsiitu mu kifiki na mu nsyamusunu ya Matinu .
Nzaambi ya kifiki na ya nsyamusunu , kasa kuri ti beenu luba na nyukusunu beenu na beenu , bunu buri kutya kwa Kiristo Yesu ,
mpisi heki , mu mutima mosi na mu munwa mosi , beenu lukeembese wuri Nzaambi na Taayi dya Mfumu yeetu Yesu Kiristo .
Hango-nkuumbu , yendee lwetaambula bambaasi beenu na beenu , bunu bwa lutaambula Kiristo se mu ntoono nkeembu Nzaambi .
Mukwongo , me nyileele ti , Kiristo wayisa kuba kisari kya bateende bubakala , mu ntoono ngwanwa ya Nzaambi , mu kukukisa nsiilulu dzi basiriri bataayi .
Makaanda ngo mari , makeembese Nzaambi mu ntoono mutima waandi wangebe , bunu bu diri dyatinu : « Hango-nkuumbu , me sa nyadumusa ye ha kakati dya makaanda , na me sa nyayimbila mu ntoono nkuumbu yaaku . »
Matinu mabweese kuleele ti : « Makaanda , monee kiminu , kintwaari na baatu baandi ! »
Na ti : « Makaanda momanso , siikeenu Mfumu , na baatu bobanso bamudumusa . »
Esaya wubweese kuleele ti : « Sa kwapala mutwiikila mu Yesayi , wuteleme mu kutuma makaanda , na makaanda sa masa nsiitu mu nde . »
Hemese Nzaambi ya nsiitu kaluulusa mu kiminu kyokinso , na kiyeengi mu kanyi , mpisi luba lwabuukula mu nsiitu , mu mpinu dza Mpeeve Yangisi !
Mu mitariri beenu , bampaangi baami , me nyirikiri kuyaaba ti , beenu se lwaluula mu mutima-bubwe , lwaluulusu mu nyaabulu yoyinso , na lwakuka mu kwelubusina beenu na beenu .
Me nyalutinini mu kibakala mwamumosi , mu nzala kulubaambula mwooyo , mu ntoono bweese bwa mpa Nzaambi ,
mu kuba mu kisalu kya Kiristo Yesu , mu ntoono makaanda , bu nyayekele nyutu mu ntoono Musamu Wamubwete wa Nzaambi , mpisi makaanda maba kikabu kyataambulu , kyasakumunu kuri Mpeeve Yangisi .
Hango , me nyiri na kimweese mu Kiristo Yesu , mu mya Nzaambi .
Mukwongo , mbuti me nyitsiitsa kudzoonso , lo mu mya yirikiri Kiristo mu me , mu kuri ti makaanda matumuma , mu maampu na mu biyiriki ,
mu mpinu dza bidiimbu na dza bimaangu , mu mpinu dza Mpeeve ya Nzaambi . Mu didyo , me kuholosono ku Yerusalemi na ku lumperi natee ku nkoonsi ya Iluriko , nyakukisila kuyaabisa Musamu Wamubwete wa Kiristo .
Mu didyo , me nyaba na musoongo mu kweyaabisa Musamu Wamubwete , mumwo muri bakiri bahele kutaanguna Kiristo , mpisi heki me mpele kutuunga ha yulu lufulu lwa ŋani .
Ngo kasi , bunu bu diri dyatinu : « Babo bari basii kubayaabisa nde ko , sa bamumono , na babo bari basii kuyuka badzoonsolo mu nde ko sa babakula . »
Mu didyo , me bankakisila mbala dzalaka mu kwiisa kuri beenu .
Ngo kasi mu lumalu , bukuri nsiiri na kibeendu kya kusalila mu mankoonsi mamo ko , nyiri na musoongo walaka mu kwiisa kuri beenu , kuholosono mibvu myalaka .
Mu ntaangu yi nyikweende me ku Espanya , mukwongo , nyitsima ti sa nyalumono ha nyiluta , na bumeeni kumono kiminu mu kuba na beenu mwaa-ntaangu , tumi lumpa biri mufunu mu budyeengi bwaami kukwo .
Mu lumalu , me nyeensi ku Yerusalemi , mu kweesalila bangisi .
Mukwongo , bari Makedonya na bari Akaya , bamwiini ti buri bwabubwete , mu kusoongo kintwaari mu ntoono bawelu bangisi ba ku Yerusalemi .
Bo bamwiini ti buri bwabubwete , na babee na kibiimbu kuri bo ; bukuri mbuti makaanda mataamburi mamabwe ma kimpeeve kuri bo , lo mo se mayelemini kubasalila , mu bya mbakulu ya muswinyi .
Me manaa kuyirika mamo , na manaa kubaha lubakusu lulwo , me sa ndutula kuri beenu ha nyikweende ku Espanya .
Me nyaari ti , ha nyikwiisa kuri beenu , me sa nyiisa kuri nyaluula mu lusakumunu lwa Kiristo .
Bampaangi , me nyilusyaamisa , mu Mfumu yeetu Yesu Kiristo , na mu ntiilu ya Mpeeve , mu kunwaana kintwaari na me , mu nsaambulu kuri Nzaambi , mu ntoono me .
Mpisi heki me mvuuka mu myooko mya bangooyi bari ku Yudaya , na lubakusu lu nyinata me ku Yerusalemi , luba lwataambulu kuri bangisi .
Mpisi heki me nyiisa mu kiminu kuri beenu , na mu kutya kwa Nzaambi , me mpuuma na beenu .
Hemese Nzaambi ya kiyeengi kaba na beenu-banso ! Amene .
Me nyiluheeri ntumunu mu ntoono Foyibe , kibusi kyeetu , nde se kisari kari mu dibuundu dya Kengereya ,
mpisi heki lumutaambula mu Mfumu , mu kiteesu kyayelemene kya bangisi , na lumubakisa mu musamu ngo musamu , wu kaba na nzala beenu ; bukuri nde wabeeri mubakisi wa baatu balaka , na wa me-meene .
Heenee mboto kuri Piriska na kuri Akila , bambaasi baami ba kisalu mu Kiristo Yesu ,
bari mu ntoono kidziingu kya me , baketi kuhoomboso kidziingu kya bo-meene ; kari wunu me nyibvutula matoondo kuri bo ko , ngo se na mabuundu momanso ma makaanda .
Heenee se mboto kuri dibuundu dikookutukinaa mu nzo bo . Heenee mboto kuri Epayineto , nduku yaami ya mutima , nde wuri watete mu Asya , mu kusiila kanyi mu Kiristo .
Heenee mboto kuri Mariya , nde wasala kwalaka mu ntoono beenu .
Heenee mboto kuri Anderoniko bo na Yunya , bo bari kaanda dyaami , na bambaasi baami ba mu boroko , baatu ba mvuumfu ha kakati dya bantumu , bo batekisiri kuba mu Kiristo ti na me .
Heenee mboto kuri Ampilyato , nduku yaami ya mutima mu Mfumu .
Heenee mboto kuri Urbano , mbaasi yeetu ya kisalu mu Kiristo , na kuri Estaki , nduku yaami ya mutima .
Heenee mboto kuri Apele , nde wasoongiri bimbaangi byaandi mu Kiristo . Heenee mboto kuri babo bari mu nzo Aristobulo .
Heenee mboto kuri Erodyono , kaanda dyaami . Heenee mboto kuri baatu ba Narkiso bari mu Mfumu .
Heenee mboto kuri Tirifayina na Tirifosa , bo basala kwalaka mu Mfumu . Heenee mboto kuri Peresi , nduku ya mutima , nde wasala kwalaka mu Mfumu .
Heenee mboto kuri Lufo , wasoolu mu Mfumu , na kuri nguri yaandi yiri se nguri me .
Heenee mboto kuri Asinkirito , kuri Felengo , kuri Ereme , kuri Patoroba , kuri Erema , na kuri bampaangi bari kintwaari na bo .
Heenee mboto kuri Filolongo na kuri Yulya , kuri Nere bo na kibusi kyaandi , kuri Olimpa , na kuri bangisi bari kintwaari na bo .
Heelesenee mboto beenu na beenu , kuri mu nyumutunu yangisi . Mabuundu momanso ma Kiristo maluheeri mboto .
Bampaangi , me nyilusyaamisa mu kusa madyeele , mu baatu bakwesa nkabunu na bakwelubumusa makya , mu nyikusulu dzi luri lwataambula ; batekelee mbisa ;
bukuri baatu ba bubwo bahele kusalila Mfumu yeetu Kiristo , ngo kasi myooyo mya bo-meene , na mu maampu mamabwe na mu nzoonsulu dzalupyelu , bo bakwewuna baatu bahele kulubuka .
Mukwongo , bintambukulu byeenu byayabakana kuri bobanso . Ngo me nyimono kiminu mu ntoono beenu , me ntiiri ti beenu luba na madyeele mu mamabwete , na luba kutsyeemeke kwahele mamabi .
Mwaa kidzika kyantele , Nzaambi ya kiyeengi sa kakosono Saatana kunsa bitaambi byeenu . Bweese bwa Mfumu yeenu Yesu buba na beenu !
Timoteho , mbaasi yaami ya kisalu , wuluheekiri mboto ; Lukyo , Yasoni na Sosipatoro bari kaanda dyaami se , baluheekiri mboto .
Me se Teretyo , mutini mukaanda wumawu , nyiluheekiri mboto mu Mfumu .
Ngayo , wataambula me na wutaambula dibuundu dyodinso wuluheekiri mboto . Erasto , musweeki mboongo dza bvula , wuluheekiri mboto , Kwarato , mpaangi yeetu se wuluheekiri mboto . [
Kuri wunde wakuka mu kulukumisa , bunu buri Musamu waami Wamubwete , wu nyikwenata mu nyaabusulu Yesu Kiristo , bunu buri nyabusulu mpaanu dzasweeku , kuholosono mu mantaangu mahele mbandukulu na manunu .
Mpaanu dzidzo dzamonokono mu lumalu , mu matinu ma babikiri , mu lutumu lwa Nzaambi yahele mbandukulu na manunu , mu kuri ti makaanda momanso mabaka nyaabulu na matumuma mu kanyi .
Kuri Nzaambi , ndemosi ngaa-madyeele , mu Yesu Kiristo , kuri nde kuba nkeembu mu mantaangu momanso ! Amene .
Me , Pawulo , nyataambula mbila bunu buri kutya kwa Nzaambi , mu kuba ntumu Kiristo Yesu , beetu na mpaangi Sosetene ,
tutina kuri dibuundu dya Nzaambi diri ku Korinto , kuri ba bari basakumuna mu Yesu Kiristo , bataambula mbila mu kuba bangisi , kintwaari na bobanso bateelaa nkuumbu ya Mfumu yeetu Yesu Kiristo , mu mpisi kibeendu , Mfumu bo , yiri ya beetu se .
Bweese na kiyeengi bifumunaa kuri Nzaambi taayi dyeetu , na kuri Mfumu Yesu Kiristo biba na beenu .
Me nyibvutulaana matoondo mantaangu momanso , kuri Nzaambi yaami mu beenu , mu ntoono bweese bwa luha Nzaambi mu Kiristo Yesu ,
bukuri mu nde , beenu lwayeki bisina mu momanso , mu maampu momanso na mu nyaabulu yoyinso .
Mu didyo beenu luri lwasa kanyi dya makwa , mu kimbaangi ki bari bata mu Kiristo ha kakati dya beenu ,
kuri lo beenu luri ti na kikabu kimosi ki luri kyo pe ko , buluri mu kwekiingila monokunu ya Mfumu yeetu Yesu Kiristo .
Nde ngo wulukumisa natee kunu manunu , mpisi heki luba bahele maseembu mu kiluumbu kya Mfumu yeetu Yesu Kiristo .
Nzaambi wakwiikama , nde waluteele mbila mu kuba kintwaari na mwaana waandi Yesu Kiristo , Mfumu yeetu .
Bampaangi , me nyiluyingukila mu nkuumbu ya Mfumu yeetu Yesu Kiristo , yukusuneenu beenu na beenu , na yaa kuba nkabunu ha kakati dya beenu ko ; beenee kintwaari mu mpeeve mosi na mu kitsimi kimosi .
Mukwongo , bampaangi , me nyayukiri kuri baatu ba mu kaanda dya Kolowe ti , kuri nkalikisi ha kakati dya beenu .
Bu ntiiri kuleele ti : ha kakati dya beenu , wamosi wuleele ti : « me nyiri kwaami wa Pawulo » ; wakaka ti : « me wa Apolo » ; wakimi ti : « me wa Kefa » ; wuni ti : « me wa Kiristo » .
Buri Kiristo wakabulu ? Buri Pawulo bakomini ha yulu kuruwa mu beenu ? Hoti mu nkuumbu ya Pawulo beenu bari balubotoko ?
Me nyitoondo kuri Nzaambi , bukuri nyahele kubotoko ti mosi mu beenu , mbuti ka wunu Kirispo na Ngayo ko ;
Mu didyo , kuri wutsiitsa kuleele ko ti , mu nkuumbu me beenu luri lwataambula mbotokulu .
Kindeele , me nyabotikiri se kaanda dya Estefana . Ha mambisa haho , nsimini ti kuri muutu mukimi wu nyiri nyabotoko me ko .
Mukwongo , Kiristo wahele kuheeke me mu kubotoko , kasi mu kuyaabisa Musamu Wamubwete , ngo kwahele kusalila madyeele ma nzoonsulu , mpisi heki kuruwa dya Kiristo di hele kuba dyabuunu .
Mukwongo , maampu ma kuruwa bubwo bulawuku , kuri baatu bari mu kudziimbila ; kasi mu beetu turi babvuukusu lo dzidzo mpinu dza Nzaambi .
Bukuri diri dyatinu ti : « Me sa nsyaamuna nyaabulu ya bangaa-nyaabulu , me sa ndooso madyeele ma bangaa-madyeele . »
Ngaa-nyaabulu wuri kuri ? Mutini-mangisi wuri kuri ? Ngaa-bunzoonsi mu ntaangu yi wuri kuri ? Buri Nzaambi wahele kukitula nyaabulu ya nsi yimayi kuri yeki bulawuku ?
Mukwongo , bukuri nsi mu nyaabulu ya nde-meene wahele kuyaaba Nzaambi , kunsa nyaabulu ya Nzaambi . Nzaambi wamono dyo dyadibwete mu kubvuukisa , mu bulawuku bwa nyikusulu , baatu basiila kanyi .
Bayudayo baloombo bidiimbu , na Bahelene basaka nyaabulu .
Ngo kasi beetu , turi mu kweyaabisa Kiristo wakomono ha yulu kuruwa , Bayudayo babumina makya mu musamu wunde , na bangooyi bamono ti bulawuku ,
kasi kuri bataambula mbila , Bayudayo na Bahelene , Kiristo ngo mpinu na nyaabulu ya Nzaambi .
Bukuri bulawuku bwa Nzaambi bubvuriri madyeele ti na baatu , na buyonsi bwa Nzaambi bubvuriri makwa ti na baatu .
Bampaangi , monee mbeti mbila beenu : ha kakati dyabeenu kwahele bangaa-madyeele balaka mu muswinyi , kwahele bangaa-mpinu balaka , kwahele balaka bari mu lwambwe .
Kasi , Nzaambi wasoolo bitotolo bya bulawuku ha nsi , mu kudzusa bangaa-madyeele nsoni ; Nzaambi wasoolo bya buyonsi ha nsi , mu kudzusa bangaa-makwa nsoni ;
Bitotolo bya hele mufunu na bya nyaafunu ha nsi , bya hele kuyirima , Nzaambi wabisoolo mu kuri ti katsyaamuna bibyo byayirima ,
mpisi heki muutu ka hele kusa masiiku ha busu bwa Nzaambi .
Nde wasa kuri ti beenu luba mu Kiristo Yesu , wuri wayeki nyaabulu yeetu yifumuna kuri Nzaambi , nsungumunu , bungisi na nkuululu ,
mpisi heki diba bunu bwatinu ti : « mpisi wusa kimweese , lo kasiila kyo mu Mfumu . »
Bampaangi , ha nyayisiri me kuri beenu , nyasii kwiisa mu kuluyaabisa mpaanu dza Nzaambi , mu lunaaku lwa nzoonsulu bunu pe lwa madyeele ko .
Bukuri me nyasii tsima kuyaaba kitotolo ti kimosi ha kakati dya beenu ko , mbuti ka Yesu Kiristo , wu bakomini ha yulu kuruwa .
Na ha busu bwa beenu , me nyaba na buyonsi , na boomo , na mantekete .
Mu maampu na mu nyaabusulu dzaami , mwaba mwahele nzoonsulu dza madyeele dziri lo baatu bataambula , ngo kasi nsoongulu ya mpinu dza Mpeeve ,
mpisi heki kanyi dya beenu di hele kuba kunsa madyeele ma baatu , ngo diba kunsa mpinu dza Nzaambi .
Madyeele ma turi mu kweyikisa beetu ha kakati dya baatu babuuka , mari madyeele ma ntaangu yimayi ko , mari se ma bamfumu ba ntaangu yimayi , bari mu kweende kumfukusulu ko ;
ngo kasi , beetu turi mu kweyikisa madyeele ma Nzaambi masweeku kunsa mpaanu , mari Nzaambi watekisiri kutaasila mo mu nkeembu yeetu tekesele mu bibvu .
Kuri ti mosi mu bamfumu ba ntaangu yimayi wayaaba mo ko ; bukuri , mbuti baba bayaaba , nkani basii komono Mfumu ya nkeembu ha yulu kuruwa ko .
Kasi , bunu bu diri dyatinu ti : « Mimyo miri miisu mya hele kumono , makutu ma hele kuyuka na miri muutu wahele kutsima mu mutima , Nzaambi wayirikisa myo mu ntoono babo bamutiiri . »
Ngo kuri beetu , Nzaambi kari kayaabisa myo mu Mpeeve ; bukuri Mpeeve wufyongokinaa myominso , ti hayuku myamusundu mya Nzaambi .
Mukwongo , nani mu baatu yaari mya muutu , mbuti ka mpeeve ya muutu yiri mu nde-meene ko ? Bunubwo se , mya Nzaambi kuri muutu wu mi yaari ko , mbuti ka Mpeeve ya Nzaambi ko .
Ngo beetu twahele kutaambula mpeeve ya nsi ; kasi Mpeeve yafumuna kuri Nzaambi , mpisi heki tuyaaba bikabu bya bweese bwa Nzaambi .
Ngo mamo ma turi mu kweleele beetu , kari mu bitoolo biyikisa madyeele ma kimuutu ko , ngo mu bitoolo biyikisa Mpeeve . Beetu tukwebaangula mya Mpeeve mu kimpeeve .
Muutu wuri na bitsimi bya kimuutu , lo kataambula mya Mpeeve ya Nzaambi ko ; bukuri kuri nde bubwo bulawuku , nde lo katsiitsa kuyaaba ko , bukuri mimyo mu kimpeeve bayelemini kumifyongokono .
Muutu wa kimpeeve wutsuundisa myominso , ngo nde-meene kuri muutu wumutsuundisa ko .
Mukwongo , « na wayaaba kitsimi kya Mfumu ? Na wutsiitsa kumuyikisa ? » Beetu ngo bari , turi na kitsimi kya Kiristo .
Me ngo wuri , bampaangi , me nyasii bangusina kuludzoonsolo bunu ti kuri baatu bakimpeeve ko , ngo bunu ti kuri baatu ba muswinyi , bunu ti kuri mwaa-baala bansoombo mu Kiristo .
Me nyalunwiisiri beene , nkani ka byandya bya kuba me nyaluheeri ko , bukuri beenu lwaketi kubibangusina ko . Ti mu lumalu beenu lo lwahele kubibangusina ,
bukuri beenu lwakiri baatu ba muswinyi . Mukwongo , habaanaa kuri bukwa , na mayumu ha kakati dya beenu , buri lo kari baatu ba muswinyi luri ko ? Na kari mu kimuutu luri mu kwedyaatila ko ?
Mukwongo , muutu habaana wuleele ti : « Me nyiri wa Pawulo » na wakaka ti : « Me nyiri wa Apolo » , buri beenu kari kimuutu luri na kyo ko ?
Heki Apolo nki ? Pawulo nki ? Bisari biri beenu mu byo luri lwataambula kanyi , bunu bwaheeriri Mfumu kuri muutu-muutu .
Me nyakunini , Apolo wanyaka maampa , ngo Nzaambi wabuukisa .
Mu didyo , mukuni kari kitotolo ko , na munyaki-maampa se kari kitotolo ko , ngo wuri mufunu Nzaambi wukoobuukisaa .
Mukuni na munyaki-maampa boboolo muutu mosi , mpisi muutu sa kataambula mufutu waandi , bunu buri kisalu kyaandi .
Bukuri beetu turi bakwesala kintwaari na Nzaambi . Beenu luri nseke Nzaambi , na luri nzo ya Nzaambi .
Bunu buri bweese bwa Nzaambi bu kari kampa , me nyatuunga lufulu bunu mutuungi-manzo wamadyeele , ngo muutu mukimi wuri mu kutuunga ha yulu . Ngo mpisi muutu kasa madyeele , mu ntuungulu yi kari mu kutuungula ha yulu .
Mukwongo , kuri muutu wutsiitsa kutunga lufulu lukimi ko , ha teke lufulu lweki haho , ngo Yesu Kiristo .
Ngo mbuti muutu wutuunga ha yulu lufulu lulwo , mu woolo , mu palata , mu matari ma ntalu , mu miti , mu nsyeri ,
lo kisalu kya mpisi muutu sa kyaba kyamonokono . Mukwongo , kiluumbu sa kyasoongo , bukuri kisalu sa kyayabakana mu mbaawu , mbaawu sa yatsiitsa kumono bunu buri kisalu kya mpisi muutu .
Mbuti kisalu kyatuunga muutu ha yulu lufulu , kiri bunu bu kiri , lo nde sa kataambula mufutu .
Mbuti kisalu kya muutu kinyeengini , lo nde sa kabwilikila yitila , nde-meene ngo wuri sa kabvuuka kuri bunu nde pariri kunsa mbaawu .
Buri beenu lwahele kuyaaba ti beenu luri nzo-Nzaambi , na ti Mpeeve Nzaambi yadzakala mu beenu ?
Mbuti muutu tsyaamini nzo-Nzaambi , lo Nzaambi se sa kamutsyaamuna ; bukuri Nzo-Nzaambi yiri yangisi , na beenu yo luri .
Muutu yaa kawunukina nde-meene ko : mbuti ha kakati dya beenu , muutu wutsima ti nde ngaa-madyeele mu ntaangu yimayi , lo kaba kilawuku mpisi heki kaba ngaa-madyeele .
Mukwongo , madyeele ma nsi yimayi ngo bulawuku ha busu bwa Nzaambi . Bukuri diri dyatinu ti : « Nzaambi wubakaa bangaa-madyeele mu mweete wabo-meene . »
Dya bweese kutina ti : « Mfumu yaari bitsimi bya bangaa-madyeele , nde yaari ti byabuunu . »
Hango , yaa kuba muutu wusiila kimweese mu baatu ko , bukuri byobinso bya beenu :
Kaba Pawulo , Apolo , Kefa , nsi , bumwooyo , lufwa , bitotolo bya ntaangu yimayi , bunu pe bya ku mankula , byobinso bya beenu ;
beenu luri baatu ba Kiristo , na Kiristo wa Nzaambi .
Mu didyo , baatu bayelemini kutuhololo bunu bisari bya Kiristo , na bakebi ba mpaanu dza Nzaambi .
Hango , misiiri mi bari mu kuloombo kuri bakebi , miri ti baba bakwiikama .
Me ngo wuri , kuri mufunu walaka ko mu kuri ti me mba watsuundusu kuri beenu , bunu pe mu nsundusulu ya baatu . Me nyahele kutsuundisa nyutu me-meene .
Mukwongo , me ngo wuri nyahele kuyaaba ntoono , ngo kasi kari mu bubwo me nyiri nyalulukusu ko ; wutsuundisa me ngo wuri Mfumu .
Hango , yaa lutsuundisa muutu ko , tekesele ntaangu yitubuka , natee Mfumu wiisiri . Nde mbasi-tsuku wuyaabisa mansweeki mari ku mampimbisi , na kusoongo bitsimi bya mitima . Haho , mpisi muutu kataambula masiiku kuri Nzaambi .
Bampaangi , mu ntoono beenu me mporiri kifwaani mu Apolo na mu me-meene , mpisi heki mu beetu , beenu luyika ntoono yiri ti : « Kupala pe ku mbasi mamo matinu » , mpisi heki luhele kusa masiiku mu mosi kuri wakaka .
Mukwongo , na wumono kuri ti ye bvuriri ? Nki ye wuri na byo , biri kari kutaambula wuri wataambula ko ? Na mbuti kutaambula wuri wabitaambula , buri wuri mu kusa kimweese bunu ti wahele kutaambula ?
Beenu lweki lwayukuta , beenu lweki bisina , beenu luri mu kubyaala kwahele beetu , ngo mbuti heki ti luri mu kubyaala , lo mu kuri ti beetu se tubyaala kintwaari na beenu .
Mukwongo , me bu nyimono , lo bunu ti Nzaambi wamonokoso beetuneenu bantumu bunu ti baatu bampotulu , bunu babari bakesele mukanu wa lufwa , bukuri twayeki bunu baatu babari mu kuseyesele ha busu bwa nsi , ha busu bwa bambasi , na ha busu bwa baatu .
Beetu turi bilawuku mu ntoono Kiristo , kasi beenu luri bangaa-madyeele mu Kiristo ; beetu turi na buyonsi , kasi beenu luri na makwa ; beenu luri bakeembusu kasi beetu turi banyaafunu .
Natee mu kilookolo kimaki , beetu tukwefwa nzala na mpwiisu , turi mpene , bakwetulata , tukweyiima ,
na turi mu kwemono mpasi mu kwesala mu myooko mya beetu-meene . Bakwetutuka , ngo beetu tukwesakumuna ; turi bakwaamusu , ngo beetu tukwekuunda ;
bakwetufutukila , ngo beetu tukwesyaamisa . Beetu twayeki mutsyeeku nsi , bitiiti biri baatu bobanso babilooso , natee mu lumalu .
Me nyiri mu kulutinina misamu mimami , kari mu kuludzusa nsoni ko , kasi mu kululubula bunu baala baami ba mutima .
Mukwongo , lu ti hayuku lwiisiri kubaka mafuunda ma bayikisi mu Kiristo , lo luri na bataayi balaka ko , bukuri mu Kiristo Yesu , me nyalubutiri mu nyabusulu Musamu Wamubwete .
Ngo me nyilusyaamisa mu kuba basoombisiri ba me .
Hango-nkuumbu , me nyaluheekiri Timoteho , mwaana waami wa mutima na wakwiikama mu Mfumu . Nde sa kalubaambula mwooyo mu manzila maami mu Kiristo [ Yesu ] , bunu bu nkooyikisilaa me kwokunso , mu mpisi dibuundu .
Babamosi basii masiiku , kutsima ti kampe me nyikwiisa kuri beenu ko .
Ngo mbuti Mfumu tiiri , me sa mwasila na kwiisa kuri beenu , na sa nyaaba nki bangaa-masiiku babo bari bakuka mu kuyirika , nkani ka mi bakwedzoonso bo mimyo ko .
Bukuri Kimfumu kya Nzaambi kiri mu mya kudzoonso ko , ngo mu mya kuyirika .
Ngo beenu nki lutiiri ? Kuri ti me nyiisa kuri beenu na lukwaasulu , hoti na ntiilu , na mpeeve ya bumpoombo .
Bari mu kweleele ti , ha kakati dya beenu kuri buyala ; buyala buri , ti ha kakati dya bangooyi kwahele mya bubwo ; kuri lo muutu wakitula mukasi taayi weki mukasi nde .
Ngo beenu , ha kibeendu kya kuba mu ngebe mpisi heki , wukweyirika ma bubwo , kaba wayisulu ha kakati dya beenu , beenu kusa masiiku ?
Me ngo wuri , mu muswinyi nyahele na beenu , kasi mu kimpeeve nyiri na beenu ; me mwaatsuundisa wukweyirika mya bubwo , bunu ti me nyiri ha kakati dya beenu .
Mu nkuumbu ya Mfumu yeetu Yesu , bu luri lwakutukuna na kiluunsi kya me , mu mpinu dza mfumu yeetu Yesu ,
yekeleenu muutu wa bubwo kuri Satana , mpisi muswinyi kaba wafuukusu , na kiluunsi kiba kyabvuukusu mu kiluumbu kya Mfumu .
Kimweese kya beenu kiri kyakibwe ko . Buri beenu lwahele kuyaaba , ti mwaa-ndaambu lufunusu yikootoombolaa mbanda yoyinso ?
Ngo yisileenu lufunusu lwalukulu , mpisi beenu luba mbanda yamoono , bukuri mu beenu lufunusu lwo pe . Mukwongo , Kiristo Paaka dyeetu , wayeki wadzusu mu kumuha bunu kikabu .
Mu didyo , tuseeneenu munkeembu kwahele kuba na lufunusu lwalukulu , bunu pe lwa mamabi na lwa mutima-bubi , ngo kasi kuri turi na mampa mahele lufunusu , ma nsyemukunu na ma ngwanwa .
Me nyalutinini dyo mu mukaanda ti , yaa lwebvuutuna na biyala ko .
Me nyahele kudzoonsolo nkati mu biyala bya nsi yimayi , bunu pe bangaa-nsoki-mboongo , bakwedzika bya baatu , bunu pe mu minsaambiri mya biteki , haho ngo hari lo luyelemini kupala mu nsi .
Ngo mi nyiri nyalutinini me miri ti , yaa lwebvuutuna na muutu wuleele kuri ti nde mpaangi , kasi kiyala kari , bunu pe ngaa-nsoki-mboongo , bunu pe munsaambiri-biteki , bunu pe ngaa-bitari , bunu pe mukori-malu , bunu pe wukwedzika bya baatu , muutu wa bubwo , lo beenu ti kudya pe kintwaari na nde .
Mukwongo , buri mitariri me , mu kutsuundisa bari ku mbasi ? Buri kari bari kunsa-kati beenu luyelemini kutsuundisa ko ?
Bari ku mbasi ngo bari , Nzaambi sa kabatsuundisa . Bingeenu muutu wamubi ha kakati dya beenu .
Habaanaa mosi mu beenu , wuri na musamu na muutu mukimi , buri katsiitsa kweende ku muyalu ha busu bangaa-bubayi , nkani ka ha busu bwa bangisi ko ?
Buri beenu lwahele kuyaaba ti bangisi sa batsuundisa nsi ? Ngo mbuti beenu lutsuundisa nsi , lo buri beenu lwahele kuyelemene mu kulalama misamu mya ntele ?
Buri beenu lwahele kuyaaba ti , sa twatsuundisee bambasi ? Heki buri tukoono kulalama misamu mya kidziingu kimaki ?
Ngo lubaanaa luri na misamu mya kidziingu kimaki mya kulalama , beenu kweende kuri balarimi bari dibuundu wabanyaafuna ,
lo me nyileele ti , dzidzo nsoni kuri beenu . Nkati ha kakati dya beenu , kwahele ngaa-madyeele ti mosi , wuri lo lalimini musamu na kusa nyukusunu , ha kakati dya bampaangi baandi ?
Ngo mpaangi mosi lo wusa muyalu na mpaangi yakaka , na mimyo ha busu bwa bangooyi ?
Mukwongo , lubaanaa lweki na miyalu beenu na beenu , lo yiyo mbwiilulu beenu yoyinso . Buri beenu luri , misamu mya bubayi kwekuunda pe ? Buri luri kuhemene pe baluholo na byobinso bi luri na byo ?
Ngo kasi beenu lukwesalila bubayi , na kweholo bitotolo bya baatu , na mamo kweyirika kuri bampaangi .
Buri beenu lwahele kuyaaba ti , bangaa-bubayi ka bataambula saala dya Kimfumu kya Nzaambi ko ? Yaa luwunukina kweenu ko : biyala , minsaambiri mya biteki , bangaa-kimpala , bari na manzelu ma bukyeetu , babakala kakwesa kimpala na bambaasi bakala ,
bangaa-kwiibi , bangaa-nsoki-mboongo , bakori ba malu , bangaa-bitari , na bakwedzika bya baatu , ka bataambula saala dya Kimfumu kya Nzaambi ko .
Babamosi mu beenu bubwo baba , kasi lwayeki lwaswaaku , lwayeki lwataambula bungisi , lwayeki lwalulukusu mu nkuumbu ya Mfumu Yesu Kiristo , na mu Mpeeve ya Nzaambi yeetu .
Me nyiri na miswa mu myominso , kasi myominso myahele mufunu ; Me nyiri na miswa mu myominso , kasi nyiri ntambukila kuba kunsa lutumu lwa mpisi kiba ko .
Byandya bya mwooyo biri , na mwooyo wa byandya , ngo Nzaambi sa katsyaamuna byobyoolo . Nyutu yiri ya buyala ko , ngo ya Mfumu , na Mfumu wa nyutu .
Ngo Nzaambi , wafulukisi Mfumu , sa katufulukisa mu mpinu dzaandi .
Buri beenu lwahele kuyaaba ti , manyutu ma beenu ngo binamu bya Kiristo ? Buri me lo mporiri binamu bya Kiristo mu kubikitula binamu bya mukyeetu wa kiyala ? Ti bele na dyo pe !
Buri beenu lwahele kuyaaba ti , wunde wubvuutini na mukyeetu wa kiyala , lo beki nyutu mosi ? Bukuri diri dyaleelu ti : « Boboolo sa baba muswinyi mosi . »
Ngo wunde wubvuutini na Mfumu , lo beki kiluunsi kimosi .
Bateenu buyala . Mpisi masumu , mari muutu wumayirika , lo mari ku mbasi nyutu . Ngo wusa buyala , wuyirikaana masumu mu nyutu ya nde-meene .
Buri beenu lwahele kuyaaba ti , nyutu beenu , ngo Nzo-nzaambi Mpeeve Yangisi , yiri mu beenu , yi luri lwataambula kuri Nzaambi , na lwahele kubweese kuba ba beenu-meene ?
Mukwongo , beenu bayeki balukuula mu ntalu yayinene . Ngo keembeseenu Nzaambi mu nyutu yeenu .
Mu mitariri misamu mi lwatinina me , buri bwabubwete kuri muutu mu kuhele kubelemene wa mukyeetu .
Ngo kasi , mu kubata buyala , mpisi bakala kaba na mukasi wa nde-meene , na mpisi mukyeetu se kaba na mulumi wa nde-meene .
Mulumi kayirika kuri mukasi waandi mamo ma kayelemini kuyirika , na mukasi se kayirika bwobumosi .
Mukasi kari na lutumu mu nyutu ya nde-meene ko , ngo mulumi ; bwobumosi se , mulumi kari na lutumu mu nyutu ya nde-meene ko , ngo mukasi .
Wuni yaa kabisa wakaka ko , mbuti ka kuri luyukusini mu mwaa-ntaangu , mpisi lukoto mu lusaambulu ; tumi lubweese kubvutukila kuba ha kimosi , mu kubata ti Satana kakwiisa kulusindukila , bu luheriri kuba na nkebulu-nyutu .
Ma nyileele mamo , mu kuri ti luba na nyukusunu , nkani ka mu kuluha lutumu ko .
Me mbee ntii kwaandi , ti baatu bobanso baba bunu me ; kasi mpisi muutu wuri na kikabu kya nde-meene kya muha Nzaambi , wamosi wuri na kimaki , wakaka wuri na kikyo .
Kuri bahele kukweele , na kuri bafwiila balumi me nyileele ti , buri bwabubwete mu kuba bunu me .
Ngo mbuti bahele kubangisina kukebe manyutu , lo bakweele ; bukuri bubvuriri bubwete mu kukweele ti na kuya mbaawu .
Ngo kasi , kuri bakweele me nyiha lutumu , kari me ko , ngo Mfumu : Mukasi yaa kahambikisa na mulumi waandi ko .
Ngo mbuti weki wahambikisa , lo kaba bunubwo kwahele kukweele , bunu pe kabweese kuyukusuna na mulumi , na mulumi yaa kasuusa mukasi ko .
Me nyileele kuri bakaka , me nkani ka Mfumu ko : mbuti mpaangi mosi wuri na mukasi wa mungooyi wutaamburi kwedzakala na nde , lo yaa kamusuusa ko .
Na mbuti wa mukyeetu wuri na mulimi wa mungooyi , wutaamburi kwedzakala na nde , lo yaa kamusuusa ko .
Bukuri mulumi wa mungooyi wataambula bungisi mu mukasi , na mukasi wa mungooyi wataambula bungisi mu mpaangi ; mbuti ka bubwo ko , lo baala beenu basumuka , ngo kasi mu lumalu bo bari bangisi .
Ngo mbuti wa mungooyi tii kuhaambuka , lo kahaambuka kwaandi ; haho ngo hari lo , mpaangi bunu pe kibusi wahele kuba wakaangama . Nzaambi waluteele mu kuba kunsa kiyeengi .
Mukwongo , ye wa mukyeetu buri wuyaabila , kampe ye sa bvuukisa mulumi waaku ? Bunu pe ye wa mubakala buri wuyaabila , kampe ye sa bvuukisa mukasi waaku ?
Mu myakaka ngo miri , hemese mpisi muutu kaba mu kiteesu kya muha Mfumu , mpisi muutu kadyaatila bunu buri mbila yamuteele Nzaambi . Mamo me nyiri mu kuloombo munsa mabuundu momanso .
Muutu wataambula mbila kuri wateendu bubakala , lo yaa kasaka kuba na sutu ko ; muutu wataambula mbila kuri wahele kuteende bubakala , lo yaa kasaka bamuteende bubakala ko .
Nteendulu bubakala yiri kitotolo ko , na kuhele kuteende bubakala kiri kitotolo ko , ngo biri mufunu kubvumina mangisi ma Nzaambi .
Mpisi muutu kanamitina kuba mu kiteesu ki kaba , ha kataamburi mbila .
Ye nkutu waba ha wataamburi mbila ? Lo yaa mono mutima mpasi ko ; ngo mbuti wiisiri kubaka bunsaalisi , lo bakila bwo ndaandu .
Mukwongo , nkutu yataambula mbila mu Mfumu , muutu wakuuluka wuri wa Mfumu ; bwobumosi se , muutu wuri bunsaalisi wataambula mbila , nkutu Kiristo kari .
Nzaambi walusuumbiri mu ntalu yalaka , ngo yaa lukituka bankutu ba baatu ko .
Bampaangi , mpisi muutu kanamitina kuba ha busu bwa Nzaambi , mu kiteesu ki kaba , ha kataamburi mbila .
Mu mitariri babo bahele kukweele , me nyahele na ntumunu dza Mfumu , ngo me kitsimi nyisoongo , bunu bwa mbakila Mfumu ngebe , mu kuba muutu wu bayelemini kusikikila .
Ngo me nyitsima ti buri bwabubwete mu kuba bunubwo , mu ntoono mpasi dza ntaangu yimayi : buri bwabubwete kuri muutu mu kuba bunubwo .
Buri ye wakaangama mu wa mukyeetu ? Yaa saka kuhambikisa ko . Wahele kukaangama mu wa mukyeetu ? Yaa saka kukweele ko .
Ngo mbuti ye kweeriri , lo kari masumu yirikiri ko ; na mbuti ntuumba yanswaasa yikweeriri , lo kari masumu kayirika ko ; kasi babo bakweele sa bamono mpasi mu muswinyi , ngo me ntiiri kuluwuungula mu mpasi dzidzo .
Bampaangi , me bu ntiiri kuleele ti : ntaangu yeki yayikufi ; mu lumalu , babo bari na bakasi , baba bunu ti bahele na bakasi ,
babo bari mu kudila , baba bunu ti bahele mu kudila , babo bari mu kumono kiminu , baba bunu ti bahele kumono kiminu , babo bari mu kusuumba baba bunu ti bahele na kitotolo ,
na babo bari mu kubaka ndaandu mu nsi yimayi , baba bunu ti bahele kubaka ndaandu , bukuri nsi yamonokono yimayi yiri mu kuluta .
Me ntiiri ti beenu luhele kuba kunsa minyoongi . Wa mfuubi wusanaa minyoongi mu misamu mya Mfumu , wukwesaka bwa kubweeyile kuri Mfumu ;
ngo kasi , wakweele wuri kunsa minyoongi mu misamu mya nsi , wukwesaka bwa kubweeyile kuri mukasi waandi ,
na wuri mu kwedunga . Mukyeetu wa mfuubi na ntuumba ya nswaasa basanaa minyoongi mu misamu mya Mfumu , mpisi baba bangisi mu nyutu na mu kiluunsi , ngo kasi wakweele wusanaa minyoongi mu misamu mya nsi , wukwesaka bwa kubweeyile kuri mulumi waandi .
Me nyileele mamo mu ndaandu ya beenu-meene , kari kuri ti nyilutubula siinga ko , ngo mu kuri ti luba na mbeelu yayibwete , na kinkununu mu Mfumu kwahele kebu-kebu .
Mbuti muutu wumono kuri ti , lo wahele bweese kukuunda kuba wa nswaasa , wuri na nzala kuyukutisa mpwiisu ya muswinyi , na buyelemini kuba bubwo , lo kayirika ma katiiri , nde wahele kuyirika masumu , kakweele kwaandi .
Ngo kasi , wunde wakaanga kitsimi kya makwa kunsa mutima waandi , kuri bahele kumukwiikisa , na wuri na lutumu mu mi katiiri nde-meene , tsimini kunsa mutima waandi , ti yelemini kukiinsa bunswaasa bwaandi , lo bubwe kayirika .
Mu didyo , wunde wukweelisiri bunswaasa bwaandi lo bubwe kayirikiri ; ngo wunde wahele kubukweelese , lo bvuriri kuyirika mamabwe .
Mukyeetu wakaangama mu mulumi waandi , mu ntaangu yoyinso yiri mulumi wuri wamwooyo ; ngo mbuti mulumi fwiiri , lo mukyeetu bakiri bunsaalisi mu kukweele wu katiiri , ngo kakweele wunu wuri mu Mfumu .
Ngo mbuti mu kitsimi kya me , lo nde bvuriri kuba mu lwambwe mbuti nde namitini kuba bunu bu kari ; me nsimini ti me se nyiri na Mpeeve ya Nzaambi .
Mu musamu wutariri toongo twaha mu kikabu kuri biteki , tuyaari kuri ti beetu-banso turi na nyaabulu , ngo nyaabulu yihaanaa masiiku , kasi ntiilu yihaanaa ntuungulu .
Mbuti muutu wutsima ti nde yaari kitotolo , lo wakiri wahele kuyaaba , bunu bu bayelemini kuyaaba .
Ngo mbuti muutu tiiri Nzaambi , lo nde wayabakana kuri Nzaambi .
Mu mitariri ndiilu ya toongo twaha mu kikabu kuri biteki , tuyaari kuri ti kiteki kiri kitotolo ko mu nsi , na ka kuri nzaambi yikimi ko , mbuti ka yomosi kitsu ko .
Mukwongo , ti bukuri kuri bi bakweleele ti banzaambi ku yulu na ha butoto , mu didyo lo banzaambi balaka bari , na bamfumu se balaka bari .
Ngo kasi , mu beetu lo Nzaambi yomosi yiri , Taayi , mu nde byobinso biri byafumuna , na beetu turi ba nde ; Mfumu se yomosi yiri , Yesu Kiristo , byobinso byayirimina mu nde , na beetu turi mwooyo mu nde .
Kasi nyaabulu yahele mu bobanso , babamosi bakiri bayuku mu kwesaambila biteki natee lumalu , bakwedya toongo mu kitsimi kiri ti , twaha mu kikabu kuri biteki , na nsimunu bo yiri na buyonsi , yasumuka .
Kari byandya bisa kuri ti tukokosolo kuri Nzaambi ko : mbuti twahele kubidya , lo kuri bi tuhelele ko ; na mbuti tubidiiri , lo kuri se bi tubvula kubaka ko .
Seenee madyeele , kuri heki miswa mi luri na myo , mihele kubumisa makya kuri bari na buyonsi .
Bukuri , mbuti muutu wumono ye wuri na nyaabulu , wuri mu kudya mu nzo yi basaambilaa biteki , buri lo nsimunu nde yiri na buyonsi , yahele kumutwaalisa mu kudya toongo twaha mu kikabu kuri biteki ?
Mukwongo , mu ntoono nyaabulu ya ye , muutu wuri na buyonsi lo dziimbiri , mpaangi yiyo yiri Kiristo wamufwiila .
Mu didyo , lubaanaa lukweyirika masumu kuri bampaangi , na kwebumisa makya kuri nsimunu bo yiri na buyonsi , lo luyirika masumu kuri Kiristo .
Hango-nkuumbu , mbuti kyandya kibumisa mpaangi yaami makya , lo ngwanwa me mbweese kudya toongo mu mantaangu momanso ko , mpisi heki me mpelele kubumisa mpaangi yaami makya .
Buri me nyiri na bunsaalisi ko ? Buri me nyiri ntumu ko ? Buri me nyasii mono Mfumu yeetu Yesu ko ? Buri beenu luri kisalu kya me mu Mfumu ko ?
Mbuti mu bakaka me nyiri ntumu ko , lo mu beenu ngo bari me nyiri ntumu ; bukuri beenu luri kinyemu kya kisalu kyaami kya buntumu mu Mfumu .
Kukalila kwa nyutu yaami , kuri babo bari mu kwensuundisa kuri bumabu .
Buri beetu twahele na miswa mu kudya na mu kunwa ?
Buri beetu twahele na miswa mu kwenata kibusi kiri mukasi , bu kwesa bantumu bakaka , na bampaangi ba Mfumu , na Kefa ?
Hoti wuni me , beetu na Barnaba , twahele na miswa mu kuhele kusala ?
Na wayeki sala kisalu kya buyongolo mu mboongo dza nde-meene ? Na wayeki kuna bviinya kwahele kudya bimbutu ? Bunu pe na wayeki buungula bangoombo kwahele kudya toongo bunu pe kunwa beene dya ngoombo ?
Buri mu kimuutu me nyiri mu kuleele mimyo , hoti mangisi se mahele mu kudzoonsolo mu misamu mimyo ?
Mukwongo , mu mangisi ma Moose diri dyatinu ti : « Yaa kaanga munwa ngoombo ko , mbuti yiri mu kudzabata mankono . » Buri Nzaambi lo wutsimina bangoombo ?
Buri mimyo ngwanwa kari mu beetu kari mu kuleele ko ? Mukwongo , mu ntoono beetu miri myatinu ti : wunde wutsabaa nseke , yelemini kutsaba kuri wuri na nsiitu na wunde wudzabata mankono se yelemini kuba na nsiitu ya kubaka kikuuku kya nde .
Mbuti beetu twakunini bya kimpeeve mu ntoono beenu , buri lo weki musamu wamunene , mbuti beetu tutoriri bya ha butoto kuri beenu ?
Mbuti bakaka bari na miswa mu beenu , buri beetu lo twahele kubvula miswa ? Kasi beetu twasii salila miswa mimyo ko , ngo beetu twakuundiri momanso , mpisi tuhele kutelemese bikaku mu Musamu Wamubwete wa Kiristo .
Buri beenu lwahele kuyaaba ti babo bakoosalaa mu Nzo-nzaambi , kudyaanaa bifumuna mu Nzo-nzaambi , na babo bakooyokaa bikabu ha yulu dziku bakooholaa kikuuku kya bo ?
Bunubwo se , Mfumu kari katuma kuri ti , babo bakweyaabisa Musamu Wamubwete , kidziingu kwebakila mu Musamu Wamubwete .
Me ngo wuri nyahele kusalila ntoono ti mosi , mu mi nyiri na miswa . Me nyahele kutina mamama mu kuri ti miba mya me . Mukwongo , bubwete bu mfwiiri ti na kuri ti . Kuri muutu ti mosi wukitula kimweese kya me , bunu kitotolo kyabuunu ko .
Mukwongo , mbuti me nyikweyaabisa Musamu Wamubwete , lo yiri ntoono ya kimweese kuri me ko , bukuri me nyabiinduma mu mamo ; ngo kyaari kuri me , mbuti nyahele kuyaabisa Musamu Wamubwete .
Mukwongo , mbuti me nyikwesala mu kutya kwa me-meene , lo me mbakiri mufutu ; ngo mbuti kari mu kutya me-meene ko , lo kini kisalu kibari bampa nyikwesala .
Hango museendu me nki nde ? Mu kuha kwa mungengi , Musamu Wamubwete wu nyikweyaabisa , mu kuhele kusalila miswa mi nyiri na myo mu Musamu Wamubwete .
Bukuri me nyiri mu bunsaalisi kuri bobanso , ngo kasi , me-meene nyataambula kuba nkutu ya bobanso , mpisi heki me mbaka baatu balaka .
Kuri Bayudayo , me nyayeki bunu Muyudayo , mpisi heki me mbaka Bayudayo ; kuri baatu bari kunsa mangisi , bunu me nyiri kunsa mangisi , ti hayuku me-meene nyahele kunsa mangisi , mpisi heki me mbaka babo bari kunsa mangisi ;
kuri bahele na mangisi bunu me nyahele na mangisi , mpisi heki me mbaka babo bahele na mangisi ; ti hayuku me nyahele kuba , muutu wahele na mangisi ma Nzaambi , ngo wuri kunsa mangisi ma Kiristo .
Me nyayeki kuri bari na buyonsi bunu me nyiri na buyonsi , mpisi heki me mbaka babo bari na buyonsi ; me nyayeki myominso kuri bobanso , mpisi heki mu nzelu ngo nzelu , me mvuukisa babamosi .
Me nyikweyirika momanso mamo , mu ntoono Musamu Wamubwete , mpisi heki me mbaka kikuuku .
Buri beenu lwahele kuyaaba ti badzumuni ba ntiinu , bobanso bakoodzumunaa ntiinu kunsa mbasi , ngo kasi muutu mosi kitsu wubaka kimbwanga ? Beenu se dzumukineenu bubwo , mpisi lubaka kimbwanga .
Mpisi wukotaana mu kimpa kya ntiinu , lo wukebaanaa mangisi mu myominso . Bo bayirikaa mimyo , mpisi bataambula lukoongolo lukoobiiyaa , ngo kasi beetu luri lwabiiya ko .
Ngo mu bubwo , me nyiri mu kudzumuna , kari bunu ti mu muyooyolo ko , mu bubwo me nyiri mu kulatila , kari bunu ti mu kingye-kingye ko ;
ngo me nyiri mu kwebamisa nyutu me-meene , na nyayidzitikila misiinga , mpisi heki me-meene mpele kuba ha luteke , ha mambisa ma kuyikisa bakaka .
Bampaangi , me ntii ko ti beenu luba kunsa lubu : bakuutu beetu bobanso baba kunsa mposi ya tuti , na balutila ha kakati dya mubu .
Bobanso bataambula mbotokulu mu Moose , kunsa tuti na mu mubu .
Bobanso badiiri byandya byobimosi bya kimpeeve ,
na bobanso banwa maampa momamosi ma kimpeeve ; bukuri bo baba kwenwaa maampa mu tari dya kimpeeve , dyaba kweyendaa na bo ; tari didyo dyaba Kiristo .
Kasi balaka mu bo , bari Nzaambi kasii mono kiminu mu bo ko , bukuri bawii kufwa mu nsi yankatu .
Misamu mimyo ngo kifwaani kuri beetu , kuri heki tuhele kuba bakwenyiima mamabi , bunu bwaba kwenyiimaana bo .
Yaa luba bakwesaambila biteki ko , bunu babamosi mu bo , bunu bu diri dyatinu : « Baatu bamanaa kudzakala mu kudya na kunwa , ha batelemini mu kusakana . »
Yaa tuyekelee manyutu mu buyala ko , bunu bwayirikiri babamosi mu bo , kuri mu kiluumbu kimosi , mafuunda makuumi moolo na matatu ma baatu bafwiiri .
Yaa tubwiisa Kiristo mu nsindukulu ko , bunu bwaba sa babamosi mu bo , na bafwiiri mu misya mya banyoko .
Yaa lumunguta ko , bunu babamosi mu bo bamungutini , na mufuukisi wubadzusiri .
Misamu mimyo myayirimini mu bo , mpisi miba kifwaani , na miri myatinu mu kuba nyikusulu kuri beetu , bari tweki mu mantaangu ma manunu .
Mu didyo , wunde wutsima ti wateleme , kasa madyeele kahele kubwa .
Nsindukulu dzi lubwanikina na dzo , dzahele kuba dzaluta kiteesu , ngo dzayelemene mu baatu . Nzaambi wakwiikama , nde kaha miswa ko ti beenu luba lwasindukulu mu kiteesu kibvuriri makwa na beenu , ngo kunsa nsindukulu , nde sa kuluha mpwaani ya kupalila , kuri lubangisina kukuunda .
Hango-nkuumbu , banduku baami ba mutima , ya lwekokosolo ku bakwesaambila biteki ko .
Me nyiri mu kuludzoonsolo bunu ti kuri baatu bari na nyukulu , fyongokineenu beenu-meene mi nyileele me .
Mbasa ya lusakumunu yi tusakumunaana , yiri kintwaari na makila ma Kiristo . Mpa yi tubukunaana yiri kintwaari na nyutu Kiristo .
Bukuri , mpa mosi kitsu yiri , ngo beetu turi balaka mu nyutu mosi kitsu , bukuri tukabulaana mpa yo yimosi .
Monee meti Isaheli mu muswinyi : babo badyanaa byaha mu bikabu , bari kintwaari na dziku .
Ngo me ndeele ti kwe ? Buri toongo twaha mu kikabu turi mufunu , hoti biteki biri mufunu ?
Bu ntii kuleele ti , bi bakoohaanaa bibyo , kuri mampeeve mamabi babihaanaa , nkani ka kuri Nzaambi ko . Ngo me ntii ko ti beenu luba kintwaari na mampeeve mamabi .
Beenu kalutsiitsa kunwa mbasa ya Mfumu , na mbasa ya mampeeve mamabi ko ; beenu kalutsiitsa kudya kintwaari ha taabala na Mfumu , na kudya se kintwaari ha taabala na mampeeve mamabi ko .
Hoti bukwa bwa Mfumu tutii kubvulumina ? Buri beetuneenu tubvuriri makwa na nde ?
Myominso miri miswa , ngo myominso myahele mufunu ; myominso miri miswa , ngo myominso myahele kutuunga .
Muutu yaa kesaka ndaandu yini ya nde-meene ko , ngo kesaka se ya mukimi .
Dyeenee mpisi bi bayarikaa ha dzaandu , kwahele kweha bifuuri , ngo kuri mutima waholo ;
bukuri butoto , na byobinso biri ha butoto , biri bya Mfumu .
Mbuti mosi mu bangooyi , wuluteeriri mbila na lutaamburi kweende , lo dyeenee mpisi bi baluheeri , kwahele kuha bifuuri , ngo beenee na mu mutima waholo .
Kasi mbuti muutu wululeeriri ti : « Tu toongo tuha mu kikabu kuri biteki » , lo yaa ludya ko , mu ntoono nde wuluyaabisiri , na mu ntoono nsimunu .
Nsimunu yi nyiri mu kudzoonsolo me , kari ya nde-meene ko , ngo ya muutu mukimi . « Bukuri nki , bunsaalisi bwa me buri bwatsuundusu mu nsimunu ya muutu mukimi ?
Mbuti me nyibvutulaa matoondo mu bi nyidya , lo buri bateesele me mamabi , mu mi nyiri mu kubvutula matoondo ? »
Ngo ti hayuku luri mu kudya , ti hayuku luri mu kunwa , ti hayuku ntoono yikimi luri mu kuyirika , lo yirikeenu momanso mu nkeembu ya Nzaambi .
Yaa lwebumisa baatu makya ko , ti Bayudayo , ti Bahelene , ti dibuundu dya Nzaambi ,
ngo beenee bunu me , wuri mu myominso , nyisakaa kubweeye kuri bobanso . Me nyahele kusaka ndaandu ya wunu me-meene kitsu , ngo ndaandu ya balaka , mpisi baba babvuukusu .
Beenee minsombisiri mya me , bunu bu nyikwesombosolo me se Kiristo .
Me nyilusiika bu lukootsiminaa me mu myominso , na bu luri lwakebe kikulu bunu bu nyalutubukiri kyo .
Ngo me ntiiri ti beenu luyaaba , ti Kiristo ngo mfumu mpisi wa mubakala ; mfumu wa mukyeetu ngo wa mubakala ; mfumu Kiristo ngo Nzaambi .
Mpisi mubakala wusaambila , bunu pe wubikula kuri mutu wafuka , lo wahele kukiinsa mfumu yaandi .
Mpisi mukyeetu wusaambila , bunu pe wubikula kuri mutu wahele kufuka , lo wahele kukiinsa mfumu yaandi , bukuri lo nde wuri bwobumosi na kuri watebe kungulu .
Mbuti mukyeetu wahele kufuka mutu , lo hemese katebe mfu . Ngo mbuti diri dyansoni , kuri wa mukyeetu mu kuba kuri watebe mfu bunu pe wuri na kungulu , lo hemese kafuka mutu .
Wa mubakala ngo wuri , wahele kuyelemene mu kufuka mutu , bukuri nde ngo kifwaani na nkeembu ya Nzaambi ; kasi wa mukyeetu , ngo wuri nkeembu wa mubakala .
Bukuri , kari wa mubakala wapalila mu wa mukyeetu ko , ngo wa mukyeetu wapalila mu wa mubakala ;
na kari wa mubakala bari bayirika mu ntoono wa mukyeetu ko , ngo wa mukyeetu bari bayirika mu ntoono wa mubakala .
Hango-nkuumbu , wa mukyeetu yelemini kuba na kidiimbu kya lutumu ha yulu mutu , mu ntoono bambasi .
Ngo kasi , mu Mfumu , kuri wa mukyeetu ko kwahele wa mubakala , na kuri wa mubakala ko kwahele wa mukyeetu .
Mukwongo , bunu buri wa mukyeetu wapalila mu wa mubakala , bunubwo se wa mubakala wabutuka mu wa mukyeetu , na byobinso byafumuna kuri Nzaambi .
Beenu-meene yirikee kutala : buri lo bwabubwete ti wa mukyeetu kasaambila Nzaambi , kuri mutu wahele kufuka ?
Buri nsi yo-meene yahele kuluyikisa , ti diri dyansoni kuri wa mubakala mu kuba na mfu dzadzila ,
kasi wa mukyeetu , mbuti wuri na mfu dzadzila , lo yiyo nkeembu kuri nde ? Bukuri nde bamuheeri mfu dzadzila bunu kitambala .
Ngo mbuti kuri muutu wutii kusa nkalikisi mu mimyo , lo beetu twahele na kifu kikyo , na mabuundu ma Nzaambi se mahele na kifu kikyo .
Mu myeki kwiisa mi , me nyahele kulusiika , ngo nyiri na misamu mya kululeele , bukuri beenu bu lukookutukunaa , kari mu kuyirika mibvuriri bubwete ko , ngo kasi mu kuyirika mibvuriri bubi .
Dyatete diri , me nyiri mu kuyukaa ti , beenu bu lukookutukunaa mu dibuundu , lo ha kakati dya beenu hari nkabunu ; me nyitsima ti musamu wunde kampe wangwanwa .
Mukwongo , nkabunu se yiyelemini kuba ha kakati dya beenu , mpisi heki bakuma mu nsindukulu , bamonoko ha kakati dya beenu .
Ngo beenu , bu lukookutukunaa ha kimosi , kari byandya bya Mfumu lukoodya ko ;
bukuri mu ntaangu ya kudya , muutu-muutu wutekisilaana kudya byandya bya nde-meene , na wamosi bu kari na nzala , wakaka wakolo malu .
Buri beenu lwahele na manzo ma kudiila na ma kunwiina ? Hoti beenu dibuundu dya Nzaambi luri mu kwesaana , na nsoni luri mu kudzusaa bahele na kitotolo ? Me nyiluleele ti kwe ? Nyi lusiika ? Me nyahele kulusiika mu mimyo .
Mukwongo , me nyataamburi kuri Mfumu , mimyo mi nyiri nyatubula kuri beenu ti : Mfumu Yesu , mu butsuku bu baba muyekele , nde waholo mpa
na bu kabvutula matoondo , wabukuna yo na waleele : « Yimayi ngo nyutu yaami , me mpeeri mu ntoono beenu ; seenee bumabu mu kubambukila me mwooyo . »
Nde wasa bunubwo se mu mbasa , kamana kudya , waleele : « Yimayi ngo mbasa ya lulelusunu lwamoono , mu makila maami ; seenee bumabu mpisi ntaangu yi lutsiitsa kunwa yo , mu kubambukila me mwooyo . »
Mukwongo , mpisi ntaangu yilutsiitsa kudya mpa yimayi , na kunwa mbasa , lo beenu luyaabisaana lufwa lwa Mfumu natee ku kakwiisa .
Hango-nkuumbu , mpisi wunde wudya mpa , bunu pe wunwa mbasa ya Mfumu kwahele kuyelemene , lo bakiri kibila mu nyutu na mu makila ma Mfumu .
Ngo mpisi muutu , kafyongokono mu mutima waandi , tumi kadya mpa yi , na kanwa mbasa yi ,
bukuri wunde wudya na kunwa kwahele kufyongokono nyutu Mfumu , lo wuri mu kudya na kunwa mutsuundu mu nde-meene .
Mu didyo , ha kakati dya beenu , hari bangaa-bipfuumi na babeeru , na balaka na balaka , bamwaafwa .
Mbuti tufyongokini mitima myeetu , lo tuba batsuundusu ko .
Ngo tubaanaana twatsuundusu kuri Mfumu , lo turi basuunguku , mpisi bahele kutukesele mukanu kintwaari na nsi .
Mu didyo , bampaangi baami , lubaanaana lukutukini mu kudya , lo kingisineenu beenu na beenu .
Mbuti muutu wuri na nzala , lo kadya ku nzo , mpisi luhele kukutukunaa mu kubwa mu mutsuundu . Mu misiiri ngo miri , me sa nyirika ha nyikwiisa .
Bampaangi , mu ntoono ya bikabu bya kimpeeve , me ntii ko ti beenu luba kunsa lubu .
Ha lwaba lwakiri bangooyi , beenu luyaari dyaburi lwaba luri lwatwaalusu , mu kweyende kuri biteki , byahele na mbeembu .
Hango-nkuumbu , me ntii kuluyaabisa ti , kuri muutu ko mu Mpeeve ya Nzaambi wuleele ti : « Yesu kabwilikila mpopi ! » , na kuri muutu ko wutsiitsa kuleele ti : « Yesu Mfumu ! » , mbuti Mpeeve Yangisi yahele kumutwaalisa .
Bikabu bya bweese biri mu bitsuumbu-bitsuumbu , ngo Mpeeve yiniyo ;
Bisalu biri mu bitsuumbu-bitsuumbu , ngo Mfumu yiniyo ;
Biyiriki biri mu bitsuumbu-bitsuumbu , ngo Nzaambi yiniyo , yiyirikaa momanso mu bobanso .
Kuri muutu-muutu Mpeeve yamonokono mu kikabu , mu ntoono ya mamo mari mufunu .
Mukwongo , kuri wamosi Mpeeve waha maampu ma madyeele , kuri wakaka maampu ma nyaabulu bu tiiri Mpeeve yiniyo ,
kuri mukimi kanyi mu Mpeeve yiniyo , kuri wakaka se bikabu bya kubelekise babeeru , mu Mpeeve yo yimosi ,
kuri wakaka nyirikulu bimaangu , kuri wakaka mbikululu , kuri wakaka mfyongokunu mampeeve , kuri wakaka mandiinga ma bitsuumbu-bitsuumbu , kuri wakaka kubaangula mandiinga .
Myominso mimyo , yini Mpeeve yo yimosi na yiniyo yikwemiyirika , na yikwekabula bunu bu katiiriri kuri muutu-muutu .
Mukwongo , bunu buri nyutu yiri mosi ngo binamu byalaka , na bunu buri binamu bya nyutu biri byalaka ngo mu nyutu mosi , bunubwo se buri mu Kiristo .
Bukuri beetu-banso batubotoko mu Mpeeve yomosi , mu nyutu yomosi , ti Bayudayo , ti Bahelene , ti bankutu , ti baatu bari na bunsaalisi , na beetu-banso batunwiisa mu Mpeeve yomosi .
Mukwongo , nyutu yahele kuba kinamu kimosi , ngo binamu byalaka .
Ngo mbuti kuulu kuleeriri ti : « Me bukuri nyiri kooko ko , lo me nyahele mu nyutu » , buri mu bubwo lo nde hotiri kuba mu nyutu ?
Na mbuti kutu dileeriri ti : « Me bukuri nyiri diisu ko , lo me nyahele mu nyutu » , buri mu bubwo lo nde hotiri kuba mu nyutu ?
Heki mbuti nyutu yoyinso kuba diisu , lo kuyukula buri ? Na mbuti kuba kutu , lo mfuku kuyukila buri ?
Ngo mu lumalu , Nzaambi wasuusa mpisi kinamu mu nyutu bunu bu katiiriri .
Mbuti byobinso byaba kinamu kimosi , lo nyutu hari yaketi kuba ?
Kasi mu lumalu , binamu byalaka biri , ngo nyutu yomosi .
Diisu lo dibangusina kuleele kuri kooko ko ti : « Me nyiri na nzala ye ko ! » , Bunu pe mutu se , lo kabangusina kuleele kuri miilu ko ti : « Me nyiri na nzala beenu ko ! »
Ngo kasi binamu bya nyutu , byamonokono kuri ti bibvuriri buyonsi , biri mufunu .
Bibyo bi tumono kuri ti , bya lukiinsu lwantele mu nyutu , bibyo ngo bi turi mu kuha lukiinsu lwalunene ; na bibyo bya kibvumi kyantele , ngo bi tubvuminaa kwalaka ,
ngo bya kibvumi kyalaka byahele na nzala kibvumi kyeetu . Kasi Nzaambi wayirika nyutu mu kiteesu kya kuha lukiinsu lubvuriri bunene , kuri binamu byahele na lwo ,
mpisi kuhele kuba nkabunu mu nyutu , ngo kasi binamu biba na kintwaari , na kwetsimina bambasi byo na byo .
Mu didyo , kinamu kimosi kibaanaa kimono mpasi , lo binamu byobinso bimono mpasi ; na kinamu kimosi kibaanaa kyakeembusu , lo binamu byobinso bimono kiminu .
Beenu luri nyutu Kiristo , na mpisi muutu kinamu kya nyutu .
Mu dibuundu , Nzaambi bakasuusiri , dyatete bantumu , dyamoolo babikiri , dyamatatu bayikisi , tumi bangaa-bimaangu , bari na bikabu bya kutsinikisa babeeru , bya kubakisa baatu , bya kutwaalisa , bya mandiinga ma bitsuumbu-bitsuumbu .
Buri bobanso bantumu ? Buri bobanso babikiri ? Buri bobanso bayikisi ? Buri bobanso bangaa-bimaangu ?
Buri bobanso bari na bikabu bya kutsinikisa babeeru ? Buri bobanso bakwedzoonso mandiinga ? Buri bobanso bakwebaangula mandiinga ?
Beeneenu na kuheme mu bikabu bibvuriri bunene . Tumi me mbweese kulusoongo nzila yibvuriri bubwete .
Mbuti me nyidzoonsaa mandiinga ma baatu , na ma bambasi , ngo nyahele na ntiilu , lo me nyeki nguunga bunu pe ngomo yi bari mu kusika .
Mbuti me nyiri na kikabu kya kubikula , nyikwebakula mpaanu dzodzinso , nyiri na nyaabulu yoyinso , na nyiri na kanyi dyodinso kuri lo , nyinaanguna na milaandu , ngo nyahele na ntiilu , lo me nyiri wabuunu .
Mbuti me nkabiri byobinso bi nyiri na byo , kuri bari na nzala , na mbuti me nyekiri nyutu yaami mpisi nsa kimweese , ngo nyahele na ntiilu , lo myominso mimyo , myahele kubakisa me mu ntoono ti mosi .
Ntiilu yiri na nkindusulu-mutima , yayibwete , yahele na musoki , ntiilu yahele na nzala-kubila , yahele na masiiku ,
yayirikaa dya nsoni ko , yasakaa ndaandu ya nde-meene ko , yabakaa nkesi ko , yakebaa makooti ko ,
yamonaa kiminu mu bubayi ko , ngo yimonaa kiminu mu ntoono ngwanwa ,
yifuka myominso , yisiila kanyi mu myominso , yiri na nsiitu mu myominso , yikuunda myominso .
Ntiilu yawaa ko , mbikululu sa dzawa , mandiinga sa mawa , nyaabulu sa yawa .
Bukuri , mwaa ndaambu kitsu tuyaari , na mwaa ndaambu kitsu tukoobikulaa .
Ngo mbasi-tsuku , nyirimunu yakuka yiisaana , lo bibyo bya ndaambu sa byawa .
Ha nyaba mwaa-kilesi , me nyaba kwedzoonsaa bunu mwaa-kilesi , nyaba kwetsimaa bunu mwaa-kilesi , nyaba madyeele ma mwaa-kilesi ; ngo bu nyeki wa mukuutu , me mwaasiisa myominso mya bulesi .
Mukwongo , mu lumalu turi mu kwemono mu lumweenye , ngo twahele kuyirika kumono , ngo mbasi-tsuku sa twamono mu miisu na miisu . Mu lumalu me nyaari mwaa-ndaambu , ngo mbasi-tsuku sa Nyirika kuyaaba , bunu bu bari bayirika kuyaaba me se .
Mu lumalu , byo bitatu bibyo biri : kanyi , nsiitu na ntiilu ; ngo mu byo , kibvuriri bunene ntiilu .
Namitinee kusalila ntiilu , beenee na kuheme mu bikabu bya kimpeeve , mbiki ti mu mbikululu .
Mukwongo , wudzoonso mu mandiinga , wahele kudzoonso kuri baatu , ngo kuri Nzaambi ; bukuri kuri muutu ko wubakula ma kaleele , koomosoko mu Mpeeve , nde wuri mu kuleele misamu mya mpaanu .
Ngo wunde wubikula , wudzoonsaa kuri baatu misamu mya ntuungulu , mya nsyamusunu , na mya nkumusunu .
Wudzoonsaa mu mandiinga , wubakaa ntuungulu ya nde-meene , kasi wunde wubikulaa wuhaanaa ntuungulu kuri dibuundu .
Me ntii ti beenu-banso lwedzoonso mu mandiinga , ngo mvuriri kutya kuri ti beenu lwebikula . Wubikulaa bvuriri na wudzoonsaa mu mandiinga , sati kuri ti nde-meene wubaangula , mpisi heki dibuundu dibaka ntuungulu .
Ngo mu lumalu bampaangi , mbuti me nyiisaa kuri beenu , kuludzoonsolo mu mandiinga , lo nkya mufunu me nyiba na nde kuri beenu , mbuti nyahele kudzoonso mu kutubula nyaabusulu , bunu pe nyaabulu , bunu pe mbikululu , bunu pe nyikusulu ?
Bunubwo se , buri mu bisikulu bipalisaa mbeembu , bu siiri nseembe , bunu pe ngoomfi , mbuti byahele na minyiingu myasoboko , lo buri bayaabila munyiingu wa nseembe na ya ngoomfi ?
Mukwongo , mbuti mukoonsi wahele kupalisa mbeembu yayibwete , lo na wuyirima mu kweende ku mudziingu ?
Beenu se bwobumosi , mbuti ludzoonso mu ndiinga misamu miri baatu bahele kubakula , lo buri bayaabila mi baleele ? Lo buni beenu ludzoonso kwa buunu .
Mandiinga ma bitsuumbu-bitsuumbu ha nsi , ngo buri , kuri ti yimosi yahele na mambangukulu ?
Ngo mbuti me nyahele kuyaaba ndiinga yidzoonso muutu , lo me nyiri munzeense kuri nde , na nde wuri munzeense kuri me .
Hango beenu se , bukuri luri na kuheme mu bikabu bya kimpeeve , sakee kuba babuukula mu bya ntuungulu ya dibuundu .
Hango-nkuumbu , wunde wudzoonsaa mu mandiinga , kasaambila , mpisi kabaangula .
[ Mukwongo ] , mbuti me nyisaambila mu mandiinga , lo kiluunsi kya me se kiri mu lusaambulu , kasi madyeele ma me mahele mu kusala .
Hango nsiila buri ? Me nyelemini kusaambila mu Mpeeve , ngo nyelemini kusaambila se mu madyeele ; me nyelemini kuyimbila mu Mpeeve , ngo nyelemini kuyimbila se mu madyeele .
Bukuri mbuti ye wuri mu kuha lusakumunu [ mu ] Mpeeve , lo muutu wabuunu wadzakala , buri kutambukila ti « Amene » , mu mvutukulu matoondo ya ye , bukuri nde wahele kuyaaba , ma wuri mu kuleele ?
Mukwongo , ye wuri mu kubvutula matoondo kwakubwe , kasi mbaasi wahele kubaka ntuungulu .
Me nyibvutula matoondo kuri Nzaambi , bukuri me mvuriri kudzoonso mu mandiinga ti na beenu-banso .
Ngo ha lukutukunu , me mvuriri kutya kuleele mantoono mataanu mu madyeele , mpisi me nyikisa se bambaasi , ti na kuleele fuunda dya mantoono mu ndiinga .
Bampaangi , yaa luba mwaa-baala mu nsimunu ko ; mu mitariri mamabi , beenee mwaa-baala , ngo mu nsimunu , beenee bakuutu .
Mu Mangisi mwatina ti : « Me sa nzoonso kuri kaanda dimadi mu baatu ba ndiinga yikimi , na mu minwa mya banzeense , ngo kasi ti mu bubwo , bo baywiila me ko , bu leeriri Mfumu . »
Mu didyo , kikabu kya mandiinga ngo kidiimbu kuri bangooyi nkani ka kuri bangaa-kanyi ko ; na mbikululu ngo kidiimbu kuri bangaa-kanyi , nkani ka kuri bangooyi ko .
Ngo mbuti heki , dibuundu dyodinso dyakutukuna ha kibeendu kimosi , na bobanso bari mu kudzoonso mu mandiinga , ngo baatu babuunu , bunu pe bangooyi bakotiri , buri lo bahele kuleele kuri beenu ti bilawuku ?
Ngo mbuti , bobanso bari mu kubikula , na mungooyi bunu pe muutu wabuunu kotiri , lo nde bakiri maseembu , na nsundusulu kuri bobanso ;
mansweeki ma mutima waandi lo mamonikini , na katsukaa busu ha nsi , saambiri Nzaambi na yaabisiri ti : " Ngwanwa Nzaambi wuri ha kakati dya beenu ! "
Bampaangi , nki kwaandi ? Mu ntaangu yi lukutukunaa beenu , mosi wuri na mukuunga , wakaka wuri na nyikusulu , mukimi wuri na nyabusulu , wuni wuri na ma kuleele mu ndiinga , wakaka wuri na mambangukulu : myominso miyirimina mu ntuungulu .
Mbuti muutu wudzoonso mu ndiinga , baba boolo bunu pe batatu , lo muutu-muutu kaba na kilookolo kyaandi , na kuba muutu wubaangula .
Ngo mbuti , kwahele wubaangula , lo bawura ha lukutukunu , muutu-muutu kadzoonso kuri nde-meene na kuri Nzaambi .
Babikiri ngo bari , boolo bunu pe batatu badzoonso , na baatu bakaka bafyongokono .
Mbuti kuri muutu mukimi wadzakala , ngo kabakiri nyabusulu , lo watete wuri mu kudzoonso kawura .
Mukwongo , beenu-banso lo lubikuri mosi-mosi , mpisi heki bobanso bataambula nyikusulu na nsyamusunu .
Mampeeve ma babikiri mari matumuma kuri babikiri ,
bukuri Nzaambi , kari Nzaambi ya kisaangila ko , ngo ya kiyeengi . Bunu buri mu mabuundu momanso ma bangisi ,
bakyeetu bawura mu nkutukunu ; mukwongo , bo bahele na miswa mya kudzoonso , kasi bayelemini kuba batumuma , bunu bu leele se Mangisi .
Mbuti bari na ma batii kuyika , lo bafuula balumi ba bo-meene mu manzo , bukuri bwahele kuyelemene ti , mukyeetu kadzoonso ha lukutukunu .
Buri maampu ma Nzaambi kuri beenu mari manangukina ? Hoti kuni kuri beenu mari matubuka ?
Mbuti muutu wutsima ti nde mubikiri , bunu pe wa kimpeeve , lo kayaaba ti , ma nyiri mu kutinini beenu mamama , lutumu lwa Mfumu luri .
Ngo mbuti muutu wahele kuyaaba , lo nde se wahele kuyabakana .
Mu didyo , bampaangi baami , beeneenu na kuheme mu kubikula , na yaa lwekabukisa nzoonsulu mu mandiinga ko ,
ngo myominso milutila bunu bwayelemene , na kunsa bunkete .
Bampaangi , me nyilubaambula mwooyo mu Musamu Wamubwete wu nyiri nyaluyaabisa , wu luri lwataambula , wu luri lwasikikila .
Mu nde beenu lutaambula mvuukulu , mbuti lumukebiri mu kiteesu ki nyiri nyaluyaabisila nde ; mbuti kari bubwo ko , lo kwa buunu luri lwasiila kanyi .
Mukwongo , me nyalutubukiri hani tete , ma nyataamburi me se ti : Kiristo wafwa mu ntoono masumu ma beetu , bunu buri Matinu ;
wadziiku na wafulukusu mu kiluumbu kyabitatu , bunu buri Matinu .
Nde wamonokono kuri Kefa , tumi kuri kuumi na boolo ;
tumi , nde wamonokono ha kimosi kuri bampaangi , baluta lutaangu lwa nkama taanu , mu bo kwakiri bari mwooyo natee lumalu , ngo babamosi bayeki bafwa .
Tumi , nde wamonokono kuri Yakobo , tumi kuri bantumu bobanso .
Ha mambisa ma bobanso , nde wayisa kumonokono kuri me se , nyiri bunu mwaa-mwaana wabutuka kwahele kukukisa mangoondo .
Bukuri me nyiri wubvuriri buntele mu bantumu , me nyahele kukuka ti banteele ntumu , bukuri me nyakwaamisini dibuundu dya Nzaambi .
Mu bweese bwa Nzaambi , me nyiri bu nyiri , na bweese bwaandi ku nyiri me , bwasii ba bwabuunu ko , kasi me nyabvula kusala na bobanso , ngo kari me ko , kasi bweese bwa Nzaambi buri mu me .
Ngo ti diba me , ti diba bo , bu turi twayabisila beetu , bunubwo se beenu luri lwasiila kanyi .
Mbuti bakweyaabisa Kiristo , lo bukuri wafuluka mu bafwa , ngo dyaburi babamosi mu beenu bakweleele ti , mfulukulu ya bafwa yiri ko ?
Mbuti mfulukulu ya bafwa yo pe , lo Kiristo se wahele kufuluka .
Na mbuti Kiristo wahele kufuluka , lo nyabusulu yeetu yabuunu , na kanyi dyeenu se dyabuunu .
Beetu lo tweki bambaangi ba Nzaambi bampya , bukuri tutaanaa kimbaangi kyampya ti Nzaambi wafulukisa Kiristo , kuri nde wahele kumufulukisa ; mbuti ngwanwa ti bafwa bakoofuluka ko .
Mukwongo , mbuti bafwa bakoofuluka ko , lo Kiristo se wahele kufuluka .
Mbuti Kiristo wahele kufuluka , lo kanyi dyeenu dyabuunu , na beenu lwakiri kunsa masumu meenu ,
na babo bafwa kuri bari na kanyi mu Kiristo , lo badziimbila .
Ngo mbuti nsiitu dzi turi na dzo mu Kiristo , munu mu ntoono kidziingu kimaki , lo beetu tubvuriri manyoongi mu baatu bobanso .
Ngo mu lumalu Kiristo wafuluka mu bafwa , nde ngo watete mu bafwa .
Hango , bukuri lufwa lwafumuna mu muutu mosi , mu muutu mosi se mfulukulu ya bafwa yiri yafumuna .
Mukwongo , bunu bu fwiilaa baatu bobanso mu Adami , bunubwo se , bobanso sa baba bamwooyo mu Kiristo ;
ngo muutu-muutu ha kibeendu kyaandi , Kiristo ngo watete , tumi bari mu Kiristo , mu ntaangu ya nyisulu yaandi .
Tumi manunu yiba , mu ntaangu yi kabvutula kimfumu kuri wunde wuri Nzaambi na Taata , kamanaa kutsyaamuna kikuutu kyokinso , lutumu lwolunso , na mpinu dzodzinso .
Bukuri nde yelemini kutuma , natee ku kasuusiri bataatu baandi bobanso , kunsa bitaambi byaandi .
Mutaatu wampotulu wa kutsyaamuna ngo lufwa .
Mukwongo , « Nzaambi wasuusa byobinso kunsa bitaambi byaandi . » Ngo habaanaa baleele ti : « Byobinso biri kunsa lutumu lwaandi . » , lo diri na pwelelee ti , wungu-wungu wunde , wasuusiri byobinso kunsa lutumu lwa Kiristo .
Ngo byobinso bibaanaa byeki byasuusa kunsa lutumu lwaandi , haho nde-meene Mwaana se , kaba kunsa lutumu lwa wunde , wasuusiri byobinso kunsa lutumu lwa Mwaana , mpisi heki Nzaambi kaba byobinso , mu bitotolo byobinso na mu baatu bobanso .
Mbuti kari bubwo ko , lo babo bakootaambulaa mbotokulu ha kibeendu kya baatu bafwa , lo nki basa ? Mbuti ngwanwa ti bafwa bahele kufuluka , lo mu nkya ntoono bari mu kutaambulaana mbotokulu ha kibeendu kya bo ?
Na beetu-meene se , mu nkya ntoono tukookotaa mu nsisi mpisi ntaangu ?
Mpisi kiluumbu me nyiri muutu wafwa ; mu didyo , bampaangi , me nyisiingisa kimweese kyaami mu beenu , kikyo ki nyiri na kyo mu Kiristo Yesu Mfumu Yeetu .
Mbuti mu kimuutu , me nyanweeni na baatu bari makwa bunu bibulu ku Efeso , lo nkya ndaandu me nyiri nyabaka ? Ngo mbuti heki ti bafwa bahele kufuluka , lo « tudyeenee na tunweenee kweetu , bukuri bweepari sa twafwa . »
Yaa luwunukina kweenu ko : « Kimbaasi kyakibi kikoobiyisa bifu byabibwete . »
Nkati bvutukee ha lwaba , na yaa lubwa mu masumu ko , bukuri babamosi bahele na nyaabulu Nzaambi , me nyiludzusa nsoni .
Ngo muutu lo wufuula ti : " Bafwa dyaburi bafulukila ? Nkya nyutu bakwiisa na yo ?
Ye dzeeke dya muutu ! Bibyo bi wukuna ye lo biri menene ko , mbuti byahele kufwa ;
na bibyo bi wukuna ye , kari muti wu wuri mu kukiinga ko , ngo nkono saangu , bunu pe ya muti mukimi .
Tumi Nzaambi kaha nkono yiyo nyutu bu katiiri , na kuri mpisi nkono , nyutu ya nde-meene .
Manyutu momanso mahele kuba momamosi , ngo nyutu ya baatu yikimi , ya bibulu yikimi , ya banoni yikimi , na ya bansu se yikimi .
Manyutu ma ku yulu mari , manyutu ma ha butoto se mari , ngo kuseme kwa manyutu ma ku yulu , kwasoboko na kuseme kwa manyutu ma ha butoto .
Kuseme kwa ntaangu kukimi , kuseme kwa ngoondo kukimi , na kuseme kwa bambwetete se kukimi ; bukuri mpisi mbwetete se yasobokono na yakaka mu kuseme .
Bunubwo se buri mu mfulukulu ya bafwa . Nyutu bayidziikaa kunsa mbolulu , ngo yifulukaana kuri yahele kubweese kubolo ;
bayidziikaa kwahele lukiinsu , ngo yifulukaana kunsa nkeembu ; bayidziikaa mu buyonsi , ngo yifulukaa kunsa mpinu ;
bayidziikaa ya muswinyi , ngo yifulukaana ya kimpeeve . Mbuti nyutu ya muswinyi yiri , lo nyutu ya kimpeeve se yiri .
Hango-nkuumbu , diri dyatinu : « Muutu watete , Adami , waba muutu wamwooyo » ; ngo Adami dyansukulu , mpeeve yihaanaa bumwooyo .
Ngo kari wa kimpeeve watekesele ko , ngo kasi wa muswinyi ; tumi wa kimpeeve keki kwiisa .
Muutu watete wafumuna mu butoto , wa tubuumbu , waboolo wafumuna ku yulu .
Bunu buri muutu wa tubuumbu , bunubwo se buri baatu ba tubuumbu ; bunu buri muutu wa ku yulu , bunubwo se buri , baatu ba ku yulu .
Bunu bu turi mu kifwaani kya muutu wa tubuumbu , bunubwo se tuba mu kifwaani kya muutu wa ku yulu .
Ngo bampaangi , me bu nyiri mu kuleele ti : muswiini na makila ka bitsiitsa kukondolo saala dya kimfumu kya Nzaambi ko , na mbolulu ka yiri nkondolo kiteesu kyahele mbolulu ko .
Me nyiluyaabisa musamu wa mpaanu : beetu-banso tuwa kufwa ko , ngo kasi beetu-banso sa twakituka .
Mu kilookolo kimosi , mu mbwatukulu diisu , mu mvumvuri yampotulu . Bukuri mvumvuri bu yibwa , bafwa sa bafuluka na nyutu yahele mbolulu , na beetuneenu sa twakituka .
Mukwongo , nyutu ya mbolulu yimayi , yiyelemini kulwaata kiteesu kyahele mbolulu , na nyutu yifwaanaa yimayi , yiyelemini kulwaata kiteesu kyahele mfwiilu .
Mbasi-tsuku nyutu yibolaa yimayi , yilwaataana kiteesu kyahele mbolulu , na nyutu yifwanaana yimayi , yilwaataana kiteesu kyahele mfwiilu , haho ngo hayirima maampu matina ti : « Lufwa balumingutini kunsa ndulukulu ! »
« Lufwa , ndulukulu ye yiri hari ? Lufwa , kiba kya ye kiri hari ? »
Kiba kya lufwa ngo masumu , na mpinu dza masumu ngo mangisi .
Matoondo kuri Nzaambi , nde kootuhaanaa ndulukulu mu Mfumu yeetu Yesu Kiristo .
Hango , bampaangi baami ba mutima , beeneenu na keketee , na ngwii , salee kisalu kya Mfumu , mu kiteesu kyalutila mu mantaangu momanso , bu luyaari kuri ti kisalu kyeenu mu Mfumu , ka kiri kyabuunu ko .
Mu mitariri ntolulu mboongo mu ntoono bangisi , beenu se yirikeenu bunu bu nyatumini me , kuri mabuundu mari ku Ngalatya .
Mpisi kya lumiingu , muutu-muutu mu beenu kawuunguka ku nzo yaandi , bibyo bi kabangusini kukebe , mpisi bahele kukiinga ku nyikwiisa me mu kutolo mboongo .
Mu ntaangu yi nyitubuka me , me sa nyaheeke baatu ba luri lwasoolo , na mikaanda mpisi banata bikabu bya beenu ku Yerusalemi .
Mbuti bwayelemene ti me se nyeende , lo sa beende kintwaari na me .
Me sa nyiisa kuri beenu ha nyilutila ku Makedonya ; bukuri me ku Makedonya nyilutila .
Mbuti buri bwadzuka , lo me sa nyadzakala kuri beenu , kampe sa nyalutisa se ntaangu ya kyoosi , mpisi lumbakisa mu kunamitina budyeengi bwaami , kwo ngo kwo ku nyibangisina kwe .
Bukuri me nyahele kutya kulumono hani ha nyiluta mu nzila , nyiri na kitsimi kya kudzakala mwaa-mantaangu kuri beenu , mbuti Mfumu heeri miswa .
Me sa nzakala ku Efeso , natee haba munkeembu wa Pantekote ,
bukuri mweelu weki wadzibula kuri me na waangalaa , mu kusala kwakubwe , ti bukuri bataatu balaka .
Mbuti Timoteho wiisiri kuri beenu , lo talee , yaa kaba na boomo ko kuri beenu ; bukuri nde wuri mu kwesala kisalu kya Mfumu bunu me .
Muutu yaa kamunyaafuna ko , ngo mubakisee mu kunamitina budyeengi bwaandi mu kiyeengi , mpisi nde kiisa kuri me , bukuri me nyiri mu kumukiinga , me na bampaangi .
Nkani mu mitariri mpaangi yeetu Apolo , me nyamusyaamisini kwalaka , mpisi kiisa na bampaangi kuri beenu , ngo nde wahele kutya kwiisa mu lumalu , kabakaa ntaangu tumi mbasi-tsuku kiisa .
Beenee naana , teleme na keketee mu kanyi , lwatee kibakala , beenee na makwa .
Hemese myominso mya beenu myeyirimina kunsa ntiilu .
Me nyilusyaamisa bampaangi : beenu luyaa kuri ti baatu ba mu nzo Estefana , ngo batete bayiingiri madyeele mu Akaya ; na bo bayekele manyutu mu kisalu kya bangisi .
Beenu se beeneenu batumuma kuri baatu ba bubwo , na kuri mpisi wunde wukwesala na kwemono mpasi kintwaari na bo .
Me nyimono kiminu mu nyisulu Estefana , na Fortunato , na Akayako , bukuri bo bayisiri mu kuyiingisa beenu luri bo pe .
Mukwongo , bo badzuunisini bitsimi bya me na bya beenu se . Yabukilee baatu ba bubwo .
Mabuundu ma ku Asya maluheekiri mamboto . Akila bo na Piriska , na dibuundu dikutukunaana mu nzo bo , baluheekiri mamboto malaka mu Mfumu .
Bampaangi bobanso baluheekiri mamboto . Helesenee mamboto beenu na beenu mu nyumutunu yangisi .
Taambuleenu mboto ya mu kooko kwa me-meene Pawulo .
Mbuti kuri wuri katii Mfumu ko , lo kabwilikila mpopi ! Marana ta !
Bweese bwa Mfumu Yesu buba na beenu .
Me nyilutiiri beenu-banso mu Kiristo Yesu .
Pawulo , ntumu Kiristo Yesu mu kutya kwa Nzaambi , na Timoteho mpaangi , kuri dibuundu dya Nzaambi diri ku Korinto , na kuri bangisi bobanso bari mu Akaya dyodinso .
Bweese na kiyeengi bifumunaa kuri Nzaambi , Taayi dyeetu , na kuri Mfumu Yesu Kiristo , biba na beenu .
Kaba wasakumunu , Nzaambi , Taayi dya Mfumu yeetu Yesu Kiristo , Taayi diri na ngebe na diri na mboondulu yoyinso ,
nde kookutuboondaa mu mpasi dzeetu dzodzinso , mpisi heki mu mboondulu yi tutaambula beetu-meene kuri Nzaambi , tubangisina kuboondo babo bari kunsa mpasi dza bitsuumbu-bitsuumbu .
Mukwongo , bunu bufununa mpasi dza Kiristo mu beetu , bunubwo se bufununa mboondulu yeetu mu Kiristo .
Ngo mbuti beetu turi mu mpasi , lo mu kuri ti beenu lubaka mboondulu na mvuukulu ; mbuti turi na mboondulu , lo mu kuri ti beenu lubaka mboondulu , yiluha makwa ma kukuunda mpasi dzodzimosi , dzi turi mu kumono beetu se .
Na beetu turi na nsiitu ya makwa mu ntoono beenu , bu tuyaari kuri ti , bunu bu luri kintwaari na beetu mu mpasi , bunubwo se luri kintwaari mu mboondulu .
Mukwongo , bampaangi , beetu tutii ko ti beenu luba kunsa lubu , mu mpasi dzi twamono beetu ku Asya : beetu twabamini mu kiteesu kibvuriri makwa , na twaba na kitsimi ko ti , lo tubweesiri kuba bamwooyo .
Kasi beetu mu beetu-meene , twataamburi mukanu wa lufwa , mpisi heki tuhele kusiila nsiitu mu beetu-meene , ngo mu Nzaambi wufulukisaa bafwa .
Nde watukuuriri mu lufwa lwa bubwo , na mbasi-tsuku wutukuula , mu nde turi twasa nsiitu ti sa kabweese kutukuula .
Beenu se luri kintwaari , bu luri mu kusaambilaa mu beetu , mpisi heki bweese bu tutaambula beetu , mu ntoono lusaambulu lwa baatu balaka , buba dyaambu dya mvutukulu matoondo kuri beetu .
Mukwongo , kimweese kyeetu ngo kimbaangi kya nsimunu yeetu , beetu twadyaatiri ha nsi , na ha busu bwa beenu , mu nkulukulu na mu nsyemukunu ya Nzaambi , kari mu madyeele ma kimuutu ko , ngo mu bweese bwa Nzaambi .
Beetu turi na misamu mikimi mi tulutinina ko , ha yulu mi luri mu kutaanga na kubakula ; ngo me nsimini ti beenu sa lwayirika kubakula kwakubwe ,
bunu bu lumwaabakula kwa ndaambu , ti beetu turi kimweese kya beenu , bunu bu luba beenu se kuri beetu , mu kiluumbu kya Mfumu yeetu Yesu .
Mu nsiitu dzidzo , me nyabee nyatya kutekesele kwiisa kuri beenu , mpisi heki lutaambula bweese mu lwadzoolo .
Tumi nyisikaa kuri beenu , nyeende ku Makedonya , na nyisikaa ku Makedonya mbweese kwiisa kuri beenu , na beenu lumbakisa mu kunamitina budyeengi bwaami , ku Yudaya .
Buri me ntyaanaa bubwo kuyirika , lo budzeeke nyiri mu kusoongo ? Hoti ma ntii me mamo , mu kimuutu me nyimatiiriri , mpisi heki mu me muba : « heehe lo heehe » na « pele lo pele » ?
Nzaambi wakwiikama , ma turi mu kuleele kuri beenu , mahele kuba « heehe » na « pele » .
Bukuri , Mwaana Nzaambi , Yesu Kiristo wu turi twayaabisa kuri beenu , me na Silvano na Timoteho , nde kasii kuba : « heehe » na « pele » ko .
Mukwongo , nsiilulu dza Nzaambi dzodzinso mu nde dini « heehe » diri , Mu didyo se beetu tukooleelaa ti « Amene » kuri Nzaambi , mu kumuha nkeembu .
Wunde wukookumisaa beetu na beenu mu Kiristo , na watukila maasi , ngo Nzaambi ;
nde se watusa kinyemu kyaandi , na wasuusa bidiimbu bya Mpeeve munsa mitima myeetu .
Nzaambi mbaangi yaami , me nyilaba maalu mu kidziingu kya me-meene ti : me nyasii bweese kwiisa ku Korinto ko , mu kulubatisa misamu .
Kari kuri ti beetu , turi na lutumu mu kanyi dya beenu ko , ngo beetu tukwesala kintwaari na beenu , mu kuri ti beenu lumono kiminu , bukuri beenu lwateleme na keketee mu kanyi .
Mukwongo , me nyamwiini dyo ti bwabubwete , mu kuhele kubweese kwiisa kuri beenu , mpisi luhele kukoto mu ngebe .
Bukuri , mbuti me nyilukotisiri mu ngebe , lo na wubweese kuha me kiminu , mbuti kari wunde wumwaakotoso mu ngebe ko ?
Me nyatinini mimyo , mu kubata kuri ti babo baketi kuha me kiminu , bankotoso mu ngebe mu ntaangu yi nyikwiisa . Me nyirikiri kuyaaba ti , kiminu kya me , kya beenu-banso se .
Mukwongo , mu mpasi dzalaka na mutima kinkuukulu , na mu mansangasa malaka me nyalutinini ; kari mu kulukotoso mu ngebe ko , ngo mu kuri ti luyaaba ntiilu ya bunsaalisi yi nyiri na yo mu beenu .
Mbuti kuri muutu wasakisiri ngebe , lo kari me kakotisiri mu ngebe ko , ngo babamosi mu beenu , bunu pe beenu-banso mbuti nyahele kusa mansaalisi .
Muutu wa bubwo wayelemene kutaambula biŋaŋunu kuri baatu balaka .
Beenu ngo bari , siilee wa bubwo mpemisi , na muboondeenu mpisi kahele kudyaama kunsa ngebe dzibvuriri bunene .
Hango-nkuumbu , me nyilusyaamisa mu kusoongo kimbaangi kya ntiilu yeenu mu nde .
Bukuri mu bubwo me nyalutinini , mpisi me nyilutsiitsa , mu kuyaaba , kari beenu luri na bintambukulu mu myominso .
Beenu lusiilaa muutu mpemisi , lo me se nyimusiriri mpemisi ; mukwongo , mpemisi ngo yiri me nyasa , na mbuti nyasiila muutu mpemisi mu musamu , lo mu ntoono beenu , ha busu bwa Kiristo ,
mpisi heki tuhele kubwa mu mawunu ma Satana , bukuri bitsimi bya nde tubiyaari .
Me nyatubuka ku Torowasi , mu kweyaabisa Musamu Wamubwete wa Kiristo , na Mfumu wanzibukila mweelu ,
ngo mpeeve me yaba yahele na kidzuunu , bukuri nyasii mono Tito mpaangi yaami ko , hango , me nsiisaana bari ku Torowasi , ha nyeki kweendaana ku Makedonya .
Matoondo kuri Nzaambi ! Nde wuri mu mpisi ntaangu wutululukisaa mu Kiristo , na wukwepukulaa mu mpisi kibeendu , mfuku ya nyaabulu yaandi mu beetu .
Bukuri beetuneenu ngo mfuku yayibwete ya Kiristo , kuri Nzaambi , ha kakati dya babvuuka na badziimbila ;
mu bamosi mfuku ya lufwa yihaanaa lufwa , mu bakaka mfuku ya bumwooyo yihaanaa bumwooyo . Ngo na wakuka mu mimyo ?
Mukwongo , beetu turi bunu bakaka bakweyarika maampu ma Nzaambi ko ; ngo kasi mu ngwanwa , mu nkuumbu ya Nzaambi na ha busu bwaandi , beetu turi mu kwedzoonsolo mu Kiristo .
Buri tubweese kubaandika kusaka lutumu mu beetu-meene ? Hoti bunu babamosi , turi na nzala mukaanda wa ntumunu wa kulusoongo , bunu pe kululoombo ?
Mukaanda beetu ngo beenu , watinu mu mitima myeetu , wayabakana na wataangu kuri baatu bobanso .
Nkati diri dyayabakana ti , beenu ngo mukaanda Kiristo wu turi twatubula beetu , wahele kuba watinu mu ntiinta yapiinda , ngo mu Mpeeve Nzaambi yamwooyo ; wahele kuba watinu mu bibari bya malweende , ngo mu mabaya ma mitima mya muswinyi .
Yiyo ngo nsiitu yi turi na yo , mu Yesu Kiristo kuri Nzaambi .
Ka kuri ti lo tuyirikiri kitotolo mu makwa ma beetu-meene ko , ngo makwa meetu mafumunaa kuri Nzaambi ,
nde watuha makwa mu kuba bisari bya lulelusunu lwamoono , kari mu kisoni ko , ngo Mpeeve , bukuri kisoni kidzusaa , kasi Mpeeve yihaanaa bumwooyo .
Ngo mbuti kisalu kya lufwa , kyatinu mu bisoni ha yulu malweende kyabakiri nkeembu , yiri baala ba Isaheli baba bahele kubangisina kusungumina kisoosi ku busu bwa Moose bwaba semaana , mu mwaa-ntaangu yantele ,
lo kisalu kya Mpeeve sa kyabvula nkeembu .
Mukwongo , mbuti kisalu kya kukesele baatu mukanu kyabakiri nkeembu , lo kisalu kya kululukisa baatu sa kyabvula nkeembu .
Mukwongo , bibyo bi bakeembisiri , byasii baka nkeembu yayelemene na nkeembu yibvuriri bunene yimayi ko .
Bukuri , mbuti bibyo byahele kudziingila byabakiri nkeembu , lo bibyo bidziingulaana sa byabvula nkeembu .
Bu turi na nsiitu dza bubwo , ngo turi mu kwesalila mu nsiitu dzodzinso .
Beetu twahele kusa bunu Moose , waba fukaana nsaanda ku busu bwaandi , mpisi heki baala ba Isaheli bahele kumono nsukulu ya bibyo byahele kudziingula .
Ngo kasi bo bari kunsa lubu . Natee mu kiluumbu ki , bo bu bataangaa lulelusunu lwalukulu , lo nsaanda yiyo yahele kuyisika , bukuri yo kuyisikila mu Kiristo .
Ngo kasi natee mu kiluumbu ki , bo bu bataangaa mikaanda mya Moose , lo nsaanda yafuka mitima mya bo .
Ngo , « babaanaa basyeetukiri kuri Mfumu , lo nsaanda yiyisikiri . »
Mfumu ngo Mpeeve , haho hari Mpeeve ya Mfumu , haho se hari bunsaalisi .
Beetu-banso bari busu bwahele kufuka nsaanda , nkeembu ya Mfumu yiri mu kuseme mu beetu , bunu ti mu lumweenye , mu kifwaani kikyo turi twakituka mu nkeembu na nkeembu , mu Mfumu wuri Mpeeve .
Hango-nkuumbu , bu turi na kisalu kimaki , beetu twahele kuholo-bito , bukuri mu ngebe dza Nzaambi turi twakitaambula .
Ngo kasi beetu twabisa mansweeki mansoni , tukwedyaatila kwahele mawunu , na twahele kwekitula maampu ma Nzaambi , ngo mu nsoongulu ngwanwa , beetu turi mu kwesaka kuri ti baatu batufyongokono , ha busu bwa Nzaambi .
Ngo mbuti Musamu Wamubwete wa beetu wasweeku , lo mu bakweyende ku nzimbukulu kari kasweeku ,
mu baatu bahele na kanyi , bari nzaambi ya nsi yi wayeki wabiiyisa madyeele ma bo , mpisi bahele kutalila buungi bwa Musamu Wamubwete , wa nkeembu ya Kiristo , nde wuri kifwaani kya Nzaambi .
Mukwongo , beetu twahele kweyaabisa mi tariri beetu-meene , ngo Yesu Kiristo Mfumu turi mu kweyaabisa ; beetu-meene ngo turi bisari bya beenu mu ntoono Yesu .
Bukuri Nzaambi waleeriri ti : « Mu mampimbisi , buungi sa bwaseme ! » Nde wasemini mu mitima myeetu , mu kusoongo nteendele ya nyaabulu nkeembu Nzaambi , ku busu bwa Yesu Kiristo .
Beetu tukwenata busina bumabu , mu bisa bya tubuumbu , mpisi heki mpinu dza kiteesu kyalutila , dziba dza Nzaambi nkani ka dza beetu ko .
Beetu batuswetekese mu mpele ngo mpele , ngo twahele kunyifuka , turi mu kwedunga , ngo twahele kukoono ,
bakwetulaanda , ngo bahele kutubakila , batubwiisa ha nsi , ngo bahele kututsuumbula .
Mantaangu momanso , tukwenata mwomunso , lufwa lwa Yesu mu nyutu yeetu , mpisi heki bumwooyo bwa Yesu se , buba bwamonokono mu nyutu yeetu .
Mukwongo , mantaangu momanso beetuneenu bamwooyo , turi bayekulu mu lufwa mu ntoono Yesu , mpisi heki bumwooyo bwa Yesu , buba bwamonokono mu nyutu yeetu ya lufwa .
Mu didyo lufwa luri mu kusala mu beetu , ngo bumwooyo buri mu kusala mu beenu .
Bunu bu diri dyatinu : « Me nyasii kanyi , hango-nkuumbu nyadzoonsiri . » Beetu se , mu mpeeve yo yimosi ya kanyi , twasa kanyi , hango-nkuumbu turi mu kudzoonso ,
bu tuyaari kuri ti , wunde wafulukisi Mfumu Yesu , sa kafulukisa beetu se kintwaari na Yesu , na sa katusuusa ha kimosi na beenu bebele na nde .
Mukwongo , myominso mimyo miri mu ntoono beenu , mpisi heki bweese buhamisaana mu baatu balaka , mvutukulu matoondo se yiba yabuukula mu nkeembu ya Nzaambi .
Hango-nkuumbu , beetu twahele kuholo-bito . Ngo ti hayuku nyutu yeetu ya ku mbasi yiri mu kwekuuka , lo nyutu ya kunsa-kati yiri mu kwekitukaa yamoono mu kiluumbu ngo kiluumbu .
Mukwongo , mpasi dzeetu dzaleenge mu ntaangu yi , dziri mu kubuta kilemu kya nkeembu ha yulu nkeembu , yahele manunu kuri beetu .
Beetu twahele kutala bitotolo bibyo byamonoko , ngo bibyo byahele kumonoko ; bukuri bibyo byamonoko byahele kudziingula , ngo kasi bibyo byahele kumonoko , bidziingulaa kwakinkulu .
Mukwongo , beetu tuyaari ti , mbuti nzo yeetu ya musaampu ya ha butoto ha yitsyaamukini , lo turi na nzo ya mantaangu momanso kuri Nzaambi mu mayulu , yahele kuba yatuungu mu myooko mya baatu .
Mu didyo beetu tukwekuuma , na turi na musoongo walaka mu kulwaata nzo yeetu ya ku yulu ,
kuri heki , ti hayuku twahele kulwaata kinkuta , bahele kutumono kimpene .
Mukwongo , bu turi munsa musaampu wumawu , tukwekuuma kunsa kilemu , bukuri twahele kutya kusyonono kinkuta , ngo tutiiri kulwaata kikimi ha yulu , mpisi heki bikoofwa biba byadyaama kunsa bumwooyo .
Wunde watuyirika mu kutaambula mamo ngo Nzaambi , nde watuha bidiimbu bya Mpeeve .
Ngo beetu twaluula mu nsiitu mu mantaangu momanso , na tuyaari ti , bu turi mu nyutu yimayi , turi ku bunzeense la na Mfumu ;
bukuri beetu mu kanyi turi mu kwedyaatila , nkani ka mu mwiinunu ko .
Beetu twaluula mu nsiitu , na tumono kuri ti , bubvuriri bubwete mu kupala mu nyutu yimayi , na kweende mu kudzakala kuri Mfumu .
Hango-nkuumbu , beetu di tutiiri mu kubweeye kuri nde , ti tuba mu nyutu yi , bunu pe tupala mu yo .
Bukuri beetu-banso tuyelemini kuteleme ha busu bwa mutsuundu wa Kiristo , mpisi heki muutu-muutu kataambula , museendu wa ma kari kayirika , mu nyutu yaandi , mamabwe bunu pe mamabi .
Ngo bu tuyaari buri kibvumi kya mfumu , beetu tusakaana kuri ti baatu babakula dyo . Nzaambi wutuyaari nkati kwafwaana ; na me nsimini ti mu mitima myeenu beenu se luyaari kwafwaana .
Beetu twahele na nzala kubweese kuba , na ntumunu mu beetu-meene kuri beenu , ngo tutiiri kuluha mpwaani , ya kuba na kimweese mu ntoono beetu , mpisi heki luba na mvutu ya kuha kuri babo bakwesa kimweese kya ku mbasi , nkani ka kya mitima ko .
Mukwongo , mbuti beetu twabeeri madzeeke , lo mu ntoono Nzaambi ; ngo mbuti turi na madyeele , lo mu ntoono beenu .
Bukuri ntiilu ya Kiristo yatusweeteke , na tuyaari dyo mu ngwanwa ti , muutu mosi kitsu wafwiila mu bobanso , ngo bobanso se bafwa .
Nde wafwiila mu bobanso , mpisi heki bamwooyo bahele kubweese kuba bamwooyo mu bo-meene , ngo mu wunde wafwiiri na wafulukiri mu ntoono bo .
Hango-nkuumbu , kubandika lumalu beetu twahele kuyaaba muutu mu muswinyi ; na mbuti twayaaba Kiristo mu muswinyi , lo mu lumalu twahele bweese kumuyaabila bubwo .
Hango-nkuumbu , mbuti muutu wuri mu Kiristo , lo nde kiyiriki kyamoono ; byabikulu byayeki byaluta , byamoono byayiingina .
Byobinso byafumuna kuri Nzaambi , nde wabweese kusa nyukusunu ha kakati dya beetu , na nde-meene mu Kiristo , na watuha kisalu kya kubweese kwesuusa nyukusunu .
Mukwongo , Nzaambi waba mu Kiristo , mu kubweese kusa nyukusunu ha kakati dya nsi na nde-meene , kwahele kutaangula baatu lumvuki lwa bo , na kusuusa mu beetu maampu ma kubweese kusa nyukusunu .
Beetuneenu ngo turi bamonikisi ba Kiristo , buni ti Nzaambi wuri mu kulusyaamisa mu beetu ; beetu tuluyiingikila mu nkuumbu ya Kiristo , taambulee kubweese kuyukusuna na Nzaambi .
Wunde waba wahele na masumu , nde wamusa ngaa-masumu mu ntoono beetu , mpisi heki mu nde , tubeenee nsungumunu ya Nzaambi .
Ngo bukuri tukwesala kintwaari na nde , beetu tulusyaamisa mu kuhele kuhololo kwa buunu , bweese bwa Nzaambi buluri lwataambula .
Bukuri nde wuleele ti : « Mu ntaangu yayelemene , me nyikuhaanaa mvutu , mu kiluumbu kya mvuukulu , me nyikubakisaana . » Mono mu lumalu , yi ngo ntaangu nkati yayelemene ; mono mu lumalu , ki ngo kiluumbu kya mvuukulu .
Beetu twahele kubumisa muutu makya mu ntoono ti mosi , mpisi heki kisalu kihele kuba kyasaanu .
Ngo kasi mu myominso , beetu tutiiri kumonokono beetu-meene bunu bisari bya Nzaambi , kunsa kifiki kyalaka , mu mpasi , mu manyoongi , mu kinkuukulu ,
mu biwa , mu maboroko , mu nwanusunu , mu bisalu byamakwa , mu kwekyeelele bwiisi , mu maloomi ,
mu nsyemukunu , mu nyaabulu , mu nkindusulu-mutima , mu mbweeyulu-mutima , mu Mpeeve Yangisi , mu ntiilu yahele bumpitu-bumpyoongo ,
mu maampu ma ngwanwa , mu mpinu dza Nzaambi ; mu kuba na binwaanunu bya nsungumunu , bya kooko kwalubakala na bya kooko kwalumoso ,
mu nkeembu na mu nsaanunu , mu mvuumfu yayibi na yayibwe , bunu bangaa-mpya koomosoko turi bangaa-ngwanwa ,
bunu ba bahele kuyaaba koomosoko twayaabakana kwalaka ; bunu beki mu kufwa koomosoko turi mwooyo , bunu ba bari mu kulata ngo bahele kubadzusa ;
bunu bari mu ngebe , koomosoko bari mu kiminu ; bunu bari kunsa buwelu bwa makwa , koomosoko bakwekabula busina ; bunu bahele na kitotolo , koomosoko bari na byobinso .
Beetu twadzoonsiri kuri beenu , bari Korinto , mitima myeetu myabeeri myadzibulu na pwelelee .
Beetu twahele kaanga mitima mu beenu , ngo beenu-meene lwakaanga mitima myeenu .
Me nyiludzoonsolo bunu baala baami , beenu se mu kuha mvutu , dzibulee mitima .
Yaa luba mu kihaangu kimosi na bangooyi ko ; mukwongo , nki byantwaari ha kakati dya nsungumunu na bubayi , bunu pe nki byantwaari ha kakati dya buungi na mampimbisi ?
Nkya nyukusunu yiri ha kakati dya Kiristo na Belyari , bunu pe nki byantwaari ha kakati dya ngaa-kanyi na mungooyi ?
Nkya nyukusunu yiri ha kakati dya Nzo ya Nzaambi na biteki ? Bukuri beetuneenu turi Nzo ya Nzaambi yamwooyo , bunu bwaleele Nzaambi ti : « Me sa nzakala ha kakati dya bo , na me sa nyeyende na bo , Me sa mba Nzaambi bo , na bo sa baba baatu baami . »
Hango nkuumbu , Mfumu ti : « Paleenu ha kakati dya bo , na haambikiseenu na bo . Yaa lubelemene kitotolo ti kimosi kya sumuka ko , na me sa nyalutaambula .
Me sa mba Taayi kuri beenu , na beenu sa lwaba baala ba babakala , na ba bakyeetu kuri me , Mfumu Ngaa-mpinu wuleele . »
Ngo banduku ba mutima , bukuri turi na nsiilulu dza bubwo , tutsyeemekeenu mu mamviindu momanso ma muswinyi na ma kiluunsi , na tukukiseenu bungisi kunsa kibvumi kya Nzaambi .
Taambulee beetu mu mitima myeenu ; beetu twasii yirikila muutu mamabi ko , twasii maana kuholo bya muutu ko , na twasii diila muutu manene ko .
Me nyahele kuleele bubwo mu kulukesele mukanu ; bukuri me nyatekisiri kuleele ti , beenu luri mu mitima myeetu , ti mu lufwa ti mu bumwooyo .
Me nyiri na nsiitu yalaka mu beenu , nyiri na kimweese kyalaka mu beenu , me nyaluula mu mboondulu , me kiminu kyabuukula kunsa mpasi dzeetu dzodzinso .
Mukwongo , beetu tutubukaana ku Makedonya , twasii baka ntaangu ya kuwuumisa manyutu meetu ko , ngo kasi , kwokunso mpasi na mpasi ; nwaanunu ku mbasi , boomo kunsa mitima .
Ngo Nzaambi wuboondaana bakuluka , watuboondiri mu nyisulu Tito ,
kari munu mu nyisulu nde ko , ngo se na mu mboondulu yi kabakiri nde kuri beenu ; nde watuyaabisiri musoongo wu luri na nde , bidilu byeenu , na kuheme ku luri na kwo mu me , na mu didyo me nyabweesiri kumono kiminu kibvuriri bunene .
Ngo mbuti me nyalumonisini ngebe mu mukaanda waami , lo me nyahele kunyoongo mu didyo ; lu ti hayuku nyanyoongini ha nyamwii kuri ti , mukaanda wunde waluhee ngebe mu mwaa-ntaangu .
Mu lumalu , me nyimono kiminu ; kari bukuri beenu lwamwii ngebe ko , ngo bukuri lwamwii ngebe mu kuyiinga madyeele ; mukwongo , beenu lwamwii ngebe bunu buri kutya kwa Nzaambi , mpisi heki mu kibari kya beetu , beenu luhele kutaambula mamabi .
Bukuri ngebe dza ntiilu ya Nzaambi , dzibutaa nyiingulu madyeele , mu kubaka mvuukulu kwahele kunyoongo ; ngo kasi ngebe dza nsi dzibutaa lufwa .
Sa monee mu lumalu , nkya kifiki ngebe dza ntiilu ya Nzaambi dzibutiri mu beenu : nkya mampemisi , nkya minyoongi , nkya boomo , nkya musoongo , nkya kuheme , nkya maseembu ! Mu myominso beenu lwasoongiri ti , lwahele na kibila mu musamu wunde .
Ngo mbuti me nyalutinini , lo kari mu ntoono muyiriki-mamabi , bunu pe mu ntoono wunde wu bari bayirikila mamabi ko , ngo mu kusoongo ha busu bwa Nzaambi , kuheme ku luri na kyo mu beetu .
Mu didyo , beetu twabakiri mboondulu . Ha yulu mboondulu yiyo , beetu twabweesiri kumono kiminu kyalaka , mu kiminu kyabeeri na Tito , bukuri beenu-banso lwadzuunisini bitsimi byaandi .
Ngo mbuti ha busu bwa nde , me nyasoongiri kimweese mu ntoono beenu , lo me nyasii mono nsoni mu mimyo ko , ngo kasi bunu buri ngwanwa yoyinso yi turi twaleele kuri beenu , bunubwo se kimweese ki twasoongiri kuri Tito mu ntoono beenu , kiri kyangwanwa .
Nde wuri na musoongo walaka mu beenu , mbiki ti ha kabaambuka nde mwooyo mu kutumuma kwa beenu-banso , na bu lwasiiri mu kumutaambula mu kibvumi na mu ntekutulu .
Me nyimono kiminu , bu nyiri na nsiitu mu beenu mu myominso .
Beetu tuyaabisa kuri beenu , bampaangi , bweese bwa Nzaambi bwataamburi mabuundu mari ku Makedonya .
Kunsa mpasi dzi bari babwanikina na dzo , kiminu kya bo kya mansaalisi , na buwelu bwa bo bwa musundu , byabwookoso busina mu mpeelu bikabu bya bo ,
bunu bwaba lubaku lwa bo , me nyi bateele kimbaangi ti , bo baheeri mu kiteesu kyalutila lubaku lwa bo , mu bunsaalisi .
Bo batuyingukiri kwalaka , kuri ti bo se babaka bweese bwa kuha lubakusu , mu kisalu kitariri bangisi .
Bo bayirika ma lutila kiteesu ti na ma twaba twatsima beetu , bo batekisiri kuha mitima kuri Mfumu , tumi kuri beetu mu kutya kwa Nzaambi .
Hango-nkuumbu , beetu twasyaamisini Tito , mpisi kamana kisalu kya lubakusu kikyo , ki kamwaabaandika kuri beenu .
Ngo bukuri beenu luri na byobinso byabuukula : kanyi , lungweensu , nyaabulu , kuheme mu myominso , na ntiilu yi luri na yo mu beetu ; lo beenee se babuukula mu bweese bubwo .
Me nyahele kuluha lutumu , kasi me nyiludzoonsolo mu kuheme kya bambaasi , mu kuri ti beenu se lusoongo bungwanwa bwa ntiilu yeenu .
Mukwongo , beenu luyaari bweese bwa Mfumu yeetu Yesu Kiristo : nde waba kisina , kasi mu ntoono beenu , walwaata buwelu , mpisi heki mu buwelu bwaandi , beenu luba bisina .
Me nyiluha kitsimi kya mu mimyo : mukwongo , myayelemene mu beenu mimami , beenu lwaba batete kari munu mu kutolo lubakusu ko , ngo na mu kubaka kitsimi kya bubwo , kuholosono mu mubvu wayooko .
Ngo mu lumalu , kuundulee kisalu kikyo , mpisi heki mamo ma lutiiri kukukisa , bunu buri lubaku lweenu , mayelemene na kifiki kya kutya kweenu .
Bukuri mbuti bitsimi biri byabibwete , lo bataamburi kikabu , bunu buri bi tubakiri nkani ka mu bi tuheriri kubaka ko .
Mukwongo , ka kuri ti beenu ngo bari lukoto mu mpasi , heki bakaka babaka lubakusu ko , ngo kasi mu kusa nsiisa ;
mu ntaangu ya lumalu , bibyo bi luri na byo bya mansaalisi , sa byabakisa babo bahele na kitotolo , mpisi heki ha luba beenu se kuri kitotolo pe , bi baba na bo bya mansaalisi bibakisa beenu , mpisi heki kuba nsiisa ,
bunu buri matinu : « Wunde waba na byalaka , kasii ba na bya mansaalisi ko ; na wunde waba na byantele , kasii ba na bi kaheriri ko . »
Matoondo kuri Nzaambi , wasa mu mutima Tito , kuheme kwokumosi na ku turi na beetu mu beenu .
Nde wataamburi mbila yeetu mu kuheme kwokunso , na nde-meene wabakiri kitsimi kya kwiisa kuri beenu .
Beetu twaheekiri mpaangi mosi , yikweyende kintwaari na nde , mpaangi yiyo mabuundu momanso mari mu kumusiikaana , mu dyaambu ditariri Musamu Wamubwete .
Kari minimyo ko , ngo mabuundu mamo mamusooriri se mu kweyende na beetu , mu kisalu kya lubakusu ki turi mu kwesala , mu kusaka nkeembu ya Mfumu nde-meene , na mu kusoongo kifiki kyeetu .
Beetu tukwebata maseembu , mu mitariri bwa kusalila mboongo dzalaka dzi bari batuha ;
bukuri beetu tutiiri kuyirika mamabwe , kari hani ha busu bwa Mfumu ko , ngo se na ha busu bwa baatu .
Beetu twaheekiri mpaangi yeetu mu kweyende na bo , mu mantaangu malaka , beetu twamutsitsiri , mu kumono buri kuheme kyaandi , ngo mu lumalu kuheme kwaandi kweki kwabvulila mu ntoono nsiitu dzalaka dzikari na dzo mu beenu .
Ti hayuku mu ntoono Tito wu turi kintwaari , mbaasi yaami ya kisalu ku luri beenu ; ti hayuku bampaangi beetu , bantumu ba mabuundu , bobanso bakwesala mu nkeembu ya Kiristo .
Yirikee kusoongo , ha busu bwa mabuundu , kidiimbu kya ntiilu yeenu , na kimweese kyeetu mu beenu kuri bo .
Mu mitariri kisalu kya mbakusulu bangisi , me nyahele kumono mufunu mu kulutinina .
Mukwongo , me nyaari kifiki kya beenu , na mu kyo me nyiri na kimweese mu beenu kuri bari Makedonya . Bari ku Akaya beki bayirima kuholosono mubvu wayooko , na kuheme kwa beenu kwaheeri nsyamusunu kuri balaka mu bo .
Ngo me nyaluheekiri bampaangi babo , mpisi heki kimweese kya beetu mu beenu , kihele kuba kya buunu mu ntoono yiyo , na kuri ti beenu luba bayirima , bunu bu nyabee leele ;
mu kubata kuri ti , mu nsiitu dza bubwo beetu tufwa nsoni , mu kuhele kuleele ti beenu lufwa nsoni , mbuti heki bari Makedonya biisaana kintwaari na me , bamwii kuri ti beenu lwahele kuyirima .
Ngo me nyamwii mufunu , mu kuloombo kuri bampaangi babo , mpisi batekesele kwiisa kuri beenu na batekesele kuyirikisa bikabu bya lubakusu bi luri lwasa nsiilulu , mpisi heki lubakusu lulwo luba bunu kikabu kya bunsaalisi nkani ka kya lukakutu ko .
Yaabee ti : Wunde wukuna mwaa-kwantele sa katolo se mwaa-kwantele , na wunde wukuna kwalaka sa katolo se kwalaka .
Mpisi muutu kaha bunu bu kari katsima kunsa mutima waandi , kwahele nyoongunu bunu pe mu kukwiikisa ; bukuri Nzaambi tiiri wunde wuhaanaa mu kiminu .
Nzaambi wakuka mu kululuulusa mu mabweese ma bitsuumbu-bitsuumbu , mpisi heki mu mantaangu momanso beenu luba na byakuka , na luba se na bya mansaalisi mu kweyirika momanso mamabwe ,
bunu bu diri dyatinu : « Nde kookabulaa , nde koohaanaa kuri bawelu , nsungumunu yaandi yinamitina kwakinkulu . »
Wunde wuhaanaa nsaangi kuri mukuni , na byandya bya kudya , sa kaluha nsaangi , sa kafunisa dzo , na sa kamenise bimbutu bya nsungumunu yeenu .
Beenu sa lwaba bisina mu myominso , mpisi lweha bikabu bya bitsuumbu-bitsuumbu , bisa kuri ti mu kisalu kya beetu , baatu babvutula matoondo kuri Nzaambi ;
bukuri kisalu kikyo kya ntolulu bikabu , kari lunu lubakusu kiha kuri bangisi ko , ngo se kisa kuri ti , baatu babvutula matoondo malaka kuri Nzaambi .
Bamonaa bubwe bwa kisalu kikyo , bo sa bakeembese Nzaambi , mu ntoono kutumuma ku luri mu kusoongo beenu , mu Musamu Wamubwete wa Kiristo , na mu kukabula lubakusu lweenu kintwaari na bo , na baatu bobanso .
Mu nsaambulu dza bo mu beenu , bo sa basoongo musoongo walaka wu bari na nde , mu ntoono bweese bwa mansaalisi bwaluha Nzaambi .
Matoondo kuri Nzaambi mu ntoono kikabu kyaandi kyankimukunu !
Me Pawulo , nyilusyaamisa me-meene mu bundeembu , na mu mutima-bubwete wa Kiristo . Bakweleele ti , me nyiri na nsoni habaanaa nyiri ha kakati dya beenu , ngo kasi nyakasuka habaanaa nyiri la na beenu ;
me nyisaambila mu kuri ti , mpele kuba nyakasuka ha nyikwiisa kuri beenu , mu kitsimi kya kusoongo ti nyakasuka , ha busu bwa bakweleele ti , beetu tukwedyaatila mu kimuutu .
Mukwongo , mu kimuutu turi mu kwedyaatila , ngo kari mu kimuutu turi mu kwenwaanina ko .
Bukuri binwaanunu bituri mu kwenwaanina kikiindu , biri bya kimuutu ko ; ngo kasi bya mpinu dza Nzaambi , byakuka mu kutsyaamuna bisweemunu bya makwa . Beetu tukwetsyaamuna nzoonsulu dzadzibi ,
na mpinu dzodzinso dza masiiku dzikwetungukula nyaabulu ya Nzaambi , mpisi tukitula bitsimi bya baatu kuri heki batumuma kuri Kiristo ,
na tuba twayirima mu kuseembe babo bahele kutumuma , mu ntaangu yiri beenu-banso lumwaamana kutumuma .
Yirikee kutala bitotolo bunu bu biri . Mbuti muutu wumono dyo ti nde wuri wa Kiristo , lo kayirika kuyaaba ti nde bukari wa Kiristo beetu se turi ba Kiristo .
Mukwongo , ti bukuri me nyasii mwaa-kimweese mu bumfumu bwa tuha Mfumu , mu kulutuunga nkani ka mu kulutsyaamuna ko , lo me nyiri na nsoni mu mimyo ko .
Me ntii kumonokono , buni ti me nyilusa boomo mu mikaanda myaami ko ;
bukuri bakweleele ti , mikaanda mimyo miri na musundu na mya makwa , koomosoko nde-meene mu kumumono wahele na makwa , na nzoonsulu dzaandi dzahele kitotolo .
Ngo mpisi wunde wuleele bubwo lo kayaaba ti : bu nyiri me mu maampu ma nyitina mikaanda kuri nyiri la , bunu bubwo se nyiri mu biyiriki ha busu bwa beenu .
Beetu ka tutsiitsa kuba nsiisa , bunu pe kusaka nsobokoso , dzi turi na dzo na baatu bamosi , bakweha ntumunu mu bo-meene ko . Baatu babo bahele kubakula , bukuri bo bakweteese bambaasi mu kiteesulu kya bo-meene , na bakwesaka nsobokoso ha kakati dya bo-meene .
Beetu ngo bari twahele kusa kimweese kwa mansaalisi , ngo beetu kusiila bunu buri kiteesu kya kisalu kya tuha Nzaambi , mu kutubuka natee kuri beenu .
Mukwongo , beetu twahele kuluta mandilu , ngo beetu twatubuka na Musamu Wamubwete wa Kiristo natee kuri beenu .
Beetu twahele kusa kimweese kya mansaalisi mu bisalu bya ŋani , ngo beetu turi na nsiitu ti kanyi dya beenu dihamisaana , lo kisalu kya beetu se sa kyahamisa kubuuka bunu buri kiteesu ki turi twatsima ,
mu kweyaabisa Musamu Wamubwete mu mankoonsi mabvuriri la na beenu , kwahele kusa kimweese mu biteesu bya ŋani mu bisalu byeki byayirima .
Ngo kasi , « wunde wutiiri kusa masiiku , lo kasa masiiku mu Mfumu . »
Mukwongo , kari wunde wusalaa mu ntumunu ya nde-meene bateela kimbaangi ko , ngo wunde wasala mu ntumunu ya Mfumu .
Mbuti beenu lo lukuundiri mwaa-bulawuku bwa me , lo katee kukuunda me .
Mukwongo , me nyilusiila bukwa mu kiteesu kya bukwa bwa Nzaambi , bukuri me nyaluyakisa mu lulelusunu lwa makweele kuri bakala dimosi , bunu mwaa-ntuumba ya nswaasa yatsyeemeke ya kusoongo kuri Kiristo .
Ngo bunu bwaba wuna nyoko Eva mu lupyelu lwaandi , me nyibata ti bitsimi bibiya na biba la na nkulukulu na nsyemukunu ha busu bwa Kiristo .
Mukwongo , mbuti muutu wiisiri kuri beenu , wuluyaabisiri Yesu dikimi diri beetu twasii yaabisa ko , bunu pe lutaamburi mpeeve yasoboko na yiyo yi lwataamburi , bunu pe Musamu Wamubwe wasoboko na wunde wu lwataamburi , lo beenu mya bubwo ngo miri lukuundaa .
Mukwongo , me nsimini ti nyahele kubvula buntele , na bantumu ba beenu babanene babo , mu ntoono ti mosi .
Mbuti mu mya kudzoonso me nyahele na lungweensu , ngo kari mu mya nyaabulu ko ; mimyo beetu twasoongo mu mpisi mpwaani , na mu biteesu byobinso kuri beenu .
Hoti masumu me nyiri nyayirika mu kuba wakuluka me-meene , mpisi beenu luba lwadzaangusu , bukuri twaluyaabisa Musamu Wamubwete kwa mungengi ?
Me nyakuukusa mabuundu makaka , mu kutaambula mufutu kuri bo mu kusalila beenu .
Ha nyaba kuri beenu , bu nyaba na nzala lubakusu , me nyasii diila muutu manene ko ; ngo me nyataambula lubakusu kuri bampaangi bafumini ku Makedonya ; mu myominso me nyabisiri kuri ti beenu lumbuungula , na sa nyanamitina kubisa ntoono yiyo .
Yiyo ngwanwa ya Kiristo yiri mu me , kuri muutu wudika me ko mu kuba na kimweese kikyo mu mankoonsi ma Akaya .
Bukuri nki ? Mu kuri ti me nyahele ku lutya ? Nzaambi yaari .
Ma nyiri mu kuyirika , me sa mbweese kumayirika , mpisi me nyisila mpwaani , kuri babo batiiri kubaka mpwaani ya kusa kimweese bunu beetu .
Bukuri baatu babo ngo bantumu bampya , bisari byamawunu , bikweswemekene mu kifwaani kya bantumu ba Kiristo .
Diri dya nkimukunu ko , bukuri Satana nde-meene wuswemekinaa mu kifwaani kya mbasi ya buungi .
Ngo diri dyansisi ko , mbuti bisari bya nde se bikweswemekene mu kifwaani kya bisari bya nsungumunu . Nsukulu bo sa yaba bunu buri biyiriki byaaku .
Me nyibweese kuleele ti , ya kuba muutu wuhololo me bunu kilawuku ko , ngo mbuti ka bubwo ko , lo taambulee me bunu kilawuku , mpisi me se mba na mwaa-kimweese .
Ma nyiri mu kuleele , me nyahele kuleele mo bunu bu tiriri Mfumu , ngo bunu ti kunsa bulawuku , mu nsiitu yiyo ya kuba na kimweese .
Ngo bukuri baatu balaka bakwesa kimweese mu muswinyi , me se sa nsa kimweese .
Mukwongo , beenu luri na madyeele , lukwekuunda mu ntiilu ya beenu-meene , babo bahele na madyeele !
Mukwongo , mbuti muutu wulusiiri bunkutu , mbuti muutu wuludiila manene , mbuti muutu horiri bi luri na byo , mbuti muutu wubilika mu beenu , na mbuti muutu wululeti ku busu , lo beenu lukuunda momanso mamo .
Me nyiri na nsoni mu kuleele mimyo , beetuneenu twasoongiri buyonsi . Ngo me nyiri mu kudzoonsolo bunu ti kunsa bulawuku . Mbuti muutu wakuka mu mpisi diba , lo me se nyakuka .
Bo Bahebeleho bari ? Me se . Bahisaheli bari ? Me se . Basundukila mu Abalaami bari ? Me se .
Bisari bya Kiristo bari ? Me nzoonsulu bunu kilawuku , mu kuleele ti me mvuriri na bo ; mu bisalu bya makwa , me mvuriri na bo ; mu maboroko , me mvuriri na bo ; mu nkuba kubwilikila , me mvuriri na bo ; na me mvuriri kuba mu nsisi dza lufwa mu ntaangu ngo ntaangu .
Mbala taanu , me nyiri nyabwilikila nkwaasulu makuumi matatu na wa kuri Bayudayo ;
mbala tatu me bari bandata nkwaasulu , mbala mosi me bari bandatila mu matari , mbala tatu me nyiri nyadyaama mu bwaatu , butsuku na mwiini me nyiri nyalutisa kunsa maampa .
Me nyasa budyeengi bwa mu miilu mu ntaangu ngo ntaangu , nyakoto mu nsisi dza manyari , mu nsisi dza bangaa-bumfuna , mu nsisi dza ba turi kitsuumbu kimosi , mu nsisi dza makaanda , mu nsisi dza kunsa bvula , mu nsisi dza ku nsi yankatu , mu nsisi dza mu mubu , mu nsisi dza bampaangi bampya .
Me nyasala na nyamono mpasi , me nyakyeelele bitulu bya bwiisi ntaangu ngo ntaangu , nyakolo nzala na mpwiisu , nyakoto maloomi ntaangu ngo ntaangu , nyakuukila kyoosi na nyaba mpene .
Nyahele kutaanga kwaandi ti mi siiri , ngo musamu wu mbinikini me mpisi kiluumbu , musoongo wu nyiri na nde mu mabuundu momanso .
Na wuri na buyonsi , kuri lo me se nyahele kuba na buyonsi ? Na wubwa kuri lo me mutima wahele kusa mambaawu ?
Ngo mbuti mu kusa kimweese , lo me nsiiri kimweese mu misamu mitariri buyonsi bwaami .
Nzaambi , Taayi dya Mfumu Yesu , nde wasakumunu mu mibvu ngo mibvu , yaari kuri ti me nyahele kusa mpya .
Ku Damasiko mfumu yaba mumonikisi mbyaasi Areta , watelemisi bari Damasiko mu kukebe bvula mpisi bansiimba .
Ngo me bansudukila munsa mpiri , mu mwaa-mweelu wantele , waba mu kibaka kya lupaangu , na me nyapatika mu myooko mya nde .
Buri me nsa kimweese ? Kwahele mufunu ! Ngo me nzoonsulu mu mitariri mamono-miisu , na manyabusulu ma Mfumu .
Me nyaari muutu mosi mu Kiristo wuri , mibvu kuumi na mina mimwaaluta , kari mu nyutu yaandi , kari kwahele nyutu yaandi me nyaari ko , ngo Nzaambi yaari , muutu wunde bamunaakisa natee ku yulu dya matatu .
Ngo me nyaari ti muutu wunde , ti diba mu nyutu yaandi , ti diba kwahele nyutu yaandi , me nyahele kuyaaba , ngo Nzaambi yaari
kuri ti bamunaakisa ku paradiso , na nde wayuka mantoono mahele ndelulu , mari muutu ti mosi wakiri kubaka pe miswa mya kuleele .
Mu muutu wa bubwo , lo me nsiiri kimweese , ngo mu me-meene me nyahele kusa kimweese mbuti ka mu buyonsi bwaami ko .
Mukwongo , mbuti me ngo mbeeri nyatya kusa kimweese , nkani me nketi kuba kilawuku ko , bukuri ngwanwa me nyileele . Me nyibisa kwaami mu kubata kuri ti , baatu bahele kumono me , mu kiteesu kibvuriri na mimyo mi bamono mu me , bunu pe mi bayuka kuri me .
Mu ntoono manyabusulu mankimukunu . Hango-nkuumbu , mu kuri ti me mpele kuba na masiiku , me bankotoso lunseende mu nyutu , mbasi ya Satana yikwendata , mpisi heki me mpele kuba na masiiku .
Me nyayingukiri Mfumu mbala tatu , mpisi kayisila mpasi dzidzo mu me .
Ngo nde wandeele ti : « Bweese bwa me bwakuka mu ye , bukuri mpinu dzaami dzimonokinaa kunsa buyonsi . » Ngo me mvuriri kutya kusa kimweese mu buyonsi bwaami , mpisi heki mpinu dza Kiristo dzidzakala mu me .
Hango-nkuumbu , me nyimono kiminu mu buyonsi , mu bitari , mu mbamusunu , mu nkwamusunu na kinkuukulu mu ntoono Kiristo ; bukuri me mbaanaa nyiri na buyonsi , lo haho ngo ha nyiri na makwa .
Me nyeki kilawuku bukuri beenu lwankwikisiri . Mukwongo me nyaketi kubaka ntumunu kuri beenu , bukuri me nyahele kubvula buntele , na bantumu ba beenu babanene babo , mu ntoono ti mosi , ti hayuku nyiri wabuunu .
Bidiimbu bisoongo kuri ti me ntumu , byayirimini ha kakati dya beenu mu ntaangu ngo ntaangu : bidiimbu , biyiriki byankimukunu , na bimaangu .
Mukwongo , nki beenu luri lwabaka biri mwaa-byantele , ti na biri na mabuundu makaka , buti ka kuri ti , me nyahele kuludiila manene ko ? Hemesenee me mu bubayi bubwo .
Yimayi ngo mbala yatatu , me mwaayirima mu kwiisa kuri beenu , ngo nyahele kwiisa kuludiila manene ; bukuri me bi nyiri na nzala byo kari bitotolo bya beenu ko , ngo beenu-meene . Mukwongo , kari baala bayelemini kuwungukila babuti bitotolo ko , ngo babuti bayelemini kuwungukila baala bitotolo .
Me ngo wuri , nyiri na kutya mu kuha bi nyiri na byo , na sa nyaha kidziingu kyaami mu ntoono miheebulu mya beenu . Habaanaa me nyiri na ntiilu yalaka mu beenu , buri lo beenu ntiilu yantele luba na yo mu me ?
Ngo leelee kwaandi ti , beenu lwahele kubuungula me , ngo me bu nyiri ngaa-lupyelu , nyiri nyalubaka mu mawunu .
Buri me manene nyiri nyaludiila , ha lumbisa lwa mosi mu baatu ba nyiri nyaluheekele ?
Me nyayingukiri Tito , na nyamuheekiri kuri beenu kintwaari na mpaangi mosi ; buri Tito waludiiriri manene ? Buri beetu na nde twasii dyaatila mu kitsimi kimosi ko ? Bunu pe mu bitaambi bimosi ko ?
Kuholosono na kidzika , beenu kutsima ti beetu manyutu turi mu kukalila ha busu bweenu . Ngo ha busu bwa Nzaambi , mu Kiristo , beetu turi mu kudzoonso ; na myominso mimyo , banduku ba mutima mu ntoono ya kulutuunga .
Mukwongo , me nyibata kuri ti , ha nyikwiisa me mpele kulumono mu kiteesu ki ntiiriri me ; na beenu se luhele kumono me mu kiteesu ki lutiiriri beenu . Me nyibata ti ha kakati dya beenu , haba mayumu , musoki , mankesi , nkalikisi , makele , kintori , kinwa , na kisaangila .
Me nyibata kuri ti , ha nyibweese kwiisa , Nzaambi kankulula ha busu bwa beenu , na me nkoto bufwiiri , mu ntoono balaka bayirikiri masumu mu ntaangu yayikulu , na bahele kuyiinga madyeele mu kuhoto kuyirika , mya nsumukunu , mya kimpala na mya buyala .
Yimayi ngo mbala yatatu me nyeki kwiisa kuri beenu ; « Mu munwa wa bambaangi boolo bunu pe batatu musamu ndemunso sa kawa . »
Me nyaleeriri ha busu bwa beenu , mu luyisu lwadzoolo , na lumalu se nyibweese kuleele kuri nyahele ha busu bwa beenu , kuri bayirikiri masumu mu ntaangu yaluta , na kuri bobanso bakaka ti , mbuti me bweesiri kwiisa lukimi lo nyiluhemese ko ,
bukuri beenu luri mu kusaka kimbaangi ti Kiristo wudzoonsaa mu me . Nde wahele na buyonsi kuri beenu , ngo kasi wusoongaa mpinu dzaandi mu beenu .
Mukwongo , nde bamukomini ha kuruwa mu ntoono buyonsi , ngo kasi wuri mwooyo mu mpinu dza Nzaambi . Na beetu se turi na buyonsi mu nde , ngo kasi sa twaba mwooyo mu mpinu dza Nzaambi kuri beenu .
Fyongokinee mitima myeenu beenu-meene , mu kumono kari luri mu kanyi , tswiikiseenu mitima myeenu ; hoti lwahele kubakula beenu-meene , ti Yesu Kiristo wuri mu beenu ? Mbuti pele , lo beenu lwahele kuba batswiikama .
Me nsimini ti , sa lwabakula ti beetu ngo bari , turi batswiikama .
Ngo beetu tusaambila Nzaambi , mpisi beenu luhele kuyirika ntoono ti mosi yayibi ; kari mu kuri ti beetu twaswiikama tumonokono ko , ngo mu kuri beenu luyirika mamabwe , ti hayuku beetu turi bunu twahele kuswiikama .
Bukuri beetu turi na di tubangisina kuyirika ko , mu kunwaanisa ngwanwa , ngo kasi beetu kubangisina kusalila ngwanwa .
Mukwongo , beetu tumonaa kiminu mpisi ntaangu yiri , beetu turi na buyonsi kasi beenu luri na makwa ; mi turi mu kusambikilaa beetu miri ti beenu lubaanguka .
Hango-nkuumbu , bu nyiri la na beenu me nyilutinina misamu mimyo , mpisi heki ha nyiba ha busu bwa beenu , me mpele kusalila kibakala , bunu buri lutumu lwa mpa Mfumu , mu kutuunga nkani ka mu kutsyaamuna ko .
Mu misiiri ngo miri , bampaangi , monee kiminu , sakeenu kuba babaanguka , syamisinee beenu na beenu , beenee kitsimi kimosi , beenee na kiyeengi , na Nzaambi ya ntiilu na ya kiyeengi sa kaba na beenu .
Helesenee mamboto beenu na beenu , mu nyumutunu yangisi . Bangisi bobanso baluheekiri mamboto .
Bweese bwa Mfumu Yesu Kiristo , ntiilu ya Nzaambi , na kintwaari kya Mpeeve Yangisi biba na beenu-banso .
Me Pawulo ntumu , kari bu tiiri baatu bunu pe muutu ko , ngo bu tiiriri Yesu Kiristo na taayi Nzaambi wamufulukisa mu bafwa .
Mu kintwaari na bampaangi bobanso bari na me , turi mu kutina kuri mabuundu ma mu nkoonsi ya Ngalatya .
Bweese na kiyeengi , bifumunaa kuri Taayi dyeetu Nzaambi , na kuri Mfumu Yesu Kiristo , biba na beenu .
Yesu Kiristo wayekiri nyutu yaandi mu ntoono masumu ma beetu , mpisi heki katukuula mu ntaangu yayibi yimayi , bunu buri kutya kwa Nzaambi wuri Taayi dyeetu .
Kuri nde kuba nkeembu mu mibvu ngo mibvu ! Amene .
Me nyimono dyo dya nkimukunu , ti mu mawasu-mawasu , beenu lutekele mbisa , kuri wunde waluteele mbila mu bweese [ bwa Kiristo ] , mu ntoono Musamu mukimi Wamubwete .
Mukwongo , kuri Musamu mukimi ko , mbuti ka bangaa-kisaangila ko , batiiri kukitula Musamu Wamubwete wa Kiristo .
Ngo ti hayuku beetu , bunu pe mbasi ya ku mayulu wuluyaabisiri Musamu Wamubwete wasoboko na wunde wu turi twaluyikisa , lo kabwilikila mpopi !
Bunu bu twaleele , na mu lumalu nyibweese kuleele ti : mbuti muutu wuluyaabisa Musamu Wamubwete wasoboko na wunde wu luri lwataambula , lo kabwiilikila mpopi !
Mukwongo , mu lumalu , me nsalila makwa mu kuyirika ma tiiri baatu hoti ma tiiri Nzaambi ? Buri haho mbweeyulu kuri baatu nyisaka ? Mbuti mbee nyakiri kwesaka mbweeyulu kuri baatu , lo nketyee kuba nkutu Kiristo ko .
Kuri beenu bampaangi nyiyaabisa ti : Musamu Wamubwete wu nyiri nyayaabisa kari bu tiiriri baatu ko .
Nyahele se kutaambula nde kuri muutu ; kuri muutu ti mosi se ko wanyikisa nde , ngo me nyataambula nde mu nyabusulu ya nde-meene Yesu Kiristo .
Beenu lwayukiri bwaba ndyaatulu yaami , mu ntaangu yi nyaba mu Nzaambi Bayudayo . Me nyakwaamisa dibuundu dya Nzaambi mu kiteesu kyabvulila , na nyadibamisa .
Mu kinzaambi kya Bayudayo , me nyaba mvuriri kiteesu na ba turi kiseendu kimosi , ba kitsuumbu kya me . Me nyaba nyakaangama kwalaka mu kikulu kya bakuutu baami .
Ngo [ Nzaambi ] , wansoolo kuholosono mu mwooyo nguri yaami , wanteele mbila mu bweese bwaandi , bu kamono dyo ti dyadibwete ,
mu kumonokoso Mwaana waandi kuri me , mpisi heki me nyimuyaabisa ha kakati dya makaanda ; ha nsi na nsi , me nyasii loombo ndoongi kuri muutu ko .
Me nyasii kweende se ku Yerusalemi kuri bantumu batekisiri mu kisalu na me ko , ngo me nyateleme na nyayende ku nsi ya Arabya , na nyabweese kubvutuka ku Damasiko .
Tumi , mibvu mitatu bu myaluta , me nyatoomboko ku Yerusalemi mu kuyaabisina na Kefa , na nyadzakala kuri nde biluumbu kuumi na bitaanu .
Me nyasii mono bantumu bakaka ko , ngo wuni Yakobo , mpaangi Mfumu .
Ma nyiri mu kutinina beenu , nkati ha busu bwa Nzaambi , me nyahele kusa mpya .
Tumi , ha nyeki kweendana , mu nkoonsi ya Sirya na ya Kilikya .
Mabuundu ma Kiristo ma ku Yudaya , maba mahele kunyaaba mu kidziri .
Ngo bo bunu bu bayukiri ti : « Wunde waba kwetukwamisaana mu ntaangu yayikulu , mu lumalu weki kweyikisa kanyi di kaba kwebamisaana haba tete . »
Mabuundu mamo masiika Nzaambi mu ntoono me .
Ha mambisa ma kuumi na mina mya mibvu , me nyabweese kutoomboko ku Yerusalemi beetu na Barnaba , nyaholo se Tito .
Me nyatoomboko kukwo , bunu bwaba nyaabusulu , me nyabaangula kuri bo Musamu Wamubwete , wu nyiri mu kweyikisa ha kakati dya makaanda ; nyabaangula se mu buwungu-buwungu kuri bakuutu ba kibvumi , mu kubata kuri ti kisalu ki nyiri mu kusala , bunu pe ki mwaamana kusala kikwiisa kuba kyamungengi .
Tito , Muhelene waba na me , basii kumukwiikisa kuteende bubakala ko .
Kwaba kwaandi na bampaangi bampya , ba mumpitu , bayolimiki ha kakati dya beetu mu kwetukete kunsa bunsaalisi bweetu , bu turi na bwo mu Kiristo Yesu , mpisi heki batusa bankutu ,
ngo kasi kuri bo , ti mu kilookolo kimosi , beetu twasii kubaheele nyutu ko , mpisi heki ngwanwa ya Musamu Wamubwete yisa kikuundi kuri beenu .
Kwaba se baatu ba lukiinsu , ngo me nyasii mono byasobokono mu bo ko ; Nzaambi ka koomonaa buri muutu ko . Kuri me , bakuutu ba kibvumi babo basii nkwiikisa ntoono ti mosi ko .
Ngo kasi , bo bamwiini kuri ti me bampeeri Musamu Wamubwete mu kunata kuri bahele kuteende bubakala , bunu bu baheeri se , Musamu Wamubwete kuri Petelo , mu kunata kuri bateende bubakala .
Bukuri wunde wasariri mu Petelo , kuri ti kaba ntumu kuri bateende bubakala , wasariri se mu me , kuri ti me mba ntumu kuri makaanda .
Yakobo , Kefa na Yowane , bari kubahololo bunu makuunsi , bamanaa kubakula ti me bampeeri bweese , batuha mamboto , beetu na Barnaba mu kusoongo kidiimbu kya nyukusunu , mpisi heki beetu tweende kuri makaanda , na bo beende kuri bateende bubakala .
Ngo kasi , kunu kuloombo batuloombo ti tubambukila bawelu mwooyo . Dyaambu didyo , me se nyaba nyasiila mutima , mu kudiyirika .
Ntaangu ya yisiri Kefa ku nsi ya Antyoke , me nyamutungukila ha kidziri , bukuri nde waba wayelemene kutaambula maseembu .
Tekesele baatu bafumini kuri Yakobo batubuka , nde wadya ha kimosi na bahele kuba Bayudayo . Ngo baatu babo bamanaa kutubuka , nde wakoso nyutu na weki kweba luteke-luteke , mu kubata bakwesyaamisa nteendulu bubakala .
Bayudayo bakaka se basalila bubwo kintwaari na nde . Barnaba se wayendekele mu kitukulu kya bo mu bumpitu-bumpyoongo .
Kasi me monaana ti , bahele kwedyaatila kunsa ngwanwa ya Musamu Wamubwete , me nyaleele kuri Kefa ha busu bwa bobanso ti : « Mbuti ye Muyudayo , wahele kwedyaatila bunu Muyudayo kasi bunu muutu wahele kuba Muyudayo , lo dyaburi ye wutsiitsa kukwiikisa bahele kuba Bayudayo mu kuba na mbeelu Bayudayo ? »
Beetuneenu twabutuka Bayudayo , twahele kufumuna mu kaanda dya bahele kuba Bayudayo , bangaa-masumu .
Tuyaari se ti , muutu wahele kuba walulukusu mu biyiriki bya Mangisi , ngo mu kanyi mu Yesu Kiristo . Na beetu twasa kanyi mu Kiristo Yesu , mpisi heki tuba twalulukusu mu kanyi mu Kiristo , nkani ka mu biyiriki bya Mangisi ko , bukuri mu biyiriki bya Mangisi , lo kuri muutu ti mosi ko wuba walulukusu .
Na mbuti heki mu kusaka kuba balulukusu mu Kiristo , tumonokini beetu-meene se , ti turi bangaa-masumu , buri lo Kiristo beeri kisari kya masumu ? Pele , kuri ti bele ko .
Mukwongo , mbuti heki , me nyeki bweese kutuunga bibyo bi nyiri nyatsyaamuna , lo me-meene nkitukiri musinini Mangisi .
Mukwongo , mbuti mu mitariri Mangisi , lo me nyafwa mu Mangisi , mpisi heki me mba mwooyo mu Nzaambi . Me bayeki bankomono ha kuruwa kintwaari na Kiristo .
Me nyiri mwooyo , ngo kari me ko , kasi Kiristo wuri mwooyo mu me . Mi nyikwemono me lumalu , mu kidziingu kya me mu muswinyi , me nyikwenata myo mu kanyi di nyiri na dyo mu Mwaana Nzaambi , wantya na wayekiri nyutu yaandi mu ntoono me .
Me nyahele kulooso bweese bwa Nzaambi . Mukwongo , mbuti ndulukulu yiri mu ntoono Mangisi , lo Kiristo kwa buunu kari kafwiila .
Sa beenu bari Ngalatya bimpuumbulu ! Na waluloko ? Buri kari ha miisu mya beenu , bari bayirika kubaangula bunu bu bakomini Yesu Kiristo ha yulu kuruwa ko ?
Yaabiseenu me ntoono mosi : Mpeeve yi luri lwataambula , haho mu biyiriki bya mangisi , hoti mu ma luri lwayuka ma kanyi ?
Nkati ngwanwa ti beenu bimpuumbulu luri ? Bu lwabaandikiri mu Mpeeve , ngo mu lumalu lweki manisa mu muswinyi ?
Buri momanso ma luri lwayika mamo mabuunu ? Heki mbuti ngwanwa ti mabuunu !
Wunde wuri mu kuluha Mpeeve , na wuri mu kweyirika bimaangu ha kakati dya beenu , haho mu biyiriki bya mangisi , hoti mu Maampu ma luri lwayuka ma kanyi ?
Ngo bukuri Abalaami kasaana kanyi mu Nzaambi , mu didyo bari bamutaangula mamo bunu nsungumunu ,
lo yaabeenu ti , babo bari na kanyi ngo baala ba Abalaami .
Matinu bu matekisiri kuyaaba , ti Nzaambi wululukisaana bahele kuba Bayudayo mu kanyi , matekisiri se kuyaabisa Musamu Wamubwete wumawu kuri Abalaami ti : « mu ye makaanda momanso sa maba masakumunu . »
Mu kiteesu kikyo , baatu bari mu kanyi , bari basakumunu ha kimosi na Abalaami ngaa-kanyi .
Bobanso bari mwooyo mu biyiriki bya Mangisi , bari kunsa mpopi ; bukuri dyatinu ti : « Mpisi wunde wahele kukwiikama , mu kukukisa momanso matinu mu mukaanda Mangisi , lo kaba kunsa mpopi . »
Diri dya ngwanwa , kuri muutu ko wuba walulukusu ha busu bwa Nzaambi , mu Mangisi , bukuri diri dyatinu se ti : « Ngaa-kusuunguma sa kaba mwooyo mu kanyi . »
Ngo Mangisi mahele kufumuna mu kanyi ; kasi : « Wunde wumakukisa sa kaba mwooyo mu mo . »
Kiristo watukuula mu mpopi ya Mangisi , bu kabwilikila mpopi mu ntoono beetu , bukuri dyatinu ti : « Mpisi wunde wu bari bamanika ha yulu muti , lo kabwilikila mpopi . »
Mu bubwo , mu Kiristo Yesu , lusakumunu lwa Abalaami luri lwatubuka natee kuri bahele kuba Bayudayo , mpisi heki tutaambuleenu Mpeeve yi bari batusa lusiilulu mu kanyi .
Bampaangi , me nyidzoonso bunu budzoonsolaana baatu : mu misiku mya muutu mu masaala , kuri muutu mukimi wutsiitsa kuyisila bunu mpe kuteeteke ntoono ti mosi ko .
Nsiilulu basii dzo kuri Abalaami na kuri wapalila mu nde . Bahele kuleele ti : « kuri bapalila mu nde » , bunu ti kuri baatu balaka , ngo kuri muutu mosi , « na kuri wapalila mu ye » , ngo Kiristo .
Me bu nyiiri mu kuleele ti : lulelusunu lwa Nzaambi lu katekesele kukaanga , ka lutsiitsa kuba lwayaalu kuri Mangisi ko mayisa , ha mambisa ma nkama na makuumi matatu ma mibvu , mu kubwiisa lusiilulu .
Mukwongo , mbuti saala kubakula mu mangisi , lo ka dibweese kufumuna mu lusiilulu ko ; ngo mu lusiilulu Nzaambi kari kaha bweese kuri Abalaami .
Ngo Mangisi ma nki kwaandi ? Mo mari mu kubweeseme mu kuri ti lumvuki lumonokono , natee kukwiisa kiseendu ki basiiriri lusiilulu . Bambasi bayaabisa Mangisi mamo mu kooko kwa munkabu-kati .
Munkabu-kati mbuti kibari kimosi , lo nde pe ; ngo Nzaambi nde-kaka wuri .
Buri Mangisi mari kitaatu na nsiilulu [ dza Nzaambi ] ? Pele , kuri ti bele ko ! Mukwongo , mbuti kuri ngisi yi baheeri yakuka mu kuha kidziingu , lo ngwanwa nsungumunu yikwiisikilaa mu Mangisi .
Ngo kasi , Matinu masoongo ti , bobanso bakaangama kunsa masumu , mpisi heki mu kanyi mu Yesu Kiristo , lusiilulu luba lwaha kuri bangaa-kanyi .
Tekesele kanyi dikwiisa , beetu twaba munsa boroko dya mangisi , batuduka ha kimosi , mu ntoono kanyi dyaba dyayelemene kuyabakana .
Mu didyo , Mangisi maba mukebi weetu natee ha yisiri Kiristo , mpisi heki mu kanyi , tuba twalulukusu .
Kanyi bu dyayisa , beetu twasaala kunsa lutumu lwa mukebi ko .
Mukwongo , beenu-banso luri baala ba Nzaambi , mu kanyi mu Kiristo Yesu ,
bukuri , beenu-banso lwabotoko mu Kiristo , na lwalwaata Kiristo .
Kwa saala Muyudayo ko , Muhelene ko , nkutu ko , muutu wuri na bunsaalisi ko , kwahele bakala , kwahele mukyeetu , bukuri beenu-banso luri mosi mu Kiristo Yesu .
Mbuti beenu luri ba Kiristo , lo lwapalila mu Abalaami , bakondiri ba saala bunu buri lusiilulu .
Mu lumalu me nyileele ti : mu ntaangu yonso yiri mukondiri-saala wakiri mwaa-mwaana , lo wahele kusobokono na nkutu mu ntoono ti mosi , lu hayuku nde mfumu mu byobinso .
Ngo kasi , lo wuri kunsa lutumu lwa babuukisi na batwaalisi , natee kukuka kiteesu kya leeriri taayi dyaandi .
Beetu se bwobumosi , bu twaba twakiri mwaa-baala , twaba kunsa bunkutu bwa misamu mya nsi .
Ngo ntaangu bu yakuka , Nzaambi waheeke Mwaana waandi , wabutuka mu wa mukyeetu , na watumuma mu Mangisi ,
mpisi heki , kakuula bari kunsa Mangisi , na tutaambuleenu kiteesu kya kuba baala .
Ngo bukuri beenu luri baala , Nzaambi waheeke Mpeeve ya Mwaana waandi , munsa mitima myeetu , yiri mu kubikisa ti : « Aba , ho Taata ! »
Mu didyo , ye wahele kubweese kuba nkutu ngo wuri mwaana ; na mbuti ye wuri mwaana , lo wuri se mukondiri-saala mu Nzaambi .
Kasi mu ntaangu yayikulu , bu lwaba lwahele kuyaaba Nzaambi , beenu lwaba bankutu , kuri bibyo biri byahele kuba Nzaambi mu ngwanwa .
Ngo mu lumalu , bu lumwaayaaba Nzaambi , dibvuriri bubwete diri lumwaayabakana kuri Nzaambi , dyaburi beenu lubweese kubvutuka kuri bitotolo byahele makwa na byabuunu , mu nzala kubweese kuba bankutu kuri byo ?
Beenu luri mu kwebvumina biluumbu , mangoondo , mantaangu na mamvula .
Ngo me nyiri na boomo mu ntoono beenu , ti mpasi dzi nyiri nyamono mu beenu , dzikwiisa kuba kwaandi dzabuunu .
Bampaangi , me nyikuyingukila , beeneenu bunu me , bukuri me se , nyiri bunu beenu . Beenu lwahele kunyirikila ntoono ti mosi yayibi .
Beenu luyaari ti , me nyaluyaabisiri Musamu Wamubwete , mu lwatete , kuri lo nyabeele mu muswinyi .
Mu ntoono nyutu me , beenu lwakoto mu mpasi , ngo lwasii nyaafuna me na kundobokolo mante ko , kasi beenu , lwantaambula bunu Mbasi Nzaambi , bunu Kiristo Yesu .
Hango lwambwe lwa beenu hari luri ? Mukwongo , me lo nyiluteeriri kimbaangi ti , mbuti bwakuka , nkani haba beenu lwaketi kuhokolo miisu myeenu na kumpa myo .
Buri me mutaatu beenu nkitukiri , bukuri me nyiri mu kululeele ngwanwa ?
Bo bari na kuheme mu beenu , ngo kari mu kusaka bubwe bwa beenu ko . Bo batiiri kulutatula na me , mpisi heki beenu luba na kuheme mu bo .
Diri dyadibwete , mu kuba na kuheme mu mamabwete , mantaangu momanso , nkani ka munu mu mantaangu mari , me nyiri ha busu bwa beenu ko .
Baala baami , me nyiri mu kubweese kumono misoongo mya mbutulu , natee kuyirima Kiristo munsa beenu .
Me mbee ntiiri kwaandi kuba na beenu lumalu , na kuyiinga nzoonsulu yaami , bukuri me nyidunga mu ntoono beenu .
Leelee meti me , beenu lutiiri kuba kunsa Mangisi , buri beenu lwahele kuyuka mamo maleele Mangisi ?
Mukwongo , diri dyatinu ti : Abalaami wabuta baala boolo , mosi mu mukyeetu wa nkutu , wakaka mu mukasi wahele kuba nkutu .
Ngo wunde wu kabakiri mu nkutu wabutuka mu muswinyi , kasi wunde wu kabakiri mu mukasi wahele kuba nkutu , wabutuka bunu bwaba lusiilulu .
Bakyeetu babo bari bunu nkuma : bari mu kusoongo ndelusunu dzoolo . Lulelusunu lwamosi lwafumuna ku mulaandu wa Sinayi , mu mbutukulu ya bunkutu , ngo Angara .
Angara mulaandu wa Sinayi mu nsi ya Arabya ; nde wafwanikina na Yerusalemi dya lumalu , bukuri nde na baala baandi , bankutu bari .
Yerusalemi dya ku yulu diri na bunsaalisi , dyo diri nguri beetu .
Mukwongo , diri dyatinu ti : « Keembe kwaaku , ye wa kisita , wuhelaa kubuta ! Fula miloolo mu kiminu , ye wuhelaa kumono misoongo mya mbutulu ; bukuri mukyeetu wafuukila bvuriri baala na mukyeetu wuri na mulumi . »
Ngo bampaangi , beenu se luri baala ba lusiilulu bunu buri Isaki .
Ngo bunu buri mu ntaangu yayikulu , wabutuka mu muswinyi , wakwaamisini wabutuka mu mpeeve , bunubwo se buri mu lumalu .
Ngo Matinu nki mari mu kuleele ? « Binga nkutu na mwaana waandi , mpisi heki mwaana nkutu kahele kukondolo saala , bo na mwaana mukyeetu wahele kuba nkutu . »
Hango-nkuumbu , bampaangi , beetuneenu ka turi baala ba mukyeetu wa nkutu ko , ngo baala ba mukyeetu wahele kuba nkutu .
Kiristo watukuula mpisi tuba na bunsaalisi . Ngo telemee na ngwii , na yaa lubweese kukoto mu kihaangu kya bunkutu ko .
Yukeenu , me Pawulo , bu nyiri mu kuleele ti : mbuti beenu lutaamburi ti baluteende bubakala , lo Kiristo kasiiri mufunu kuri beenu ko .
Me nyibweese kutswiikisa dyo , kuri mpisi muutu wutaambula kuteende bubakala ti , lo yelemini se kukukisa Mangisi momanso .
Beenu lukwesaka kuba balulukusu mu Mangisi , lwayeki lwatabula kintwaari na Kiristo , lwayeki lwadziimbisa bweese .
Mukwongo , mu Mpeeve , beetu turi mu kwekiingila nsungumunu yi turi twasiila nsiitu mu kanyi .
Bukuri , mu Yesu Kiristo , kuteende bubakala bunu pe kuhele kuteende bubakala ka biri mufunu ko , ngo biri mufunu , kanyi disoongaana biyiriki mu ntiilu .
Beenu lwaba kwedzumuna kwakubwe ; ngo na walukabukisi mu kuhele kutumuma kuri ngwanwa ?
Muyooyolo wunde , wahele kunaangukina kuri wunde waluteele mbila .
« Mwaa-ndaambu lufunusu , lutoombolaana mbanda mampa yoyinso » .
Me nyiri na nsiitu mu Mfumu mu ntoono beenu , ti beenu ka luba na bitsimi bikimi ko . Wunde wukotoso kisaangila ha kakati dya beenu , sa kabwilikila maseembu , bwooso kabeele .
Me ngo wuri , bampaangi , mbuti me nyakiri mu kweyikisa nteendulu bubakala , lo mu nkya ntoono bari mu kubweese kwenkwaamisa ? Haho ngo hari lo , musamu kuruwa wahele kubweese kubumisa baatu makya .
Hemese babo bakwekotoso kisaangila ha kakati dya beenu , bahokolo manyutu bo-meene .
Mukwongo , bampaangi , beenu baluteele mbila mu kuba mu bunsaalisi . Ngo kasi , bunsaalisi bubwo yaa buba mpwaani ya kwedyaatila mu kimuutu ko ; ngo kunsa ntiilu yendee lwesalisina beenu na beenu .
Bukuri Mangisi momanso mari makuka mu dyaambu dimosi , ngo dimadi : « Tya mbaasi yaaku bunu ye-meene . »
Ngo mbuti beenu lukwetatikaa na lukwekaakila bambaasi beenu na beenu , lo seenee madyeele , mpisi heki luhele kwefwilisina beenu na beenu .
Ngo kasi me nyiluleele ti : dyaatileenu mu Mpeeve , na luba ti bele na dyo pe , mu kuyukutisa nyiimunu dza muswinyi .
Bukuri muswinyi wukwenyiima mari kitaatu na Mpeeve ; ngo Mpeeve se wukwenyiima mari kitaatu na muswinyi ; mukwongo , bo batelemese kitaatu , wamosi mu wakaka , mpisi heki luhele kubangisina kuyirika ma lutiiri .
Ngo mbuti beenu luri lwatwaalusu kuri Mpeeve , lo lwahele bweese kuba kunsa lutumu lwa Mangisi .
Biyiriki bya muswinyi byayabakana , ngo bi : kimpala , nsumukunu , buyala ,
nsambukulu-biteki , buloki , lubelu , kitaatu , bukwa , kituunsi kya nkesi , kubakana , nkabunu , mpambukusu ,
musoki , nkolulu malu , ndiilu ya mawaamba , na myominso myafwanikina na mimyo . Me nyilulubula mu mimyo , bunu bu nyatekesele kululeele ti , bayirikaana mya bubwo , ka bakondolo saala dya Kimfumu kya Nzaambi ko .
Kasi kimbutu kya Mpeeve ngo : ntiilu , kiminu , kiyeengi , nkindusulu-mutima , mbweeyulu-mutima , nzala-baatu , kanyi ,
bundeembu , nkebulu-nyutu . Mangisi mahele kitaatu na mya bubwo .
Babo bari ba Kiristo [ Yesu ] , bayeki bakomono muswinyi na mantiilu , na nyiimunu dzaandi .
Mbuti turi mwooyo mu Mpeeve , lo tudyaatilee se mu Mpeeve .
Yaa tubeenee bangaa-masiiku ko , beetu na beetu bisoombolo pe , musoki pe .
Bampaangi , mbuti muutu bamutangusini wuyirika mamabi , lo beenu bakimpeeve suungukeenu wa bubwo , mu mpeeve ya bundeembu , ngo ye-meene se , sa madyeele mpisi hele kubwa mu nsindukulu .
Yendeenu lwenatisina binati beenu na beenu , mu bubwo , beenu lukukisa Mangisi ma Kiristo .
Mukwongo mbuti muutu wutsima ti wuri mufunu , koomosoko wabuunu , lo nde wuwunukinaana .
Hemese mpisi muutu kayirika kutala kisalu kyaandi , tumi yiyo yiba ntoono ya kimweese mu nde-meene , nkani ka mu mukimi ko .
Mukwongo , mpisi muutu kanaanguna kilemu kya nde-meene .
Hemese wunde wu bayikisa Maampu , kaha kikuuku kya byobinso bikari na byo , kuri wunde wumuyikisa .
Yaa luwunukina kweenu ko , bakoosiila Nzaambi munsiku ko ; bukuri , mamo ma kunaa muutu mani mamo se katolo .
Bukuri wunde wukuna mu kimuutu kya nde-meene , sa katolo mu kimuutu mbiiyulu ; na wunde wukuna mu Mpeeve , sa katolo mu Mpeeve , kidziingu kyahele manunu .
Tweyirikeenu mamabwe , yaa tuholo-bito ko , bukuri ntaangu bu yikuka , sa twatolo , mbuti twahele kubwoongolo .
Mu didyo , ha twakiri na ntaangu , tuyirikeenu mamabwe kuri baatu bobanso , ngo bvula-bvula kuri baturi kintwaari mu kanyi .
Monee , buri bunene bwa bisoni bi nyiri mu kutina mu kooko kwaami .
Bobanso bari na nzala-kubila mu muswinyi , batiiri kulukwiikisa kuteende bubakala , mpisi heki bahele kuba bakwaamusu mu ntoono ya kuruwa dya Kiristo .
Mukwongo , bateende bubakala bahele kubvumina Mangisi bo-meene , ngo kasi bo batiiri ti beenu luba lwateende bubakala , mpisi babilika mu manyutu ma beenu .
Me ngo wuri , nyahele kusa nzala-kubila mu kitotolo , mbuti kari mu kuruwa dya Mfumu yeetu Yesu Kiristo ko , mu dyo , nsi yayeki yakomono mu ntoono ya me , na me bankomono mu ntoono ya nsi .
Mukwongo , kuba wateende bubakala bunu pe kuhele kuba wateende bubakala kuri mufunu ko ; ngo biri mufunu kuba kiyiriki kyamoono .
Na bobanso basalila mu ngisi yiyo , kiyeengi na ngebe biba kuri bo , na kuri Isaheli dya Nzaambi .
Mu misiiri ngo miri , muutu yaa kansiila nduungusu ko , mukwongo , me nyiri na bidziminu bya Yesu mu nyutu yaami .
Bampaangi , bweese bwa Mfumu yeetu Yesu Kiristo buba na kiluunsi kya beenu ! Amene .
Me Pawulo , ntumu Yesu Kiristo , mu kutya kwa Nzaambi , kuri bangisi bari ku Efeso , na kuri bakwiikama mu Kiristo Yesu ,
bweese na kiyeengi bifumunaa kuri Nzaambi , Taayi dyeetu na kuri Mfumu Yesu Kiristo biba na beenu .
Kaba wasakumunu , Nzaambi wuri Taayi dya Mfumu yeetu Yesu Kiristo , nde watusakumuna mu nsakumunu dzodzinso dza kimpeeve , kunu kinsongi-yulu mu Kiristo .
Mu nde , Nzaambi watusoolo , tekesele nyirikulu nsi , mu kuba bangisi na bahele na mi babaseembele , ha busu bwaandi kunsa ntiilu .
Nzaambi watutaasiri mu kuba baala baandi ba kubuukisa mu Yesu Kiristo , bunu buri bweese bwa ntiilu yaandi ,
mu kuha ndumusu ya nkeembu ya bweese bwaandi , bu kari katuha kwa mungengi mu mwaana waandi wa mutima .
Mu nde , beetu turi na nkuululu mu makila maandi , na mpemusunu ya lumvuki , bunu buri busina bwa bweese bwaandi ,
bu kari kabwookoso mu beetu , kunsa nyaabulu yoyinso na madyeele .
Nde watuyaabisa mpaanu dza kutya kwaandi , bunu buri kiminu kyaandi ki kasoongiri mu Kiristo ,
mu ntoono kitsimi kya nkukulu mantaangu : kukutukisa byobinso mu Kiristo , biri ku mayulu na biri ha butoto mu nde .
Mu nde , beetu twataambula saala mu nteelulu wari , batekesele kutusoolo , bunu buri bitaasi bya wunde wuyirikaana momanso , bunu buri kutya kwaandi ,
mu kuri ti tuha ndumusu ya nkeembu yaandi , bu twatekesele kusa nsiitu mu Kiristo .
Mu nde , beenu luri lwayuka maampu ma ngwanwa , Musamu Wamubwete wa mvuukulu yeenu . Mu nde se , bu lwasiiriri kanyi , balusiiri kidiimbu mu Mpeeve Yangisi ya lusiilulu .
Mpeeve yiyo , yitukebelaa saala dyeetu , natee mu nkuululu yi tubaka mu ntoono ndumusu ya nkeembu yaandi .
Hango-nkuumbu , me se bu nyayukiri badzoonsolo mu ntoono kanyi dyeenu mu Mfumu Yesu , na ntiilu yeenu mu bangisi bonso ,
nyahele kuhoto kubvutula matoondo mu ntoono beenu . Me nkoolubaambukilaa mwooyo mu nsaambulu dzaami ,
mpisi heki Nzaambi ya Mfumu yeetu Yesu Kiristo , Taayi dya nkeembu , kaluha mpeeve ya madyeele na ya nyabusulu , mu kuyaaba nde .
Hemese Nzaambi katsyeemese mwiinunu yeenu mu mitima , mpisi lubakula nkya nsiitu yiri mu mbila yikari kaluteele , nkya busina bwa nkeembu yiri mu saala dyaandi , ha kakati dya bangisi ,
na nkya nzaangumunu , ya bvulula , ya mpinu dzaandi , mu ntoono beetu basiila kanyi , bunu buri mpinu dza makwa ma lutumu lwaandi ,
dzi kari kamonokoso mu Kiristo , bu kamufulukisi ha kakati dya bafwa , na bu kamudzakisa ha lubakala lwaandi kunu kinsongi-yulu .
Kiristo wuri ha yulu kikuutu kyokinso , lutumu lwolunso , mpinu dzodzinso , kimfumu kyokinso , na mpisi nkuumbu yibatsiitsa kutaanguna ; kari munu mu ntaangu yimayi ko , ngo se na mu ntaangu yikwiisa .
Nzaambi wasuusa byobinso kunsa bitaambi bya Kiristo , na wamusuusa mu kuba mutu ha yulu dibuundu dyodinso ,
diri nyutu yaandi , nduululu ya wunde wuluulusaa byobinso mu bobanso .
Beenu lwaba lwafwa mu ntoono lumvuki lweenu , na mu masumu meenu ,
mu mo , beenu lwaba kwedyaatilaana mu ntaangu yayikulu , bunu buri bifu bya nsi yimayi , bunu buri lutumu lwa mfumu mpinu dza kingye-kingye , mpeeve yiyo yiri mu kwesala mu lumalu , ha kakati dya baala ba tungu .
Beetu-banso se twaba kintwaari na bo , na twaba kwedyaatilaana mu ntaangu yayikulu , bunu buri nyiimunu dza muswinyi weetu , mu kweyirika matiiri muswinyi na bitsimi byeetu byabibi . Mu mbeelu yeetu , twaba baala bayelemene kubwiilikila nkesi dza Nzaambi bunu bakaka .
Ngo Nzaambi waluula mu ngebe , mu ntoono ntiilu yaandi yayinene , yikari katutiila ,
bu twaba twafwa mu lumvuki , nde watuha mwooyo mu Kiristo . Mu bweese beenu luri lwabvuukila .
Mu Kiristo Yesu , Nzaambi watufulukisa ha kimosi na nde , na watudzakisa ha kimosi na nde kunu kinsongi-yulu ,
mu kusoongo mu mantaangu makwiisa , busina bwabuukula bwa bweese bwaandi , mu mbweeyulu-mutima waandi kuri beetu mu Kiristo Yesu .
Mukwongo , mu bweese beenu luri lwabvuukila mu ntoono kanyi , kari mu beenu-meene ko , ngo kikabu kya Nzaambi ;
kari mu biyiriki ko , mpisi heki muutu kahele kusiika .
Mukwongo , beetu turi biyiriki bya Nzaambi , nde watuyirika mu Kiristo Yesu , mu kuba na biyiriki byabibwete , bi kari katekesele kuyirika , mpisi tubisalila .
Hango-nkuumbu , baambukeenu mwooyo ti , beenu mu ntaangu yayikulu , lwaba bangooyi mu muswinyi , bahele kuteende bubakala , mu mwiinunu ya babo bateende bubakala , mu nteendulu ya myooko mya baatu .
Baambukeenu mwooyo ti lwaba , mu ntaangu yiyo kwahele Kiristo , bahele kuba na miswa mu kudzakala mu nsi ya Isaheli , banzeense mu ndelusunu dza lusiilulu , bahele na nsiitu na bahele na Nzaambi mu nsi .
Kasi mu lumalu , mu Kiristo Yesu , beenu bari mu ntaangu yayikulu lwaba la , lweki bebele mu makila ma Kiristo .
Mukwongo , nde ngo kiyeengi kyeetu : nde wasa kuri ti baba boolo , beki mosi , na mu nyutu yaandi , nde wabwiisa kibaka kya mpambukusu ngo lubelu .
Nde wayisila lutumu lwa Mangisi na misiku , mpisi heki mu nde-meene , nde kayirika mu bo boolo , muutu ndemosi wamoono , mu kusa kiyeengi ,
na mu kusa nyukusunu ha kakati dya bamosi na bakaka , mu nyutu yomosi kintwaari na Nzaambi mu kuruwa , mu dyo , nde kari kamana lubelu .
Bu kayisa , nde wayaabisa Musamu wa kiyeengi kuri beenu lwaba la , na kuri baba bebele .
Bukuri mu nde , beetu turi na miswa , bamosi na bakaka , mu Mpeeve yomosi , mu kuba hari Taata .
Mu didyo , beenu lusii banzeense , na minzakikiri ko , kasi lweki bangaa-nsi kintwaari na bangisi , baatu bari mu kaanda dya Nzaambi .
Beenu lwatuunguma ha yulu lufulu lwa bantumu na babikiri , Kiristo Yesu nde-meene ngo tari dya ha kuumbu .
Mu nde , ntuungulu yoyinso yasuunguma na deredee , yiri mu kunaaka mu kuba Nzo-nzaambi yangisi mu Mfumu .
Mu nde , beenu se luri lwatuunguma mu kintwaari , mu kuba nzo yi dzakalaa Nzaambi mu Mpeeve .
Mu ntoono yiyo , me Pawulo , nyiri boroko dya Yesu Kiristo , mu beenu makaanda .
Kampe beenu lwayukiri , bunu buri kisalu kya bweese bwa Nzaambi kibari baha me , mu ntoono beenu .
Me nyataambula mpaanu mu nyabusulu , bunu bu nyatekisiri kulutinina mu bukufi .
Lumanaa kutaanga , beenu sa lwabakula nkya madyeele me nyiri na mo , mu mitariri mpaanu dza Kiristo ,
dziri mu biseendu byalabuka , basii yaabisa dzo kuri baala ba baatu ko , ngo mu lumalu , Mpeeve mwaayaabisa dzo kuri bantumu baandi bangisi , na kuri babikiri .
Mu nzila ya Musamu Wamubwete , makaanda se meki bakondiri ba saala mu kintwaari , bari mu nyutu mosi , na bataambula ha kimosi na Bayudayo , lusiilulu luri mu Yesu Kiristo .
Mu ntoono Musamu Wamubwete , me nyayeki kisari , bunu buri kikabu kya bweese bwa Nzaambi bu baheeri kuri me , bunu buri kisalu kya mpinu dzaandi .
Kuri me wu bvuriri buntele mu bangisi bobanso , bari baha bweese bumabu , bwa kuyaabisa kuri makaanda busina bwa Kiristo bwahele mbangukulu ,
na mu kuyirika kubaangula kuri bobanso bunu buri kisalu kya mpaanu ki bari basweeke , kuholosono mu mibvu , mu Nzaambi , wuri nde muyiriki bitotolo byobinso .
Mu lumalu , mu nzila ya dibuundu , batumi na bamfumu ba kinsongi-yulu bamwaayaaba madyeele ma Nzaambi ma bitsuumbu-bitsuumbu ,
bunu buri bitaasi bya mpisi mibvu , bikari kayirika mu Kiristo Yesu , Mfumu yeetu .
Mu kanyi mu nde , beetu turi na bunsaalisi bwa kudzoonso na kukokosolo kuri Nzaambi mu nsiitu dzodzinso .
Hango , me nyiloombo ti yaa luholo-bito ko , mu ntoono mpasi dzaami , dzi nyiri mu kwemono me mu beenu ; mpasi dzidzo ngo nkeembu yeenu .
Mu didyo , me nyitsukuma ha busu bwa Taata ,
kuri nde , mpisi kaanda ku mayulu na ha butoto , diri dyataambula nkuumbu .
Nde , mu Mpeeve yaandi , kaluha makwa mu muutu wa kunsa-kati , bunu buri busina bwa nkeembu yaandi mu mpinu .
Nde kadzakisa Kiristo kunsa mitima myeenu mu kanyi , na luba lwamene myaansi na lwatuunguma kunsa ntiilu ,
mpisi heki luba na makwa , ma kubakula mu kintwaari na bangisi , bunu buri bunene , bula , nzangumunu na musundu ,
luyaaba ntiilu ya Kiristo , yalutula nyaabulu . Mu bubwo beenu luba lwaluula natee mu nduululu yoyinso ya Nzaambi .
Kuri wunde wakuka mu kuyirika , kwakinkulu , ha yulu momanso ma tuloombaa bunu pe ma tutsimaa , bunu buri mpinu dzikwesala mu beetu ,
kuri nde kuba nkeembu , mu dibuundu na mu Kiristo Yesu , mu ntoono biseendu byobinso , mu bibvu ngo bibvu , bunubwo . Amene .
Me nyilusyaamisa , me nyiri boroko mu ntoono Mfumu , mu kudyaatila mu kiteesu kyayelemene na mbila yiyo yibari baluteele ,
mu nkulukulu yoyinso , mu bundeembu , mu nkindusulu-mutima , mu kwekuunda bambaasi beenu na beenu mu ntiilu .
Salilee makwa , mu kukebe kintwaari kya Mpeeve , mu musiinga wa kiyeengi .
Nyutu mosi yiri , na Mpeeve se mosi , bunubwo se bari baluteele mu nsiitu mosi , ya mbila yeenu .
Mfumu mosi , kanyi dimosi , mbotokulu yimosi ,
Nzaambi mosi yiri , Taayi dya bobanso , wutuma bobanso , wukwesala mu bobanso , na wuri mu bobanso .
Kuri mpisi muutu mu beetu , bari baha bweese , bunu buri kiteesu kya kikabu kya Kiristo .
Hango-nkuumbu , diri dyaleelu ti : « Bu kamana kunwaata ku yulu , nde wakaanga bunkutu , na waha bikabu kuri baatu . »
Ngo , « nde wanwaata » , lo mambangukulu ti ki ? Ti nde katekisilaana kukulumuka mu mankoonsi ma ku nsuku butoto tumi keki nwaata .
Wunde wakulumuki , wunu nde se wanweeti kunu kinsongi-yulu , mpisi heki nde kaluulusa nsi na yulu .
Na nde-meene wasa kuri ti , babamosi baba bantumu , bakaka babikiri , bakimi madingisi , bakaka se batari , na bakimi se bayikisi .
Mimyo , mu kusa kuri ti , bangisi baba bayirima mu kusa kisalu , kya ntuungulu nyutu ya Kiristo ,
natee bu tutubukiri beetu-banso , mu kintwaari kya kanyi na kya nyaabulu Mwaana Nzaambi , mu muutu wabuuka , mu kiteesu kya kuba na mutele wasuka wa Kiristo .
Haho lo tubweese kuba baala , banyingusu na bakweyende mu mpisi kiteembu kya nyikusulu dza kimpa kya baatu , mu lupyelu lwa bo ko , na mu mawunu na lumvuki lwa bo .
Ngo kasi habaanaa tukwedzoonso ngwanwa mu ntiilu , lo tukwebuuka mu nde mu momanso ; nde Kiristo , wuri mutu .
Mu nde nyutu yoyinso yiri yayirima , na yasokomo kwakubwete , mu biyikulu byobinso byayikwaata , bunu buri kisalu kyayelemene na mpisi muutu , na yikwebuuka mu ntuungulu ya yo-meene kunsa ntiilu .
Mu didyo , me nyileele na nyitswiikisa mu Mfumu ti , yaa lubweese kwedyaatila bunu bangooyi ko bakwedyaatila mu madyeele ma bo-meene mahele mufunu .
Madyeele ma bo mayeki mamabi , bo banzeense mu mwooyo wa kinzaambi , mu ntoono kuhele kwa nyaabulu , na mu ntoono nkubusulu mutima yi bari na yo .
Bo basaala na nsoni mu bo-meene ko , bayeki bayekele manyutu maaku mu buyala , mu kweyirika nsumukunu dza bitsuumbu-bitsuumbu mu kiteesu kya makwa .
Ngo beenu kari bubwo ko , luri lwayika mu kuyaaba Kiristo .
Mbuti heki beenu lwayuka mi kari kaleele nde-meene , na mu nde , beenu baluyikisa , bunu buri ngwanwa yiri mu Yesu ,
lo luyelemini kuyisila ndyaatulu yatekesele ya mu muutu wamukulu , wukwesumuka mu nyiimunu dza mawunu .
Kitukeenu baatu bamoono , mu mpeeve ya madyeele meenu ,
na lwaatee muutu wamoono , wayiriku bunu buri kutya kwa Nzaambi , kunsa nsungumunu na bungisi byangwanwa .
Hango-nkuumbu , hotee mpya , dzoonsee ngwanwa mpisi muutu kuri mbaasi yaandi , bukuri turi binamu bamosi na bakaka .
Bu lubakiri nkesi , yaa lubwa mu masumu ko : ntaangu yaa yidyaama , kuri beenu bunu bu luri na nkesi ko ,
yaa luha mpwaani kuri dyabulu ko .
Ngaa-kwiibi ya kabweese kuyiba ko , ngo kamono mpasi mu kusala bunu buyelemini , mu myooko mya nde-meene , mpisi heki kabaka kya kuha kuri wunde wuri na nzala kubaka .
Yaa kupala ntoono ti mosi yayibi mu munwa weenu ko , ngo mbuti kuri yipala , lo yiba yayibwete , yiri mufunu mu ntuungulu , mpisi yiha bweese kuri babo bayuka .
Yaa lunyoongoso Mpeeve Yangisi ya Nzaambi ko , mu yo beenu bari balusa kidiimbu mu kiluumbu kya nkuululu .
Mpisi musamu wankari , wa kabala , wa nkesi , kuyaama , bitari , na mpisi mamabi , biba byayusula ha kakati dya beenu .
Beeneenu na mbweeyulu-mutima mu beenu na beenu , bangaa-bundeembu , kwehemesene beenu na beenu , bunu bwa luhemesene Nzaambi mu Kiristo .
Beeneenu minsombisiri mya Nzaambi bunu baala ba mutima ;
na dyaatileenu kunsa ntiilu , bunubwo se Kiristo kari kalutiila , na kayekele nyutu yaandi kuri Nzaambi mu kikabu na mu kumudzusa , mu ntoono beetu , bunu mananaasi ma mfuku yayibwete .
Buyala , na nsumukunu dza bitsuumbu-bitsuumbu , bunu pe ntiki-mboongo , yaa biba ha kakati dya beenu ko , bubwo bwayelemene kuri bangisi .
Mantoono mamabi , nzoonsulu dza budzeeke bunu pe dzansoni , byahele kuyelemene ha kakati dya beenu ; ngo kasi byayelemene mvutukulu matoondo .
Mukwongo , yaabeenu dimadi : mpisi kiyala , bunu pe wasumuka , bunu pe ngaa-lukakutu , yiyo nsambukulu-biteki , lo wabubwo wahele na saala mu Kimfumu kya Kiristo bo na Nzaambi .
Yaa kuba muutu wuluwuna mu misamu myahele mufunu ko , bukuri mu mimyo nkesi dza Nzaambi dzikwiisaana ha yulu baala ba nko .
Yaa luba mfuundu mosi na bo ko .
Mu ntaangu yayikulu beenu lwaba mampimbisi ; mu lumalu beenu lweki buungi mu Mfumu . Yendee lwedyaatila bunu baala ba buungi .
Mukwongo , kimbutu kya buungi kiri mu nyirikulu momanso ma mbweeyulu , ma nsungumunu , na ma ngwanwa .
Yaabeenu kuswaasisa mari mamabwe ha busu bwa Mfumu ,
na yaa lweba kintwaari mu biyiriki byahele mufunu bya mampimbisi ko , ngo kasi bitungukilee .
Mukwongo , diri dyansoni mu kudzoonsolo ma bari mu kweyirika bo mu nsweeki .
Momanso ma bari batungukila mamo , mari mamonokono ha buungi ,
bukuri momanso ma baanaa mamonokono lo meki buungi . Hango-nkuumbu , kaleele ti : « Siimbika , ye wuri tolo , teleme ha kakati dya bafwa , na Kiristo kasemese buungi bwaandi ha yulu ye . »
Ngo seenee madyeele na bunkete mu ndyatulu yeenu , yaa luba bunu biwulu ko , ngo beenee bunu bangaa-madyeele ,
bayaari kubakila ndaandu mu ntaangu yimayi , bukuri biluumbu biri byabibi .
Hango-nkuumbu , yaa luba madzeeke ko , ngo kasi bakuleenu buri kutya kwa Mfumu .
Yaa lwekolo malu ko , mu mo mu kwiisikila nzimbusulu , kasi beenee baluula mu Mpeeve .
Syamisineenu beenu na beenu mu mikuunga mya nkeembu , mu mikuunga mya mbambukulu mwooyo , na mikuunga mya kimpeeve , yimbileenu na siikeenu Mfumu mu mutima weenu ndemunso .
Bvutulee matoondo mpisi ntaangu , mu myominso , kuri Taayi Nzaambi , mu nkuumbu ya Mfumu yeetu Yesu Kiristo .
Yende lwetumuma bamosi kuri bakaka , mu kibvumi kya Kiristo .
Bakasi batumuma kuri balumi ba bo-meene bunu ti kuri Mfumu ,
bukuri mulumi ngo mutu mukasi , bunu Kiristo se wuri mutu dibuundu , nde Mubvuukisi nyutu ;
ngo kasi bunu bu tumumaana dibuundu kuri Kiristo , bunu bwo se , bakasi bayelemini kutumuma kuri balumi baaku mu myominso .
Balumi , tyeenee bakasi beenu , bunubwo se Kiristo kari watya dibuundu , na wayekele nyutu yaandi mu ntoono dyo .
Nde wadisa dyangisi mu kuditsyeemese mu nswaakulu ya maampa , kunsa Maampu ;
mpisi kamonokoso kuri nde-meene , dibuundu dyakeembusu , dyahele na mpita bunu pe mihonyi , bunu pe kitotolo kyafwanikina na bibyo , ngo kasi diba dyangisi na dyahele maseembu .
Balumi se bunubwo , bayelemini kutya bakasi ba bo-meene , bunu bu batiiriri manyutu ma bo-meene . Wunde wutiiri mukasi wa nde-meene , lo nyutu ya nde-meene katiiri .
Mukwongo , kuri muutu wutsiitsa kubele nyutu ya nde-meene ko , kasi nde wudiisila na wusaana bunkete mu yo ; bunubwo se Kiristo kakoosiilaa mu dibuundu .
Bukuri beetuneenu turi binamu bya nyutu yaandi .
Mu didyo , wabakala sa kasiisa taayi na nguri yaandi , na sa kakaangama na mukasi waandi , na boboolo sa baba muutu mosi .
Mpaanu dzimadzi dziri dzadzinene ; na me bu nyiri mu kuleele ti , mimyo mitariri Kiristo na dibuundu .
Ngo kasi mitariri se mosi-mosi mu beenu , mpisi muutu mu beenu katya mukasi wa nde-meene , bu katiiriri nyutu ya nde-meene ; na mukasi kabvumina mulumi .
Baala , tumumeenu mu Mfumu kuri bataayi na banguri beenu , bukuri mamo masuunguma .
« Bvumina taayi dyaaku na nguri yaaku » , lulwo ngo lutumu lwatete luri na lusiilulu :
« mpisi heki ye ba mu lwambwe , na ba na kidziingu kyakila ha butoto . »
Bataayi , yaa lwebakisa baala beenu nkesi ko , ngo babuukiseenu kunsa nyikusulu na mandoongi ma Mfumu .
Bankutu , tumumeenu kuri bamfumu beenu ba muswinyi , mu kibvumi na mu ntekutulu , kunsa nkulukulu mutima , bunu ti kuri Kiristo .
Kari hana ha miisu mya bo ko , bunu ti mu nzala kubweeye kuri baatu , ngo bunu bankutu ba Kiristo bari mu kuyirika kutya kwa Nzaambi , mu mutima wamutsiina .
Basalileenu mu mutima-bubwete , kuri bunu beenu lusalila Mfumu nkani ka baatu ko ,
bu luyaari ti mpisi muutu , mbuti yirikiri mamabwe , lo sa kamataambula kuri Mfumu , ti kaba nkutu bunu pe kahele kuba nkutu .
Beenu se bamfumu , yirikeenu bwobumosi kuri bankutu beenu , mu kuhele kwesalila kibakala , bu luyaari ti , na bo na beenu luri na Mfumu yiri mu mayulu , na kuri nde kimpengeki kyo pe .
Mu misiiri ngo miri , yendee lwebakila makwa mu Mfumu , mu makwa ma mpinu dzaandi .
Lwateenu binwaanunu bya Nzaambi , mu kubangisina kuteleme na ngwii ha busu bwa biyiriki bya dyabulu .
Bukuri kikiindu ki turi na kyo , kari kya kunwaanisa muswinyi na makila ko , ngo kasi kya kunwaanisa bakuutu , batumi , na bamfumu ba nsi ya mampimbisi yimayi , kya kunwaanisa mampeeve mamabi mari ku kinsongi-yulu .
Hango-nkuumbu , holeenu binwaanunu bya Nzaambi , mpisi heki lubangusina kusa bunkuri mu kiluumbu kyakibi , na kuba bateleme na ngwii , bu lumeeni kuyirika momanso .
Telemeenu na ngwii , lwateenu ngwanwa ngo musweele mu luketu lweenu , na lwaateenu nsungumunu ngo kinkuta kya mu ntulu kya mukaanda kibulu .
Lwaateenu se masapaatu mu miilu , ngo malwangukila ma kunata Musamu Wamubwete wa kiyeengi .
Mu mpisi diba , kwaateenu kikakusulu kya kanyi , mu kyo beenu lubangusina kudzimisa misomono mya mbaawu mya Ngaa-bubi .
Na taambuleenu mpu ya kiseengu ya mvuukulu , na mbeesi yayila ya Mpeeve ngo Maampu ma Nzaambi .
Mu nsaambulu dza bitsuumbu-bitsuumbu na ndoombulu , saambileenu mu ntaangu ngo ntaangu mu Mpeeve . Mu didyo , beenee naana , beenee na kifiki , loombee mu bangisi bobanso ,
na mu me se , mpisi heki me bampa dyaambu dya kuleele , mu ntaangu yintiiri kudzibula munwa waami , mu kuyaabisa mu bunsaalisi mpaanu dza Musamu Wamubwete .
Mu Musamu wunde , me nyiri mumonikisi wuri mu bikonyi , mpisi heki me nzoonsolo , mu bunsaalisi bunu bu nyelemini kuyikisa .
Me ntiiri ti beenu se luyaaba misamu mitariri me , mi nyiri mu kusalila . Tikiko , mpaangi ya mutima , na kisari kyakwiikama mu Mfumu , sa kaluyaabisa myominso mimyo .
Me nyamuheekiri kuri beenu mu ntoono yiyo , mpisi heki beenu luyaaba misamu mitariri beetu , na kasyaamisa mitima myeenu .
Kiyeengi , ntiilu na kanyi bifumunaa kuri Nzaambi Taata , na kuri Mfumu Yesu Kiristo biba kuri bampaangi .
Bweese buba kuri bobanso , batyaanaa Mfumu yeetu Yesu Kiristo , mu ntiilu yiri yabiiyaa ko .
Pawulo na Timoteho , bankutu ba Yesu Kiristo , kuri bangisi mu Kiristo Yesu bari ku Filipo , bari kintwaari na bakuutu ba dibuundu na bisari :
bweese na kiyeengi bifumunaa kuri Nzaambi , Taayi dyeetu , na kuri Mfumu Yesu Kiristo biba na beenu .
Me nyibvutulaa matoondo kuri Nzaambi yaami , mu mpisi ntaangu yi nyibambukilaa beenu mwooyo .
Mantaangu momanso ma nyisaambilaa me mu beenu-banso , nyisambikilaa mu kiminu ,
mu ntoono kintwaari , ki luri mu kusoongaa beenu kuri me mu Musamu Wamubwete , kuholosono kiluumbu kyatete natee mu lumalu .
Me nyiri na nsiitu mu dimadi : wunde wabaandika kisalu kyakibwe mu beenu , sa kamana kyo natee mu kiluumbu kya Yesu Kiristo .
Buri bwa yelemene ti , me nyetsima ma bubwo mu beenu-banso , bukuri me nyalusuusa mu mutima waami . Ti hayuku me nyiri mu boroko , nyiri mu kukalala nyutu , na nyiri mu kusyaamisa Musamu Wamubwete , lo beenu-banso luri kintwaari mu bweese bwa me .
Mukwongo , Nzaambi mbaangi yaami , me nyilutiiri beenu-banso kwalaka mu lusaambu lwa Kiristo Yesu .
Di nyiri mu kwesaambikila me diri ti : ntiilu yeenu yihamisa kubvuriri mu nyaabulu yangwanwa , na mu mbakululu yoyinso ,
mu kuyaaba kusobokoso miri mufunu . Mu bubwo beenu luba batsyeemeke , na kuhele kuba na mi baluseembele mu kiluumbu kya Kiristo ,
na luba lwaluula mu biyiriki bya nsungumunu bifumunaana mu Yesu Kiristo , mu nkeembu na ndumusu bya Nzaambi .
Bampaangi , me ntiiri ti beenu luyaaba ti : mimyo mitariri me , myadziburi nzila kuri ti Musamu Wamubwete keende ku mankula .
Mu didyo , boroko dya me mu Kiristo , diri dyayabakana kuri bobanso mu nzo yoyinso ya miyalu , na mu bibeendu byakaka byobinso ,
na balaka mu bampaangi , ba mwaasiila nsiitu mu Mfumu , mu ntoono boroko dya me , na babweese kubaka kibakala mu kuyikisa maampu kwahele boomo .
Bamosi bari mu kweyaabisila Kiristo mu bukwa na mu nkalikisi , ngo bakaka mu mutima-bubwete .
Babamosi mu ntiilu , bu bayaari kuri ti , mu ntoono ya kukalila Musamu Wamubwete me nyiri mu boroko ,
ngo bakaka kweyaabisila Kiristo mu nkalikisi , kwahele kuba na mu mutima watsyeemeke ; bo batiiri kuhamisa mpasi dza me mu boroko .
Mukwongo nki ? Kiteesu bwooso kibeele , ti kiba mu kumana mafuumbu , ti kiba mu ngwanwa , lo ngo bukuri Kiristo bari mu kwemuyabikisa , na mu didyo me nyiri na kiminu . Kasi me sa mbweese kuba na kiminu ,
bukuri me nyaari ti mimyo sa myatwaala mvuukulu kuri me , mu ntoono lusaambulu lwa beenu na lubakusu lwa Mpeeve ya Yesu Kiristo .
Bunu buri ma nyiri mu kwekiinga , na ma nyiri nyasiila nsiitu , me ka nyiba na nsoni mu ntoono ti mosi ko . Ngo kasi mu nsiitu dzodzinso , bunu mu mpisi ntaangu na mu lumalu , Kiristo sa kaba wakeembese mu nyutu yaami , mu kidziingu kyaami bunu pe mu lufwa lwaami .
Bukuri ku nyiri me , kuba mwooyo ngo Kiristo , na kufwa ngo ndaandu .
Ngo mbuti kuba mwooyo mu muswinyi , diri ndaandu mu kisalu ku nyiri me , lo nki me nyisoolo ? Nyahele kuyaaba .
Me nyiri mu kudunga ha kakati dya manzala mo moolo : me nyiri na nzala kweende , na kuba na Kiristo , bukuri bubwo bubvuriri bubwete ;
ngo kuba mwooyo mu muswinyi , bubvuriri mufunu mu ntoono beenu .
Didyo ngo diri me mwaabakula , me nyaari ti sa nyaba mwooyo na sa nzakala na beenu-banso , mu ntoono yiri ti beenu lubuuka , na lumono kiminu mu kanyi dyeenu ,
mpisi heki , kimweese kya beenu mu me , kihamisa mu Kiristo Yesu , mu ntoono yiri ti me nyibweese kuba ha kakati dya beenu .
Beenu ngo bari dyaatileenu mu kiteesu kyayelemene na Musamu Wamubwete wa Kiristo , mpisi heki , ti hayuku me nyiisiri kulumono , bunu pe nyahele kuba na beenu , me nyuka ti beenu luri na keketee mu mpeeve yomosi , na luri mu kwenwaana mu kitsimi kyokimosi , mu ntoono kanyi mu Musamu Wamubwete ,
kwahele kubata bataatu mu ntoono ti mosi . Kuri bo kikyo ngo kidiimbu kya nzimbukulu , ngo kuri beenu kya mvuukulu , na mimyo mifuminaa kuri Nzaambi .
Bukuri beenu baluha bweese mu ntoono Kiristo , kari munu mu kusiila kanyi mu nde ko , ngo na mu kumono mpasi se mu ntoono nde ,
mu kwenwaana kikiindu kyokimosi ki luri lwamono mu me , na ki luri mu kweyuka natee lumalu ti me nyiri mu kwenwaana .
Ngo mbuti kuri nsyamusunu mu Kiristo , mbuti kuri mboondulu mu ntiilu , mbuti kuri kintwaari mu Mpeeve , mbuti kuri lusaambu na ngebe ,
lo kukiseenu kiminu kya me , mu kuba ndyaatulu mosi , ntiilu mosi , mutima mosi , kitsimi kimosi , na kuba na kintwaari .
Yaa lwesalila kunsa nwaanusunu ko , bunu pe mu nzala-kubila yabuunu ko , ngo kasi mu nkulukulu , holulee bambaasi bunu ti bo babvuriri na beenu .
Mpisi muutu mu beenu yaa kasaka ndaandu yini ya nde-meene ko , ngo kasaka se ndaandu ya bambaasi .
Dyaatileenu bubwo ha kakati dya beenu , bunu bwayelemene mu Kiristo Yesu .
Nde wuri bu kaba mu kinzeri kya Nzaambi , kasii saka kuba nsiisa na Nzaambi ko .
Ngo nde-meene wasokomono nyutu yaandi , waholo kinzeri kya nkutu , mu kufwanikina na baatu , na mu nzelu yaandi wamonoko bunu muutu .
Nde wakuluka nde-meene , mu kuba watumuma natee mu lufwa , lufwa lwa ha yulu kuruwa .
Hango-nkuumbu , Nzaambi kari kamudzaangisa , na kamuha nkuumbu yibvuriri na mankuumbu momanso ,
mpisi heki mu nkuumbu ya Yesu , maboongo momanso matsukuma , ku yulu , ha butoto , na ku nsuku butoto ,
na ndima dzodzinso dzileele ti Yesu Kiristo ngo Mfumu , mu nkeembu ya Taayi Nzaambi .
Mu didyo , banduku baami ba mutima , bunu bu lukootumumaa mu mpisi ntaangu , kari hani ha busu bwa me ko , ngo mu lumalu , bvulee kutumuma , me bu nyiri nde pe . Salilee mu kibvumi na mu ntekutulu , mu kubaka mvuukulu ya beenu-meene ,
bukuri Nzaambi koosalaa mu beenu , na kusa kuri ti , lutya na lusala bunu buri kutya kwaandi kwakubwete .
Yirikee momanso kwahele kwemunguta na kwahele nkalikisi ,
mpisi luhele kuba na mi baluseembele , luhele kuba na kinsaangi-nsobo , luba baala ba Nzaambi bahele na mi babaseembele , ha kakati dya kiseendu kya baatu bawumuka na bababi . Ha kakati dya baatu babo , beenu luri mu kweseme bunu byuufu bya mbaawu mu nsi ,
bu luri lwakaangama mu maampu ma mwooyo . Mu mimyo me nyiba na kimweese mu kiluumbu kya Kiristo , bukuri me nyasii kudzumuna kwa buunu ko , na nyasii mono mpasi kwa buunu ko .
Ngo ti hayuku makila ma me bamayitiri ha yulu kikabu kya kuha kuri Nzaambi , mu kisalu kya kanyi dya beenu , lo me nyimono kiminu , nyimono kiminu ha kimosi na beenu-banso .
Bwobumosi beenu se monee kiminu , monee kiminu ha kimosi na me .
Me nyiri nsiitu mu Mfumu Yesu , ti sa nyaluheeke Timoteho mu mawasu , mpisi heki me se mba nyasyaamusu , mu mampolo ma nyitaambula mu ntoono beenu .
Mukwongo , me nyahele na muutu mukimi ha yulu nde , wuri bitsimi byobimosi na me , wutsiminaa misamu mitariri beenu mu ngwanwa .
Bobanso kwenama misamu mini mya bo-meene , nkani ka mya Yesu Kiristo ko .
Ngo beenu luyaari ma kari kayirika nde : bunu bu buyirikaa mwaana kuri taayi , nde wasala kintwaari na me mu ntoono Musamu Wamubwete .
Nde me nyitsima kuheeke kuri beenu , me manaa kumono na pwelelee bunu bulutila misamu mitariri me .
Me nyiri na nsiitu mu Mfumu ti , me-meene sa nyiisa mu mawasu .
Ngo me nyamwii ti diri mufunu , mu kubvutula Epaforodito kuri beenu , mpaangi na mbaasi yaami ya kisalu na ya binwaanunu , ntumu yi lwampeekiri mu kumbakisa ,
bukuri nde wuri na nzala beenu yalaka , na wuri mu kubamaa , bukuri beenu lwayukiri ti nde wabee wabeele .
Mukwongo , nde wabee wabeele , na ha ntele hasiiri nkani wafwiiri , ngo kasi Nzaambi wamubakiri ngebe , kari wunu nde ko , ngo na me se , mpisi heki me mpele kuba na kyaari ha yulu kyaari .
Ngo me nyeki hebele mu kumuheeke kuri beenu , mpisi heki bu lumumwiini , beenu lubweese kumono kiminu , na me mba na kyaari kyantele .
Ngo mutaambulee mu kiminu kyokinso mu Mfumu , na beenee na lukiinsu mu baatu ba bubwo ,
bukuri mu kisalu kya Kiristo , nde kakokosirye bebele na lufwa , na kakotisirye kidziingu kyaandi mu mpasi , mpisi kasalila me , ha kibeendu kya beenu .
Mu misiiri ngo miri , bampaangi baami , monee kiminu mu Mfumu . Me nyahele kuholo-bito mu kulutinina misamu myomimosi mimyo , miha nsiitu kuri beenu .
Seenee madyeele mu bambwa , seenee madyeele mu bisari byabibi , seenee madyeele mu nteendulu bubakala yampya .
Mukwongo , bateende bubakala ngo beetuneenu , tusaambilaa mu Mpeeve ya Nzaambi , tumonaa kimweese mu Kiristo Yesu , na tuhelaa kusiila nsiitu mu muswinyi ,
ti bukuri me-meene nyasiila nsiitu se mu muswiini . Mbuti muutu mukimi wutsima ti wasa nsiitu mu muswinyi , lo me mvuriri na nde .
Me banteendiri bubakala kiluumbu kya mpoomo , nyiri mu kitsuumbu kya Isaheli , mu kaanda dya Benyamini , Muhebeleho wabutuka mu Bahebeleho . Mu mitariri mangisi , me Mufarisi ,
mu kifiki , me mukwaamisi dibuundu , mu mitariri nsungumunu mu mangisi , me nyiri na mi banseembele ko .
Kasi bibyo byaba ndaandu kuri me , me nyamono kuri ti byafuukila , mu ntoono Kiristo .
Ngo kasi nyimono se ti byobinso byafuukila , ha busu bwa nyaabulu yibvuriri bunene mu Kiristo Yesu , Mfumu yaami . Mu ntoono nde , byobinso bi nyaba na byo nyamana kubibwoongolo , na me nyibimono bunu bitiiti byaloosu , mpisi heki me mbaka Kiristo ,
na bamwiinina me mu nde , kuri nyahele na nsungumunu ya me-meene , yiri kubakila kari mu mangisi ko , ngo yiri kubakila mu kanyi mu Kiristo , yifumunaa kuri Nzaambi , yatuunguma ha yulu kanyi .
Me ntii kuyaaba nde , na kuyaaba mpinu dza mfulukulu yaandi , na kuba kintwaari mu mpasi dzaandi , mu kunama kifwaani kya nde mu lufwa lwaandi ,
mbuti bwakuka ti me se ntubuka mu mfulukulu ya bafwa .
Pele , me nyahele kuleele ti mwaabakila bunu pe mwaatubuka ha ndilu , ngo nyiri mu kudzumuna mu nsiitu ya kwekwaata , bukuri me se Kiristo Yesu wayeki wankwaata .
Bampaangi , me-meene ngo wuri nyitsima ti nyakiri kukwaata pe ; ngo musamu mosi me mbinikini : kudzimikina myominso miri ku mambisa , mu kunama miri ku mankula ,
nyiri mu kudzumuna mu kutubuka ha ndilu , mu kubaka kimbwanga kya mbila ya ku yulu , ya Nzaambi mu Kiristo Yesu .
Ngo beetu-banso bu turi baatu bayirima , tubeenee na mbeelu ya bubwo ; na mbuti luri mu kiteesu kya mbeelu yikimi , lo Nzaambi sa kaluyaabisa dyo .
Ngo mu ha tumwaatubukee hamaha , tudyaatilee ha kimosi .
Bampaangi , beenee bakwesombosolo me , talee bakwedyaatila mu kifwaani ki luri mu kumono mu beetu .
Mukwongo , bunu bu nyaba kweluleelaana mu ntaangu ngo ntaangu , na mu lumalu se nyiluleele kunsa kidilu ti , balaka bakwedyaatila mu butaatu bwa kuruwa dya Kiristo .
Nsukulu bo ngo mfuukulu , Nzaambi bo ngo mwooyo waaku , na nkeembu bo kumwiina kunsa mya nsoni myaaku , bo bakwenama mya nsi .
Mukwongo , bula bweetu ngo mayulu , kukwo kuri Mubvuukisi wu turi mu kwekiinga , Mfumu Yesu Kiristo .
Nde mbasi-tsuku wukitula nyutu yeetu ya manyoongi , kuri yiba bunu buri nyutu ya nde ya nkeembu , bunu buri mpinu dzi kari na dzo , mu kusuusa byobinso kunsa lutumu lwaandi .
Mu didyo , bampaangi baami ba mutima , ba ntiiri kwalaka , beenu luri kiminu kyaami na lukoongolo lwaami ; ngo banduku ba mutima , beenee na keketee mu Mfumu .
Me nyisyaamisa Evodya na Sintike mu kuba na nyukusunu mu Mfumu .
Heehe , me nyiloombo kuri ye se , mbaasi yaami ya kisalu ya ngwanwa ti , bakisa bakyeetu babo , bo banweeni kintwaari na me , mu ntoono Musamu Wamubwete , kintwaari se na Kelema na bambaasi ba me bakaka ba kisalu , bari mankuumbu mari mu mukaanda wa mwooyo .
Monee kiminu mu Mfumu mu mpisi ntaangu ; me nyibweese kuleele , monee kiminu .
Hemesee bundeembu bweenu buba bwayabakana kuri baatu bobanso . Mfumu weki bebele .
Yaa luba na boomo mu ntoono ti mosi ko ; ngo mu myominso , hemesee ndoombulu dzeenu dziba dzayabakana kuri Nzaambi , mu nsaambulu , mu nyingukulu na mu mvutukulu matoondo .
Tumi kiyeengi kya Nzaambi kibvuriri na madyeele momanso , sa kyakebe mitima myeenu , na bitsimi byeenu mu Kiristo Yesu .
Mu misiiri ngo miri bampaangi , myominso miri myangwanwa , myominso myalukiinsu , myominso myasuunguma , myominso myatsyeemeke , myominso mi batiiri , myominso myamibwe mu kuleele , na mbuti kuri manzelu mamabwete , na myayelemene kusiika , lo tsiminee myominso mimyo .
Mamo ma luri lwayika , ma luri lwataambula , ma luri lwayuka , na ma luri lwamono kuri me , salilee mo ; tumi Nzaambi ya kiyeengi kaba na beenu .
Me nyamwiini kiminu kyalaka mu Mfumu , bu lwabweesiri kutsimina me lolo di . Lwaba kwaandi na kitsimi , ngo mpwaani yaba yo pe .
Kari mu nzala kubaka ko me nyileele bubwo , ngo bukuri me nyayika kuba mu kiminu , kunsa biteesu byobinso bi nyiri .
Me nyaari kuba kunsa buwelu , na nyaari kuba se kunsa byabuukula ; mu byobinso na mu myominso , me bansaatsa mu kuba wayukuta na mu kukolo nzala , kuba kunsa byabuukula na kuba na nzala kubaka .
Me lo nyakuka mu myominso , mu wunde wumpaana makwa .
Ngo beenu lwayirikiri mamabwe , mu kukabula mpasi dza me .
Beenu bari Filipo luyaari se ti , mu mbandukulu Musamu Wamubwete , me manaa kupala mu nsi ya Makedonya , kwasii ba dibuundu ti dimosi ko , dyatolo mboongo na dyapalisa mboongo mu me , mbuti ka beenu kitsu ko .
Bukuri bu nyaba nyakiri ku Tesalonika , beenu lwampeeke lubakusu , mbala mosi bunu pe dzoolo .
Kari kuri ti me nyisaka bi bankabula ko , ngo me nyisaka kuri ti ndaandu yiba yabuukula kuri beenu .
Me nyataambula byobinso , na nyiri na byabuukula , me nyaluula bu nyataamburi bi lwampeekiri kuri Epaforodito , biri bunu mananaasi ma mfuku yayibwete , kikabu kya kudzusa kyataambulu na kyabweeye kuri Nzaambi .
Nzaambi yaami sa kayukitisa manzala meenu momanso , bunu buri busina bwaandi kunsa nkeembu mu Kiristo Yesu .
Nkeembu kuri Nzaambi , Taayi dyeetu mu bibvu ngo bibvu . Amene .
Henee mboto kuri mpisi wangisi mu Kiristo Yesu . Bampaangi bari na me baluheekiri mamboto .
Bangisi bobanso baluheekiri mamboto , bvulu-bvulu ba mu nzo Kayisari .
Bweese bwa Mfumu Yesu Kiristo buba na kiluunsi kya beenu .
Me Pawulo , ntumu Kiristo Yesu mu kutya kwa Nzaambi , na Timoteho mpaangi ,
kuri bampaangi bangisi na bakwiikama mu Kiristo , bari ku Kolosayi , bweese na kiyeengi kuri beenu bifumunaa kuri Taayi dyeetu Nzaambi biba na beenu .
Beetu tubvutula matoondo kuri Nzaambi , Taayi dya Mfumu yeetu Yesu Kiristo , bu tusaambilaa mu beenu mantaangu momanso .
Beetu twayukiri badzoonsolo mu kanyi di luri na dyo mu Kiristo Yesu , na mu ntiilu yi luri na yo mu bangisi bobanso ,
mu ntoono nsiitu yibari balusweekele mu mayulu , yi luri lwatekesele kuyuka , mu maampu mangwanwa ma Musamu Wamubwete .
Musamu meene watubuka natee kuri beenu , bwobumosi se kari mu nsi yansiina , wuri mu kwebuta bimbutu na wuri mu kwebuuka ; bunubwo se kari mu kwesala mu beenu , kuholosono kiluumbu ki luri lwayuka , na ki luri lwabakula bweese bwa Nzaambi kunsa ngwanwa .
Epafara , nduku yeetu ya kisalu ya Mutima , bunubwo se kari kaluyikisa , nde wuri kuri beenu kisari kyakwiikama kya Kiristo .
Nde wamonikisi kuri beetu , ntiilu yaluha Mpeeve .
Mu didyo se beetu , kuholosono kiluumbu kitwayukiri mamo , twahele kuhoto kusaambila mu beenu , na kuloombo kuri ti , luba lwaluula mu nyaabulu ya kutya kwaandi , mu madyeele momanso na mbakukulu ya kimpeeve ,
kuri ti beenu lwedyaatila mu nzelu yayelemene mu Mfumu , mu kubweeye kuri mu myominso , mu kubuta bimbutu mu mpisi kiyiriki kyakibwete , na kubuuka mu nyaabulu ya Nzaambi .
Mu bubwo beenu luba na mpinu mu myominso bunu buri makwa ma nkeembu yaandi , mu kuba na kifiki na kukiindisa mutima mu myominso . Mu kiminu ,
bvutuleenu matoondo kuri Taata , wasa kuri ti luba bakuka mu kutaambula kikuuku kya saala dya bangisi kunsa buungi .
Nde watupalisa mu lutumu lwa mampimbisi , na watunata mu Kimfumu kya Mwaana wa ntiilu yaandi .
Mu nde , beetu turi na nkuululu na mpemisi ya masumu .
Kiristo ngo kidzisi kya Nzaambi wuri bamumonaa ko . Nde ngo watete wabutuka mu biyiriki byobinso ,
bukuri mu nde , bitotolo byobinso bari babiyirikila , mu mayulu na ha butoto , bi bamonaa na biri bamonaa ko , ti mamboloko , ti bumbyaasi , ti bimfumu , ti lutumu . Bitotolo byobinso mu nde , na mu ntoono nde , bari babiyirikila .
Tekesele byobinso biba , lo nde wuri , na bitotolo byobinso biri na kidziingu mu nde .
Nde ngo mutu nyutu , nyutu ngo dibuundu . Nde wuri mbandukulu , watete wafuluka mu bafwa , mpisi heki mu byobinso nde kaba watete .
Bukuri Nzaambi watiiri kudzakisa nduululu yoyinso ya kinzaambi kyaandi mu nde ,
na mu kasa nyukusunu ya bitotolo byobinso mu nde , na mu ntoono nde . Nde wasa kiyeengi ha kakati dya bitotolo biri ha butoto na biri ku mayulu , mu makila ma mwaana waandi ha lukuruwa .
Beenu se mu ntaangu yaluta , lwaba banzeense na bataatu mu bitsimi , mu ntoono biyiriki byabibi .
Kasi mu lumalu , Nzaambi wasa nyukusunu mu lufwa lwa mwaana waandi mu nyutu ya muswinyi , mpisi kalumonokoso bangisi , bahele mi babaseembele , na bahele na mi babafuundila , ha busu bwaandi .
Ngo luyelemini kunamitina kuba batuunguma , na kuba na keketee mu kanyi , kwahele kusasika mu nsiitu ya Musamu Wamubwete wu luri lwayuka , wu bari bayaabisa kuri biyiriki byobinso ha butoto , na wu nyayeki me Pawulo kisari .
Mu lumalu , me nyimono kiminu , kunsa mpasi mu ntoono beenu , na me nyiri mu kukukisa mpasi dza mbamunu Kiristo , mu muswinyi waami , mu ntoono nyutu yaandi , ngo dibuundu .
Mu dyo , me nyayeki kisari , bunu buri bitsimi bya Nzaambi , bikari kaha kuri me , mu ntoono beenu , mu kukukisa maampu ma Nzaambi ,
mpaanu dza Nzaambi dzaba dzasweeku , kuholosono mu mibvu na mu biseendu , dzeki dzayabakana mu lumalu kuri bangisi baandi .
Kuri bo , Nzaambi katiiri kuyaabisa , ha kakati dya makaanda , bunu buri busina bwa nkeembu ya mpaanu yimayi . Mpaanu yiyo ngo Kiristo mu beenu , nsiitu ya nkeembu .
Nde beetu turi mu kweyaabisa , mu kulubula mpisi muutu , na kuyikisa mpisi muutu , mu madyeele momanso , mpisi muutu kaba nyirimunu yakuka mu Kiristo .
Mu bubwo se , me nyiri mu kubama , mu kwenwaana bunu buri makwa maandi , mari mu kwesala mu me , mu mpinu .
Mukwongo , me ntiiri ti beenu luyaaba , nkya mudziingu me nyiri mu kwenwaana , mu ntoono beenu , mu ntoono bari ku Lahodikya , na mu ntoono babo bakiri kidziri kya me kumono pe mu muswinyi .
Me ntiiri ti mitima mya bo miba myasyaamusu , baba babvuutuna mu kintwaari kunsa ntiilu , na mu kubaka busina bwobunso bwa nduululu ya madyeele , mu nyaabulu mpaanu dza Nzaambi , ngo Kiristo ,
mu nde mwaswekeme busina bwobunso bwa madyeele , na bwa nyaabulu .
Me nyiri mu kuleele mamo , mpisi heki muutu kahele kaluwumuna mu nzoonsulu dza lupyelu .
Mukwongo , mbuti heki mu nyutu ya muswinyi me nyahele kuba na beenu , ngo mu kimpeeve nyiri kintwaari na beenu , lo me nyimono kiminu , mu kumono ti beenu luri na bunkete , na luri babukekete mu kanyi dyeenu mu Kiristo .
Ngo bu lwayeki lwataambula Kiristo Yesu Mfumu , dyaatilee mu nde ,
bu lwayeki lwamene myaansi , lwatuungu mu nde , na lwasyaamusu mu kanyi , bunu bu bari baluyikisa , bvutuleenu matoondo ha yulu matoondo .
Seenee madyeele , muutu mu beenu kahele kubwa mu mweete wa madyeele ma nzoonsulu , na mu mawunu mabuunu , bunu buri kikulu kya baatu , na bunu buri bitotolo bya nsi , byahele kuba mu Kiristo .
Bukuri mu nyutu ya nde , mwadzakala nduululu yoyinso ya kinzaambi ,
na mu nde beenu lwayeki lwaluula mu byobinso , nde wuri Mfumu ha yulu bobanso bari na kimfumu na bari na lutumu .
Mu nde se , beenu bari baluteende bubakala , mu nteendulu yahele kuba ya myooko mya baatu , ya nyubukulu nyutu ya muswinyi , ngo mu nteendulu ya Kiristo .
Beenu baludziikiri mu mampeembe kintwaari na nde , mu mbotokulu ; mu nde se , beenu bari balufukisa mu kanyi , mu mpinu dza Nzaambi wamufulukisi mu bafwa .
Beenu lwaba lwafwa mu ntoono lumvuki lweenu , na bukuri lwaba lwahele bateende bubakala mu muswinyi weenu , ngo Nzaambi walusa bamwooyo kintwaari na Kiristo , mu kuluhemesene lumvuki lweenu lwolunso .
Nde wayaala mukaanda wamubi wa mfuundulu bunu buri mangisi , wayisila nde mu kumukomono ha kuruwa .
Bu kasyoonono kimfumu kya bakuutu na batumi , wabayanika mu kuba basaana ha busu bwa baatu , wabakoko bunu maboroko kunsa ndulukulu yaandi .
Ngo yaa kuba na muutu wulutsuundisa mu ntoono byandya na nwiinunu ko , bunu pe mu ntoono munkeembu , bunu pe mu ntoono ngoondo yamoono , bunu pe mu ntoono kiluumbu kya mpuumunu .
Byobinso bibyo kini kifwaani kya bitotolo bikwiisa ku mankula ; ngo byangwanwa biri mu Kiristo .
Yaa lutala ko ti babo bakwemono kiminu mu kiteesu kya nkulukulu , na mu kwesaambila bambasi , baluwuungula . Bo bakwekengese bitotolo kwa buunu , na bakwesiika mu bitsimi bya kimuutu kyaaku .
Bo bahele kukaangama na mutu , bwakaangama nyutu yoyinso , mu biyikulu na misiinga mya nyutu , kuri nyutu yikwebuuka mu mbuukulu yifumunaa kuri Nzaambi .
Mbuti beenu lufwa na Kiristo mu mya nsi , dyaburi beenu luri mu kwetumuma mu mya nsi bunu ti beenu luri mwooyo mu mya nsi ?
" Yaa holo , yaa biimba , na yaa belemene ko ,
byobinso bibyo bikoofuuka mu kubisalila , bunu buri mangisi na nyikusulu dza baatu .
Byobinso bibyo bisoongo madyeele mu nsambukulu , mu nkulukulu , na nkwamusunu nyutu ; koomosoko byahele na ndaandu , ti hayuku biyukitisaa muswinyi .
Mbuti beenu lwafulukusu na Kiristo , lo sakeenu bya ku yulu , kukwo kwadzakala Kiristo ha lubakala lwa Nzaambi .
Bvuleenu kusaka bya ku yulu , nkani ka bya ha butoto ko .
Bukuri beenu lwafwa , na kidziingu kyeenu kyasweeku kintwaari na Kiristo mu Nzaambi .
Mu ntaangu mbasi-tsuku yi monokono Kiristo , nde wuri kidziingu kyeenu , beenu se kintwaari na nde sa lwamonokono mu nkeembu .
Ngo hoteenu kusalila bifu bya nsi : buyala , nsumukunu , mantiilu mamabi , nyiimunu dzadzibi , na ntiki-mboongo yiri nsambukulu-biteki .
Mu ntoono mimyo , nkesi dza Nzaambi dzibwaanaa ha yulu baala ba tungu .
Beenu se mu ntaangu yayikulu , lwaba kwedyatilaana mu bifu bibyo , bu lwaba mwooyo mu byo .
Ngo mu lumalu , bwoongoleenu byobinso bibyo : nkesi , kituunsi , mutima-bubi , bitari , dzoonsolo dza nsoni mu minwa myeenu .
Yaa lwesilisina mpya ko beenu na beenu , bu lwayeki lwapala mu muutu wa mukulu , na mu biyiriki byaandi ,
na bu lwayeki lwalwaata muutu wamoono , wubweese kukituka wamoono , mu kubaka nyaabulu mu kifwaani kya wamuyirika .
Mu didyo , kwasaala Muhelene na Muyudayo ko , wateendu bubakala na wahele kuteende bubakala ko , munzeense , Musikite , nkutu , muutu wuri bunsaalisi ko ; ngo Kiristo wuri byobinso na wuri mu bobanso .
Ngo bu luri lwasoolu kuri Nzaambi , luri bangisi , na lwatya kuri nde , beeneenu na mutima wa ngebe , wa mbweeyulu , wa nkulukulu , wa bundeembu na wa nkindusulu .
Yendeenu lwekuunda bambaasi beenu na beenu , na kwehemesene beenu na beenu . Mbuti mosi mu beenu wuri na mwaa munyoongi mu mbaasi , lo bunu bwaluhemesene Mfumu , beenu se seenee bubwo .
Ha yulu momanso mamo , salilee ntiilu ngo musiinga wa nyirimunu yakuka .
Hemese kiyeengi kya Kiristo , ki bari baluteelele mbila mu nyutu mosi , kituma mitima mya beenu . Beeneenu bayaari kubvutula matoondo .
Hemese maampu ma Kiristo madzakala mu beenu mu busina . Mu madyeele momanso , yikisineenu na lubusineenu beenu na beenu , mu mikuunga mya ndoombulu , mya ndumusu na mya kimpeeve . Yimbikilee Nzaambi mikuunga mya matoondo mu mitima myeenu .
Na momanso ma lutsiitsa kuyirika mu nzoonsulu , bunu pe mu biyiriki , yirikilee momanso mu nkuumbu ya Mfumu Yesu , mu mvutukulu matoondo mu nde , kuri Taata Nzaambi .
Bakasi , beenee batumuma kuri balumi beenu , bunu bwayelemene mu Mfumu .
Balumi , tyeenee bakasi beenu , na yaa lwebanyokono ko .
Baala , tambukilee mu momanso kuri bataayi na banguri beenu , bukuri buri bwabubwete mu Mfumu .
Bataayi , yaa lwebakisa baala beenu nkesi ko , mpisi bahele kuholo-bito .
Bankutu , tambukilee mu momanso , kuri bamfumu beenu ba muswinyi , kari hani ha busu bwa bo ko , mu nzala kubweeye kuri baatu , ngo mu nkulukulu na mu kibvumi kya Mfumu .
Mamo ma lutsiitsa kuyirika , yirikilee mo mu mutima wamutsiina , bunu ti kuri Mfumu , nkani ka kuri baatu ko ,
bu luyaari ti , sa lwataambula kuri Mfumu museendu ngo saala . Beenee bakwesalila Mfumu Kiristo .
Mukwongo , wunde wusalila bubayi sa kataambula mamo ma kari kayirika ma bubayi ; ka kuba munsoori mu baatu ko .
Bamfumu , yirikeenu kuri bankutu beenu ma suunguma na mayelemene , bu luyaari ti beenu se luri na Mfumu ku mayulu .
Syaamee mu lusaambulu , beenee naana mu lwo , mu mvutukulu matoondo .
Mu ntaangu yo yimosi , saambilee se na mu beetu , mpisi heki Nzaambi katuha mpwaani ya kuyikisa maampu , na kuyaabisa mpaanu dza Kiristo , bukuri mu ntoono mpaanu dzidzo me nyiri mu boroko .
Saambilee mpisi heki me mbaangula mpaanu dzidzo , bunu bunyelemini kuyikisa .
Dyaatilee mu madyeele ha busu bwa baatu ba ku mbasi ; salilee ntaangu .
Ma lukwedzoonso beenu maba ma bweese mu mantaangu momanso , matwa mungwa , mu kuyaaba bunu bwayelemene kuha mvutu kuri mpisi muutu .
Mu misamu mitariri me , Tikiko sa kaluyaabisa , nde wuri mpaangi ya mutima , kisari kyakwiikama na mbaasi ya kisalu mu Mfumu .
Me nyamuheekiri kuri beenu mu ntoono yiyo , mpisi heki beenu luyaaba misamu mitariri beetu , na kasyaamisa mitima myeenu .
Nde bo na Onesimo , mpaangi yakwiikama na ya mutima , wuri mosi mu beenu , sa baluyaabisa misamu myominso miri kumaku .
Aristarako , mbaasi yaami yi turi mu boroko , wuluheekiri mboto . Malako , mpaangi Barnaba , nde se wuluheekiri mboto . Mu ntoono ya nde , beenu lwataamburi ntumunu ; mbuti wiisiri kuri beenu , lo mutaambuleenu .
Yesu , wubateelaa ti Yusto , nde se wuluheekiri mboto . Mu bateende bubakala , banabo kitsu bakwesala kintwaari na me mu ntoono Kimfumu kya Nzaambi ; bo ngo babeeri mboondulu ku nyiri me .
Epafara , wa beenu-meene wuluheekiri mboto . Nde nkutu Kiristo Yesu , wukwelunwanikina mpisi ntaangu mu nsaambulu , mpisi heki beenu luteleme nangwii , luba bakuka mu kuyirika momanso matiiri Nzaambi .
Mukwongo , me nyimuteele kimbaangi ti , nde wuri mu kwebama kwalaka mu ntoono beenu , na mu bari ku Lahodikya , na mu bari ku Yerapoli .
Luka , mubuki-babeeru , nduku yeetu ya mutima , bo na Dema baluheekiri mboto .
Henee mamboto , kuri bampaangi ba ku Lahodikya , kuri Nimfa na kuri dibuundu dikutukunaa mu nzo nde .
Bu lumeeni kutaanga mukaanda wumawu , lo seenee kuri ti kaba wataangu se kuri dibuundu dya bari ku Lahodikya ; na mukaanda wa bari ku Lahodikya beenu se lumutaanga .
Leeleenu kuri Arkipo ti : Sa madyeele mu kisalu ki wuri wataambula mu Mfumu , mpisi sala kyo kwakubwete .
Taambuleenu mboto ya mu kooko kwa me-meene Pawulo . Baambukeenu mwooyo ti me nyiri mu boroko . Bweese buba na beenu !
Pawulo , Silvano na Timoteho , kuri dibuundu dya Tesalonika , mu Taata Nzaambi na mu Mfumu Yesu Kiristo : bweese na kiyeengi biba na beenu .
Beetu tubvutulaana matoondo mantaangu momanso kuri Nzaambi , mu beenu-banso , na twahele kuhoto kuluyekelaana mu nsaambulu dzeetu .
Beetu tubaambukaana mwooyo mu biyiriki bya kanyi dyeenu , mu kisalu kya ntiilu yeenu , na mu kifiki kya nsiitu dzeenu mu Mfumu yeetu Yesu Kiristo , ha busu bwa Taayi dyeetu Nzaambi .
Bampaangi batya kuri Nzaambi , beetu tuyaari nsoolulu yeenu .
Mukwongo , Musamu beetu Wamubwete wahele kutubuka kuri beenu , munu mu nzoonsulu kitsu , ngo se mu mpinu , mu Mpeeve Yangisi na mu nyukusulu ya musundu , bunu bu luyaari bu twaba beetu ha kakati dya beenu , mu ntoono beenu .
Na beenu lwayeki minsombisiri mya beetu na mya Mfumu , bu lwataamburi Maampu kunsa mpasi dzalaka , mu kiminu kya Mpeeve Yangisi .
Mu didyo , beenu lwayeki kifwaani kuri bobanso basiila kanyi , bari ku Makedonya na bari ku Akaya .
Bukuri , kuholosono kuri beenu , kari mani Maampu ma Mfumu mayukukuna , mu Makedonya na mu Akaya ko , ngo kanyi dyeenu mu Nzaambi se dyayabakana mwomunso , kuri lo beetu twahele kubweese kwaandi ti kudidzonsolo .
Bukuri bobanso bakwedzoonsolo mu beetu , mu ntambukulu yi lwatutaamburi ha twayisiri kuri beenu , na bunu bu luri lwasiisila beenu biteki na kusyeeteke kuri Nzaambi , mu kusalila nde , Nzaambi ya mwooyo na ya ngwanwa ,
na mu kwekiingila Mwaana waandi wufumuna ku mayulu , wu kafulukisi mu bafwa , Yesu , nde wutukuula mu nkesi dzikwiisa .
Bampaangi , beenu-meene luyaari dyo ti nyisulu beetu kuri beenu yasiiri kuba yabuunu ko .
Bunu bu luyaari , beetu twamono mpasi na batubamisa ku Filipo , ngo Nzaambi yeetu watusyaamisa mu kuyikisa Musamu waandi Wamubwete kunsa nwaanusunu dzamakwa .
Mukwongo , nyikusulu dza beetu ka dziri dza nzimbusulu ko , dza nsumukunu bunu pe dza mawunu ko .
Ngo bukuri Nzaambi watufyongokini mu kutuyakisa Musamu Wamubwete , beetu tukweyikisa kari mu kubweeye ha busu bwa baatu ko , ngo ha busu bwa Nzaambi , nde wufyongokinaa mitima myeetu .
Bunu bu luyaari , beetu twasii salila mu nzoonsulu dza lupyelu ko , bunu pe mu buungu dya ntiki-mboongo ko , Nzaambi mbaangi .
Beetu twasiiri saka masiiku mafumuna kuri baatu ko , mafumuna kuri beenu , bunu pe kuri bakimi ko .
Twaba kwaandi lo twakuka mu kuri ti beenu lutubuungula , bu turi bantumu ba Kiristo , ngo kasi beetu twaba twaluula mu bundeembu ha kakati dya beenu , bunu musoombi wubuungulaana baala ba nde-meene .
Mu musoongo wu turi na nde mu beenu , beetu turi na kiminu mu kuluha , kari wunu Musamu Wamubwete wa Nzaambi ko , ngo na kidziingu kya beetu-meene se , bukuri beenu luri bampaangi ba mutima .
Mukwongo , baambukeenu mwooyo , bampaangi , mu kisalu kya makwa na mpasi dza beetu : beetu twaluyikisa Musamu Wamubwete wa Nzaambi , mu kwesala butsuku na mwiini , mpisi heki ti mosi mu beenu kahele kutubuungula .
Beenu luri bambaangi , Nzaambi se mbaangi : ndyaatulu beetu yaba yangisi , yasuunguma , na yahele maseembu ha busu bwa beenu basiila kanyi .
Beenu luyaari se ti , beetu twaba kuhololo mosi mosi mu beenu bunu bu hololaana taayi baala baandi .
Beetu twaba kweluboondaana , kwelusyaamisaana , na kweluyingukilaana mu kuba na ndyaatulu yitiiri Nzaambi , nde wuri mu kuluteele mu kimfumu na mu nkeembu yaandi .
Hango-nkuumbu , beetu tubvutulaana matoondo kuri Nzaambi mpisi ntaangu , bukuri maampu ma Nzaambi ma luri lwayuka kuri beetu , beenu lwamataamburi , kari bunu maampu ma baatu ko , ngo bunu bu mari maampu ma Nzaambi ma ngwanwa , ma kwesala mu beenu basiilaana kanyi .
Mukwongo , bampaangi , beenu lweki minsombisiri mya mabuundu ma Nzaambi , mari mu nkoonsi ya Yudaya , masiila kanyi mu Kiristo Yesu , bukuri beenu se lwabamini kuri ba beenu-meene ba luri nsi mosi , mu misamu myomimosi mya bamini mabuundu mamo kuri Bayudayo .
Bo ngo baba dzusa Mfumu Yesu na babikiri , na bakwaamisini beetu . Bahele kubweeye ha busu bwa Nzaambi , na bo ngo bataatu ba baatu bobanso .
Bakwetukabukisa kuyikisa bangooyi mpisi bahele kubvuuka . Mu didyo bo bari mu kukukisilaana kiteesu kya masumu maaku , mpisi ntaangu . Ngo ku manunu nkesi dza Nzaambi dzi mwaa kubatubukila .
Bampaangi , beetu ngo bari , bu twaba la na beenu mu mwaa ntaangu , mu manyutu nkani ka mu mitima ko , mu musoongo walaka wu twaba na nde , twabaka kitsimi kya makwa mu kuri ti tumoneenu mu miisu na miisu .
Mu didyo , beetu twaba na nzala kwiisa kuri beenu , mbiki ti me Pawulo , mbala mosi bunu pe dzoolo , ngo Satana watukabukisi .
Mukwongo , beenu luri nsiitu yeetu , kiminu kyeetu , bunu pe lukoongolo lweetu lwa ndulukulu , ha busu bwa Mfumu yeetu Yesu mu ntaangu ya nyisulu yaandi .
Mukwongo , beenu luri nkeembu yeetu na kiminu kyeetu .
Hango , bu twakonini kukiingila , beetu twamono dyo ti bwabubwete mu kusaala beetu bakaka ku Atena ,
na kuheeke mpaangi yeetu Timoteho , nde wukwesala kintwaari na Nzaambi mu Musamu Wamubwete wa Kiristo , mu kulukumisa na kulusyaamisa mu kanyi dyeenu ,
mpisi heki muutu kahele kubwa mu ntoono manyoongi ma ntaangu yimayi . Mukwongo , beenu-meene luyaari ti mu bubwo turi mwooyo .
Mu ntaangu yi twaba twakiri kuri beenu , beetu twaba kwelulubulaana ti , bee batumonisini manyoongi ; ngo bunubwo se mimyo mi mwaakututubukila , na beenu luyaari .
Hango-nkuumbu , me nkoonaa kukiinga , ha nyaheekiri Timoteho mu kwiisa kuyaaba bunu buri kanyi dya beenu , mu kubata kuri ti Musindukiri kakwiisa kulusindukila na kisalu kya beetu kihele kuba kya buunu .
Ngo mu lumalu , Timoteho bu kabeeri kuri beenu mwaakwiisa bvutuka kuri beetu , na watuyaabisiri musamu wamubwete mu ntoono kanyi na ntiilu yeenu , na ti , beenu bunu luri lwakebe bitsimi byabibwete mu beetu , na luri na nzala beetu kumono , bunu bu turi na beetu se nzala kulumono .
Mu didyo , bampaangi , kunsa mpasi dzeetu na manyoongi meetu , beetu twabakiri mboondulu mu beenu mu ntoono kanyi dyeenu .
Ngo mu lumalu , beetu turi mwooyo bukuri beenu lwakwiikama mu Mfumu .
Nkya matoondo beetu tutsiitsa kubvutula kuri Nzaambi , mu ntoono beenu , mu kiminu kyokinso ki turi mu kumono mu dyaambu dya beenu , ha busu bwa Nzaambi yeetu ?
Butsuku na mwiini , beetu turi mu kwesaambilaana kwalaka mpisi tubweese kulumono na kukukisila mari mu kuhele mu kanyi dyeenu .
Hemese Taayi dyeetu Nzaambi nde-meene na Mfumu yeetu Yesu batudzibukila nzila mu kwiisa kuri beenu .
Hemese Mfumu kabuukisa na kabweese ntiilu yi luri na yo beenu na beenu , na mu baatu bobanso , bunu bu tulutiiriri beetu seenee .
Hemese nde kakumisa mitima myeenu , mpisi heki beenu luba bangisi na bahele maseembu ha busu bwa Taayi dyeetu Nzaambi , mu ntaangu ya nyisulu Mfumu yeetu Yesu kintwaari na bangisi baandi bobanso . [ Amene ] .
Mu misiiri bampaangi , beetu tululoombo na tulusyaamisa mu Mfumu . Bu lwayeki lwayika kuri beetu ndyaatulu yayelemene mu kubweeye kuri Nzaambi , bunubwo se luri mu kwedyaatila , ngo bweeseenu kutoombolo kiteesu .
Mukwongo , beenu luyaari nkya nyikusulu beetu turi twaluha mu nkuumbu ya Mfumu yeetu Yesu .
Kutya kwa Nzaambi kuri ti , beenu luba bangisi na luhele kwesalila buyala .
Mpisi muutu mu beenu kayaaba kuhololo mukasi waandi , kunsa bungisi na lukiinsu ,
kwahele kuba mu lutumu lwa mantiilu mamabi , bunu bangooyi bari bahele kuyaaba Nzaambi .
Mu dyaambu di , yaa kuba wuyirika ma lumvuki kuri mpaangi yaandi , bunu pe kumuwuna ko , bukuri beetu twatekesele ku luyaabisa na kusiingisa dyo ti : Mfumu wubvutulaana mamabi kuri bayirikaana ma bubwo .
Mukwongo , Nzaambi ka siiri kututeele mbila mu kuba kunsa nsumukunu ko , ngo mu kuba kunsa bungisi .
Hango-nkuumbu , mpisi wunde wubisa nyikusulu dzimadzi , lo kari muutu kabisiri ko , ngo Nzaambi wuhaanaa Mpeeve yaandi Yangisi kuri beenu .
Mu dyaambu dya ntiilu ya kimpaangi , beenu luri na nzala kuri ti ba lutinina ko , bukuri beenu-meene lwayeki lwayika kuri Nzaambi bwa kutilisina beenu na beenu .
Bubwo se beenu luri mu kuyirikaana kuri bampaangi bobanso bari ku Makedonya , ngo beetu tulusyaamisa bampaangi , mu kubweese kutoombolo kiteesu ,
mu kweba na nzala kunata kidziingu kunsa kidzuunu , na kwenama misamu mini mya beenu-meene , na kwesala mu myooko mya beenu-meene bunu bu turi twalutuma dyo .
Mpisi heki luba na ndyaatulu yayelemene ha busu bwa baatu bari ku mbasi , na muutu kahele kulubuungula .
Bampaangi , beetu tutii ko ti beenu luba kunsa lubu , mu mitariri babo ba mwaafwa , mpisi luhele kwenyoongo bunu bakaka bahele na nsiitu .
Mbuti tusiila kanyi ti Yesu wafwiiri na wafulukiri , lo tusiileenu se kanyi ti Nzaambi sa kafulukisa mu Yesu , babo bafwiiri kuri bari na kanyi mu nde .
Mukwongo , mi turi mu kuleele beetu , bunu buri maampu ma Mfumu , mimami : beetuneenu tuba twakiri mwooyo natee mu nyisulu Mfumu , ka tuba ku mankula ma babo bafwa ko .
Bukuri Mfumu nde-meene , mu kidiimbu kya nyaabusulu , mu mbeembu ya mukuutu bambasi , mu munyiingu mvumvuri ya Nzaambi , sa kasunduka mu mayulu , na babo bafwiila mu Kiristo sa batekesele kufuluka ;
tumi beetuneenu tuba twakiri mwooyo , batunaanguna ha kimosi na bo mu matuti , mu kubwaana Mfumu mu kingye-kingye , na kuba kintwaari na Mfumu mantaangu momanso .
Hango-nkuumbu , yendeenu lwebondosono beenu na beenu mu maampu mamo .
Mu ntoono ya mantaangu na bilookolo , bampaangi , beenu ka luri na nzala kuri ti balutinina ko .
Mukwongo , beenu-meene luyirikiri kuyaaba ti , kiluumbu kya Mfumu sa kiisa bunu ngaa-kwiibi mu butsuku .
Mbasi-tsuku haleele baatu ti : turi na kiyeengi , turi na kidzuunu , hanaho se mfukusulu yibabwilikila na sisuu , bunu bu kwiisikila misoongo mya mbutulu kuri mukyeetu wuri na yimi , ngo bo ka batsiitsa kubvuuka ko .
Ngo kasi , bampaangi , beenu lwahele kunsa mampimbisi kuri heki kiluumbu kikyo kiisa kuri beenu na sisuu buni ngaa-kwiibi .
Mukwongo , beenu-banso luri baala ba buungi na baala ba mwiini . Beetuneenu ka turi baatu ba butsuku bunu pe ba mampimbisi ko .
Hango-nkuumbu , yaa tubweeneenu tolo bunu bakaka ko , ngo tubeenee naana na kuba na ndiilu na nwiinu byayelemene .
Bukuri bangaa-tolo , butsuku bakoobwaana tolo , na binwi bya malu , butsuku bakookolaa malu .
Ngo beetuneenu turi baatu ba mwiini , tubeeneenu na ndiilu na nwiinu byayelemene twahele kukolo malu , twalwaata kanyi na ntiilu bunu kinkuta kya mu ntulu kya mukaanda kibulu , na twalwaata nsiitu ya mvuukulu bunu mpu ya kitari .
Bukuri Nzaambi kasiiri kututaasila mu kubwilikila nkesi ko , ngo kutaambula mvuukulu mu Mfumu yeetu Yesu Kiristo .
Nde wafwa mu ntoono beetu , mpisi heki , ti hayuku turi naana ti hayuku twabwa tolo , lo tubeeneenu mwooyo kintwaari na nde .
Hango-nkuumbu , syamisineenu beenu na beenu , na tuungusineenu beenu na beenu bunu bu luri mu kwesalila .
Bampaangi , beetu tululoombo mu kwebvumina babo bari mu kwesala ha kakati dya beenu , bakwelutwaalisa mu Mfumu na bakwelulubula .
Namitineenu kubvula kwebasiila mutima na kwebatya , mu ntoono kisalu ki bari na kyo . Beeneenu na kiyeengi beenu na beenu .
Beetu tulusyaamisa , bampaangi : seembeenu babo bari kunsa kisaangila , syaamiseenu bari na boomo , kumiseenu bari na bubolo , beeneenu na nkindusulu-mutima mu bobanso .
Taleenu yaa kuba muutu wubvutula bubi mu bubi ko , ngo namitineenu kweyirika mamabwete , ha kakati dya beenu na beenu na kuri bobanso .
Beeneenu na kiminu mpisi ntaangu .
Saambileenu kwahele manunu .
Bvutuleenu matoondo mu myominso , bukuri bubwo buri kutya kwa Nzaambi kuri beenu mu Yesu Kiristo .
Yaa ludzimisa Mpeeve ko .
Yaa lusaana mbikululu ko ,
ngo fyongokineenu myominso , lukebe myamibwete .
Yaa luyirika ti dimosi dyadibi ko .
Hemese Nzaambi ya kiyeengi nde-meene , kalusa bangisi mu kiteesu kyakuka , na bumuutu bwa beenu bwobunso , kiluunsi , muheebulu na nyutu , biba byakebu kwahele maseembu , mu nyisulu Mfumu yeetu Yesu Kiristo .
Wunde wuri mu kuluteele mbila wakwiikama , sa kakukisa momanso .
Bampaangi , saambileenu se mu beetu .
Heeneenu mamboto kuri bampaangi bobanso mu nyumutunu yangisi .
Me nyiluyingukiri mu nkuumbu Mfumu : taangiseenu mukaanda wumawu kuri bampaangi bobanso .
Hemese bweese bwa Mfumu yeetu Yesu Kiristo buba na beenu .
Pawulo , Silvano na Timoteho kuri dibuundu dya bari Tesalonika , mu Nzaambi Taayi dyeetu , na mu Mfumu Yesu Kiristo .
Bweese na kiyeengi bifumini kuri Nzaambi Taayi [ dyeetu ] , na kuri Mfumu Yesu Kiristo , biba na beenu .
Bampaangi , Beetu tuyelemini kubvutula matoondo mpisi ntaangu kuri Nzaambi , mu ntoono beenu . Buri bwabubwete , bukuri kanyi dya beenu diri mu kwebuuka kwalaka , na ntiilu yi luri na yo mu bambaasi yiri mu kwehamisa mu muutu-muutu .
Hango-nkuumbu , beetu turi na kimweese mu beenu ha kakati dya mabuundu ma Nzaambi , mu ntoono kifiki kyeenu na kanyi dyeenu , kunsa nkwamusunu dzeenu dzodzinso , na manyoongi ma luri mu kwekuunda .
Kikyo kidiimbu kya mutsuundu Nzaambi wasuunguma , mpisi luba lwamonoko ti lwayelemene mu kimfumu kya Nzaambi , ki luri mu kwemwiina mpasi .
Mukwongo , diri dyasuunguma ti Nzaambi kabvutula manyoongi kuri babo bakwelusoongo manyoongi ;
na kaha mpuumunu , kuri beenu luri mu kwemono manyoongi , na kuri beetu . Mimyo mbasi-tsuku sa myaba ha monokono Mfumu Yesu mu mayulu na bambasi ba mpinu dzaandi ,
kunsa mbaawu ya mile , mu kubvutula bubi kuri babo bahele kuyaaba Nzaambi , na bahele kutumuma mu Musamu Wamubwete wa Mfumu yeetu Yesu .
Bo sa bataambula maseembu ma mfukusulu yahele manunu , la na busu bwa Mfumu , na la na nkeembu ya makwa maandi ,
mbasi-tsuku ha kakwiisa , mu kiluumbu kikyo , mu kuba wakeembusu mu bangisi baandi , na mu kuba wasiika mu bobanso basiilaana kanyi , bukuri beenu lwasiiriri kanyi mu kimbaangi kyeetu .
Hango-nkuumbu , beetu tunamitina kusaambila mu beenu , mpisi heki Nzaambi yeetu kamono ti , beenu lwayelemene na mbila yi kari kaluteele , na mu mpinu dzaandi kakukisa nzala yoyinso yakuyirika mamabwe yiri mu beenu , na kisalu kya kanyi .
Bubwo , nkuumbu Mfumu yeetu Yesu , yiba yakeembese mu beenu , na beetu se tuba twakeembese mu nde , bunu buri bweese bwa Nzaambi yeetu , na bwa Mfumu Yesu Kiristo .
Ngo mu mitariri nyisulu Mfumu yeetu Yesu Kiristo , na kukutukuna kuri nde , bampaangi , beetu tululoombo ti :
yaa luwasula kumono mutima mambaawu ko , na yaa luba na boomo ko mu mbikululu , mu nyikusulu , bunu pe mu mukaanda wu baleele ti wafumuna kuri beetu ; bunu ti kiluumbu kya Mfumu ki mwaakwiisa .
Muutu yaa kaluwuna mu ntoono ti mosi ko . Kiteesu kya nyekululu kanyi mu Nzaambi kyakiri kutekesele kwiisa , na muutu wahele na mangisi wakiri kumonokono , mwaana wa mfukusulu .
Wunde wutelemese kitaatu , na wudzaangama ha busu bwa mpisi ki baleeriri ti Nzaambi bunu pe ki basaambilaana , natee mu kiteesu kya kudzakala mu nzo Nzaambi , na kuleele nde-meene ti nde ngo Nzaambi .
Beenu lwahele kubaambuka mwooyo ti me nyaluyaabisiri dyo , ha nyaba nyakiri kuri beenu ?
Ngo mu lumalu beenu luyaari kikyo kyamukangikila , mpisi nde kaba kumonokono munu mu kilookolo kya nde-meene .
Mukwongo , mpaanu ya mamabi yeki mu kwesala ; ngo kasi wunde wamukangikila yelemini kuba wayisila .
Tumi , wahele na mangisi kaba wamonokono , na hanaho Mfumu [ Yesu ] kamudzusula mu muheebulu wupala mu munwa waandi , na kamudziimbisila mu kumonokono kwa nyisulu yaandi .
Nyisulu wahele na mangisi sa yayirimina mu makwa ma Saatana , mu biyiriki bya mpinu , na bidiimbu , na bimaangu byampya ,
na kunsa mawunu momanso , ma bubayi kuri babo bari mu kudziimbila , bukuri bahele kutaambula ntiilu ya ngwanwa mu kuba babvuuka .
Hango-nkuumbu , Nzaambi wuri mu kubaheekele makwa ma kuwumuka , mpisi basiila kanyi mu mpya .
Mpisi heki , bobanso bahele kusa kanyi mu ngwanwa , ngo bamono kiminu mu bubayi , baba batsuundisa .
Beetu ngo bari , tuyelemini kubvutula matoondo kuri Nzaambi mpisi ntaangu , mu ntoono beenu bampaangi batya kuri Mfumu , bukuri Nzaambi walusoolo bunu mintekesele , mu kuba babvuuka kunsa bungisi buluha Mpeeve , na kanyi mu ngwanwa .
Mu didyo , Nzaambi kari kaluteele mbila mu Musamu Wamubwete wu turi twaluyikisa , mu kubaka nkeembu ya Mfumu yeetu Yesu Kiristo .
Hango-nkuumbu , bampaangi , beenee bakwiikama na kebeenu kikulu ki lwataamburi kuri beetu , mu ndzonsulu bunu pe mu mukaanda .
Hemese Mfumu yeetu Yesu Kiristo nde-meene , na Taayi dyeetu Nzaambi , watutya na watuha mu bweese bwaandi , mboondulu ya bibvu ngo bibvu na nsiitu yayibwete ,
kaboondo mitima myeenu , na kalukumisa mu biyiriki byobinso , na mu nzoonsulu dzadzibwete .
Mu misiiri , bampaangi , saambileenu mu beetu , mpisi heki maampu ma Mfumu maba mayabakana na maba makeembele bunu bu mari kuri beenu .
Saambileenu se mpisi heki beetu tukuuluka mu myooko mya baatu bangaa-kibakala na bari na mutima-bubi ; bukuri bobanso bahele na kanyi .
Ngo Mfumu wakwiikama , nde sa kalukumisa na kulukala mu Ngaa-bubi .
Beetu turi na kanyi mu Mfumu mu ntoono beenu , bukuri mamo ma turi mu kulutumaa , beenu luri mu kumayirakaa , na sa lwanamitina kumayirika .
Hemese Mfumu kutwaalisa mitima myeenu mu ntiilu ya Nzaambi , na mu kifiki kya Kiristo .
Bampaangi , beetu tululoombiri mu nkuumbu ya Mfumu yeetu Yesu Kiristo , mu kutatuku la na mpisi mpaangi yi kwedyaatila kunsa kisaangila , kwahele kuyelemene na kikulu ki lwataambula kuri beetu .
Beenu-meene luyaari bunu bwa kusombosolo beetu . Bukuri beetu twasii kunatina kidziingu kunsa kisaangila ha kakati dya beenu ko .
Beetu twasii kudya byandya bya muutu kwa buunu ko ; ngo kunsa kisalu kya makwa na kunsa mpasi , butsuku na mwiini , beetu twasala mpisi heki mu beenu , muutu kahele kutubuungula .
Kari bukuri ti beetu twaba twahele na miswa ko , ngo beetu twaba tutiiri kulusoongo mu beetu-meene kifwaani kyayelemene kunama .
Mukwongo , mu ntaangu yi twaba kuri beenu , beetu twaba luleelaana ti : mbuti muutu katiiri kusala ko , lo yaa kadya se ko .
Ngo beetu turi mu kweyuka ti bakaka mu beenu , bari mu kwedyaatila kunsa kisaangila , bahele kwesala , kasi bakwenama misamu myominso .
Beetu tuloombo na tusyaamisa baatu ba bubwo , mu nkuumbu ya Mfumu Yesu Kiristo ti : basala mu kidzuunu mu kubaka bya kudya bya bo-meene .
Beenu ngo bari , bampaangi , yaa luholo-bito ko mu kuyirika mamabwe .
Mbuti kuri muutu wahele kutambikila ma turi mu kuleele beetu mu mukaanda wu , lo kebee dyo mu kuhele kubweese kuba kintwaari na wa bubwo , mpisi kamono nsoni .
Ya lumuhololo bunu mutaatu ko , ngo museembeenu bunu mpaangi .
Hemese Mfumu ya kiyeengi , nde-meene kaluha kiyeengi , mu mantaangu momanso na mu myominso . Mfumu kaba na beenu-banso .
Mboto yi ya mu kooko kwa meme Pawulo , kidiimbu mu mpisi mukaanda , wunkootinaa kiri bumabu .
Hemese bweese bwa Mfumu yeetu Yesu Kiristo buba na beenu-banso .
Pawulo , ntumu Yesu Kiristo , bunu buri lutumu lwa Nzaambi mubvuukisi weetu , na lwa Yesu Kiristo , nsiitu yeetu .
Kuri Timoteho mwaana wangwanwa mu kanyi : bweese , ngebe na kiyeengi bifumunaa kuri Nzaambi Taata , na kuri Kiristo Yesu , Mfumu yeetu , biba na ye .
Bunu bu nyabee kuleele , ha nyabee kweende me ku Makedonya , dzakala ku Efeso , mpisi heki wedika babamosi , yaa beyikisa nyikusulu dzikimi ko ,
yaa bakaangama mu bimpa , na mu miloongo mya kinkaaka myahele kusuka ; myominso mimyo mitwaalaana nkalikisi , ha kibeendu kya kukukisa kitsimi kya Nzaambi kiri mu kanyi .
Mufunu ntumunu yimayi , wuri mu kuri ti luba na ntiilu yifumunaa mu mutima watsyeemeke , nsimunu yayibwete , na kanyi dyahele bumpitu-bumpyoongo .
Babamosi bayeki batatuka la na mamo , na badziimbila kunsa nzoonsulu dzahele mufunu .
Bo batiiri kuba bayikisi ba mangisi , kasi bahele kubakula mi bari mu kuleele , na mi bari mu kuyirika kutswiikisa .
Beetu tuyaari kuri ti mangisi mari mamabwete , mbuti muutu wumasalila kwakubwete .
Tuyaabeenu ti mangisi bahele kumaha mu ntoono basuunguma , ngo mu ntoono bahele na mangisi , na bahele kutumuma , bahele na kinzaambi , bangaa-masumu , bahele na kanyi , bangaa-saana , bakwedzusa bataayi na banguri , badzusi ba baatu ,
bangaa-buyala , babakala bakweta kimpala na bambaasi babakala , baatu bakweyarika bankutu , bangaa-mpya , bakwelaba-maalu ma mpya , na bakweyirika mari kitaatu na nyikusulu dzadzibwete ,
dzayelemene na Musamu Wamubwete wu bari bayakisa me , wa nkeembu ya Nzaambi ya kiminu .
Me nyibvutula matoondo kuri wunde wampa makwa , Yesu Kiristo , Mfumu yeetu , bukuri nde wamwiini ti me nyayelemene mu kunsuusa mu kisalu .
Mu ntaangu yaluta me nyaba ngaa-bitari , ngaa-nkwaamusu , na ngaa-kinwa , kasi nde wambakila ngebe , bukuri me nyaba nyahele na nyaabulu , na nyaba kweyirika mamo kwahele kanyi .
Ngo bweese bwa Mfumu yeetu bwabuukila , ha kimosi na kanyi na ntiilu yiri mu Kiristo Yesu .
Maampu mamama mayelemene mu kusiila kanyi , na kumataambula mu mutima ndemunso ti : Kiristo Yesu wayisa ha nsi mu kubvuukisa bangaa-masumu , mu bo me watete .
Hango-nkuumbu , me bambakila ngebe , mpisi heki mu me watete , Kiristo Yesu kasoongo kifwaani kya nkindusulu-mutima yoyinso , kuri basiila kanyi mu nde , mu kutaambula kidziingu kyahele manunu .
Kuri Mbyaasi ya mantaangu momanso , yiri kafwaana ko , bamumonaa ko , Nzaambi yomosi kitsu , kuba lukiinsu na nkeembu mu bibvu ngo bibvu , Amene .
Ntumunu yi nyiri mu kuha kuri ye mwaana waami Timoteho , bunu buri mbikululu dzi bari batekesele kuleele mu ntoono ye , kuri ti , mu dzo , ye nwaana nwaanunu yayibwete ,
bu wuri na kanyi na nsimunu yayibwete . Nsimunu yiyo babamosi bayeki bayilooso , na mu mitariri kanyi bo bayeki bapatuka mu maampa .
Mu bo , kuri Imenayo na Alekandere , ba nyiri nyayekele kuri Satana , mpisi baba baseembu na bahele kubweese kwesaana Nzaambi .
Me nyilusyaamisa tekesele myominso , mu kusa ndoombulu , nsaambulu , nyingukulu , na mvutukulu matoondo mu baatu bobanso ,
mu bambyaasi , na mu bobanso bari na lutumu , mpisi tubeeneenu na kidziingu kya mpolo na kidzuunu , kunsa kinzaambi kyokinso na lukiinsu lwolunso .
Mamo mari mamabwete na ma kiminu ha busu bwa Nzaambi mubvuukisi weetu ,
nde tiiri ti baatu bobanso babvuuka na biisa kunyaabulu ya ngwanwa .
Mukwongo , Nzaambi mosi kitsu yiri , na munkabu-kati se mosi kitsu wuri , ha kakati dya Nzaambi na baatu , munkabu-kati wunde muutu kari , ngo Kiristo Yesu .
Nde waheeri kikori ngo nyutu yaandi , mu kukuula baatu bobanso , kikyo ngo kimbaangi mu ntaangu yayelemene .
Mu kimbaangi kikyo me bari bansuusa mu kuba dingisi na ntumu , mu kweyikisa makaanda mu nzila ya kanyi na ya ngwanwa ; me ngwanwa nyiri mu kuleele , nyahele kufuta mpya .
Ngo me ntiiri ti babakala besaambila mu mpisi kibeendu , kuri banaanguna myooko myatsyeemeke , kwahele nkesi na nkalikisi .
Me ntiiri se ti bakyeetu baba na ndwaatulu yayelemene , ya kibvumi na ya soongolo . Yaa babweeye mu mimpandi , mu bitotolo bya woolo bunu pe misaanga , na binkuta bya ntalu yalaka ko ,
kasi byayelemene kuri bakyeetu basalilaa kibvumi kya Nzaambi , ngo mu kubweeye mu biyiriki byabibwete .
Wa mukyeetu kanama nyikusulu kuri wawura , mu kutumuma kwokunso .
Me nyahele kuha miswa kuri wa mukyeetu mu kuyikisa , ti mu kutuma wa mubakala , ngo kaba wawura .
Mukwongo , watete wu bayirikiri Adami , tumi Eva .
Kari Adami watambukiri mawunu ko , ngo kasi wa mukyeetu watambukiri mawunu na kusinina mangisi .
Ngo nde sa kaba wabvuuka mu ntoono mbutulu , mbuti namitini kuba mu kanyi , mu ntiilu , na mu bungisi , kunsa nkulukulu .
Maampu mamama mayelemene mu kusiila kanyi . Mbuti muutu wuri na nzala kusala kisalu kya bukuutu bwa dibuundu , lo kisalu kyakibwete katiiri .
Mukuutu dibuundu yelemini kuba wahele na di bamuseembele , mulumi wuri na mukasi mosi , wuri na ndiilu na nwiinu byayelemene , wasoongolo , wakiinsuma , mutaamburi-banzeense , wakuka mu kuyikisa ;
yaa kaba yaa-kinwi ko , yaa kaba se ngaa-bikiindu ko , ngo kasi kaba wadzuuna , wahele kweyumusa baatu , na wahele na ntiki-mboongo .
Nde yelemini se kutwaalisaa nzo ya nde-meene kwa kubwete , wusuusaa baala kunsa lutumu na kunsa kibvumi kyokinso .
Mukwongo , mbuti muutu wahele kuyaaba kutwaalisa nzo ya nde-meene , lo buri katsiitsa kutwaalisila dibuundu dya Nzaambi ?
Yaa kaba se wamoono mu dibuundu ko ; mpisi heki masiiku mahele kumudzusa miisu , na kahele kubwa mu mutsuundu wu batsuundisila dyabulu .
Yelemini kuba se na kimbaangi kyakibwete kimuteelile bari ku mbasi , mpisi kahele kufwa nsoni na kubwa mu siinga dya dyabulu .
Bisari se bwobumosi , bayelemini kuba bakiinsuma , bahele na ndima dzoolo , bahele na nwiinunu malu ya makwa , na bahele kwebakila mboongo mu bumbabu .
Bayelemini kukebe mpaanu dza kanyi mu mutima wa mutsiina .
Bayelemini kutekesele kubafyoongokono ; tumi basala kisalu kya dibuundu , mbuti bahele na mi babaseembele .
Bakyeetu se bwobumosi , bayelemene kuba bakiinsuma , bahele na makele , bari na ndiilu na nwiinu byayelemene , bakwiikama mu myominso .
Bisari biyelemini kuba , balumi bari mukasi mosi , batwaalisa baala na manzo ma bo-meene kwa kubwete .
Mukwongo , babo basala kisalu kya dibuundu kwa kubwete , bataambulaana lukiinsu lwalubwete bo-meene , na nsiitu dzadzinene kunsa kanyi mu Kiristo Yesu .
Me nyikutinina misamu mimami , bu nyiri na nsiitu mu kwiisa kuri ye mu mawasu ;
mpisi heki , ti hayuku me nziingiri mu kwiisa , lo ye yaaba bunu bwa kudyaatila mu nzo ya Nzaambi , yiri dibuundu dya Nzaambi yamwooyo , kuunsi na kitsuku kya ngwanwa .
Diri dyayabakana ti , mpaanu dza kinzaambi dziri dzadzinene : Kiristo , wamonikini mu muswinyi , Mpeeve wasoongiri kuri ti nde wasuunguma , bambasi bamumono , bamuyabikisa kuri makaanda , bamusiila kanyi mu nsi , bamunata ku yulu mu nkeembu .
Mpeeve wuyirika luleele ti : mu mantaangu ma nsukulu , babamosi sa bayekele kanyi , mu kukaangama mu mampeeve ma mawunu , na mu nyikusulu dza mampeeve mamabi ,
mu bumpitu-bumpyoongo bwa bangaa-mpya , bayeki na bidiimbu byasa mu kiseengu kya mbaawu , mu mitima mya bo-meene ,
bakwekabikisa nkweelulu , na bakweha mangisi mu byandya biri Nzaambi wayirika , mu kuri ti baatu bakwiikama na bamwayaaba ngwanwa , badya mu mvutukulu matoondo .
Mukwongo , mpisi kiyiriki kya Nzaambi kyakibwete , kuri kya kulooso ko mbuti bakihoriri mu mvutukulu matoondo ;
bukuri byobinso bibakaa bungisi mu maampu ma Nzaambi na mu lusaambulu .
Wubaangulaana misamu mimyo kuri bampaangi , lo ye sa ba kisari kyakibwete kya Kiristo Yesu , kyadiisulu mu maampu ma kanyi , na mu nyikusulu dzadzibwete , dzi wuri mu kunama kwa kubwete .
Ngo looso mankuma ma bungooyi na ma bakyeetu ba binuni . Yende wetsitsikila bwa kubeele na kinzaambi ye-meene .
Mukwongo , kutsitsikila kwa nyutu , kuri mufunu mu myantele ; ngo kasi kuba na kinzaambi kuri mufunu mu myominso , kuri na lusiilulu lwa kidziingu kya lumalu , na kya ku mankula .
Maampu mamama mayelemene mu kusiila kanyi , na kumataambula mu mutima ndemunso .
Mukwongo , mbuti turi mu kwebama na kwenwaana , lo bukuri twasa nsiitu mu Nzaambi yamwooyo , yiri mubvuukisi baatu bobanso , mbiki ti bari na kanyi .
Ye yelemini kutuma na yikisa misamu mimyo .
Muutu yaa kasaana butuuti bwa ye ko , ngo soongo kifwaani kuri bangaa-kanyi , mu nzoonsulu , mu ndyaatulu , mu ntiilu , mu kanyi , na mu bungisi .
Natee ku nyikwiisa me , sa mutima mu ntaangulu , mu nsyamusunu , na mu nyikusulu .
Yaa nyaafuna kikabu kya bweese kiri mu ye ko , ki bari bakuha mu mbikululu , mu ntetukulu myooko mya kintwaari kya bakulu ba babakala .
Salila mamo , heele mutima mpisi bobanso bamono ti kisalu kya ye kiri mu kubuuka .
Sa madyeele ye-meene , na mu nyikusulu . Namitina kusalila bubwo ; bukuri wusalilaana bubwo , lo ye sa wabvuuka ye-meene , na sa wabvuukisa babo bakuywiila .
Yaa seembe wa kinuni mu kibakala ko , ngo musyaamisa bunu ti taayi , hololo minkuula bunu bampaangi ,
bakyeetu babuuka , bahololo bunu banguri , bantuumba bunu bibusi , kunsa bungisi bwobunso .
Kiinsa bafwiilila balumi , bari bafwiiri bangwanwa .
Mbuti mufwiiri wuri na baala bunu pe bateekulu , lo batekesele kuyika bwa kusalila kinzaambi mu nzo ya bo-meene , na mamo ma bayelemini kuyirika kuri bataayi na banguri , bukuri mimyo myabweeye ha busu bwa Nzaambi .
Wunde wuri mufwiiri wangwanwa , lo wunde wayeki wasaala nde mukaka , wasa nsiitu mu Nzaambi , na wunamitinaana mu ndoombulu na mu nsaambulu , butsuku na mwiini .
Ngo kasi , mufwiiri wuri na kidziingu kya minkeembu , lo wafwa ti hayuku wuri mwooyo .
Mimyo ye yelemini kubatuma , mpisi bahele kuba na mi babaseembele .
Mbuti muutu wahele kwebuungula ba nde-meene , mbiki ti ba mu nzo yaandi , lo nde tunini kanyi dyaandi na bvuriri mutima-bubi ti na mungooyi .
Mufwiiri mu kuba watinu nkuumbu mu mukaanda , yelemini kuba na mibvu myaluta makuumi masaamunu , na waba mukasi wa bakala dimosi ,
wayabakana mu biyiriki byabibwete , wayeki wabuukisa baala , wataambula banzeense , waswaaka miilu mya bangisi , wabakisa bari mu ngebe , na wasa mutima mu mpisi kiyiriki kyakibwete .
Ngo kasi , bwafwiiri bakiri mu buntuumba , lo ye kusa kubawuungula , bukuri mbuti bo batelimisi kitaatu na Kiristo mu ntoono manzala maaku , lo beki na nzala kukweele ,
na bari kunsa mutsuundu , bukuri bamwaayekele kanyi dyatete .
Ha yulu haho se , bilyeebe bari , bo misamu kweyaabila mu kweyende kyaatu-kyaatu mu manzo ma baatu ; ngo kari bini bilyeebe bari ko , kasi bangaa-lusuku na bangaa-kintori se , bakweleele myahele kuyelemene .
Ngo me ntiiri ti bafwiiri bakiri mu buntuumba bakweele , babuta baala , batwaalisa manzo maaku , na yaa baha mpwaani ti mosi ko kuri mutaatu mu kudzoonso mamabi .
Mukwongo , bafwiiri babamosi beki bawumuka mu kwenama Satana .
Mbuti kuri mukyeetu ngaa-kanyi wuri na bafwiiri mu kaanda , lo kababakisa , na yaa kayekele kisalu kuri dibuundu ko , mpisi heki dibuundu kabakisa babo bari bafwiiri bangwanwa .
Bakulu ba babakala bari mu kwetwaalisa kwa kubwete , bayelemini kutaambula lukiinsu lwa biteesu byoolo , mbiki ti bakwemono mpasi mu maampu na mu nyikusulu .
Mukwongo , Matinu maleele ti : « Ngoombo mbuti yiri mu kudzabata mankono , lo kumukaanga pe munwa . » Na ti : « Kisari kiyelemini kubaka mufutu waandi . »
Yaa taambula ko ti bafuunda mukulu-bakala kuri ye , mbuti ka ha busu bwa bambaangi boolo bunu pe batatu ko .
Babwiiri mu masumu , lo baseembe ha busu bwa baatu bobanso , mpisi baatu bakaka se baba na boomo .
Me nyi kuyingukila ha busu bwa Nzaambi , ha busu bwa Kiristo Yesu , na ha busu bwa bambasi ba Nzaambi ba bari basoolo ti , salila momanso mamo kwahele munsoori na kwahele bubayi .
Yaa tetekele muutu myooko mu mawasu-mawasu ko , na yaa ba kintwaari mu masumu ma ŋani ko ; kebe nyutu yaaku kunsa bungisi .
Yaa bweese kunwa mani maampa kitsu ko , ngo yende wenwa se mwaa-malu , mu ntoono bubeeru bwa kifunda , na mpololo-bito ya kinsosi-kinsosi .
Masumu ma baatu babamosi , mari mayabakana tekesele bateleme ku mutsuundu ; ngo kasi kuri bakaka , mo kuyabakana ha mambisa .
Bwobumosi se , biyiriki byabibwete biri byayabakana ; ngo byakaka byahele kuyabakana se , ka bitsiitsa kuba byasweeme ko .
Bobanso bari mu kihaangu kya bunkutu , bahololo bamfumu baaku mu lukiinsu lwolunso , mpisi heki nkuumbu Nzaambi na nyikusulu bihele kuba byasaanu .
Babo bari bamfumu baaku basiilaa kanyi , yaa babanyaafuna ko bukuri ti bampaangi , ngo kasi babasalila kubvuriri bubwete , bukuri mamabwe mabayirika mamo , kuri bampaangi ba mutima , bangaa-kanyi bari mu kuyirika . Mamo ye yelemini kuyikisa na kutuma .
Mbuti muutu wuri na nyikusulu dzikimi , na wahele kukaangama mu maampu mamabwete ma Mfumu yeetu Yesu Kiristo , na mu nyikusulu dzayelemene na kinzaambi ,
lo nde masiiku ma mudzusa miisu , na kayaa kitotolo ko . Nde wuri na bubeeru bwa nkalikisi na mayumu mu misamu . Kukwo kukoofuminaa musoki , nkalikisi , bitari , nsimunu mamabi ,
mayumu mahele kuwa ma baatu ba biwulu , bari madyeele mamabi , na bahele na ngwanwa , bakwetsima ti kinzaambi nzila ya kubakila ndaandu .
Mukwongo , kinzaambi nzila ya kubakila ndaandu , mbuti ye kiminu kwemono munu mu biwuri na byo .
Bukuri twasii twaala kitotolo mu nsi yi ko , mu didyo se katutsiitsa kunata kitotolo ko .
Habaanaa turi na byandya na binkuta , lo twemono kiminu mu bini bibyo .
Ngo babo bari na nzala busina , bakoobwaanaa mu nsindukulu , mu myeete , na mu mburi nyiimunu dza buwulu na dzadzibi , dzikotisaana baatu kunsa mfukusulu na nzimbusulu .
Mukwongo , ntiilu ya mboongo ngo mwaansi wa momanso mamabi ; babamosi bakaangama mu yo , bayeki badziimbisa kanyi , na bakomono manyutu maaku mu mburi manyoongi .
Ngo ye muutu Nzaambi , bata misamu mimyo . Yende wesaka nsungumunu , kinzaambi , kanyi , ntiilu , nkindusulu-mutima , bundeembu .
Nwaana nwaanunu yayibwete ya kanyi , kwaata kidziingu kya mantaangu momanso ki bari bakuteelele mbila , na ki wuri wateele kimbaangi kyakibwete ha busu bwa bambaangi balaka .
Me nyikuloombiri ha busu bwa Nzaambi , nde wuhaanaa kidziingu kuri bitotolo byobinso , na ha busu bwa Kiristo Yesu , wateeri kimbaangi kyakibweete ha busu bwa Pontyo Pilato :
kebe lutumu kwahele kuba mviindu , na kwahele kuba mi bakuseembele , natee ha kwiisa kumonokono Mfumu yeetu Yesu Kiristo .
Nde mbasi-tsuku , wunde wuri mu lwambwe , wuri mutumi mosi kitsu , mbyaasi ya bambyaasi na Mfumu ya bamfumu , kasoongo mu mantaangu mayelemene .
Kuri wunde wuri , wunu nde kitsu wuri kafwaana ko , wadzakala kunsa buungi buri bwa kukokosolo pe , wuri muutu ti mosi kamumwii ko , na katsiitsa kumumono ko , kuba lukiinsu na mpinu dzahele manunu . Amene .
Leele kuri bisina bya ntaangu yimayi , yaa baba na masiiku ko , na yaa basiila nsiitu mu busina bwa mwaa-ntaangu mosi ko , ngo basiila nsiitu mu Nzaambi , nde kootuhaanaa byobinso mu busina mpisi tumono kiminu mu byo .
Baleele bayirika mamabwete , baba bisina mu biyiriki byabibwete , bangaa-kikabu , baatu bayirima mu kukabula ,
bari mu kwekutikisa busina ha lufulu lwalubwete mu bo-meene , mpisi heki mu ntaangu yikwiisa , babaka kidziingu kyangwanwa .
Ye Timoteho , kebe maampu ma bari bakuha , yende webata nzoonsulu dza bungooyi dza mukangala , na nkalikisi dza madyeele mampya ,
mari babamosi munsa kwemasalila , bayeki basasika mu kanyi . Bweese buba na beenu !
Me Pawulo , ntumu Kiristo Yesu , mu kutya kwa Nzaambi , bunu buri lusiilulu lwa kidziingu kya mu Kiristo Yesu ,
kuri Timoteho , mwaana wa mutima : bweese , ngebe na kiyeengi bifumunaana kuri Taata Nzaambi , na kuri Mfumu yeetu Kiristo Yesu biba na ye .
Me nkoobvutulaa matoondo kuri Nzaambi , yiyo yi nyisaambilaa mu mutima watsyeemeke , bunu bwaba saambilaa bakuutu . Nyisalilaa bubwo , mu ntaangu yi nyibambukilaa ye mwooyo , mu nsaambulu dzaami butsuku na mwiini kwahele kuhoto .
Bu nyibaambuka mwooyo mu mansangasa maaku , nyibaana na musoongo walaka wa kumono ye , mpisi mba nyaluula mu kiminu .
Me nyibaambuka mwooyo mu kanyi dyangwanwa diri mu ye , kanyi didyo dyatekisiri kuba mu Lowisi , mwankaaka yaaku ya mukyeetu , na mu nguri yaaku Enike , me nyirikiri kuyaaba ti diri mu ye se .
Mu didyo , me nyikubaambula mwooyo ti : bweese kulula mbaawu mu kikabu kya Nzaambi kiri mu ye , ki wuri wataambula mu ntetukulu myooko mya me .
Mukwongo , Nzaambi kasii kutuha mpeeve ya boomo ko , ngo ya mpinu , ya ntiilu na ya bundeembu .
Yaa ba na nsoni ko mu kuta kimbaangi mu Mfumu yeetu , bunu pe mu me nyiri mu bikonyi mu ntoono nde . Kasi mono mpasi ha kimosi na me mu ntoono Musamu Wamubwete , bunu buri mpinu dza Nzaambi .
Nde watubvuukisa , na watuteele mbila yangisi , kari mu ntoono biyiriki byeetu ko , ngo kasi bunu buri bitaasi bya nde-meene na bweese bu kari katuha mu Kiristo Yesu , tekesele mantaangu mahela kuwa .
Bweese bubwo bwayabakana mu lumalu , mu monokunu Mubvuukisi weetu Kiristo Yesu , wunde wasukisa lufwa , na wasa kuri ti mu Musamu Wamubwete bumwooyo buseme na mbolulu yihele kubweese kuba .
Mu ntoono Musamu Wamubwete wunde , me bayeki bansa mubikisi , ntumu na muyikisi .
Mu ntoono yiyo se , me nyiri mu kumono mpasi dzimadzi , ngo nyahele na nsoni , bukuri me nyaari mu nani me nyiri nyasa kanyi , na nyabakula ti , nde wakuka mu kukebe maampu ma kari kampa , natee mu kiluumbu kikyo .
Holo kifwaani mu maampu mangwanwa ma wuri wayuka kuri me , mu kanyi na ntiilu bya mu Kiristo Yesu .
Kebe maampu mamabwete mawuunguku mu ye , kuri Mpeeve Yangisi yidzakalaa mu beetuneenu .
Ye yaari dimadi ti bobanso bari ku Asya banyekele ; mu bo kuri Fingelo na Eremongene .
Hemese Mfumu kasa mpemisi mu nzo Onesiforo , bukuri nde wasyaamisini me mu mantaangu momanso , na kasii ba na nsoni ko mu bikonyi bya me ,
ngo nde katubukaana ku Loma , nde wasaka me mu kuheme , na wanzuukila .
Hemese Mfumu kamuha miswa mya kutaambula mpemisi kuri Mfumu , mu kiluumbu kikyo . Na kisalu kyokinso ki kari kasala nde ku Efeso , ye-meene bvuriri kuyaaba .
Hango mwaana waami , bakila makwa mu bweese buri mu Kiristo Yesu .
Myominso mi wuri wayuka kuri me , ha busu bwa bambaangi balaka , yaabisa myo kuri baatu bakwiikama , bakuka mu kuyikisa myo se kuri bakaka .
Ye se taambula mpasi bunu muyongolo wamubwete wa Kiristo Yesu .
Kuri muutu ko wuri kakotaana mu buyongolo , bweesiri kakaangama mu misamu mya kidziingu , mbuti tiiri kubweeye kuri wunde wa muholo mu kisalu .
Bakoolwiikaana mudzumuni-ntiinu mpu ya ndulukulu ko , mbuti wahele kubvumina mangisi ma ntiinu .
Muhati-manseke wukoomonaa mpasi , nde yelemini kutekesele kutaambula kikuuku kya bimbutu .
Bakula mamo ma nyileele . Mukwongo , Mfumu sa kakuha madyeele mu myominso .
Baambuka mwooyo mu Yesu Kiristo , wabutukila mu kaanda dimadi dya Davidi , nde wafuluka mu bafwa , bunu buri Musamu waami Wamubwete ,
mu ntoono musamu wunde , me nyiri mu kumono mpasi mu bikonyi , buni muyiriki-mamabi ; ngo kasi maampu ma Nzaambi mahele mu bikonyi .
Hango-nkuumbu , me nyiri mu kwekiindisa mutima mu myominso , mu ntoono basoolu , mpisi heki bo se babaka mvuukulu yiri mu Kiristo Yesu , na nkeembu ya mantaangu momanso .
Maampu mamama mayelemene mu kusiila kanyi : « Mbuti tufwiiri kintwaari na nde , lo sa twaba mwooyo kintwaari na nde se ;
mbuti tukuundiri mpasi kintwaari na nde , lo sa twatuma kintwaari na nde se ; mbuti tumutunini , lo nde se sa katutuna ;
mbuti twahele kukwiikama , nde wuri wakwiikama , bukuri nde lo kabangusina kutuna nyutu ya nde-meene ko . »
Babaambula mwooyo mu mamama , wubayingukila ha busu bwa Nzaambi , yaa beyumuna mu bitoolo ko . Mimyo myahele mufunu , mbuti ka wa kudziimbisa baatu bayuka myo ko .
Sa makwa ye-meene , mu kumonokono ha busu bwa Nzaambi , bunu muutu wu bamwaatsiitsa , bunu kisari kihele kufwa nsoni , kikweyikisa maampu mangwanwa mu nyikusulu dzasuunguma .
Bata nzoonsulu dza bungooyi dzamukangala , bukuri bari na nzoonsulu dza bubwo , sa bahamisa kukoto kunsa bungooyi ;
nzoonsulu dza bo dziri bunu mputa yibolosa muswinyi , yikweyalamika . Mu bo kuri Imenayo na Fileto ,
bo bayeki batatuka na ngwanwa , bu bakweleele ti mfulukulu yayeki yayirima , bakwebwiisa kanyi dya bamosi .
Diri dyangwanwa ti lufulu lwa sa Nzaambi lwa makwa lwateleme , luri na kinyemu kyatina ti : « Mfumu yaari baatu baandi , na wunde wutaangunaa nkuumbu Mfumu , yelemini kutatuka na mamabi . »
Munsa nzo yayinene , kari dzini nkoombo dza woolo na dza palata dzikoobaanaa ko , ngo kubaanaa se dza miti , na dza tubuumbu . Dzamosi badzisalilaa mu lukiinsu , ngo dzakaka badzisalilaa kwahele lukiinsu .
Ngo mbuti muutu tsyeemisini nyutu yaandi mu mamabi mamo , lo nde sa kaba lukoombo lwa lukiinsu , lwawuunguku , luri mufunu kuri Mfumu , mu kulusalila mu mpisi ma bayirikaa mamabwete .
Yitika mantiilu ma butuuti , saka nsungumunu , kanyi , ntiilu , na kiyeengi mu kintwaari na babo bayingukilaa Mfumu mu mutima watsyeemeke .
Looso nzoonsulu dza buwulu na dza budzeeke , bu yaari kuri ti dzitwaalaa bikiindu .
Kisari kya Mfumu wahele kuyelemene kunwaana , ngo yelemini kuba na musoongo mu baatu bobanso , wakuka mu kuyikisa , na wukuunda mamabi .
Nde yelemini kuyikisa bari na muhaawu , mu bundeembu kuri ti kampe Nzaambi wubaheeri nyiingulu madyeele , mu kuyaaba ngwanwa ,
na babvutukila bitsimi byabibwete , na bapala mu siinga dya dyabulu , mu kari kabakaanga , mu kuri ti bayirika ma katii nde .
Yaaba dyo ti : mu biluumbu bya nsukulu , mantaangu ma mpasi sa miisa .
Mukwongo , baatu sa baba na kifu , batiiri mboongo , bangaa-nzala-kubila , bangaa-masiiku , bangaa-saana , bari na nko kuri bataayi na banguri , bari batoonda ko , bahele kubvumina bya Nzaambi ,
bahele na ntiilu , bahele na kyaari , bangaa-makele , bahele na mangisi , bangaa-bumfuna , bataatu ba mamabwete ,
bakweyarika bambaasi , bangaa-kituunsi kya nkesi , bangaa-masiiku mabuunu , babvuriri kutya minkeembu ti na Nzaambi ;
bamonokono ti bangaa-kinzaambi , kasi bakwetuna mpinu dza kinzaambi . Tekele ba bubwo mbisa .
Bamosi mu bo bakwekoto mu manzo , na mu masiinga ma bo , bakwebangusina bakyeetu bahele kukiinsuma , bari na kilemu kya masumu , na bakwenama mantiilu ma bitsuumbu-bitsuumbu ;
mpisi ntaangu bakweyika , ngo kasi bahele kubangisina kutubuka ku nyaabulu yangwanwa .
Bunu Yanese bo na Yamberese babanwaanisa Moose , bunubwo se baatu bamaba bakwenwaanisa ngwanwa , madyeele ma bo mabiiya , na bo babwa mu mitariri kanyi .
Ngo bo bari nyeendekele la ko , bukuri budzeeke bwa bo , sa bwamonokono ha busu bwa baatu bobanso , bunu bwaba monokono budzeeke bwa Yanese bo na Yamberese .
Ngo ye wanemi kwakubwete nyikusulu dzaami , ndyaatulu yaami , bitaasi byaami , kanyi dyaami , nkindusulu-mutima yaami , ntiilu yaami , kifiki kyaami ,
nkwamusunu na mpasi dzi nyamono me ku Antyoke , ku Ikonyo , ku Listara . Nkya nkwamusunu me nyahele kumono ! Ngo mu dzodzinso Mfumu wankuula .
Ngo bobanso batiiri kunata kidziingu kunsa kinzaambi mu Kiristo Yesu , sa baba bakwaamusu .
Ngo baatu bababi na bangaa-bumpitu-bumpyoongo , sa bahamisa kudyaatila kunsa mabvuriri bubi , mu kwewumuna baatu , bu bari bawumuka bo-meene .
Ngo ye wasiila kanyi mu ma wuri wayika , na ma wuri wabakula ti mangwanwa , bu yaari kuri na , wuri wamayikila .
Kuholosono bulesi bwaaku , Matinu Mangisi ye wumayaari , mo makuka mu kuha ye madyeele , mu kubaka mvuukulu mu kanyi mu Kiristo Yesu .
Momanso matinu , mu ntwalusulu ya Mpeeve ya Nzaambi bari bamatinina , na mari mufunu mu kuyikisa , mu kuseembe , mu kusuungika , mu kutwaalisa mu nsungumunu ,
mpisi heki muutu Nzaambi kaba wayirima , na kabaka biri mufunu mu nyirikulu momanso mamabwete .
Me nyikuyingukila ha busu bwa Nzaambi , na ha busu bwa Kiristo Yesu , nde wukwiisa kutsuundisa bamwooyo na bafwa , na mu monokunu yaandi na mu kimfumu kyaandi ,
yikisa Maampu , landukina mu ntaangu yayelemene na yahele kuyelemene , seembe , ŋaŋina , syaamisa , mu nkindusulu-mutima yoyinso kunsa nyikusulu .
Mukwongo , sa kwaba ntaangu yiri , baatu babweese kukuunda kuyuka nyikusulu dzangwanwa ko , ngo bunu buri mantiilu maaku , bo sa basaka kuba na bayikisi balaka babaleele mi batiiri kuyuka .
Bo sa babisa kuyuka ngwanwa , na sa basyeeteke mu kweyuka mankuma .
Ngo ye , ba wasoongolo mu myominso , kuunda mpasi , sa kisalu kya budingisi , kukisa kisalu kyaaku .
Mukwongo , makila ma me meki matsaamuna ha yulu kikabu , na ntaangu ya mweendu waami yimwaatubuka .
Me nyanweeni kikiindu kyakibwete , me mwaamana kudzumuna ntiinu , na nyakebe kanyi .
Mu lumalu , ba mwaampungukila mpu ya nsungumunu , mbasi-tsuku yi nyakisa Mfumu , mutsuundisi wasuunguma , mu kiluumbu kikyo ; kari kunu kuri me ko , ngo kuri bobanso se batiiri monokunu yaandi .
Ba na malwangukila mu kwiisa kuri me mu mawasu .
Mukwongo , Dema wanyekele , mu lumalu nde weki kutya kwaandi misamu mya ntaangu yimayi , na wayensi ku Tesalonika ; Kereseke ngo wuri wayensi ku Ngalatya , na Tito ku Dalamatya .
Wuni Luka kitsu wuri na me . Holo Malako , mpisi lwiisa beenu boolo , mutwaala , bukuri nde wuri mufunu kuri me , mu ntoono kisalu .
Me nyaheekiri Tikiko ku Efeso .
Mu ntaangu yi wukwiisa , ntwaalikila kiyuungu ki nyasisiri ku Torowasi ku nzo Karpo , na mikaanda , mbiki ti myayiriku mu mikaanda mya bibulu .
Alekandere , mutsuri-biseengu , wamonisini me mpasi dzalaka . Mfumu sa kamubvutukila mamo mayelemene na biyiriki byaandi .
Ngo ye se , sa madyeele mu nde , bukuri nde wanwaanisini maampu meetu mu kiteesu kyamakwa .
Ha nyaba nwaanikina me buungu dyaami mu lwatete , kuri muutu ti mosi ko wambakisiri , ngo bobanso banyekiri . Ngo yaa babaka mafuumbu mu mimyo ko .
Mfumu wambakisiri na wampeeri makwa , mpisi heki mu munwa me , maampu maba mayaabusu mu kiteesu kyakuka , na maba mayukukuna kuri makaanda momanso . Me bankuuriri mu munwa nkosi .
Mfumu sa kankuula mu momanso mamabi ma banyirikila , na sa kamvuukisa mu kunkotoso mu kimfumu kyaandi kya mayulu . Nkeembu yiba kuri nde mu bibvu ngo bibvu ! Amene .
Ha mboto kuri Piriska , kuri Akila , na ku nzo ya Onesiforo .
Erasto wasii saala ku Korinto . Torofimo me nyamusisiri wabeele ku Mileto .
Sa makwa mu kwiisa , tekesele ntaangu ya kyoosi yitubuka . Ebulo , Pude , Lino , Kolodya , na bampaangi bobanso bakuheekiri mboto .
Hemese Mfumu kaba na kiluunsi kya ye ! Bweese buba na beenu !
Me Pawulo , nkutu Nzaambi , ntumu Yesu Kiristo mu mitariri kanyi dya basoolu ba Nzaambi , na mu mitariri nyaabulu ngwanwa bunu buri kinzaambi ,
mu nsiitu dza kidziingu kya bibvu ngo bibvu kiri Nzaambi , nde wahele kuba ngaa-mpya , wasa nsiilulu tekesele mantaangu ma bibvu ngo bibvu .
Nde wamonokoso maampu maandi , mu ntaangu yikatsimini nde-meene , mu nyaabusulu yibari batiisila me , bunu buri lutumu lwa Nzaambi , mubvuukisi weetu .
Hemese bweese na kiyeengi , bifumunaa kuri Nzaambi Taata , na kuri Kiristo Yesu Mubvuukisi weetu , biba kuri ye Tito , mwaana waami wangwanwa mu kanyi dya ntwaari .
Me nyasiisiri ye ku Kerete mu ntoono yiri ti , ye saa mana kubweeyese misiiri , na kusuusa mu mpisi bvula bakulu ba babakala , bunu bu nyakutumini me ;
mbuti kubakimini muutu wahele na ntoono yi bamuseembele , wuri na mukasi mosi , wuri na baala bari na kanyi , bahele na kibila mu ndyaatulu , bunu pe bahele na nko .
Mukwongo , mukuutu dibuundu wukebaa bya Nzaambi , kayelemini kuba na ntoono yi bamuseembele ko , wahele na masiiku , kari ngaa-mankesi ko , kari yaa-kinwi ko , kari ngaa-bikiindu ko , na kari wukwebakilaa mu bumbabu ko .
Ngo nde yelemini kuba mutaamburi-banzeense , nduku mamabwe , wasoongolo , wasuunguma , wangisi , yaa kukebe nyutu yaandi .
Nde yelemini kuba se wakaangama mu maampu ma bayelemene kusiila kanyi , mpisi kaba wakuka mu kusyaamisa baatu mu nyikusulu dzadzibwete , na mu kutungukila se babo bari na muhaawu .
Mukwongo , bangaa-nko , bangaa-nzoonsolo dzahele mufunu , na bangaa-mawunu balaka bari , mbiki ti ha kakati dya bateende bubakala .
Ba bubwo bayelemene kubakaangisa minwa , bukuri bari mu kwekotoso kisaangila munsa makaanda mansiina . Bakweyikisa myahele kuyelemene , mu kubaka mufutu wa bumbabu .
Mosi mu bo , wuri mubikiri wa bo-meene waleele ti : " Bari Kerese , mpisi ntaangu bangaa-mpya , bibulu byabibi , bilyeebe biri kisalu kunu kudya . "
Kimbaangi kimaki kiri kyangwanwa . Mu dyaambu didyo , ye yelemini kubaseembe mu makwa , mpisi baba bakuma mu kanyi ,
bahele kwekaangama mu mankuma ma Bayudayo , na mu ntumunu dza baatu babisa kusalila ngwanwa .
Kuri babo batsyeemeke , lo byobinso byatsyeemeke ; kuri babo bayeki babviimfuka na bahele na kanyi , lo kuri ti kimosi kyatsyeemeke ko ; ngo madyeele ma bo na nsimunu bo byayeki byasumuka .
Bo bakweleele ti bayaari Nzaambi , ngo mu biyiriki bo bakwemutuna . Bo bayeki nkeensu na bangaa-tungu , bakoono kuyirika ntoono ti yimosi yayibwete .
Ye ngo wuri leele , myayelemene na nyikusulu dzadzibwete .
Babakala ba binuni baba na ndiilu na nwiinu byayelemene , baba bakiinsuma , basoongolo , bakuma mu kanyi , mu ntiilu , na mu kifiki .
Bakyeetu ba binuni se bwobumosi , mu kidziingu kya bo basoongo nzelu yayelemene mu bangisi . Yaa baba na makele ko , yaa baba bankutu ba nwiinu malu ya mawaamba ko , ngo baba bayikisi ba mamabwe ,
mpisi heki bayikisa bantuumba , bwakutiila balumi na baala ,
baba basokomo , bakiinsa manyutu maaku , bakwesa bisalu mu nzo , babweeye mutima , bakwetumuma kuri balumi baaku , mpisi heki maampu ma Nzaambi mahele kuba masaanu .
Syaamisa minkuula se bwobumosi , baba basokomo
mu myominso . Ye-meene se , soongo kifwaani mu biyiriki byabibwete , nsyemukunu na lukiinsu kunsa nyikisulu .
Maampu ma ye hemese maba matsyeemeke , mahele na bwa kumanwaanisina , mpisi heki bataatu bafwa nsoni , bahele kubaka ntoono yayibi yi batuseembele .
Bankutu baba batumuma kuri bamfumu ba bo-meene mu myominso , baba na mbweeyulu , yaa baba na muhaawu ko ,
yaa beyiba ko , ngo bamonokoso mu myominso kanyi dyadibwete , mpisi babweeyese mu myominso , nyikusulu dza Mubvuukisi weetu Nzaambi .
Mukwongo , bweese bwa Nzaambi Mubvuukisi , bwamonokono kuri baatu bobanso .
Bwo buri mu kwetuyikisa , mpisi heki bu tubisiri bungooyi na nyiimunu dza nsi , twenata kidziingu kya ntaangu ya lumalu , mu kusokomo , mu nsungumunu na mu kinzaambi ,
mu kwekiingila nsiitu yayibwete , na monokunu nkeembu ya Nzaambi wadzaangama , na ya Mubvuukisi weetu Yesu Kiristo .
Nde wayekiri nyutu yaandi mu ntoono beetu , mpisi katukuula mu momanso mamabi , na kutsyemekese kaanda dya nde-meene dyasoolu , diri na kuheme mu biyiriki byabibwete .
Ye yelemini kudzoonsolo mu mamo , kusyaamisa na seembe mu lutumu lwolunso . Muutu yaa kakunyaafuna ko .
Baambula mwooyo kuri bo ti , bayelemini kuba batumuma kuri baatu balukiinsu na kuri bari na lutumu ; baba na bintambukulu , na baba bayirima mu mpisi kiyiriki kyakibwete .
Muutu kutuka pe , kuba pe bangaa-bikiindu , baba na bumpoombo , basoongo bundeembu kuri baatu bobanso .
Mukwongo , mu ntaangu yayikulu beetuneenu se twaba biwulu , bangaa-nko , badziimbila , twaba mu bunkutu bwa nyiimunu na biminu bya bitsuumbu-bitsuumbu , twaba kwelutisa ntaangu mu mamabi na mu musoki , twaba baatu bari babele na bakwebelesene bo na bo .
Ngo mu ntaangu yamonokini mbweeyulu na ntiilu ya Nzaambi Mubvuukisi weetu mu baatu ,
nde watubvuukisa , kari mu ntoono biyiriki byansuungumunu , bi twaba twayirika ko , ngo mu ngebe dzaandi , mu muswaaka wa mbutukulu yamoono , na mu nkitukulu yamoono ya Mpeeve Yangisi .
Mpeeve yiyo nde kari katsyaamuna ha yulu beetu , kwa mansaalisi mu Yesu Kiristo Mubvuukisi weetu ,
mpisi heki mu bweese bwaandi , tuba twalulukusu , na tuba bakondiri ba saala , bunu buri nsiitu dza kidziingu kya bibvu ngo bibvu .
Maampu mamama mayelemene mu kusiila kanyi , na me ntiiri ti ye yirika kutswiikisa dyaambu didyo , mpisi heki bamwaasiila kanyi mu Nzaambi , batsimina na baheele mutima mu biyiriki byabibwete . Mimyo miri myamibwete na miri mufunu kuri baatu .
Yelemini kwebata nkalikisi dza buwulu , miloongo mya kinkaaka , mayumu na kubakana mu mitariri mangisi : bibyo byahele mufunu na byabuunu .
Muutu wukwekotoso nkabunu , wumanaa kumulubula lwatete na lwadzoolo , wumuwuungiri .
Ye yaari kuri ti , muutu wa bubwo wawumuka , wuyirikaa masumu , na wabwiisa nyutu yaandi nde-meene .
Mu ntaangu yi nyisindika me Artema kuri ye , bunu pe Tikiko , lo salila makwa mu kwiisa ku nyiri me ku Nikopoli , bukuri kukwo , me nyiri nyatsima kulutisila ntaangu ya kyoosi .
Ha kuri Dzena , nzoonsi , na Apolo bibari na nzala byo mu budyeengi bwaaku , mpisi heki baba ki bahelele pe .
Baatu ba beetuneenu se , bayelemini kuyika kuheele mutima mu biyiriki byabibwete , mu kubaka bibari na nzala byo bya mufunu , mpisi heki bahele kuba baatu bahele na bimbutu .
Bobanso bari na me hamaha , bakuheekiri mboto . Ha mboto kuri banduku baturi mu kanyi . Bweese buba na beenu-banso .
Me Pawulo , boroko dya Kiristo Yesu , na mpaangi Timoteho , kuri Filemone , mbaasi yeetu ya mutima na ya kisalu ,
kuri kibusi Afya , kuri Arkipo , mbaasi yeetu ya binwaanunu , na kuri dibuundu dikutukunaana mu nzo yaaku .
Bweese na kiyeengi bifumunaana kuri Taayi dyeetu Nzaambi , na kuri Mfumu Yesu Kiristo , biba na beenu .
Me nyibvutulaana matoondo , mantaangu momanso , kuri Nzaambi yaami , bu nyikutoolaana mu nsaambulu dzaami ,
bu nkooyukaana badzoonsolo mu ntiilu na kanyi bi wuri na byo mu Mfumu Yesu , na mu ntoono bangisi bobanso ,
kuri heki kintwaari kya kanyi dyaaku , kiba na keketee mu nyaabulu mamabwe momanso , mari mu beetu mu ntoono Kiristo .
Me nyamwii kiminu kyalaka na nyataamburi mboondulu , mu ntoono ntiilu yaaku ; bukuri mu ye mpaangi , mitima mya bangisi myadzuunini .
Mukwongo , bu nyiri na nsiitu dzalaka mu Kiristo , mu kukutuma mamo ma yelemene ,
nyibweese kukuyingukila , mu ntoono ya ntiilu , bunu bu nyiri , me Pawulo mu lumalu kinuni , na se boroko dya Kiristo Yesu ,
me nyikuyingukila mu ntoono mwaana me wa mubakala , Onesimo , wu nyiri nyabuta kunsa bikonyi .
Mu ntaangu yaluta , nde waba wahele mufunu ; ngo mu lumalu , weki mufunu kuri ye na me .
Me mbweesiri kumuheeke kuri ye , nde makila ma me-meene .
Me mbeeri ntiiri kumukebe hari me-meene , mpisi heki , ha kibeendu kya ye , nde kansalila mu ntaangu yi nyiri mu bikonyi , mu ntoono Musamu Wamubwete .
Ngo me nsiiri kutya kuyirika ntoono kwahele kitsimi kya ye ko , mpisi kiyiriki kyaaku kyakibwete , kihele kuba mu kukwiikisa , ngo bunu buri nyukulu yaaku .
Kampe mu ntoono yiyo Onesimo kabeeri wahaambuka na ye mu mwaa ntaangu , mpisi heki , ye wumutaambula kwakinkulu ,
kari bunu nkutu ko ; ngo bu bvuriri bubwete ti na nkutu , mpaangi ya mutima ; mbiki ti mu me , ngo bvula-bvula mu ye , mu kimuutu na mu Mfumu .
Hango-nkuumbu , mbuti ye wuhololo me bunu mbaasi yaaku , lo mutaambula bunu me .
Mbuti nde wakuyirikila mamabi , bunu pe wuri na kibiimbu kya ye , lo ntetikele myo .
Meme Pawulo , ntinini mu kooko kwa me-meene , me sa nyafuta , mu kuhele kuleele kuri ye ti , ye-meene wuri kibiimbu kuri me .
Heehe , mpaangi , nyirikila mamo mu Mfumu . Dzuunisa mutima waami mu Kiristo .
Mu nsiitu mu bintambukulu bya ye , me nyikutinini bu nyaari ti , sa yirika mabvuriri kiteesu ti na ma nyikuleeriri .
Mu ntaangu yo yimosi , yirikila me se kibeendu ki wuntambukila ; me nyiri na nsiitu ti mu ntoono nsaambulu dzeenu , me sa bamvutula kuri beenu .
Epafale , mbaasi yaami mu Kiristo Yesu , wu turi mu boroko wukuheekiri mboto ;
Malako , Aristarako , Dema , Luka , bakwesala kintwaari na me , se ba kuheekiri mboto .
Hemese bweese bwa Mfumu Yesu Kiristo buba na kiluunsi kya beenu .
Mu ntaangu yayikulu , Nzaambi wadzoonso kuri bataayi beetu mu babikiri , mu dzoonsolo dzalaka na dza bitsuumbu-bitsuumbu .
Mu biluumbu bya mpotulu bimabi , nde wadzoonso kuri beetu mu mwaana wu kari kasa mukondiri bitotolo byobinso , mu nde se kari kayirika nsi .
Nde wuri kuseme kwa nkeembu yaandi , na kifwaani kya nzelu yaandi , nde wakwaata nsi mu mpinu dza maampu maandi ; bu kamana kutsyeemese baatu mu masumu , nde wadzakala ha lubakala lwa Mwa-mpuungu kunu kinsongi-yulu .
Mwaana wayeki nkati bvuriri na bambasi , ngo kari kakondolo nkuumbu yibvuriri bubwete na bo .
Mukwongo , Nzaambi wahele kuleele ti kuri mosi mu bambasi ti : « Ye wuri Mwaana me , lumalu me nyikubutiri . » Na wahele bweese kuleele ti : « Me sa nyaba Taayi kuri nde , na nde sa kaba Mwaana kuri me . »
Na mu ntaangu yi kabweese kusuusa Mwaana watete mu nsi , nde waleele ti : « Bambasi ba Nzaambi bobanso bamutsukumina . »
Mu ntoono bambasi , nde waleele ti : « Nde wusaa bambasi baandi bunu biteembu , na wusaa bisari byaandi bunu milaka mya mbaawu . »
Ngo kasi mu ntoono Mwaana , nde waleele ti : « Ho ! Nzaambi , mboloko yaaku yiri ya bibvu ngo bibvu . Na lutumu lwa Kimfumu kyaaku , lutumu lwa nsungumunu .
Ye watya nsungumunu , na wabele bubayi , mu didyo Nzaambi , Nzaambi yaaku , kari ka kukila maasi ma kiminu , na kubvula kutya ye ti na bambaasi baaku . »
Na wabweese kuleele ti : « Mfumu , ye wuri , kunu mbandukulu , wayirika butoto , mayulu ngo biyiriki bya myooko myaaku ;
byo sa byaluta , ngo kasi ye , bunu wuri , na byobinso sa byafuuka bunu binkuta ;
na ye sa wabifutuka bunu kiyuunga , na sa byakituka bunu bu kituka kinkuta , ngo kasi ye wuri bwobumosi , na mibvu mya ye miwa ko . »
Nde wahele kuleele kuri ti mosi mu bambasi ti : « Dzakala ha lubaka lwa me , natee ku nyisuusa me , bataatu baaku , baba nkata-miilu myaaku . »
Bambasi bobanso , mampeeve ma bari baheeke mu kisalu mu ntoono babo bakondolo mvuukulu .
Hango-nkuumbu , beetu tuyelemini kuhololo mu bunkete bwalaka , mamo ma turi twayuka mpisi tuhele kuwumuka .
Mukwongo , mbuti maampu mayaabisiri bambasi mayende mu mana , na mbuti bobanso basinini mangisi , na basii nko bataamburi museendu wayelemene .
Ngo dyaburi beetu tubvuukila , mbuti tunyaafuni mvuukulu yayinene yiyo , yiri Mfumu wabaandikiri kuyaabisa , tumi babo bayukiri beki tswiikisa kuri beetu ,
mu kusiingisa kimbaangi kya Nzaambi mu bidiimbu , mu bimaangu , na biyiriki bya mpinu bya bitsuumbu-bitsuumbu , na mu bikabu bya Mpeeve Yangisi , bunu buri kutya kwaandi .
Mukwongo , kari kuri bambasi ko , nde kari kaha lutumu lwa nsi yikwiisa , yi turi mu kudzoonsolo .
Ngo mu Matinu , muutu mosi wata kimbaangi waleele ti : « Muutu , na kari , kuri ye wumubambukila mwooyo ? Bunu pe , mwaana muutu na kari , kuri ye wumutsimina ?
Ye wamukulula mwaa-kiteesu kibvuriri buntele na kya bambasi , ye wamulwiika lukoongolo lwa nkeembu na lwa lukiinsu ,
ye wasuusa byobinso kunsa bitaambi byaandi . » Mukwongo , bu kasuusa byobinso kunsa lutumu lwaandi , lo kuri kitotolo ti kimosi ko kyahele kuba kunsa lutumu lwaandi . Mu lumalu , beetuneenu twakiri kumono pe , ti byobinso biri kunsa lutumu lwaandi ;
ngo kasi tumono kuri ti , Yesu , wunde wubakuriri mu mwaa-kiteesu kibvuriri buntele , ti na kya bambasi , mu ntoono mpasi dza lufwa , nde bamulwiika lukoongolo lwa nkeembu na lwa lukiinsu , mpisi heki mu bweese bwa Nzaambi , nde kabiimba lufwa mu ntoono baatu bobanso .
Mukwongo , bwaba bwayelemene kuri wunde wuri , byobinso biri mu ntoono ya nde , na byayirimina kuri nde , mu kunata baala balaka mu nkeembu , na kukukisa mvuukulu ya bo , mu mpasi dza wunde wabaandikiri mvuukulu yiyo .
Bukuri muhe bungisi , na bataamburi ba bungisi bobanso , bafumuna mu muutu mosi . Mu ntoono yiyo , nde wahele kumono nsoni mu ku bateele ti bampaangi baandi ,
na wuleele ti : « Me sa nyayaabisa nkuumbu yaaku kuri bampaangi baami , me sa nyakusiika ha kakati dya dibuundu . »
Na wubweese kuleele ti : « Me sa nsa nsiitu mu nde . » Wubweese kuleele ti : « Me ndewu , na baala ba mpa zaambi . »
Ngo bukuri baala babo bari na nyutu ya muswinyi na makila , na nde se wabaka nyutu ya bubwo , mpisi heki mu lufwa lwaandi , nde kamana makwa ma wunde waba na lutumu mu lufwa , ngo dyabulu ,
na kukuula , babo bari mu ntoono boomo bwa lufwa , baba kunsa bunkutu mu kidziingu kyaaku kyokinso .
Mukwongo , diri dyangwanwa ti , nde wahele kwiisa mu kubakisa bambasi ngo mu kubakisa bapalila mu Abalaami .
Mu didyo , nde kaba kafwanikina na bampaangi baandi mu myominso , mpisi kaba mukuutu bangaanga-nzaambi , ngaa-ngebe na wakwiikama mu kisalu kya Nzaambi , mu kufuta masumu ma baatu .
Bukuri , nde-meene bu kamono mpasi , mu nsindukulu , lo wakuka mu kubakisa babo bakotaana mu nsindukulu .
Hango , bampaangi bangisi , beenu luri kintwaari mu mbila ya ku yulu , siilee mutima mu wunde wuri ntumu , na mukuutu bangaanga-nzaambi , wu turi twasiila kanyi , ngo Yesu .
Nde wakwiikama kuri wunde wamusooriri , « bunu bwaba Moose mu nzo yaandi yoyinso . »
Mukwongo , munkeembu wa nde bvuriri bunene ti na wa Moose , bukuri mutuungi-nzo , wubvulaa kubaka lukiinsu ti na nzo yo-meene .
Mukwongo , mpisi nzo yiri yatuungu kuri muutu , ngo watuunga byobinso Nzaambi .
Moose waba wakwiikama mu nzo yaandi yoyinso , bunu kisari mu kuta kimbaangi mu misamu mi baketi kuleele .
Ngo Kiristo , wuri bunu Mwaana mu nzo , na nzo yiyo ngo beetu , mbuti tukebiri kifiki na kimweese kya nsiitu .
Hango-nkuumbu , bunu buleele Mpeeve Yangisi : « Lolo di , mbuti luyukiri mbeembu yaandi ,
lo yaa lukubisa mitima myeenu ko , bunu mu ntaangu ya tungu , mu kiluumbu kya nsiitsulu ku nsi yankatu ,
kuri bataayi ba beenu , baholaa , bakotisiri me mu nsindukulu , mu kutsiitsa me , na bo bamwiini biyiriki bya me ,
mu mibvu makuumi mana . Hango-nkuumbu , me nyabakiri kiseendu kikyo nkesi , na me nyaleeriri ti : " Bo bakwewumuka mu mitima mpisi ntaangu , na bahele kuyaaba manzila maami . "
Mu bubwo , me nyalabiri kunsa nkesi dzaami ti : bo ka bakoto mu mpuumunu yaami ko . »
Seenee madyeele , bampaangi , mpisi kuhele kuba mu beenu muutu ti mosi , wuba na mutima-bubi , wahele na kanyi , wutatuka na Nzaambi yamwooyo ,
ngo kasi , syamisineenu beenu na beenu mpisi kiluumbu , mbuti nyabusulu ya « lolo di » bunu yiri , mpisi heki ti mosi mu beenu kahele kukubisa mutima , bu kabwiiri mu mpumukunu ya masumu .
Bukuri beetu turi bakweyeende kintwaari na Kiristo , mbuti tukebiri na keketee kibeendu kyeetu ku mbandukulu natee ku manunu .
Bunu bu diri dyaleele ti : « Lolo di , mbuti luyukiri mbeembu yaandi , lo yaa lukubisa mitima myeenu ko , bunu mu ntaangu ya tungu . »
Mukwongo , ba na bari bayukaana mbeembu bayitungukiri ? Buri kari bobanso babo bapariri mu Ngipiti , mu ntwalusulu ya Moose ko ?
Ba na nde kabakiri nkesi mu makuumi mana ma mibvu ? Buri kari babo bayirikiri masumu , bari baholaa bafwiiri mu nsi yankatu ko ?
Kuri ba na nde kalabiri ti : « Bo ka bakoto mu mpuumunu yaandi ko » , mbuti ka kuri babo basiiri nko ko ?
Na beetu tumono ti bo basii kubangisina kukoto ko , mu ntoono kuhele kwa kanyi .
Ngo tuseenee madyeele , lusiilulu lwa kukoto mu mpuumunu yaandi bu lwakiri , muutu mu beenu kahele kumono kuri ti , nde wasaala ku lumperi .
Bukuri beetuneenu , turi babo bataambula Musamu Wamubwete , bunu buri babamosi ; ngo kasi , bo basii bakila ndaandu mu maampu ma bayukiri ko , bukuri bo basii bvuutuna mu kanyi , kintwaari na bambaasi bayukiri mo ko .
Mukwongo , beetuneenu bangaa-kanyi , turi mu kukoto mu mpuumunu bunu bu kari kaleele ti : « Kunsa nkesi dzaami me nyalabiri ti : Bo ka bakoto mu mpuumunu yaami ko ! » Ti bukuri biyiriki , byawa kuyirima kuholosono kunu mbandukulu nsi .
Mukwongo , mu Matinu mwaleele mu ntoono kiluumbu kyansaamu ti : « Na Nzaambi wawuuma mu kiluumbu kyansaamu mu bisalu byaandi byobinso . »
Na ha kibeendu kinikyo , nde bweese kuleele ti : « Bo ka bakoto mu mpuumunu yaami ko . »
Hango bukuri dyaleele kuri ti , babamosi bakoto mu mpuumunu , na babo batekisiri kutaambula Musamu Wamubwete , bakoto ko mu ntoono nko ,
nde wabweese kusoolo kiluumbu « lolo di » . Mantaangu bu maluta , nde waleele mu mikuunga mya Davidi , bunu bu katekesele kuleele ti : « Lolo di , mbuti luyukiri mbeembu yaandi lo yaa lukubisa mitima myeenu ko . »
Mukwongo , mbuti Yoswa wabakotisiri mu mpuumunu , nkani Nzaambi kaketi kudzoonsolo mu kiluumbu kikimi , ha mambisa haho ko .
Hango , kwakiri kiluumbu kya mpuumunu , mu ntoono baatu ba Nzaambi .
Mukwongo , wunde wukotiri mu mpuumunu yaandi , lo wuumini se mu bisalu byaandi , bunu bwa wuumini Nzaambi mu bisalu byaandi .
Ngo , tubingikileenu mu kukoto mu mpuumunu yiyo , mpisi heki kuhele kuba muutu wubwa bwobumosi mu nko .
Mukwongo , maampu ma Nzaambi mari mwooyo , mari na mpinu , mabvuriri kutwa ti na mpisi saabala dya mabusu moolo , dipaakaa natee haambiri kiluunsi na muheebulu , biyikulu na muluku . Mafyongokinaa , ma kwetsuna muutu , na bitsimi bya mutima .
Kwahele kiyiriki ti kimosi kyahele kumonokono ha busu bwaandi , byobinso biri mpene na byayalulu ha miisu myaandi , kuri nde mbasi-tsuku tuyalimina mabuungu .
Hango , bu turi na mukuutu bangaanga-nzaambi wataba mayulu , Yesu , Mwaana Nzaambi , tukwaatee na keketee kimbaangi kya kanyi .
Mukwongo , mukuutu bangaanga-nzaambi wu turi na nde , wakuka mu kutubakisa mu buyonsi bweetu . Nde bamukotoso mu nsindukulu mu myominso bunu beetuneenu , ngo kasii bwa mu masumu ko .
Hango , tukokosoleenu na nsiitu yoyinso ha teke mboloko ya bweese , mpisi tutaambulee ngebe , na bweese mu kubaka lubakusu mu ntaangu yayelemene .
Mukwongo , mpisi mukuutu bangaanga-nzaambi wasoolu ha kakati dya baatu , na bamusuusa mu kusala mu ntoono baatu mu mitariri Nzaambi , mpisi kaha bikabu na kadzusa bibulu byaha mu kikabu mu ntoono masumu .
Nde wakuka mu kuba na nyukulu , mu bari kunsa lubu na mu badziimbila , bukuri nde-meene se wuri kunsa buyonsi .
Mu ntoono buyonsi bubwo , nde yelemini kudzusa bibulu byaha mu bikabu mu ntoono masumu ma nde-meene na ma baatu .
Kuri muutu wutaambula lukiinsu lulwo mu nde-meene ko , ngo wunu wataambula mbila Nzaambi , bunu Aaloni .
Bunubwo se , Kiristo kasii holo mu nde-meene nkeembu ya kuba mukuutu bangaanga-nzaambi ko , ngo nde wayitaambula kuri wunde waleeriri ti : « Ye ngo mwaana waami , lolo di me nyikubutiri . »
Bunu bu kari mu kuleele kwakaka ti : « Ye wuri ngaanga-zaambi mu mantaangu momanso , mu kiteesu kya Melekisedeke . »
Nde wuri mu biluumbu bya kidziingu kya muswiini waandi , wasaambila na wayiingikila , mu misaakulu myamila na mansangasa , wunde waba wakuka mu kumubvuukisa mu lufwa , na nde wataambula mvutu mu ntoono kutumuma kwaandi .
Ti bukuri waba Mwaana , nde wayika kuba na bintambukila mu mi kamwiinini mpasi .
Bu kakukisa kiteesu kyaandi , nde wayeki , wunde wuhaanaa mvuukulu ya mantaangu momanso , kuri bobanso bamutambukilaa .
Nzaambi waleele mu nde ti , mukuutu bangaanga-nzaambi mu kiteesu kya Melekisedeke .
Mu ntoono yiyo beetu turi na myalaka mya kuleele , na miri mpasi mu kubaangula , bukuri beenu lwayeki na lunzingu mu kubakula misamu .
Beenu nkani lwayeki bayikisi na kidzika , kasi beenu , kubweese kusaka ti nkani muutu kaluyikisa misamu , nkati mya mbandukulu mya maampu ma Nzaambi , na lweki mu kiteesu kya kutya beene , nkani ka byandya byakuba ko .
Mukwongo , mpisi wunde wakiri mu kwenwa beene , lo wakiri kuyaaba pe kusobokoso maampu ma nsungumunu , bukuri nde wakiri mwaa-mwaana wansoombo .
Ngo byandya byakuba bya baatu babuuka , bo bari mu nsalulu yaaku bayeki bayaaba kusobokoso mamabwe na mamabi .
Hango-nkuumbu , yaa tubeenee munu mu nyikusulu dzatete dza mu Kiristo ko , ngo tusakeenu nyikusulu dza baatu babuuka . Yaa tutuungee lufulu lukimi ko , mu kubweese kuyiinga madyeele , mu kusiisa biyiriki byafwa , na mu kusa kanyi mu Nzaambi ;
nyikusulu mu mitariri mbotokulu , ntetukulu myooko , mfulukulu ya bafwa , mutsuundu wa manunu .
Mimyo beetu tuyirika , mbuti heki Nzaambi heeri miswa .
Mukwongo , baatu bari , bamwaataambula buungi , bamwaabiimba kikabu kya ku yulu , bamwaataambula Mpeeve Yangisi ,
bamwaamono luwu lwa maampu ma mamabweete ma Nzaambi , na bamwaayaaba mpinu dza nsi yikwiisa ,
ngo babwiiri , lo diri dya mpasi kuri bo mu kubweese kuyiinga madyeele . Mu didyo , mu bo-meene lo babweese kukomono Mwaana Nzaambi , na kuha nzila mu kumutuka .
Mukwongo , butoto bubaanaa bunokono mamvula mu ntaangu ngo ntaangu , lo bumenisaa bitiiti biri mufunu kuri bahati ba manseke . Butoto bubwo butaambulaa lusakumunu lwaandi kuri Nzaambi .
Ngo mbuti bwo kubuta mpaanga na minkangi , lo bwahele na mufunu , na hasii hantele lo buri kunsa mpopi , na manunu kubuyoko mbaawu .
Ngo banduku ba mutima , ti bukuri turi mu kudzoonsolo bubwo , beetu tuyirikiri kuyaaba mu mitariri beenu , ti luri mu kiteesu kibvuriri bubwete , na lwakwaata mvuukulu .
Mukwongo , Nzaambi wahele na bubayi , mu kudzimbikina kisalu kyeenu , na ntiilu yi luri lwasoongo mu nkuumbu yaandi , bu lwasariri bangisi , na bu luri mu kunamitina kubasalila .
Beetu tutiiri ti mpisi muutu mu beenu , kasoongo kifiki kyokimosi , mu kutubula nsiitu mu kiteesu kyakuka , natee kumanunu ,
mpisi luhele kuba bilyeebe , ngo luba basombisiri ba babo bari mu kanyi na nkindusulu-mutima , bataambula saala dya nsiilulu .
Mukwongo , Nzaambi kabaanaa wusa lusiilulu kuri Abalaami , bu kaba wahele na muutu wubvuriri bukuutu na nde wa kulaba , nde walaba mu nkuumbu ya nde-meene ,
waleele ti : « Ngwanwa , kusakumuna , me nyikusakumuna , na kufunusa , me nyikufunusa . »
Mu bubwo , Abalaami , bu kakiindisa mutima , wataambulaa mi bamusiiriri nsiilulu .
Mukwongo , baatu babaanaa balaba maalu , lo mu nkuumbu ya wubvuriri bukuutu , mu kumana mpaka , na kutswiikisa maalu .
Mu didyo , Nzaambi bu kaba watya kusoongo na pwelelee , kuri bakoondiri ba lusiilulu , bitaasi byaandi biri byayiingaa ko , nde walaba maalu ,
mpisi heki mu misamu myoolo miri myayiingaa ko , miri lo Nzaambi wahele kusa mpya , tutaambuleenu nsyamusunu dzalaka , mu kukwaata na keketee nsiitu dzi bari batutaasila ;
dziri bunu kinko kya kidziingu kyeetu , kyakomono mu makwa na keketee , kyakaanga natee mu nsaanda Nzo-nzaambi ya ku yulu .
Mumwo mwatekisiri kukoto Yesu mu ntoono beetu , nde wayeki mukuutu bangaanga-nzaambi mu mantaangu momanso mu kiteesu kya Melekisedeke .
Mukwongo , Melekisedeke yimayi , waba mbyaasi Saleme , ngaanga-nzaambi ya Mwa-yulu ; nde wayende mu kubwaana Abalaami , wanangukini ku mudziingu wu kabwiisiri bambyaasi , na wamusakumuna .
Abalaami , kuri nde kaheeri kikuuku kyakuumi , mu byobinso bi kabakiri . Ngo mbuti mu kubaangula nkuumbu Melekisedeke , lo dyatete nde « mbyaasi ya nsungumunu » tumi se mbyaasi Saleme , haho lo ti « mbyaasi ya kiyeengi . »
Nde wahele na taayi , wahele na nguri , wahele na muloongo kinkaaka , wahele na mbandukulu biluumbu , wahele na manunu kidziingu , wafwanikina na Mwaana Nzaambi , nde ngaanga-nzaambi mu mantaangu momanso .
Monee buri bunene bwa wunde wuri , Abalaami , nkaaka , kaholaa wumuheeri kikuuku kyakuumi , mu bibvuriri bubwete bi kabakiri .
Baala ba Levi bo se , bataambula kisalu , bari na ntumunu mu kuyisila kikuuku kyakuumi kuri baatu , bunu buri mangisi , haho lo ti , kuri bampaangi ba bo-meene , bari bo se bapalila mu Abalaami .
Melekisedeke , wuri waba wahele mu muloongo kinkaaka kya bo , wataambula kikuuku kyakuumi kuri Abalaami , na wasakumuna wunde wataamburi nsiilulu .
Ngo , kwahele nkalikisi , wa mukuutu koosakumunaa wa kilesi .
Hamaha , kikuuku kyakuumi , baatu bari lo bafwiiri bakookitaambulaa , ngo kunii muutu wu bari baleele ti wuri mwooyo .
Lo tutsiitsiri kuleele ti , ku kimbisa kya Abalaami , Levi mutaamburi kikuuku kyakuumi , nde se waheeri kikuuku kyakuumi .
Mukwongo , nde waba wakiri mu mwooyo Abalaami nkaaka , mu ntaangu ya ba kweemubwaana Melekisedeke .
Ngo mbuti nyirimunu yakuka yaba kubakila mu kisalu kya bungaanga bwa Nzaambi mu baala ba Levi , bunu buloombolo mangisi ma baatu , lo nkya mufunu baketi kumono , mu kuba na kisari kikimi mu kiteesu kya Melekisedeke , nkani ka mu kiteesu mu kya Aaloni ko wu bari basoolo ?
Mukwongo , kisalu kya bungaanga bwa Nzaambi kiyiingana , lo mangisi se mayelemini kuyiinga .
Bukuri wunde wu bari mu kudzoonsolo mu misamu mimami , wa mu kitsuumbu kikimi , kyahele na muutu wasariri kisalu kya dziku .
Mukwongo , diri dyayabakana ti Mfumu yeetu wapalila mu Yuda , kitsuumbu , kiri Moose kasii leele musamu ti mosi ko , mu mitariri bangaanga-nzaambi .
Didyo dyamonoko na pwelelee , habaanaa ngaanga-nzaambi yikimi , yiri bunu Melekisedeke , yitelemini .
Nde wuri lo weki ngaanga-nzaambi , ngo kari bunu buri ntumunu dza mangisi ma kimuutu ko , kasi bunu buri mpinu dza kidziingu kyahele manunu .
Bukuri diri dyaleele ti : « Ye wuri ngaanga-zaambi mu mantaangu momanso , mu kiteesu kya Melekisedeke . »
Mukwongo , lutumu lwalukulu lwayeki lwayisulu , bukuri lwaba lwahele na makwa , na lwahele mufunu .
Bukuri mangisi mahele kunata kitotolo ti kimosi , ku nyirimunu yakuka , ngo beetu twakoto mu nsiitu yibvuriri bubwete , mu yo beetu tukokisilaa kuri Nzaambi .
Mimyo myayirimini mu ndabulu maalu , ngo kasi bakaka bayeki bangaanga-nzaambi , kwahele kulaba maalu .
Ngo nde wayeki ngaanga-nzaambi mu ndabulu maalu ma wunde waleeriri kuri nde ti : « Mfumu wayeki walaba , kabweese kuyiinga bitsimi ko : " Ye wuri ngaanga-nzaambi mu mantaangu momanso . " »
Mu kiteesu kikyo , Yesu wayeki mutamuni lulelusunu lubvuriri bubwete .
Ngo bakaka bamaba , bari balaka mu kuba bangaanga-nzaambi , bukuri lufwa lukoobakabukisa mu kunamitina kisalu .
Ngo nde bukuri wanamitina kuba mwooyo mu mantaangu momanso , wuri na kingaanga-nzaambi kiri kyawaanaa ko .
Hango-nkuumbu , nde wakuka mu kubvuukisa kwa kinkulu , babo bakookokosolaa mu nde kuri Nzaambi , bukuri nde wuri mwooyo mu mantaangu momanso , mu kusaambila mu bo .
Mukwongo , kuri beetu mukuutu bangaanga-nzaambi waba wayelemene ngo wabubwo . Nde wangisi , wahele na mamabi , wahele na masumu , wahaambuka na bangaa-masumu , na bamunaakisa ku nkati yulu .
Nde wahele na nzala kusa busaanaa bakuutu ba bangaanga-nzaambi bakaka , mu kudzusa bibulu bya kuha mu kikabu mpisi kiluumbu , dyatete mu masumu ma nde-meene , tumi mu ma baatu . Bukuri mimyo nde wayirikiri mbala mosi , bu kaheeri nyutu ya nde-meene .
Mukwongo , mangisi mabyaalisaa baatu bari na buyonsi , mu kuba bakuutu ba bangaanga-nzaambi ; ngo kasi maampu ma ndabulu maalu mayisa ha mambisa ma mangisi , mabyaalisa Mwaana , watubuka mu nyirimunu yakuka , mu mantaangu momanso .
Musamu wubvuriri mufunu , mu mi turi mu kuleele , ngo wumawu : beetu turi na mukuutu bangaanga-nzaambi wa bubwo , wadzakala ha lubakala lwa mboloko ya bumbyaasi mu mayulu .
Kisari mu nzo yangisi na mu musaampu wangwanwa , watuungu kuri Mfumu , nkani ka kuri muutu ko .
Mukwongo , mpisi mukuutu bangaanga-nzaambi , bamubyaalisaa mu kuhaanaa bikabu na kudzusaa bibulu byaha mu kikabu ; haho hari mufunu kuri nde se mu kuba na kitotolo , ki kaha .
Mbuti nde waba ha butoto , nkani kaketi kuba ngaanga-nzaambi ko , bukuri kuri bakimi bakoohaanaa bikabu bunu buri mangisi .
Bo bakoosalaa kisalu , mu kusombosolo kifwaani kya bitotolo bya ku yulu , bunu bwaba yaabisa Nzaambi kuri Moose , mu kutuunga musaampu . Nde wamuleele ti : « Yirika myominso , bunu buri kifwaani kya ma bakusoongiri ku yulu mulaandu . »
Kasi mu lumalu , nde wabaka kisalu kyasoboko , kibvuriri mufunu , bukuri nde wuri munkabu-kati wa lulelusunu lubvuriri bubwete , lu basiiriri nsiilulu dzibvuriri bubwete .
Mukwongo , mbuti lulelusunu lwatete lulwo , lwaba lwahele na mya maseembu , nkani baketi kusaka lwadzoolo ko .
Ngo mu kubaŋaŋina , nde wabaleele ti : « Monee , biluumbu biri mu kukwiisa , bu leele Mfumu , me sa nyasa lulelusunu lwamoono na nzo Isaheli na ya Yuda .
Lwo lubweese kuba bunu buri lulelusunu , lu nyasiiri na bataayi ba bo ko , mu kiluumbu ki nyabakweeti mu kooko , mu kubapalisa mu nsi ya Ngipiti . Me nyabayekiri , bukuri bo-meene , basii namitina kuba mu lulelusunu lwaami ko , bu leele Mfumu .
Lulelusunu lu nyisa me na nzo ya Isaheli , luri bumabu : ha mambisa ma biluumbu bibyo , bu leele Mfumu : me sa nyabaha mangisi maami , me sa nyamatina mu mitima mya bo : me sa mba Nzaambi bo na bo sa baba baatu baami .
Ka kuba muutu ti mosi ko , wuyikisa mbaasi yi bari nsi mosi , bunu mpe wuleele kuri mpaangi yaandi ti : yaaba Mfumu ! Mukwongo , bobanso sa bayaaba me , kuholosono bilesi natee bakuutu mu bo ,
bukuri me sa nyahemesene lumvuki lwa bo , na ka nyibweese kubaambukila mwooyo mu masumu ma bo ko . »
Habaanaa wudzoonsolo mu lulelusunu lwamoono , lo nde sii kuri ti lwatete luba lwalukulu ; ngo bibyo byeki byabikulu na byanuna , byeki bele mu kudziimbila .
Lulelusunu lwatete lwaba na mikele mya lusaambulu , na nzo yangisi ya ha butoto .
Mukwongo , mu musaampu watete wu batelimisi , wu baba leelaana ti nzo yangisi , mwaba kitetukulu kya mwiinda , taabala , na mampa maha mu kikabu .
Ku mbisa nsaanda yamoolo , kwaba kihekiri ki baba teelaana ti kibeendu kyangisi na ngisi .
Mumwo mwaba dziku dya woolo , di baba yokilaana mananaasi , na sanduku dya lulelusunu dyalata woolo mpele na mpele , munsa dyo mwaba kisa kya woolo kyaba na maana , mwaba se luboto lwa Aaloni , lwaba na bifulu , na matari ma lulelusunu .
Ha yulu sanduku haba bakeluba ba biteki bya nkeembu , basa mposi ha kibeendu ki bayiitulaa makila ma ndoombulu mpemisi mu masumu . Kwahele kwaandi mufunu mu kunonono mutatu .
Bitotolo bibyo byaba byasuusa mumwo , na bangaanga-nzaambi , mu mpisi ntaangu , baba kotaana mu musaampu watete , mu kusa kisalu kyaaku .
Mu musaampu wamyoolo , wunu mukuutu bangaanga-nzaambi , waba kotaana mbala mosi mu mubvu , na makila ma kuha kikabu mu ntoono lumvuki lwa nde-meene , na lwa baatu .
Mpeeve Yangisi yaba soongaana bubwo ti , nzila ya nzo yangisi yakiri kudzibula pe , bukuri musaampu watete waba wakiri wateleme .
Yiyo nkuma mu ntaangu ya lumalu , yisoongo ti bikabu , na bibulu byadzusu mu kikabu , byahele kukuka mu kunata mu nyirimunu yakuka , mu nsimunu yaandi , muutu wunde wukoosaambilaa .
Mimyo mini mikele mya kimuutu , mu mitariri byandya , bya kunwa na nswaakulu nyutu ya bitsuumbu-bitsuumbu , mi bari baha mya kubvumina natee mu ntaangu ya nyiingulu misamu .
Kasi Kiristo wayisa bunu mukuutu bangaanga-nzaambi , mu bitotolo byabibwete byeki haaka . Nde wakoto mu musaampu wubvuriri bunene , na wubvuriri kuyirima , wahele kuyirima mu myooko mya baatu , haho lo ti wahele kuba wa biyiriki bya nsi yimayi .
Nde wakoto mbala mosi mu nzo yangisi , kari na makila ma bantaba na ma bangoombo ko , ngo na makila ma nde-meene , mu kutamuna nkuululu yahele manunu .
Bukuri , mbuti makila ma bantaba , na ma bangoombo , na lufutu lwa mukasi ngoombo , lu bayitila ha yulu basumuka , lubahaanaa bungisi mu ntoono nsyemusunu ya muswiini ,
lo makila ma Kiristo , waheeri nyutu yaandi yahele na kipfuumi , mu Mpeeve ya mantaangu momanso kuri Nzaambi , mabvuriri kutsyeemese nsimunu yeetu mu biyiriki byafwa , mu kusalila Nzaambi yamwooyo .
Mu didyo , nde kari munkabu-kati wa lulelusunu lwamoono , mpisi heki lufwa lwaandi , bu lwayisa mu kukuula baatu mu lumvuki lu basiiri , mu lulelusunu lwatete , babo bayuka mbila , bataambula Saala dya mantaangu momanso , di bari babasiila .
Bukuri haho hari misiku mya muutu mu masaala , diri mufunu mu kusoongo kuri ti muutu wunde wafwa .
Mukwongo , misiku mya muutu mu masaala ndaandu kuri muutu wunde weki wafwa , ngo habaanaa muutu wakiri mwooyo , lo miri ndaandu ko .
Mu didyo , lulelusunu lwatete , ka lwaketi kubaandika kwahele makila ko .
Moose , kamanaa kutaanga ntumu lumosi-lumosi , bunu buri mu mangisi , ha busu bwa bobanso , ha keki holaana makila ma baala ba bangoombo na ma bantaba , mu kusaanga na maampa , na kuholo kimpaala kya isopi kyakaanga myoosi mya bibulu myabeenge ; tumi ha kanyaka mo ha yulu mukaanda mangisi , na ha yulu baatu bobanso ,
na waleele ti : « Mamama ngo makila ma lulelusunu lwatuma Nzaambi mu beenu . »
Nde wanyaka se makila ha yulu musaampu na ha yulu bisalulu byobinso bya lusaambulu .
Byobinso mpaangi-pe biri byatsyeemusu mu makila , bunu bu loombolo mangisi , na ka kuri mpemisi ko , kwahele nsyamukunu makila .
Ngo mbuti bibyo byafwanikina na bitotolo bya ku yulu byatsyeemusu mu nzila yiyo , lo diri mufunu ti bitotolo bya ku yulu byo-meene , biba byatsyeemusu mu nzusulu bibulu bibvuriri bubwete byaha mu kikabu .
Mukwongo , Kiristo wahele kukoto mu manzo mangisi , matuungu mu myooko mya baatu , mari kini kifwaani kya nzo yangisi yangwanwa , ngo wakoto mu yulu dyo-meene , mu kumonokono lumalu ha busu bwa Nzaambi mu ntoono beetu .
Kari mu kuri ti kaha nyutu yaandi mbala dzalaka ko , bu koosaanaa mukuutu bangaanga-nzaambi wukotaa mu nzo yangisi Mpisi mubvu , na makila mahele kuba ma nde-meene .
Bukuri , lo nde keti kumonaa mpasi mbala dzalaka , kuholosono kwayirimini nsi . Ngo kasi mu lumalu , Kiristo wamonokono mbala mosi , ku manunu ntaangu , mu kuyaala masumu mu mpeelu nyutu ya nde-meene bunu kikabu .
Ngo bukuri dyadzeengu kuri ti , baatu bafwa mbala mosi kitsu , ha mambisa haho , mutsuundu wiisiri ,
bunubwo se , Kiristo bamuha mu kikabu mbala mosi , mu kuyusula masumu ma fundu-fundu dya baatu , na kumonokono lwadzoolo kwahele masumu , kuri babo bamukiinga , mpisi kabaha mvuukulu .
Mangisi ma Moose mahele kusoongo bunu buri bitotolo , ngo kasi kini kifwaani kya bitotolo bikwiisa ; na nzusulu bibulu byaha mu kikabu , mpisi mubvu , kwahele manunu , yahele kubangisina kunata ku nyirimunu yakuka , babo bakokosolaa kuri Nzaambi .
Mbuti babo basambukila mu kiteesu kikyo , bakotaambulaa nsyemukunu ya masumu mbala mosi , nkani lo bahele bweese kuba kunsa kibila mu nsimunu yaaku , na nkani bayeki bahoto kuha bikabu .
Ngo nzusulu bibulu byaha mu kikabu yiyo , yikoohaanaa mbambukulu mwooyo mu masumu , mpisi mubvu .
Bukuri kuri ti bele ko ti , makila ma bangoombo na ma bantaba mayusula masumu .
Hango-nkuumbu , bu kayisa ha nsi nde waleele : « Ye wasii tya kuri ti bakudzusula kibulu na bakuha kikabu ko , ngo kasi ye wampa nyutu .
Ye wasii mono kiminu ko , mu nzusulu na nyokulu bibulu , na mu bikabu mu ntoono masumu .
Ngo me nyaleele ti : " Ho ! Nzaambi , mono , me nyiisiri , mu kuyirika kutya kwa ye , bunu bu diri dyatinu mu nkwaala mukaanda , mu ntoono me . " »
Tekesele mamo nde waleele ti : « Ye wasii tya na wasii mono kiminu ko , mu nzusulu ya bibulu na mu bikabu , mu nyokulu bibulu na mu bikabu , mu ntoono masumu . » Bikabu bibyo babihaanaa bunu bu loombolo mangisi .
Hango nde wubweese kuleele ti : « Mono , me nyiisiri mu kuyirika kutya kwa ye . » Mu didyo , nde yisiri nsambukulu yatete na suusiri nsambukulu yamoolo .
Mu kutya kukwo , beetu turi twataambula bungisi , mu Yesu Kiristo waheeri nyutu yaandi bunu kikabu lwo lumosi .
Mpisi ngaanga-nzaambi wutelemaa mpisi kiluumbu mu kusa kisalu kyaandi , na mu kudzusa bibulu byaha mu kikabu mbala dzalaka , ngo byo byahele kubangisina kuyusula masumu .
Ngo kasi , nde bu kaheeri kikabu kya kudzusa mu ntoono masumu , wadzakala ha lubakala lwa Nzaambi kwakinkulu .
Mu lumalu , nde wuri mu kukiinga , natee ku basuusiri bataatu baandi , kuri baba nkata-miilu myaandi .
Mukwongo , mu kikabu kyokimosi , nde kari kanata ku nyirimunu yakuka kwakinkulu , babo ba kari kaha bungisi .
Mpeeve Yangisi se yiri mu kutuswikisila dyo . Nde wuleele ha mambisa haho ti :
« Lumalu ngo lulelusunu lu nyikaanga me beetu na bo , ha mambisa ma biluumbu bibyo , bu leele Mfumu : me sa nyabaha mangisi maami mu mitima , na me sa nyamatina mu bitsimi bya bo . »
Na ti : « Me mbweese kubambukila mwooyo , mu masumu ma bo , na mu lumvuki lwa bo , ti mu mwaa-ntaangu mosi ko . »
Ngo haho hari mpemisi , lo babweese kuha kikabu mu ntoono masumu ko .
Hango bampaangi , beetuneenu turi na nsiitu ya kukoto mu nzo yangisi mu makila ma Yesu .
Nde watudzibukila nzila yamoono na yamwooyo , ha lumbisa lwa nsaanda yiri nyutu yaandi ,
na turi na ngaanga-nzaambi yayinene , mu nzo ya Nzaambi .
Ngo hemese tukokosoleenu mu mutima wa mutsiina , na kanyi dyakuka , kuri mutima watsyeemese mu bitsimi byabibi , na nyutu yaswaaku mu maampa matsyeeme .
Hemese tukebeenu nsiitu yi turi mu kweyaabisa , kwahele mpololo-bito , bukuri wunde wasa lusiilulu wakwiikama .
Hemese tukebesenee manyutu beetu na beetu , mu kubaka nsyamusunu mu ntiilu na mu biyiriki byabibwete .
Yaa tuyekelee dibuundu dyeetu ko , buri kifu kya babamosi , ngo tusyaamisineenu beetu na beetu , bu tuyaari kuri ti kiluumbu kikokisiri .
Bukuri mbuti tunamitini mu kweyirika masumu , mu kutya kwa beetu-meene , ha mambisa ma kuyaaba ngwanwa , lo kusii nzusulu bibulu mu ntoono masumu ko ,
ngo bisiiri lo kunu kukiinga mutsuundu wansisi na mbaawu ya makwa , mbasi-tsuku yiyoko bangaa-tungu .
Mpisi wusinina mangisi ma Moose , lo kusa kumudzusa kwahele kyaari , mbuti kuri baatu boolo bunu pe batatu , bata kimbaangi mu ma kayirikiri .
Heki lo buri beenu lutsima bubeele bunene bwa maseembu , ma baha kuri wunde wusaana Mwaana Nzaambi , wunyaafuna makila ma lulelusunu ma kari kabakala bungisi , na kutuka Mpeeve ya bweese ?
Mukwongo , beetu tuyaari wunde waleele ti : « Me nyibvutula kitete , me nyiha museendu » , na wabweese kuleele ti : « Mfumu sa katsuundisa baatu baandi . »
Diri dyansisi mu kubwa mu myooko mya Nzaambi yamwooyo .
Baambukeenu mwooyo mu biluumbu byatete , biri beenu lumanaa kutaambula buungi , beenu lwakuunda kikiindu kyakinene na kya mpasi .
Mu mantaangu mamosi , baba kwelutuka na kwelukwaamisa ha busu bwa baatu ; mu mantaangu makaka beenu lwaba mu kibari kya babo ba baba yirikila ma bubwo .
Mukwongo , beenu lwakabula mpasi dza babo baba mu boroko , na beenu lwataambula mu kiminu , ti baluhosono na bitotolo byeenu , bu lwaba luyaari kuri ti luri na busina bubvuriri bubwete , na buri bwawaana ko .
Ngo yaa luyekele nsiitu yeenu ko , mu yo muri museendu wamunene .
Mukwongo , beenu luri na nzala kuba na kifiki , mu kukukisa kutya kwa Nzaambi , na kutaambula bi kari kasa lusiilulu .
Bukuri dyatinu ti : « Hasiiri hantele , mwaa ntaangu yantele , na wunde wukwiisa sa kiisa , kadziingila ko .
Ngaa-kusuunguma waami sa kaba mwooyo mu kanyi , ngo mbuti yekiri , lo muheebulu waami kamono kiminu mu nde ko . »
Beetu turi babo bakooyekelaa mu kudziimbila ko , ngo turi babo bari na kanyi mu kukala miheebulu myeetu .
Kanyi ngo nsiitu mu bitotolo bi bakookiingaa , bitotolo bya nsiitu , nkangumunu yangwanwa mu bitotolo bi bahele kumono .
Mu kanyi didyo , bari ba bateelele bankaaka kimbaangi .
Mu kanyi , beetu tukoobakalaa ti mansi mayirimini mu maampu ma Nzaambi , kuri lo bitotolo byamonokono , byayirimina mu bitotolo byahele kumonokono .
Mu kanyi , Abele kaheeri kuri Nzaambi kikabu kya kudzusa kibvuriri bubwete ti na kya Kayini . Mu kanyi didyo , nde bari bamuteelele kimbaangi ti nde wasuunguma , Nzaambi nde-meene wata kimbaangi mu bikabu byaandi . Mu kanyi didyo nde kakiri mu kwedzoonso ti bukuri wayeki wafwa .
Mu kanyi , Enoki bamunata ku yulu mpisi kahele kumono lufwa , na basii bweese kumumono ko , bukuri Nzaambi wamuneti , ngo tekesele bamunata , nde bamuteeriri kimbaangi ti wabweeye kuri Nzaambi .
Ngo mbuti kanyi dyo pe , lo kuri muutu wubweeye kuri Nzaambi ko ; bukuri wunde wukokosolo kuri Nzaambi , yelemini kutaambula ti Nzaambi wuri , na nde koohaanaa museendu kuri babo bamusakaa .
Mu kanyi , Nowa wataambula ndubululu kuri Nzaambi , mu ntoono bitotolo byaba byakiri kumonokono pe , mu mutima wa kinzaambi nde watuunga nzo ya kiluungu , mu kubvuukisa nzo yaandi ; mu kanyi nde kari kabwiisa nsi , na mu kanyi nde kayeki mukondiri saala dya nsungumunu .
Mu kanyi , Abalaami katumumini mu mbila yi kayukiri , mu kweende ku nsi yi kaba kayelemene kutaambula bunu saala , na wayende kwahele kuyaaba ku kaba kweende .
Mu kanyi , nde wayende kwedzakala ku nsi ya lusiilulu , buni ku nsi ya bunzeense , nde waba dzakalaana kunsa musaampu bunu ba Isaki na Yakobe , bari bakondiri ba saala dya lusiilulu lwo lumosi na nde .
Bukuri nde waba kiingaana bvula diri na lufulu lwamakwa , diri Nzaambi ngo muteesi na mutuungi .
Mu kanyi , Sara nde se , ti bukuri waba kisita na mibvu myaba myeki myaluta , nde wabangusini kusa busoombi , bukuri nde wamwiini ti wunde wasa nsiilulu wakwiikama .
Hango-nkuumbu , mu muutu mosi , wuri weki wayaaba lufwa , mwabutuka biseendu biri kufuna bunu bambwetete ku yulu , na bunu munyeenge mu simu dya mubu wuri bwa kutaangula pe .
Bobanso babo bafwiila mu kanyi , kwahele kutaambula bitotolo bya nsiilulu , ngo kasi , babitariri ku la na bamono kiminu mu byo , bo babakuri ti banzeense bari , na bidyeengi ha butoto .
Mu nzoonsulu dza bubwo , bo baba soongaa ti bakwesaka nsi .
Ngo mbuti baba kwetsimaana nsi yi basiisiri , nkani baketi kubaka ntaangu ya kubvutuka ;
kasi mu lumalu , bo bari mu musoongo mu nsi yibvuriri bubwete , haho lo ti nsi ya ku yulu . Hango-nkuumbu , Nzaambi wahele na nsoni mu bo , kuri ti bamuteele Nzaambi bo , bukuri nde wayeki wabayirikila bvula .
Mu kanyi , Abalaami ba mutsiitsa , kari lo heeri mwaana mu kikabu , na nde waha Isaki , mwaana waandi ndemosi , bukuri wataamburi nsiilulu
mu nde dzileele ti : « Mu Isaki , ye wubaka baala . »
Nde waba na kitsimi ti , Nzaambi wakuka mu kufulukisa muutu wafwa , mu didyo nde kabweesiri kubaka mwaana waandi , bunu ti nkuma .
Mu kanyi , Isaki se wasakumuna Yakobe na Esawu , mu ntoono kidziingu kikwiisa .
Mu kanyi , Yakobe bu kaba mu kufwa , wasakumuna mosi mosi mu baala ba Yosefi , na nde watsukuma kuri wasikima mu nto luboto lwaandi .
Mu kanyi , Yosefi bu kaba weki ku nsukulu kidziingu kyaandi , wanzoonsolo mu mpalulu baala ba Isaheli , na waha ntumunu mu mitariri biyisi byaandi .
Mu kanyi , Moose kamana kubutuka , taayi na nguri bamusweekiri mu mangoondo matatu , bukuri bamwiini bubwe bwa mwaana , na basii ba na boomo ko mu musiku wa mbyaasi .
Mu kanyi , Moose kamana kubuuka , wabisiri bamuteele ti nde mwaana wa mwaana Falaho wa mukyeetu .
Nde wasooriri mu kumono mpasi kintwaari na baatu ba Nzaambi , ti na kukeembe mu masumu , mu mwaa-ntaangu yantele .
Nde wamwiini ti , kuba wasaanu bunu Kiristo , bubwo busina bubvuriri bunene ti na busina bwa ku Ngipiti . Bukuri nde waba talilaana museendu .
Mu kanyi , nde wasisa Ngipiti , kwahele kubata nkesi dza mbyaasi ; bukuri nde waba wateleme na keketee , bunu muutu wuri mu kumono wunde wuri bamumonaa ko .
Mu kanyi , nde wayirika Paaka na nyakunu makila , mpisi heki mudzusi kahele kubelemene baala ba bo , babutuka batete .
Mu kanyi , bo basabukiri mubu wabeenge , bunu bakwedyaata ha butoto bwakana , kasi bari Ngipiti batsiitsaana kusabuka , bawii kudyaama mu maampa .
Mu kanyi , bibaka bya Yeriko byabwiiri , bamanaa kubidyengekele mu biluumbu nsaamu .
Mu kanyi , Lakabi ngaa-buyala , kasii fwa ko , kintwaari na bangaa-tungu , bukuri nde wataamburi bakoondolo ba mansweeki mu kiyeengi .
Nki nyibweese kuleele ? Mukwongo , ntaangu yo pe mu kudzoonsolo mu myominso mitariri Ngedehoni , Baraki , Samsoni , Yefeta , Davidi , Samweli , na babikiri ,
bo bari mu kanyi , babwiisa bimfumu , basalila nsungumunu , bataambula bi babasiiriri nsiilulu , bakaanga minwa mya bankosi ,
badzimisa mambaawu mamakwa , babvuuka mu lufwa lwa mu saabala , babweese kubaka makwa ha mambisa ma buyonsi , basoongo bunkanyi mu mudziingu , bayitikisa mikaangu mya bayongolo mya banzeense .
Bakyeetu babweese kutaambula mfulukulu baatu baaku baba bafwa . Bakaka babanyonyo manyutu , ngo babisiri kuri ti babakuula , mpisi babaka mfulukulu yibvuriri bubwete .
Bakimi , bamono mpasi dza munsiku na dza nkwaasulu , natee se na dza mu bikonyi na dza mu boroko ;
babamosi babadzusula mu matari , babatabala mu kwaasa , bafwiila mu saabala , bani babakweyimaana kuri balwaata mikaanda mya bimeeme bunu pe mya bantaba , kwahele kuba na kitotolo , kuri babakwaamisa na bababamisa .
Nsi yaba yahele kuyelemene mu bo , babakweyimaana mu mansi mankatu , mu milaandu , mu mantari na miduku .
Bobanso babateeriri kimbaangi kya kyakibweete , mu ntoono kanyi dyaaku , kwahele kutaambula bi babasiiriri lusiilulu .
Nzaambi waba wataasila kitotolo kibvuriri bubwete , mpisi heki bo bahele kutubuka mu nyirimunu yakuka kwahele beetu .
Mu didyo , beetuneenu se , bukuri bambaangi balaka batudyengekele , tuloosee mpisi kilemu na masumu mahele na mpasi mu kutunzungukila , na tudzumunee ntiinu mu kifiki , mu kiteesu ki bari batutakala .
Tusyeetulee kisoosi kuri Yesu , mubaandiki na mukukisi kanyi , nde wuri , ha kibeendu kya kiminu ki bamusoongiri , wakuunda mpasi dza kuruwa , bu ka nyaafuna nsoni , na wadzakala ha lubakala lwa Nzaambi na lwa mboloko yaandi .
Beenee na bitsimi mu wunde wakuunda nwanusunu dza bangaa-masumu , mpisi luhele kuholo-bito , na bitsimi byeenu bihele kubvutuka mambisa .
Beenu lwakiri kutanda mpe mu kunwaanisa masumu , natee mu kiteesu kya makila .
Beenu lwadzimikini nsyamusunu dzi bari baluha bunu ti kuri baala : « Mwaana waami , yaa nyaafunaa nseembulu dzi kuseembele Mfumu ko , na yaa holo-bito ko mbuti nde wukuŋaŋana .
Mukwongo , Mfumu kooseembaana wu katiiri , nde wulataa mpisi mwaana wu Kakootaambulaa . »
Mu nsungukulu ya beenu-meene , beenu luri mu kwekuunda mpasi , Nzaambi wuhololo beenu buni baala baandi . Mukwongo , nkya mwaana wuri taayi kamuseembaa ko ?
Mbuti beenu bakooluseembaa bunu bu baseembelaa baala bobanso ko , lo beenu luri baala bangwanwa ko , ngo baala bari taayi wahele kubayaaba .
Beetuneenu twaba na bataayi ba muswinyi , baba kwetuseembaana , na twaba babvuminaana ; ngo dyaburi tuhele kubvula kutumuma kuri Taayi dya mampeeve , mpisi tuba mwooyo ?
Bo baba kwetuseembaana mu mwaa-ntaangu yantele , bunu bu baba kwemwiinaa bo , ngo kasi Nzaambi kutuseembe mu ndaandu ya beetu-meene , mu kuri ti katuha bungisi .
Mpisi nseembulu hatete dzikoomonokaa bunu ntoono ya kiminu ko , ngo bunu ya ngebe , kasi ku mankula dzikoobutaa kimbutu kya kiyeengi na kya nsungumunu kuri babo bataamburi nyikusulu .
Hango-nkuumbu , kumisee myooko myeenu myahele makwa , na maboongo meenu makwetekete .
Suungukee manzila ma lukwedyaatila mu miilu myeenu , mpisi heki mubeeru kuulu kahele kusuumbuka ngo katsiinika .
Namitinee kwesa kiyeengi na bobanso , na kweba kunsa bungisi , buri , mbuti buheriri , lo kuri muutu ti mosi ko wumono Mfumu .
Seenee madyeele , mpisi muutu kahele kubisa bweese bwa Nzaambi , na kuhele kuba mwaansi wankari wumene mu kukotoso kisaangila , na kubiyisa baatu balaka .
Yaa kuba muutu ti mosi , wakiyala bunu pe , wahele kwebvumina bitotolo byangisi , bunu Esawu wayarikiri bukuutu bwaandi mu kilaambu kimosi .
Mukwongo , beenu luyaari ti , ha mambisa haho , nde bu katiiri kutaambula lusakumunu bunu saala , bamuwuungula . Nde kasii baka mpwaani ti mosi ko , ya kuyiinga kitsimi kya taayi , ti bukuri wasaka lusakumunu lulwo mu mansangasa .
Beenu lwasii kokosolo bebele na kitotolo , kiri lo bakikweeti ko , kiri mu kuya mbaawu , kunsa butsuku na mampimbisi , na kiteembu kya makwa ,
na mbeembu ya mvumvuri , na lusuku lwa makwa lwa bitoolo kuri babo baba yukaana , bayingukila kuri bahele bweese kubaleele ntoono ti mosi ha yulu haho .
Bukuri baba bahele kubangisina kukuunda lutumu lumalu : « Mpisi wubelemene mulaandu , ti hayuka kibulu , lo kumudzusila mu matari . »
Mi bamwiini myaba mibvuriri nsiisi , na Moose waleele ti : « Me nyiri na kinkuukulu na nyiri mu kutekete . »
Ngo kasi beenu lwakokosiri bebele na mulaandu wa Syoni , na bvula dya Nzaambi ya mwooyo , Yerusalemi dya ku yulu , na mafuunda ma bambasi makutukina mu munkeembu ,
bebele na dibuundu dya babutuka batete , batinuma ku mayulu , na Nzaambi mutsuundisi wa bobanso , na biluunsi bya basuunguma batubuka ku nyirimunu ,
bebele na Yesu munkabu-kati wa lulelusunu lwamoono , na makila ma nyakunu mabvuriri kudzoonso kwakubwe , ti na makila ma Abele .
Seenee madyeele , mu kuhele kubisa kuyuka wunde wudzoonso . Bukuri mbuti , babo babisiri kuyukula wunde waba balubulaana ha butoto , basii bvuuka mu nseembulu ko , lo beetuneenu se , tubvuuka mu nseembulu ko , mbuti tubisiri kuywiila wunde wudzoonso ku mayulu .
Mu ntaangu yayikulu , mbeembu yaandi yatembisiri butoto ; ngo mu lumalu nde wasa lusiilulu , wuleele ti : « Me sa nyabweese kuteembese lukimi , kari bunu butoto ko ngo na yulu se . »
Ntoono yiri ti : « Nde wubweese kuteembese lukimi » , yisoongo kuri ti , bitotolo bi bayirikiri sa byanyingina na kukituka , mpisi heki bibyo biri byanyingina ko binamitina kuba .
Ngo bukuri sa twataambula kimfumu kiri kyaningina ko ; tubvutulee matoondo na tusalilee Nzaambi bwayelemene , kunsa kinzaambi na mu kibvumi .
Mukwongo , Nzaambi yeetu , nde mbaawu yikoonyengisaa .
Hemese ntiilu ya kimpaangi yinamitina kuba .
Yaa ludzimikina ntambukulu banzeense ko , bukuri mu yo , baatu babamosi bataamburi bambasi kwahele kuyaaba .
Tsiminee bari mu boroko , bunu ti beenu se luri kintwaari na bo mu boroko , tsiminee babo ba bakwekwaamisa , bunu ti beenu se luri nyutu mosi na bo .
Hemese makweele maba makiinsa kuri bobanso , na mbuka ya makweele yaa yiba yasumunu ko , bukuri Nzaambi sa katsuundisa biyala na bangaa-kimpala .
Ndyaatulu yeenu , yaa yiba yatwaalusu mu ntiki-mboongo ko , monee kiminu mu bini bi luri na byo . Bukuri nde-meene Nzaambi waleele ti : « Me nyikupatila ko , me nyikuyekele ko . »
Mu didyo , beetu turi na nsiitu mu kuleele ti : « Mfumu ngo mubakisi waami , me nyiba na boomo ko ; muutu lo nki kasa me ? »
Tsiminee babo bakwelutwaalisa , bo baluyaabisa maampu ma Nzaambi . Monee bwaba nsukulu kidziingu kya bo , na namee kifwaani kya kanyi dya bo .
Yesu Kiristo wuri bwobumosi dzoono , lumalu na na mu mantaangu momanso .
Yaa lutala ko ti , baluwumuna mu nyikusulu dza bitsuumbu-bitsuumbu dzanzeense . Bukuri buri bwabubwete , ti mutima kaba wasyaamusu mu bweese , nkani ka mu mangisi ma byandya , mari babo bakoomabvuminaa , babakilaa mo ndaandu ko .
Beetuneenu turi na dziku , diri bisari bya musaampu , byahele na miswa mu kudiila byandya haho .
Mukuutu bangaanga-nzaambi koonataa makila ma bibulu mu nzo yangisi , mu ntoono mpemusunu masumu , ngo byo-meene bibulu kubiyokolo ku mbisa bula .
Mu didyo se Yesu , mu kuri ti kaha bungisi kuri baatu mu makila ma nde-meene , nde wamono mpasi ku mbisa bvula .
Hango , tupaleenu ku mbisa bula mu kwemubwaana , na kutaambula kuri ti tuba basaanu bunu nde .
Bukuri ka turi na bula bwakinkulu ko , ngo turi mu kwesaka bula bwa ntaangu yikwiisa .
Mu nde , tuhenee kikabu kya ndumusu ya mpisi ntaangu kuri Nzaambi , haho lo ti , mikuunga misiika nkuumbu yaandi .
Yaa ludzimikina nyirikulu mamabwe ko , na kwebakisina beenu na beenu , bukuri Nzaambi wumonaa kiminu mu bikabu bya bubwo .
Beenee na bintambukulu kuri babo bakwelutwaalisa , na beenee batumuma kuri bo . Mukwongo , bo bakwekebe miheebulu mya beenu , bukuri bo sa batambikisa mabuungu . Seenee bubwo mpisi bo besala kisalu mu kiminu , nkani ka mu kwekuuma ko , bukuri babaa bakwekuuma , lo mimyo myahele ndaandu kuri beenu .
Saambileenu mu beetu . Mukwongo , beetu tuyirikiri kuyaaba ti turi na nsimunu yayibwete , mu nzala kuba na ndyaatulu yayibwete mu myominso .
Me nyiluyingukila kwalaka ti saambileenu , mpisi heki me mwasula na kubvutuka kuri beenu .
Hemese Nzaambi ya kiyeengi , wafulukisi mu bafwa Mfumu yeetu Yesu , mutari wamunene , mu ntoono makila ma lulelusunu lwa na mu mantaangu momanso ,
kaluha makwa ma kuyirika myominso myamibwete , mu kukukisa kutya kwaandi , kayirika mu beetu mamo mamabwete , ha busu bwa Yesu Kiristo , kuri nde kuba nkeembu mu bibvu ngo bibvu . Amene !
Bampaangi , me nyiluloombo ti kuundeenu maampu mamama ma nsyamusunu , bukuri mwaa-myantele me nyiri na myo mya kulutinina .
Yaabee ti mpaangi yeetu Timoteho bamupalisiri mu boroko , mbuti wasiri na kwiisa kuri me , lo sa twiisa beetu na nde mu kulumono .
Heenee mamboto kuri batwaalisi beenu bobanso , na kuri bangisi bobanso . Bampaangi bari Italya ba luheekiri mboto .
Bweese buba na beenu-banso !
Me Yakobo , nkutu Nzaambi na ya Mfumu Yesu Kiristo , kuri makaanda kuumi na moolo matsamukina mu mansi , mboto yeenu !
Bampaangi baami , lubaanaa lukotiri mu nsindukulu dza bitsuumbu-bitsuumbu , lo monee kiminu kyalaka ,
bu luyaari ti , nsiitsulu ya kanyi dyeenu yibutaa kifiki .
Kifiki kiyelemini kusala kisalu kyakuka , mpisi beenu luba na nyirimunu yayibwete , na luba bakuka kuri luhele kuhelele kitotolo ti kimosi .
Ngo mbuti muutu mu beenu wahele na madyeele , lo kaloombo kuri Nzaambi , wuhaanaa kuri bobanso kwa mungengi , na kwahele biŋaŋunu , na sa kamuha mo .
Ngo kasi , kaloombo mu kanyi kwahele kuketekese , bukuri wunde wuketekesaana wafwanikina na mupaku maampa wa mubu , waningusu na wanaangunu mu kiteembu .
Mukwongo , muutu wa bubwo , lo yaa katsima kwaandi ko ti , lo taamburi kitotolo kuri Mfumu .
Wunde muutu ngaa-maketi-keti , wukwewunga mu manzila maandi momanso .
Hemese mpaangi ya muwelu , kaba na kimweese bu bamudzaangisiri ,
ngo kasi wa kisina kaba na kimweese bu bamukuriri , bukuri nde sa kaluta bunu kifulu kya kitiiti .
Mukwongo , ntaangu yipariri na mwiini wamakwa , yikanisini kitiiti , kifulu kyaandi kisonokini na bubwete bubeeri na kifulu buwiiri . Bwobumosi se wa kisina sa kakuuka kunsa bisalu byaandi .
Muutu wukuunda nsindukulu wuri mu lwambwe , bukuri bu bameeni kumutsiitsa , nde sa kataambula lukoongolo lwa bumwooyo lwataambukila Nzaambi kuri bamutyaanaa .
Muutu wukotiri mu nsindukulu , yaa kaleele ko ti : " Nzaambi wuri mu kunsidukula " ; bukuri Nzaambi ka katsiitsa kuba wasindukulu mu mamabi ko ; na nde-meene ka kasindukulaa muutu ko .
Ngo mpisi muutu wubaanaa wasindukulu mu nyiimunu dza nde-meene , dzimukokaana na dzimukoondaana ;
tumi nyiimunu dziyelaana , dzibutiri masumu , na masumu mayelaana , mabutiri lufwa .
Bampaangi baami ba mutima , yaa luhumuka kweenu ko .
Mpisi kikabu kyakibwete , na mpisi kimbwanga kyayirima , lo kya ku yulu , kifumunaa kuri taayi dya buungi , kuri nde kwahele nsobokoso na mposi yayiinga kibeendu ko .
Mu kutya kwaandi , nde watubuta mu maampu ma ngwanwa , mu kuba bunu mintekesele mu biyiriki byaandi .
Yaabee dyo bampaangi baami ba mutima ti , mpisi muutu yelemini kuba na malwangukila mu kuyuka , ngo wahele na mawasu mu kudzoonso na mu kubaka nkesi ;
bukuri nkesi dza muutu dzikookukukisaa nsungumunu ya Nzaambi ko .
Hango-nkuumbu , bu lumwaalooso myominso myamviindu , na biyiriki bya mutima-bubi , taambuleenu mu kidzuunu maampu makunu mu beenu , makuka mu kubvuukisa miheebulu myeenu .
Beenee bakwesalila maampu , nkani ka bani bakwemayuka ko , bakwewunukuna bo-meene .
Bukuri , mbuti muutu wuyuka maampu , ngo wahele kumasalila , lo wa bubwo wafwanikina na muutu wukengisiri kidziri kya nde-meene mu lumweenye .
Mukwongo , nde bu kameeni kukengese nyutu yaandi , weensi , na hanaho dzimikini bunu bu kari .
Ngo wunde , wuyekamaa na wusaa kikuundi mu mangisi makuka ma bunsaalisi , kwahele kuba muyuki wuri na bunzimbu , ngo wukukisaa biyiriki , lo nde sa kaba mu lwambwe kunsa kisalu kyaandi .
Mbuti muutu wumono kuri ti nde munsaambiri , ngo wahele kubangisina kutwaalisa ludima lwaandi , na wukwewunukuna nde-meene , lo nsambukulu yaandi yiri ya mungengi .
Nsambukulu ya ngwanwa , na yahele nsumukunu ha busu bwa Taayi Nzaambi , ngo yimayi : kweyilimina bisaani na bafwiilila balumi , kunsa mpasi dzaaku , na kukebe nyutu yaandi mu nsumukunu dza nsi .
Bampaangi baami , yaa lusalila bubayi ko , mu kanyi di luri na dyo mu Yesu Kiristo , Mfumu yeetu ya nkeembu .
Mukwongo , mbuti muutu mosi , walwaata lungele lwa woolo , na binkuta bikweseme , kotiri mu nzo-nkutukunu yeenu , na wamuwelu se walwaata binkuta byamviindu kotiri ,
ngo beenu lusyeetuka kuri walwaata binkuta bikweseme lumuleeriri ti : " Ye , dzakala ha kibeendu kyakibwe ki " ; na kuri muwelu lumuleeriri ti : " Ye ngo wuri teleme hamaha , bunu pe dzakala ha nkata-miilu mya me ha " .
Buri haho kari nsobokoso luri mu kusa mu beenu-meene ko ? Na kari lweki batsuundisi bari na mfyongokunu yayibi ko ?
Bampaangi baami ba mutima , yukeenu : Buri kari Nzaambi ko wasooriri bari bawelu mu mya nsi ngo bisina mu mitariri kanyi , na bakondiri ba Kimfumu ki kari kasa lusiilulu kuri babo bamutyaanaa ?
Ngo kasi beenu lwasaanini muwelu . Buri kari bisina bakookwelubamisaana , na bakookwelunataana ha mbasi ya mutsuundu ko ?
Buri kari bo bakwesaana nkuumbu yayibwe , yibari balutangukina ko ?
Mbuti ngwanwa beenu lukukisaa ngisi ya kimfumu bunu buri Matinu : " Tya mbaasi yaaku bunu ye-meene " , haho lo luyirikaa mamabwe .
Ngo mbuti beenu luri bangaa-bubayi , lo luyirika masumu , na lufwaanaa nsoni mu mitariri mangisi , bukuri lweki basinini ba mangisi .
Bukuri wunde wukebaa mangisi momanso , ngo bwiiri mu ntoono mosi , lo bakimini mu momanso .
Mukwongo , wunde waleele ti : " Yaa ta kimpala ko " , waleele se ti : " Yaa dzusa ko " . Ngo mbuti ye wahele kuta kimpala , kasi dzusiri , lo ye weki musinini mangisi .
Mu didyo , dzoonseenu na salileenu , bunu beenu luba batsuundusu , mu ngisi ya bunsaalisi .
Mukwongo , mutsuundu wahele na ngebe kuri wunde wahele na ngebe ; ngo muutu ngaa-ngebe wahele na boomo bwa mutsuundu .
Bampaangi baami , mbuti muutu wuleele ti nde wuri na kanyi , ngo wahele na biyiriki , lo nkya ndaandu ? Buri kanyi dya bubwo lo dimubvuukisiri ?
Mbuti mpaangi mosi , bunu pe kibusi kimosi , bari mpene , na bahele na mbyandya bya mpisi-tsuku ,
ngo mosi mu beenu wubaleeriri ti : " Yendeenu mu kiyeengi , lwateenu binkuta bya kyoosi , na yukuteenu " , ngo kasi wahele kubaha biri mufunu mu nyutu , lo nkya ndaandu ?
Bunubwo se buri mu kanyi , mbuti dyahele na biyiriki , lo dyafwa mu dyo-meene .
Ngo muutu habaanaa wuleele ti : " Ye wuri na kanyi , ngo me nyiri na biyiriki . Sa soongo me , kanyi dya ye kwahele biyiriki , na me nyikusoongo kanyi mu biyiriki bya me . "
Ye wutaambula ti Nzaambi yomosi yiri , bwabubwe wuyirikaa ; mampeeve mamabi se mataambula na matekitaa .
Dzeeke dya muutu ! Yaaba kuri ti , kanyi dyahele na biyiriki , lo dyahele mufunu .
Buri Abalaami , taayi dyeetu , kari mu biyiriki kari kalulukusu , bu kaheeri mwaana waandi , Isaki , mu kikabu ha yulu dziku ko ?
Wumono ti , kanyi dyaba salisinaa na biyiriki byaandi , na mu biyiriki , kanyi dyatubuka mu kiteesu kyakuka .
Matinu mayende mu mana : " Abalaami kasanaa kanyi mu Nzaambi , ngo bamwiini dyo ti wasuunguma , na bamuteele ti nduku Nzaambi " .
Lumono ti muutu wuri walulukusu mu biyiriki , nkani ka munu mu kanyi kitsu ko .
Bunubwo se , Lakabi ngaa-buyala , mu biyiriki kari kalulukusu , bu kataamburi bantumu , na bu kabayitikisi mu nzila yikimi .
Mukwongo , bunu buri nyutu yahele na muwuumunu yiri yafwa , bunubwo se kanyi dyahele na biyiriki diri dyafwa .
Bampaangi baami , yaa luba balaka mu kweyikisa ko , yabeenu ti mutsuundu wa beetu bayikisi sa kabvulila makwa .
Mukwongo , beetu-banso turi mu kwebwa kwalaka . Mbuti muutu wahele kubwa mu nzoonsulu , lo wunde muutu wakuka , wubangisina kutwaalisa nyutu yaandi yoyinso .
Mbuti tukaangaana kisuunguki mu minwa mya makavaalu , lo mu kuri ti batumuma kuri beetu , na tutwaalisaa manyutu ma bo momanso .
Monee se mabwaatu , bwooso mabeele mu bunene , masindukulu mu biteembu bya makwa , lo mo mari matwaalusu mu mwaa kisuunguki kyantele , kunu kutiiri munati .
Bunubwo se , ludima mwaa-kinamu kyantele , ngo kikwebilika mu bitotolo byabinene . Monee meti ! Mwaa-mbaawu yantele yikooyokaa musitu bwooso kabeele mu bunene
Ludima se luri bunu mbaawu , nsi ya bubayi ; ludima lwasuusu ha kakati dya binamu byeetu , lusumunaa nyutu yoyinso , na luyokaa kidziingu kyokinso , bu luri lwanamuku mu mbaawu lubila .
Mukwongo , mpisi kitsuumbu kya bibulu bya ku bitiiti , kya banoni , kya banyoko , na kya bibulu bya mu maampa , kyayukusu na kyayeki kyayukusu kuri kitsuumbu kya muutu ;
Ngo ludima , kuri ti mosi mu baatu , wubangisina kuluyukusu ko , bubi buri bwakubwiisila pe , lwaluula mu misya midzusaana .
Mu lwo , tusakumunaa Mfumu wuri Taata ; na mu lwo se tubulilaa baatu mampopi , bari mu kifwaani kya Nzaambi .
Mu munwa ndemosi mupala lusakumunu na mampopi . Bampaangi baami , bwahele kuyelemene ti buba bubwo .
Buri mu nto yomosi , lo mukeri palisiri maampa madzuuna na mankari ?
Bampaangi baami , buri mungenge lo butiri mfilu , bunu pe mubviinya lo butiri ngenge ? Pele , nto ya maampa ma mungwa , ka yitsiitsa kupalisa maampa madzuuna ko ?
Nani mu beenu wuri ngaa-madyeele na wayika ? Kasoongo dyo mu ndyaatulu yayibwete , na mu biyiriki byaandi bya kidzuunu na bya madyeele .
Ngo mbuti beenu luri na musoki wankari , na mpeeve ya nwanusunu mu mitima myeenu , lo yaa luba na masiiku ko , na yaa lwekitula ngwanwa mu mpya ko .
Madyeele ma bubwo , makoofumunaa ku yulu ko , ngo kasi ma nsi , ma kimuutu na ma mampeeve mamabi .
Mukwongo , haho hari musoki na nwanusunu , hanaho se hari kisaangila , na nsalulu yoyinso yayibi .
Ngo kasi madyeele ma ku yulu , hatete mari nkati matsyeemeke , tumi ma kiyeengi , madzuuna , matumuma , maluula mu ngebe na mu bimbutu byabibwete , mahele na munsoori na mahele na bumpitu-bumpyoongo .
Kimbutu kya nsungumunu kiri kyakunu mu kiyeengi , kuri babo basalila kiyeengi .
Kuri kukoofuminaa midziingu , na nwanusunu ha kakati dya beenu ? Buri kari mu mantiilu meenu mamabi , makwenwaana munsa binamu byeenu ko ?
Beenu lukwenyiima , na lwahele kubaka , lukwedzusa , lukwesa musoki , na kalutsiitsa kutaambula ko . Lukwenwaana na lukwesa midziingu , lwahele kubaka bukuri lwaloombaa ko .
Beenu lukweloombo na lwahele kutaambula , bukuri luloombaa kwakubi , mu nzala kuyukutisa mantiilu meenu .
Bangaa-kimpala ! Buri beenu lwahele kuyaaba ti kinduku na nsi ngo kitaatu na Nzaambi ? Mpisi wunde wutiiri kuba nduku nsi , lo kitukiri mutaatu Nzaambi .
Buri beenu lutsimini ti , kwa mungengi Matinu mari mu kuleele ti : " Nzaambi tiiri mu bukwa mpeeve yi kari kasuusa mu beetu " ?
Nzaambi kootuhaanaa bweese bubvuriri bunene , hango-nkuumbu diri dyaleele ti : " Nzaambi wutungukilaa bangaa-masiiku , ngo kasi wuhaanaa bweese kuri bakuluka " .
Ngo tumumee kuri Nzaambi , tungukilee dyabulu , na nde sa kayitika la na beenu .
Kokosolee kuri Nzaambi , na nde sa kakokosolo kuri beenu . Swaakee myooko myeenu , beenu bangaa-masumu . Tsyeemesee mitima myeenu , beenu bangaa-maketi-keti .
Beenee mu ngebe , kotee bufwiiri na dileenu . Biseyu byeenu bikituka bufwiiri na kiminu kyeenu kikituka ngebe .
Kulukeenu ha busu bwa Mfumu , na nde sa kaludzaangisa .
Bampaangi , yaa lwekelesene ko , wunde wusa makele mu mpaangi yaandi , bunu pe wutsuundisa mpaangi yaandi , lo wudzoonsolo bwabubi mu mangisi , na wutsuundisa mangisi ; ngo mbuti ye wutsuundisa mangisi , lo ye wuri wukukisaa mangisi ko , ngo kasi mutsuundisi .
Mosi kitsu wuri mukaangi-mangisi na mutsuundisi , nde wakuka mu kubvuukisa na mu kufuukisa ; ngo ye na wuri mu kutsuundisa mbaasi ?
Haheki mu lumalu kuri bakweleele ti : « Lumalu bunu pe bweepari , beetu sa tweende ku bvula didyo , sa twadzakala kukwo mubvu mosi , sa twasa mumbungu , na sa twabaka ndaandu » ;
beenu lwahele kuyaaba bubeele kidziingu kya beenu bweepari . Mukwongo , beenu luri bunu mubuungi wuri , kapalaa mu mwaa-ntaangu , ha mambisa haho dziimbiri .
Ha kibeendu kya kuleele ti : « Mbuti Mfumu tiiri , beetu sa twaba mwooyo , na sa twayirika mamama bunu pe mamo . »
Beenu mu lu , lukwesa kimweese mu masiiku meenu ; mpisi kimweese kya bubwo lo kyakibi .
Ngo wunde wuyaari kuyirika mamabwe , kasi wahele kumayirika , lo mamo masumu kuri nde .
Haheki , mu lu kuri beenu bisina , dileenu , fulee misaakulu mu mpasi dzeenu dzi lubwilikila .
Busina bwa beenu bwasumuka , na binkuta byeenu byeki byadya kuri bansyelisi ,
woolo na mboongo dzeenu byeki byabwilikila nkaa-nkaala , na nkaa-nkaala yiyo sa yalufuunda , na sa yayoko manyutu meenu bunu mbaawu . Beenu lwakutukisi busina mu biluumbu bya mpotulu .
Monee , mufutu bisari byatoriri manseke meenu , wu lwakweeti beenu , wuri mu kufula misaakulu , na nyayulu dza batori dzayukukuni mu makutu ma Mfumu ngaa-mikaangu .
Beenu lwaneti kidziingu kyaluwu ha butoto , na kidziingu mu lwambwe , lwadiisiri manyutu meenu mu kiluumbu kya nzusulu bibulu .
Beenu lwakesiri mukanu , lwadzusiri muutu wahele ntoono , wahele kulutuungukila .
Ngo bampaangi , kiinduseenu mitima , natee nyisulu Mfumu . Monee muhati-manseke , nde wukiingila bimbutu bya butoto bya ntalu , wukiindisaa mutima natee ku katoriri bimbutu bitekesele na bisyeelele .
Beenu se kiindusee mitima , kumisee mitima myeenu , bukuri nyisulu Mfumu yeki bebele .
Bampaangi , yaa lwesilisina minyoongi beenu na beenu ko , mpisi luhele kuba batsuundusu . Monee mutsuundisi telemini ha mweelu .
Bampaangi , holeenu kifwaani mu mpasi na mu nkindusulu-mutima ya babikiri badzoonsiri mu nkuumbu ya Mfumu .
Monee , beetu tuleelaa kuri babo bakuundaa mpasi , ti bari mu lwambwe . Beenu lwayukiri kifiki ka Yobi , na lwamwiini nsukulu yaba yitiiri Mfumu , ti Mfumu waluula mu bundeembu na wubakila ngebe .
Bampaangi baami , tekesele momanso , yaa lwelaba maalu ti mu yulu , ti mu butoto , ti mu maalu makimi ko . Ngo kuri beenu , heehe diba heehe , pele diba pele , mpisi luhele kubwa mu mutsuundu .
Muutu mu beenu kubama kari mu kubama ? Kasaambila . Muutu mu kiminu kari ? Kayimbila mikuunga .
Muutu mu beenu kubeele kari kabeele ? Katumisa bakulu ba babakala ba dibuundu , mpisi bamusambikila , na bamukila maasi mu nkuumbu Mfumu .
Lusaambulu lwa kanyi sa lwabvuukisa mubeeru , na Mfumu sa kamutelemese ; na mbuti beeri wayirika masumu , lo sa kataambula mpemisi .
Lomboseneenu mampemisi beenu na beenu , na sambisineenu beenu na beenu , mpisi lutaambula butsiina . Lusaambulu lwa muutu wasuunguma , luri na makwa malaka na lukoosalaa .
Eliya waba muutu wuri bitsimi bunu buri beetu . Nde wasaambila mu kukaandika bvula , na bvula yasii kunoko ha butoto ko , mu mibvu mitatu na mangoondo masaamunu .
Tumi , nde wabweese kusaambila , na yulu dyanokoso bvula , na butoto bwaha bimbutu byaandi .
Bampaangi baami , mbuti mosi mu beenu dziimbiri , na weki la na ngwanwa , na muutu wumubvuturi ,
lo kayaaba ti : wunde wubvutula ngaa-masumu mu nzila yasuunguma , lo sa kabvuukisa muwuumunu nde mu lufwa , na sa kafuka fundu-fundu dya masumu .
Petelo , ntumu Yesu Kiristo , kuri babo basoolu , badzakala ku bunzeense , batsamukina mu mansi ma Ponto , Ngalatya , Kapadokya , Asya na Bitinya ,
bunu buri nyaabulu yatekesele ya Taata Nzaambi , mu mpeelu bungisi ya Mpeeve , mu ntumumunu na nyakunu makila ma Yesu Kiristo . Bweese na kiyeengi biba byafunusu kuri beenu !
Nzaambi , Taayi dya Mfumu yeetu Yesu Kiristo kaba wasakumunu ! Nde wuri , bunu buri bunene bwa ngebe dzaandi , watubuta mu mbutukulu yamoono , mu nsiitu dzamwooyo , mu mfulukulu ya Yesu Kiristo mu bafwa ,
mu ntoono saala diri dyabiiyaa ko , dyabviimfukaa ko , na dyakitukaa ko , di bari balusweekele mu mayulu ,
beenu luri lwakebu mu mpinu dza Nzaambi , mu kanyi , mu ntoono mvuukulu yayirima mu kuba yayabukusu mu ntaangu ya manunu .
Mu didyo , beenu luri mu kiminu , ti hayuku mu lumalu , beenu luyelemini kubama mu mwaa-ntaangu yantele , mu ntoono nsindukulu dza bitsuumbu-bitsuumbu ,
Mpisi heki nsiitsulu ya kanyi dyeenu , yibvuriri ntalu , ti na woolo dyatsyeemese mu mbaawu kasi difuukaana , yibaka ndaandu ya nsiikulu , ya nkeembu na ya lukiinsu , mu ntaangu yiyabakana Yesu Kiristo .
Beenu lutiiri wunde wuri lwasii kumumono ko , na mu lumalu kwahele kumumono lwasa kanyi mu nde . Beenu luri mu kutirimuka mu kiminu kyahele bwa kuleelele , kya nkeembu ,
mu kutaambula ndaandu ya kanyi , ngo mvuukulu ya miheebulu myeenu .
Babikiri basaka kuyaaba na bafyongokono musamu wa mvuukulu yiyo , na babikula mu ntoono bweese bwa beenu .
Bo bafyongokono mu kuyaaba , mu nkya ntaangu bunu pe mu nkya kiteesu , misamu myatekisiri kubayaabisa Mpeeve ya Kiristo miyirima . Misamu mimyo mitariri mpasi dza Kiristo , na munkeembu wukwiisa ha mambisa .
Babayaabisa kuri ti , dyaambu di baba kwesalilaana dyaba diri dya bo-meene ko , ngo dya beenu . Na mu lumalu bayikisi ba Musamu Wamubwete bamwaluyaabisa dyo , mu Mpeeve Yangisi yafumuna ku yulu . Bambasi se batiiri kuyaaba dyaambu didyo .
Hango-nkuumbu , beeneenu balubuka , beeneenu bari na ndiilu na nwiinu byayelemene , sileenu nsiitu dzodzinso mu bweese bu balutwalikila , mu ntaangu yimonokono Yesu Kiristo .
Bunu baala bari na bintambukulu , yaa lunama kifwaani kya nyiimunu dza ntaangu yayikulu ko , yi lwaba lwakiri kunsa lubu .
Ngo bunu buri wunde waluteele mbila , wuri wangisi , beenu se beenee bangisi mu ndyaatulu yeenu yoyinso .
Bukuri diri dyatinu ti : « Beenu sa lwaba bangisi , bukuri me nyiri wangisi . »
Na mbuti beenu luteelaa mu lusaambulu ti Taata , wunde wahele na kimpengeki , wutsuundisa muutu-muutu bunu buri biyiriki byaandi , lo dyaatileenu mu kibvumi , mu ntaangu ya kidziingu kyeenu mu nsi ya bunzeense yi ,
bu luyaari kuri ti , kari mu bitotolo bifuukila ko , mboongo bunu pe woolo , beenu bari balukuula mu ndyaatulu yeenu yabuunu , yi luri lwakondolo kuri bataayi beenu ,
ngo mu makila mantalu ma Kiristo , mari bunu ma mwaana kimeeme , kyahele na kipfuumi na kyahele na mpita .
Nde wayabakana tekesele nyirikulu nsi , na wamumonokoso mu ntaangu ya manunu mu ntoono beenu .
Mu nde , beenu lwasa kanyi mu Nzaambi , wamufulukisa mu bafwa , na wamuha nkeembu , kuri heki kanyi dyeenu , na nsiitu yeenu biba mu Nzaambi .
Beenu lwatsyeemese miheebulu myeenu mu kutumuma kuri ngwanwa , mu dyaambu dya ntiilu ya kimpaangi , yahele na bumpitu-bumpyoongo . Tilisineenu beenu na beenu kwalaka mu mutima watsyeemeke ,
bu lwayeki lwabutuka mu mbutukulu yamoono , kari mu mumbutu wubolaa ko , ngo mu wuhelaa kubolo , mu maampu ma mwooyo ma Nzaambi mahelaa kusuka .
Bukuri « Mpisi muutu wuri bunu kitiiti , na nkeembu yaandi yoyinso yiri bunu kifulu kya kitiiti , kitiiti kikanaa , na kifulu kibwaanaa ,
ngo kasi maampu ma Mfumu madziingulaa mu mantaangu momanso . » Mamo ngo maampu ma bari baluyaabisa bunu Musamu Wamubwete .
Ngo looseenu momanso mamabi , momanso mamawunu , bumpitu-bumpyoongo , musoki , na makele .
Bunu mwaa-baala bansoombo , dilileenu beene dyadibwete , dya maampu ma Nzaambi , mpisi heki mu nde beenu lubuuka mu kubaka mvuukulu ,
mbuti lwabiimbiri ti Mfumu wuri wa mubwete .
Kokosolee kuri nde , tari dyamwooyo dyaloosu kuri baatu , ngo kasi dyasoolu na dyantalu kuri Nzaambi ,
na beenu-meene se , bunu matari mamwooyo , beene batuunguma mu nzo ya kimpeeve , mu kuyirika kingaanga kyangisi , mu kuha bikabu byayoku byakimpeeve , byataambulu kuri Nzaambi mu Yesu Kiristo .
Hango-nkuumbu , mu Matinu muri ti : « Monee , me nyisuusa mu Syoni tari dya ha kuumbu dyasoolu na dyantalu , na mpisi wusiila kanyi mu dyo , lo kafwa nsoni ko . »
Hango , lukiinsu luba kuri beenu lwasa kanyi ; ngo kasi kuri babo bahele kusa kanyi , « Tari dyaloosiri batuungi , dyeki dyanguri ha kuumbu . »
Na dyeki : « Tari dya mbumukunu makya , na dya mbwiilulu makubu . » Bo bari mu kubuminaa makya mu dyo , bukuri bahele kusa kanyi mu maampu , na mu bubwo bari babataasila .
Ngo kasi beenu , luri kitsuumbu kyasoolu , kabu dya bangaanga-nzaambi ba mbyaasi , kaanda dyangisi , baatu babakama kuri Nzaambi , mu kweyaabisa mamabwe , ma wunde waluteele mbila , mu kupala mu mampimbisi na kukoto mu buungi bwaandi bwansisi .
Beenu bari , mu ntaangu yayikulu , lwasii ba mukaangu baatu ko , kasi mu lumalu beenu lweki mukaangu baatu ba Nzaambi . Mu ntaangu yayikulu , Nzaambi kasii kulumwiinina ngebe ko , kasi mu lumalu nde wulumonono ngebe .
Banduku ba mutima , me nyilusyaamisa bunu minzakikiri miri ku bunzeense , mu kukaanga mutima , mu kuhele kubwa mu nyiimunu dza muswinyi , dzikwenwaanisa muheebulu .
Beenee na ndyaatulu yayibwete ha kakati dya bangooyi , mpisi heki ti hayuku bakwelufutukila misamu , bunu bayiriki ba mamabi , lo bo bamono biyiriki byeenu byabibwe , na bakeembise Nzaambi mu kiluumbu ki kakwiisa kulumono .
Beenee batumuma kuri mpisi lutumu lwa baatu , mu ntoono Mfumu , ti hayuku kuri mbyaasi wubvuriri lutumu ,
ti hayuku kuri batumi , bakari kaheeke mu kweseembe bayiriki ba mamabi , bunu pe mu kwesiika bayiriki ba mamabwe .
Bukuri kutya kwa Nzaambi bumabu kuri : mu nyirikulu mamabwe , beenu lukaanga minwa mya baatu ba madzeeke , bahele na nyaabulu .
Beenee bunu baatu bari na bunsaalisi , na bunsaalisi bubwo , yaa buba bunu nsaanda mu kwefuka bubi ko ; ngo beenee bunu bankutu ba Nzaambi .
Kiinseenu baatu bobanso , tyeeneenu bampaangi ba luri mu dibuundu , bvuminee Nzaambi , kiinseenu mbyaasi .
Bisari bya mu nzo , biba byatumuma mu kibvumi kyokinso , kuri bamfumu baaku ; kari kunu kuri bari na mutima wamubwete , na bari na bundeembu ko , ngo se na kuri bari mutima wamubi .
Bukuri bweese buri , mbuti mu ntoono kibvumi mu Nzaambi , muutu wukuundaa mpasi mu kubama kwahele kibila .
Mukwongo , nkya mvuumfu yiri , mbuti beenu lukuunda nseembulu , dza mamabi ma luyirikiri ? Ngo mbuti luyirika mamabwe na lukuundiri mpasi , lo bubwo bweese ha busu bwa Nzaambi .
Mukwongo , mu bubwo bari baluteele mbila , bukuri Kiristo se wabamini mu ntoono beenu ; nde walusisikila kifwaani , mpisi heki beenu lunama mu bitaambi byaandi .
Nde wuri kasii yirika masumu ko , na mu munwa waandi mwasii ba mawunu ko .
Nde bamutuka , ngo kasii bvutula kitari ko ; wamono mpasi , ngo kasii ŋaŋa ko , kasi wayekiri nyutu kuri mutsuundisi wasuunguma .
Mu nyutu yaandi , nde wanata masumu meetu ha yulu muti , mpisi heki bu tufwiiri mu masumu , tuba mwooyo mu ntoono nsungumunu . Mu biwa byaandi beenu luri lwatsinukusu .
Mukwongo , beenu lwaba bunu bimeeme bikweyiima ; ngo kasi mu lumalu , lumwaabvutuka kuri mutari na mukebi miheebulu myeenu .
Bwobumosi beenu bakasi , tumumeenu kuri balumi beenu , mpisi heki ti hayuku babamosi babisa kusiila kanyi mu maampu , baba babakama kwahele maampu , ngo mu ndyaatulu ya bakasi baaku ,
bu bamono ndyaatulu yeenu ya bungisi kunsa kibvumi .
Monokunu yeenu ya ku mbasi yaa yiba mu : mfu dzahandu , bilebete bya woolo , bunu pe ndwaatulu binkuta byabibwe ko ,
ngo bibyo byasweeku kunsa mutima muutu , biri byabiiya ko , bya mpeeve ya bundeembu , na ya kiyeengi , biri na ntalu yayinene ha busu bwa Nzaambi .
Mukwongo , bubwo mu ntaangu yayikulu , bakyeetu bangisi , baba na nsiitu mu Nzaambi , baba kwebweeyisaana manyutu maaku , mu kwetumuma kuri balumi baaku .
Bunu Sara , waba watumuma kuri Abalaami , wu kaba kweteelaana « Mfumu » . Beenu lwayeki baala baandi ba bakyeetu , bu luyirikaa mamabwe , na bu luhelaa kuba na boomo mu kitotolo ti kimosi .
Balumi se bwobumosi , dzakaleenu mu kintwaari kunsa nyukusunu , bunu bu luyaabiri buyonsi bwa kitsuumbu kya bakyeetu . Bakiinseenu , bukuri bo se bari bakoondiri ba saala dya bweese bwa kidziingu . Yirikee bubwo , mpisi heki nsaambulu dzeenu dzihele kuba dzakakusulu .
Ha mambisa haho , yukusunee beenu-banso , kabusinee mpasi , tyeenee bampaangi , beenee bangaa-ngebe , beene bakuluka ,
yaa lwebvutula mamabi mu mamabi ko , bunu pe kitari mu kitari ko . Ngo kasi yendee lwesakumuna , bukuri mu bubwo bari baluteele mbila , mpisi heki lutaambula lusakumunu ngo saala .
Mukwongo , « Mpisi wutiiri kubaka kidziingu na kumono biluumbu bya kiminu , lo kakebe ludima lwaandi mu mamabi , na bibori byaandi mu kuhele kweleele mya mpya ,
kalooso mamabi na kayirika mamabwete , kesaka kiyeengi na kanamitina kusalila mu kyo .
Bukuri miisu mya Mfumu miri ha yulu basuunguma , na makutu maandi maywiilaa nsaambulu dza bo ; kasi busu bwa Mfumu buri kitatu na babo bayirikaa mamabi . »
Na wuyirikila beenu mamabi , mbuti beenu luri bangaa-kuheme mu mamabwe ?
Ngo ti hayuku , beenu lukotiri mu mpasi mu ntoono nsungumunu , lo beenu luri mu lwambwe . Yaa luba na boomo bwa bo ko , na mutima yaa kasa mambaawu ko .
Dumusee Kiristo Mfumu kunsa mitima myeenu . Beene bayirima mu mantaangu momanso , mu kukalila buungu , kuri mpisi wunde wulufuula , nsiitu dziri mu beenu ,
ngo diba mu bundeembu , mu kibvumi , na mu bitsimi byabibwete , mpisi heki mu ntoono yi bari mu kulusaanina , babo balusaana bafwa nsoni , mu kumono mu ndyaatulu yeenu yayibwete mu Kiristo .
Mukwongo , bubvuriri bubwete , mbuti bubwo buri kutya kwa Nzaambi , mu kumono mpasi mu nyirikulu mamabwe , ti na kumono mpasi mu nyirikulu mamabi .
Bukuri Kiristo wamono mpasi , lwo lumosi mu masumu ; nde wasuunguma wamono mpasi mu ntoono bahele kusuunguma , mpisi heki kalunata kuri Nzaambi . Nde bamudzusiri mu muswinyi , ngo Mpeeve yamufulukisi .
Mu bubwo se , nde kari kayende mu kuyikisa biluunsi byaba mu boroko ,
byabisiri kusa kanyi mu ntaangu yayikulu , yaba namitinaa nkindusulu-mutima ya Nzaambi , mu biluumbu bya Nowa , bi kaba kwetuunga nzo ya kiluungu , munsa yo baatu bantele , miheebulu mpoomo myabvuukiri mu maampa .
Kikyo kyaba kifwaani kya mbotokulu , yilubvuukisa mu lumalu , mbotokulu yiyo yiri ya nswaakulu mviindu dza muswinyi ko , ngo ntambukulu Nzaambi mu kitsimi , mu nzila ya mfulukulu Yesu Kiristo ,
nde wuri bu kayende ku yulu , wuri ha lubakala lwa Nzaambi . Bambasi , na baatu bari na lutumu na bari na mpinu , bari kunsa lutumu lwaandi .
Ngo Kiristo bu kamono mpasi mu muswinyi , beenu se holeenu kitsimi kya bubwo bunu kinwaanunu , ti muutu wu mwaamono mpasi mu muswinyi , mwaahoto kuyirika masumu ,
mpisi heki beenu lunata kidziingu kya muswinyi , mu ntaangu yisiiri , bunu buri kutya kwa Nzaambi , nkani ka buri nyiimunu dza baatu ko .
Bukukiri ! Bukuri mu ntaangu yaluta beenu lwayirikiri mi tiiri bangooyi , bu lwabee kwedyaatila kunsa buyala , nyiimunu , nkolulu malu , ndiilu na nwiinu bya mawaamba , na nsaambukulu-biteki yiri ntoono yayibi .
Mu didyo , bo bamono dyo dyankimukunu , ti beenu lwahele kubweese kweba kintwaari na bo , kunsa mawaamba ma buyala , ngo bari mu kwelusaana .
Bo sa batambikisa biyiriki byaaku , kuri wunde wayirima mu kutsuundisa bamwooyo na bafwa .
Mukwongo , mu bubwo , bari bayikisa Musamu Wamubwete kuri bafwa se , mpisi baba batsuundusu mu muswinyi bunu bu tiiriri baatu , na baba mwooyo mu Mpeeve bunu bu tiiriri Nzaambi .
Nsukulu bitotolo byobinso yeki bele . Ngo dyaatileenu mu madyeele , na beenee na ndiilu na nwiinu byayelemene , mu ntoono lusaambulu .
Tekeselee meti , kutilisina kwalaka beenu na beenu , bukuri " ntiilu yifuukaa fundu-fundu dya masumu " .
Yendee lwetaambula bambaasi beenu na beenu , kwahele kwemunguta .
Mpisi muutu , bunu buri kikabu kikari kataambula , kasalila kyo mu ndaandu ya bobanso , bunu bakebi bababwete ba mabweese ma Nzaambi , ma bitsuumbu-bitsuumbu .
Mbuti muutu wudzoonso , lo kadzoonso bunu nde wutubula maampu ma Nzaambi ; mbuti muutu wusala , lo kasalila mu makwa ma muha Nzaambi , mpisi heki mu momanso , Nzaambi kaba wakeembusu mu Yesu Kiristo , kuri nde kuri nkeembu na mpinu mu bibvu ngo bibvu ! Amene .
Banduku ba mutima , yaa lukimuka ko , mu kuba kunsa nsindukulu dzamakwa dzi mwaalutubukula , bunu ti ntoono yanzeense .
Ngo bukuri beenu luri na kikuuku mu mpasi dza Kiristo , lo monee kiminu , mpisi heki mu ntaangu yiyabakana nkeembu yaandi , beenu lutirimika mu kiminu .
Mbuti bakwelutuka mu ntoono nkuumbu ya Kiristo , lo beenu luri mu lwambwe , bukuri Mpeeve ya nkeembu ya Nzaambi yiwuumaa ha yulu beenu .
Mukwongo , muutu ti mosi mu beenu , yaa kamono mpasi ko , bunu ti nde mudzusi kari , bunu pe ngaa-kwiibi , bunu pe muyiriki-mamabi , bunu pe ngaa-kintori .
Ngo mbuti nde mpasi kumono mu nkuumbu ya mukiristo , lo yaa kamono nsoni ko , ngo kakeembese Nzaambi mu nkuumbu yiyo .
Bukuri kimaki ngo kilookolo kya kubaandika mutsuundu mu nzo ya Nzaambi . Ngo mbuti bandukiri mu beetu , lo buri bubeele nsukulu ya babo , babisa kusa kanyi mu Musamu Wamubwete wa Nzaambi ?
Heki , " mbuti wasuunguma kubvuukila ha wuri dya mukuungi , lo buri bubeele mu muutu wahele na kinzaambi na mu ngaa-masumu ? "
Hango , babo se bamonaa mpasi bunu buri kutya kwa Nzaambi , bayekele miheebulu mya bo kuri Muyiriki wakwiikama , mu nyirikulu mamabwe .
Me nyisyaamisa bakulu ba babakala bari ha kakati dya beenu . Me se nyiri mukulu-bakala bunu bo , mbaangi mu mpasi dza Kiristo , na nyiri kintwaari mu nkeembu yiba yayabakana .
Buunguleenu mpuumbu ya Nzaambi yiri ha kakati dyeenu . Kebeenu yo mu bunkete , kari mu kukwiikisa ko , ngo mu mutima-bubwete bunu buri kutya kwa Nzaambi , kari mu kubaka mufutu mu bumpilikisi ko , ngo mu kuheme ,
kari mu kuba bunu bamfumu , ha yulu babo balukwetwaalisa ko , ngo mu kuba kifwaani kyakibwete kuri mpuumbu .
Tumi ha monokono mukuutu batari , beenu lutaambula lukoongolo lwa nkeembu luri lwabiiya ko .
Bunubwo se , bituuti , beenee batumuma kuri bakulu ba babakala . Beenu-banso lwaateenu nkulukulu bunu musweele ha busu bwa bambaasi , bukuri : « Nzaambi wutungukilaa bangaa-masiiku , ngo kasi wuhaanaa bweese kuri bakuluka . »
Ngo kulukee kweenu kunsa koko kwa Nzaambi kwa mpinu , mpisi kaludzaangisa mu ntaangu yayelemene .
Mubwoongokileenu bitsimi byeenu byobinso bya mpasi , bukuri nde wuri na lusaambu mu beenu .
Beene bangaa-ndiilu na nwiinu byayelemene , beenee naana . Mutaatu weenu dyabulu , wuri mu kwedyengekele bunu nkosi yi kwewuma , yi kwesaka wu kamingutina .
Mutungukileenu na keketee mu kanyi , bu luyaari kuri ti bampaangi beenu se , bari mu kwekuunda mpasi dzodzimosi ha nsi .
Nzaambi ya mabweese momanso , waluteele mbila mu kukoto mu nkeembu yaandi yahele manunu mu Kiristo Yesu , bu lumwiini mpasi mu mwaa-ntaangu , sa kabweese kalutelemese nde-meene , sa kalukumisa , sa kaluha makwa na sa kalusa na keketee .
Kuri nde kuba mpinu mu bibvu ngo bibvu ! Amene .
Mu lubakusu lwa Silvano , wu nyihololaa me bunu mpaangi yakwiikama , me nyilutinini mwaa-mukaanda wumawu , mu kulusyaamisa na mu kuta kimbaangi , ti bweese bwa Nzaambi bu luri lwasiila nsiitu buri bwangwanwa .
Dibuundu dyasoolu bunu beenu , diri ku Babiloni diluheekiri mboto . Malako se mwaana waami wuluheekiri mboto .
Beenu na beenu se helesenee mamboto mu nyumutunu ya ntiilu . Kiyeengi kiba kuri beenu-banso luri mu Kiristo .
Simehoni Petelo , nkutu na ntumu Yesu Kiristo , kuri babo bataambula kanyi diri ntalu yo yimosi na dya beetu , mu nsungumunu ya Nzaambi yeetu , na ya Mubvuukisi Yesu Kiristo .
Bweese na kiyeengi biba byafunusu kuri beenu , mu nyaabulu yangwanwa ya Nzaambi , na ya Yesu Mfumu yeetu .
Mpinu dza kinzaambi kyaandi , dzatuha byobinso biri mufunu mu kidziingu na kinzaambi , mu nyaabulu ya ngwanwa ya wunde watuteele mbila , mu nkeembu yaandi na mu makwa maandi .
Mu byo bari bamusiila nsiilulu dzantalu na dzibvuriri bunene , mpisi heki mu dzo , beenu luba kintwaari mu nzelu ya kinzaambi , mu kubata nyiimunu dzadzibi dziri mu nsi .
Mu didyo , bvuleenu kusalila makwa momanso . Bweeseenu ha yulu kanyi dyeenu , nzelu yayibwete , ha yulu nzelu yayibwete , nyaabulu ,
ha yulu nyaabulu , nkebulu nyutu , ha yulu nkebulu nyutu , kifiki , ha yulu kifiki , kinzaambi ,
ha yulu kinzaambi , nzala-baatu , ha yulu nzala-baatu , ntiilu .
Mukwongo , lubaanaa luri na mamo , na mabuukila mu beenu , lo maluha bubolo ko , na malusa bisita ko , mu nyaabulu Mfumu yeetu Yesu Kiristo ;
ngo muutu wahele na mamo , lo wafwa miisu , bunu pe wahele kwemono biri ku la , wayeki wadzimbikina nsyemukunu mu masumu maandi mamakulu .
Hango-nkuumbu , bampaangi , bvuleenu kusalila makwa mu kukumisa mbila yi bari baluteele , na nsoolulu yibari balusoolo , bukuri lubaana luyirika mamo , lo luri mbwiilulu mu mamabi ko .
Mukwongo , mu bubwo , nkotulu mu Kimfumu kyahele manunu , kya Mfumu na Mubvuukisi weetu Yesu Kiristo , yiba yaha kuri beenu mu bunsaalisi .
Hango-nkuumbu , me nyelemini kwelubaambula mwooyo mu misamu mimyo mpisi ntaangu , ti bukuri lumiyaari kwaandi , na lwayeki lwakaangama mu ngwanwa ya lumalu .
Me nyitsima ti diri dyadibwete , ti me nyilubaambulaa mwooyo mpisi luba naana , mu ntaangu yoyinso yi nyakiri me mu musaampu wumawu ,
bu nyaari ti ntaangu ya kuyekele musaampu waami yeki bebele , bunu bwa nsoongiri Mfumu yeetu Yesu Kiristo .
Me sa nsalila makwa , mpisi heki , ha mambisa ma mfwiilu yaami , beenu lubambukilaa misamu mimyo mwooyo , mu mpisi mpwaani yi lubaka .
Mukwongo , kari mu kwenama bimpa byabalu mu madyeele ko , beetu turi twaluyaabisila mpinu na monokunu ya Mfumu yeetu Yesu Kiristo , ngo beetu-meene , twaba bambaangi bamono mu miisu bunene bwaandi .
Mukwongo , nde wataamburi lukiinsu na nkeembu kuri Taata Nzaambi . Mbeembu yayukukuna kuri nde mu nkeembu yayinene ti : « Wumawu ngo mwaana waami wa mutima , mu nde me nyimonaa kiminu . »
Mbeembu yiyo , beetu twayiyuka yafumuna ku yulu , bu twaba na nde ha yulu mulaandu wangisi .
Na beetu turi na maampu ma mbikululu mabvuriri nsiitu . Beenu luri mu kuyirikaa bwabubwe mu kusa madyeele mu mo , bunu mu mwiinda wukoohaanaa buungi ha kibeendu kya mampimbisi , natee kukya bwiisi , na kupalila mbwetete ya kipari mu mitima myeenu .
Tekeseleenu kuyaaba dyo ti : mpisi mbikululu ya Matinu , ka yitsiitsa kuba yabaangulu bunu bu tiiriri muutu ko .
Mukwongo , mbikululu kari mu ntiilu ya baatu dziri dzayisa ko , ngo kasi mu ntwalusulu ya Mpeeve Yangisi , baatu bari badzoonsolo mu nkuumbu ya Nzaambi .
Kwaba babikiri bampya kunsa baatu , bunubwo se , sa kwaba bayikisi bampya , ha kakati dya beenu . Bo sa bakotoso mu madyeele nyikusulu dza nzimbusulu , na sa batuna Mfumu yabakuula , bo sa basakisa mfukusulu ya bo-meene na sisuu .
Baatu balaka sa babanama kunsa buyala bwaaku ; na mu ntoono bo , nzila ya ngwanwa sa yaba yasaanu ,
na mu ntiki-mboongo , mu dzoonsolo dza lupyelu bo sa babadiilila manene . Kuri bo kuholosono na kidzika , mutsuundu wuri mu kwesala , na mfukusulu yaaku yahele kubwa tolo .
Mukwongo , Nzaambi kasii wuungula bambasi basumukini ko , ngo wabakaangiri mu bikonyi , na wabatubiri ku lubila lwa mampimbisi , ku kari kabawuunguka mu ntoono mutsuundu .
Nsi yayikulu se nde kasii kuyiwuungula ko , ngo wabvuukisiri Nowa muutu wampoomo , muyaabisi nsungumunu , ha katweesi mbuukulu maampa mu nsi ya baatu bahele na kinzaambi .
Nde wakese mukanu wa mfukusulu kuri mabvula ma Sodoma na Ngomora , bu kamakitula lufuta , mu kusoongo kuri baatu bahele na kinzaambi kifwaani kya mamo makwiisa ku mankula .
Nde wabvuukisiri Loti ngaa-kusuunguma , waba kwebamaana mu ntoono ndyaatulu dza buyala , dza baatu bahele na mangisi .
Mukwongo , nde ngaa-kusuunguma , bu kaba kwedzakalaana ha kakati dya bo , mu kiluumbu ngo kiluumbu , nde waba kwebamaana mu muheebulu waandi wasuunguma , bu kaba kwemonaana na kweyukaana mamabi ma baba kweyirikaana .
Mamo masoongo ti , Mfumu yaari kukuula bangaa-kinzaambi mu mpasi , na kukebe bahele kusuunguma mpisi baba baseembu mu kiluumbu kya mutsuundu ,
mbiki ti babo batiiri kweyukutisa muswinyi , mu nyiimunu dzasumuka , na bakwenyaafuna bumfumu . Babo ngo bangaa-nzala-kubila , bangaa-masiiku , bahele na boomo mu kwesaana biluunsi bya nkeembu ,
koomosoko na bambasi , babvuriri makwa na mpinu , bahele kuteesele biluunsi bya nkeembu bibyo nzoonsulu dza nsaanunu , ha busu bwa Mfumu .
Baatu babo bakwesaana bi badziimbiri , ngo bo se sa bafwa bunu bibulu byahele na madyeele , bi bayirikiri mu ntoono yiri ti , byekaangama mu myeete kuri babidzusa ;
bo sa bataambula mamabi bunu mufutu wa mamabi . Bo bakwemono kiminu , mu kweyukitisa manzala ma muswinyi mwiini-ngeembe . Bo ngo mviindu na nsoni , bakwemono luwu mu mpya dzaaku , mu kweyirika minkeembu mya ndiilu kintwaari na beenu .
Miisu mya bo myaluula mu kimpala , na banamitina mu kweyirika masumu . Bakwekoondo baatu bahele kukwiikama , mitima mya bo myayuku mu ntiki-mboongo , bo ngo baala ba mpopi .
Bu bamana kusiisa nzila yasuunguma , bayeki bawumuka mu kwenama nzila ya Balaami mwaana Bosoro , watiiri mufutu wa mamabi .
Nde wataamburi biŋaŋunu mu ntoono kusinina kwa mangisi kwa nde-meene : mpuunda ya baba bu yapalisa mbeembu ya muutu , yahotoso bulawuku bwa mubikiri .
Baatu babo ngo manto mahele maampa , mibuungi mikweyende mu kiteembu , bari babawungukila mampimbisi ma bu bokoro .
Mukwongo , bakwedzoonso misamu myaminene myahele mufunu , bari mu kwekoondo mu nyiimunu dza muswinyi , mu buyala , babo babvuukila ha wuri dya mukuungi dya baatu bawumuka .
Bo bakwetaasila baatu bunsaalisi , buni bo-meene bankutu ba bifu byabibi . Bukuri , mpisi muutu wuri nkutu kuri bibyo bi kari katumuma .
Mukwongo , mbuti babaanaa bamwabvuuka mu nsumukunu dza nsi , mu ntoono nyaabulu ya Mfumu na Mubvuukisi weetu Yesu Kiristo , babweesiri kuba bakaangama lukimi mu nsumukunu dzidzo , na beki batumuma , lo kiteesu kya bo kisyeeriri , kyeki kibvuriri bubi ti na kyatete .
Mukwongo , bwaketi kubvulila bubwe kuri bo , mu kuhele kuyaaba nzila ya nsungumunu , ti na kuri bamanaa kuyiyaaba , bayekiri lutumu lwangisi , lu bari babatubukila .
Ma leele nkuma yangwanwa ma mwaa kubatubukila : « Mbwa yibweesiri kubvutukila biluku byaandi » , na : « ngulu yibayoosiri , yibvutukiri ku tamba . »
Banduku ba mutima , wumawu ngo mukaanda wamyoolo , me nyiri mu kulutinina . Mu myo myoolo , me nyilubaambula mwooyo , mpisi nyilusyaamisa mu mitariri madyeele ma bukensekelee mari mu beenu ,
na lubaambuka mwooyo mu maampu matekisiri kuyaabisa babikiri bangisi , na mu lutumu lwa bantumu beenu , lwa Mfumu na Mubvuukisi .
Tekeseleenu kuyaaba dimadi ti , mu biluumbu byansukulu , bangaa-munsiku sa biisa na munsiku waaku , sa bedyaatila bunu buri mantiilu ma bo-meene ,
na kweleele ti : « Lusiilulu lwa nyisulu yaandi buri luri kuyirima pe ? Mukwongo , kipilu kya fwiiri bakuutu , momanso mari bunu , bwaba mu mbandukulu nyirikulu bitotolo byobinso ! »
Mukwongo , bo batiiri kudzimbikina dimadi ti : mayulu maba mu ntaangu yayikulu , na mu maampu ma Nzaambi , butoto bwayirimini mu maampa na maampa ,
Mu bibyo se , nsi yayikulu yiri yadyaamina mu maampa na yiri yafuukusu .
Ngo mayulu na butoto bya lumalu , mu maampu momamosi , biri byawuunguku mu ntoono mbaawu , na byakebu mu kiluumbu kya mutsuundu , na kya mfukusulu baatu , bahele na kinzaambi .
Ngo banduku ba mutima , kuri ntoono mosi yiri beenu yaa luhele kuyiyaaba ko : kiluumbu kimosi kuri Mfumu , kiri bunu fuunda dya mibvu , na fuunda dya mibvu diri bunu kiluumbu kimosi .
Mfumu wahele kudziingila mu kukukisa nsiilulu dzaandi , bunu buri mu kwetsima babamosi ti wuri mu kudziingila ; ngo nde wukiindisaa mutima mu beenu , bukuri katiiri ko ti babamosi bafuuka , ngo nde tiiri ti baatu bobanso biisa ku nyiingulu madyeele .
Kiluumbu kya Mfumu sa kiisa na sisuu bunu ngaa-kwiibi . Mu kiluumbu kikyo mayulu sa maluta mu kiyomo kya makwa . Bitotolo bikweluluka sa byasulumuka , na butoto na biyiriki biri mu bwo sa byaba byafuukusu .
Ngo mbuti heki bubwo , ti byobinso sa byasulumuka , lo nkya baatu , beenu luyelemini kuba mu ndyaatulu ya bungisi , na mu kinzaambi ,
bu luri mu kwekiinga na kwebingukila nyisulu kiluumbu kya Nzaambi ! Mu kiluumbu kikyo , mayulu makweluluka sa masulumuka , na bitotolo bikwehense mu mbaawu sa byanyengemuke .
Ngo beetu turi mu kwekiingila , bunu buri lusiilulu lwaandi , mayulu mamoono na butoto bwamoono , mumwo muba nsungumunu .
Hango-nkuumbu , banduku ba mutima , bu luri mu kwekiingila mamo , seenee makwa , mpisi nde kiisa kalutangusina mu kiyeengi , kuri lwahele na maka na mi baluseembele
Holuleenu nkindusulu-mutima ya Mfumu yeetu , bunu mvuukulu yeenu . Bunubwo se , mpaangi yeetu ya mutima , Pawulo , kari kalutinina , bunu buri madyeele ma bari bamuha .
Bunubwo se kari katina mu mikaanda myominso , mi kari mu kudzoonsolo mu mamama . Munsa mikaanda mimyo , misamu myamosi miri mpasi mu kubakula , na baatu bahele na madyeele , na bahele kukwiikama , bakwemikitula bunu bu basaana se mu Matinu makaka , mu kusakisa mfukusulu ya bo-meene .
Ngo beenu , banduku ba mutima , bu lumwaalubuka , seenee madyeele , mpisi heki luhele kuba bawumunu , mu nzimbusulu ya baatu bahele na mangisi , na luhele kubwa mu nsiitu ya beenu-meene .
Buukeenu kunsa bweese , na nyaabulu ya Mfumu na Mubvuukisi weetu Yesu Kiristo . Kuri nde , kuba nkeembu lumalu , natee mu kiluumbu kyahele mbandukulu na manunu ! Amene .
Mamo maba munu mbandukulu , ma turi twayuka , ma turi twamono mu miisu myeetu , ma turi twakengese na ma turi twabelemene mu myooko myeetu , mu ntoono maampu ma kidziingu ,
kidziingu kikyo kyamonikini , beetu twakimono , turi mu kuta kimbaangi , tuluyaabisa kidziingu kyahele manunu , kyaba kuri Taata na kyamonikini kuri beetu .
Mamo ma turi twamono , ma turi twayuka , tuyaabisa mo se kuri beenu , mpisi heki beenu se luba mu kintwaari na beetu . Ngo kintwaari kyeetu , kintwaari na Taata na Mwaana waandi Yesu Kiristo .
Beetu turi mu kutina mamama , mpisi heki kiminu kyeetu kiba kyakuka .
Wumawu ngo mukeensu wu turi twayuka kuri nde , na wu turi mu kuyaabisa kuri beenu : Nzaambi ngo buungi , na mu nde , mwahele mampimbisi ti mamosi .
Mbuti tuleelaa ti turi kintwaari na nde , ngo tudyaatila kunsa mampimbisi , lo tufuta mpya , na ka twasalilaa ngwanwa ko ;
mbuti beetu tudyaatila kunsa buungi , lo turi mu kintwaari beetu na beetu , na makila ma Yesu , Mwaana waandi , matutsyeemisaa mu mpisi sumu .
Mbuti tuleeriri ti twahele na masumu , lo tuwunukunaa beetu-meene , na ngwanwa ka yiri mu beetu ko .
Mbuti tutambukilaa masumu meetu , lo nde wuri wakwiikama na wasuunguma , mu kutuhemesene masumu meetu , na mu kututsyeemese mu mpisi lumvuki .
Mbuti tuleelaa ti twahele na masumu , lo tusaanaa kuri ti Nzaambi kaba ngaa-mpya , na maampu maandi ka mari mu beetu ko .
Mwaa-baala baami , me nyilutinina mamama , mpisi luhele kubwa mu masumu . Ngo mbuti muutu bwiiri mu masumu , lo turi na Nkariri kuri Taata , ngo Kiristo Yesu , ngaa-kusuunguma .
Nde ngo kikori mu ntoono masumu meetu , kari munu mu masumu ma beetu ko , ngo se mu masumu ma nsi yansiina .
Mu dimadi beetu tubakulaa ti twayeki twamuyaaba , mbuti tukebaa ntumu dzaandi .
Mpisi wunde wuleelaa ti : « Me nyayeki nyamuyaaba » , ngo wahele kukebe ntumu dzaandi , lo nde ngaa-mpya , na mu nde ngwanwa yo pe .
Wunde wukebaa maampu maandi , lo ngwanwa mu nde , ntiilu ya Nzaambi yayeki yakuka . Mu didyo , beetu tuyaabilaa ti turi mu nde .
Wunde wuleelaa ti wasa kikuundi mu nde , lo yelemini kudyaatila se , bunu bu kadyaatiri nde .
Banduku ba mutima , me nyahele kulutinina lutumu lwamoono ; ngo kasi lutumu lwalukulu lu lwataamburi beenu , kuholosono kunu mbandukulu . Lutumu lwalukulu lulwo ngo maampu ma luri lwayuka .
Mukwongo , lutumu lwamoono me nyiri mu kulutinina ; didyo diri dyangwanwa mu nde na mu beenu , bukuri mampimbisi mari mu kuluta , na buungi bwangwanwa bweki mu kuseme .
Wunde wuleelaa ti wuri kunsa buungi , ngo wubelaa mpaangi yaandi , lo natee lu nde wuri kunsa mampimbisi .
Wunde wutyaanaa mpaangi yaandi , lo wasa kikuundi kunsa buungi , na mu nde mpwaani ya kubwa mu masumu yo pe .
Wunde wubelaa mpaangi yaandi , lo wuri kunsa mampimbisi , wukwedyaatila kunsa mampimbisi , na wahele kuyaaba ku kakweyende , bukuri mampimbisi mamudzusa miisu .
Me nyitinina kuri beenu mwaa-baala , bukuri masumu ma beenu mayeki mahemusunu , mu ntoono nkuumbu yaandi .
Me nyitinina kuri beenu bataata , bukuri beenu lwayeki lwamuyaaba kuholosono kunu mbandukulu . Me nyitinina kuri beenu bituuti , bukuri beenu lwabwiisiri Ngaa-bubi .
Me nyatinini kuri beenu mwaa-baala , bukuri beenu lwayeki lwayaaba Taata . Me nyatinini kuri beenu bataata , bukuri beenu lwayeki lwamuyaaba kuholosono kunu mbandukulu . Me nyatinini kuri beenu bituuti bukuri beenu luri bangaa-makwa , na maampu ma Nzaambi masa kikuundi mu beenu , na beenu lwabwiisiri Ngaa-bubi .
Yaa lutya nsi ko , ti bitotolo biri mu nsi . Mbuti muutu tiiri nsi , lo kutya kwa Taata kwahele mu nde ;
bukuri byobinso biri mu nsi , nyiimunu dza muswinyi , nyiimunu dza miisu na masiiku mu bya kidziingu , biri bya Taata ko , ngo kasi bya nsi .
Nsi yiri mu kuluta na nyiimunu dzaandi ; ngo wunde wuyirikaa kutya kwa Nzaambi , lo wuri na kidziingu mantaangu momanso .
Mwaa-baala , ki ngo kilookolo kya mpotulu , bunu bu lwayukiri ti mutaatu Kiristo wuri mu kwiisa , mu lumalu bataatu ba Kiristo balaka bamwaakwiisa ; mu didyo beetu tuyaari ti ki ngo kilookolo kya mpotulu .
Bo bapariri ha kakati dya beetu , ngo basii kuba ba beetu ko ; bukuri mbuti ngo , baba ba beetu , nkani baketi kudzakala na beetu . Bo bapariri mpisi diba dyayabakana ti bobanso bari ba beetu ko .
Beenu lwataambula nkilulu kuri Wangisi , na beenu bobanso luyaari .
Me nyalutinini kari bukuri ti beenu lwahele kuyaaba ngwanwa ko , ngo bukuri beenu luyiyaari , na bukuri kuri mpya ti dzimosi ko , dzifumunaa kunsa ngwanwa .
Na wuri ngaa-mpya , mbuti ka wunde wutunaa ti Yesu kari Kiristo ko ? Wunde ngo mutaatu Kiristo , wutunaa Taata na Mwaana .
Mpisi wunde wutunaa Mwaana , lo kari na Taata ko . Wutaambulaa Mwaana , lo wuri na Taata se .
Mamo ma lwayukiri kuholosono kunu mbandukulu , hemese masa kikuundi mu beenu . Mbuti mamo ma lwayukiri kuholosono kunu mbandukulu , masii kikuundi mu beenu , lo beenu se sa lwasa kikuundi mu Mwaana na mu Taata .
Na lu ngo lusiilulu lu kari kalusiila , kidziingu kya mantaangu momanso .
Me nyalutinini mamo mu dyaambu dya bakweludziimbisa .
Ngo beenu , nkilulu yi luri lwataambula kuri nde yasa kikuundi mu beenu , na lwahele na nzala kuri ti muutu kaluyikisa ; kasi nkilulu yaandi yiri mu kuluyikisa mu momanso , na yiri yangwanwa , ka yiri yampya ko , bunu bu yiri mu kuluyikisa , seenee kikuundi mu nde .
Na mu lumalu , mwaa-baala , seenee kikuundi mu nde . Mpisi heki , mbuti nde monikini , lo tubeeneenu na nsiitu , na tuhelee kufwa nsoni la na nde , mu ntaangu ya nyisulu yaandi .
Mbuti beenu luyaari ti nde wasuunguma , lo yabee se ti mpisi wunde wusalilaa nsungumunu , lo wabutuka mu nde .
Monee nkya ntiilu Taata kari katutiila , mpisi heki batuteele baala ba Nzaambi , na turi se bo . Hango-nkuumbu , nsi yahele kutuyaaba , bukuri yahele kuyaaba nde .
Banduku ba mutima , mu lumalu turi baala ba Nzaambi , na bubwo mbasi-tsuku bu tubeenee bwakiri kumonokono pe . Tuyaari kuri ti : mbuti nde monokini , lo beetu sa twafwanikina na nde , bukuri sa twamumono bunu bu kari .
Mpisi wunde wuri na nsiitu dza bubwo mu Kiristo , lo wutsyeemikaa nde-meene , bunu bu kari katsyeemeke nde .
Mpisi wunde wuyirika masumu , lo wusininaa se mangisi , bukuri masumu ngo kusinina kwa mangisi .
Beenu luyaari kuri ti : Kiristo wamonikini mu kuyusula masumu , na mu nde mwahele masumu .
Mpisi wasa kikuundi mu nde , kayirikaa masumu ko ; na mpisi wuyirikaa masumu , lo wakiri kumumono pe , na wakiri se kumuyaaba pe .
Mwaa-baala , muutu yaa kaludziimbisa ko . Wunde wusalilaa nsungumunu , lo wasuunguma bunu Kiristo wuri wasuunguma .
Wunde wuyirikaa masumu , lo wa dyabulu , bukuri kuholosono kunu mbandukulu dyabulu watobiri masumu . Mu dimadi Mwaana Nzaambi kamonikini , mpisi katsyaamuna biyiriki bya dyabulu .
Mpisi wunde wabutuka kuri Nzaambi kayirikaa masumu ko , bukuri mumbutu Nzaambi wasa kikuundi mu nde . Nde ka katsiitsa kuyirika masumu ko , bukuri wabutuka kuri Nzaambi .
Mu didyo , bayaabulaa baala ba Nzaambi , na baala ba dyabulu . Mpisi wunde wuhelaa kusalila nsungumunu kari wa Nzaambi ko ; bunubwo se kuri wuhelaa kutya mpaangi yaandi .
Wumawu ngo mukeensu wu luri lwayuka kuholosono kunu mbandukulu : Twetilisineenu beetu na beetu .
Yaa tuba bunu Kayini ko , waba ngaa-bubi , na wadzusiri mpaangi yaandi . Heki mu nkya ntoono kamudzusiri ? Bukuri biyiriki bya Kayini byaba byabibi , na bya mpaangi yaandi byaba byasuunguma .
Bampaangi , yaa lwekimuka ko , mbuti nsi yikwelubele .
Beetu tuyaari ti , twayeki twayisika mu lufwa mu kuluta mu bumwooyo , bukuri beetu tutyaanaa bampaangi . Wunde wahele kutya bampaangi , lo wafwa kwakinkulu .
Mpisi wunde wubelaa mpaangi yaandi , lo nde mudzusi , na beenu luyaa ti mpisi mudzusi , lo kidziingu kya mantaangu momanso kyahele kusa kikuundi mu nde .
Mu didyo , beetu twayeki twayaaba ntiilu , bukuri Kiristo waheeri kidziingu kyaandi mu ntoono beetu , na beetu se tuyelemini kuha kidziingu kyeetu mu ntoono bampaangi .
Mpisi wunde wuri na lubaku lwa nsi , na mwiini mpaangi yaandi watikila , ngo kaangiri mutima , lo dyaburi ntiilu ya Nzaambi yitsiitsa kuba mu nde ?
Mwaa-baala , yaa twetiilee mu bini bibori ko ; ngo twetiilee mu biyiriki na mu ngwanwa .
Mu dimadi , beetu sa twayaaba ti turi bangaa-ngwanwa , na ha busu bwaandi , sa twadzuunisa mitima myeetu .
Ngo mbuti mutima weetu wutubwiisa , Nzaambi bvuriri kudzaangama na mutima weetu , na nde yaari momanso .
Banduku ba mutima , mbuti mutima weetu wahele kutubwiisa , lo turi na nsiitu mu Nzaambi ,
na mpisi ma tuloombo , tumataambula kuri nde , bukuri beetu tukebaa ntumu dzaandi , na tuyirikaa mamabwe ha busu bwaandi .
Lumalu ngo lutumu lwaandi : ti beetu tusa kanyi mu Mwaana waandi , Yesu Kiristo , na tutilisinee beetu na beetu , bunu bu kari katuha lutumu .
Wunde wukebaa ntumu dzaandi wasa kikuundi mu Nzaambi , na Nzaambi wasa kikuundi mu nde . Mu dimadi beetu tuyaabilaa ti , Nzaambi wasa kikuundi mu beetu , mu Mpeeve yi kari katuha .
Banduku ba mutima , yaa lwesiila kanyi mu mpisi mpeeve ko , ngo fyongokinee mampeeve , mbuti ma Nzaambi mari ; bukuri babikiri bampya balaka bamwaakwiisa mu nsi .
Mu dimadi beenu luyaabula Mpeeve ya Nzaambi : mpisi mpeeve yitaambula ti Yesu Kiristo wayisa mu muswinyi , lo yiri ya Nzaambi ;
na mpisi mpeeve yihele kutaambula Yesu , lo yiri ya Nzaambi ko ; mpeeve yiyo ya mutaatu Kiristo , wu lwayukiri beenu ti wuri mu kwiisa , na mu lumalu weki mu nsi .
Mwaa-baala , beenu luri ba Nzaambi , na beenu lwabwiisiri babikiri bampya ; bukuri wunde wuri mu beenu , bvuriri makwa na wunde wuri mu nsi .
Bo bari ba nsi ; mu didyo , bakwedzoonsolo bunu buri nsi , na nsi yikwebaywiila .
Beetu turi baatu ba Nzaambi . Wunde wuyaari Nzaambi kootuywiila . Ngo wunde wuri kari wa Nzaambi ko , kakootuywiila ko . Mu didyo , beetu tuyaabilaa Mpeeve ya ngwanwa , na mpeeve ya mawunu .
Banduku ba mutima , tutilisinee beetu na beetu , bukuri ntiilu yiri ya Nzaambi . Mpisi wuri na ntiilu wabutuka kuri Nzaambi na yaari Nzaambi .
Wunde wahele na ntiilu , lo ka yaa Nzaambi ko , bukuri Nzaambi ngo ntiilu .
Bumabu ntiilu ya Nzaambi yiri yayabakana ha kakati dya beetu : nde waheeke Mwaana waandi ndemosi mu nsi , mpisi heki tuba mwooyo mu nde .
Ntiilu yiri bumabu : ka kuri ko ti beetu twatiiri Nzaambi , ngo kasi nde watutya , na waheeke Mwaana waandi , bunu kikori mu masumu meetu .
Banduku ba mutima , mbuti Nzaambi watutiila mu kiteesu kya bubwo , beetu se tuyelemini kwetilisina beetu na beetu .
Kuri muutu ko wumwaamono Nzaambi . Mbuti tutilisinaa beetu na beetu , lo Nzaambi wusanaa kikuundi mu beetu , na ntiilu yaandi mu beetu yayeki yakuka .
Beetu tuyaabilaa ti twasa kikuundi mu nde , na nde wasa kikuundi mu beetu , bukuri nde watuha Mpeeve yaandi .
Beetu twakengisiri na tuta kimbaangi ti Taata waheekiri Mwaana , bunu Mubvuukisi nsi .
Mpisi wunde wutaambula ti Yesu Mwaana Nzaambi , lo Nzaambi wasa kikuundi mu nde , na nde wasa kikuundi mu Nzaambi .
Beetu twayaaba , na twasa kanyi mu ntiilu yiri na Nzaambi mu beetu . Nzaambi ngo ntiilu ; mpisi wunde wasa kikuundi mu ntiilu , lo wasa kikuundi mu Nzaambi , na Nzaambi wasa kikuundi mu nde .
Mu didyo , ntiilu yiri yakuka ha kakati dya beetu , mpisi heki tubeeneenu na nsiitu mu kiluumbu kya mutsuundu , bukuri bunu bu kari nde , bunubwo se beetu turi mu nsi yimayi .
Boomo bwahele mu ntiilu ; ngo kasi ntiilu yangwanwa yiyisilaa boomo , bukuri munsa boomo muri maseembu . Wunde wahele na boomo wayeki wakuka mu ntiilu .
Beetu tutyaanaa , bukuri nde watete watutiiri .
Mbuti muutu wuleele ti : « Me ntiiri Nzaambi » , ngo wubelaa mpaangi yaandi , lo nde ngaa-mpya . Mukwongo , wunde wuhelaa kutya mpaangi yaandi yikamono , lo katsiitsa kutya Nzaambi ko , wu kahele kumono .
Lu ngo lutumu lu turi twataambula kuri nde : wunde wutya Nzaambi , lo katya se mpaangi yaandi .
Mpisi wunde wusa kanyi ti Yesu ngo Kiristo , lo nde wabutuka kuri Nzaambi , na mpisi wunde wutiiri mubuti , lo katya se wabutuka kuri nde .
Beetu tuyaaba ti tutiiri baala ba Nzaambi , mu ntaangu yi tukootyaanaa Nzaambi , na yi tusalilaa ntumu dzaandi .
Mukwongo , ntiilu ya Nzaambi yiri kuri ti , tukebee ntumu dzaandi ; ngo ntumu dzaandi dzahele kuleme ,
bukuri mpisi wabutuka kuri Nzaambi , lo waluuluka mu nsi , na ndulukulu ya kuluuluka mu nsi , ngo kanyi dyeetu .
Na waluuluka mu nsi , mbuti ka wunde wasiila kanyi , ti Yesu ngo Mwaana Nzaambi ko ?
Yesu Kiristo ngo wunde wayisiri na maampa na makila , kari na mani maampa kitsu ko , ngo na maampa na makila ; Mpeeve ngo muteeri kimbaangi , bukuri Mpeeve ngo ngwanwa .
Bambaangi batatu bari :
Mpeeve , maampa na makila , na bo batatu bari kintwaari mu kimbaangi kyokimosi .
Mbuti tutaambulaa kimbaangi kya baatu , lo kimbaangi kya Nzaambi kibvuriri bunene ; bukuri kimaki ngo kimbaangi kya Nzaambi , ki kari kata mu Mwaana waandi .
Wunde wusiilaa kanyi mu Mwaana Nzaambi , wuri na kimbaangi mu nde-meene . Wunde wuhelaa kusiila kanyi mu Nzaambi , lo wusanaa kuri ti Nzaambi kaba ngaa-mpya , bukuri wahele kutaambula kimbaangi kya Nzaambi , ki kari kata mu Mwaana waandi .
Kimbaangi kikyo ngo ki : Nzaambi watuha kidziingu kya mantaangu momanso , na kidziingu kikyo kiri mu Mwaana waandi .
Wunde wuri na Mwaana , wuri na kidziingu ; wunde wahele na Mwaana Nzaambi , wahele na kidziingu .
Me nyalutinini mamo mpisi luyaaba ti , beenu lusiila kanyi mu nkuumbu Mwaana Nzaambi , luri na kidziingu kya mantaangu momanso .
Dzimadzi ngo nsiitu dzi turi na dzo mu nde , mbuti tumuloombiri kitotolo , bunu buri kutya kwaandi , lo nde wutuywiilaana .
Na mbuti tuyaari ti nde wutuywiilaa , lo tuyaari se ti tutaambulaa bibyo bi tumuloombaa .
Mbuti muutu wumono mpaangi yaandi , wuyirika masumu mahele kunata ku lufwa , lo kaloombo , na Nzaambi sa kaha kidziingu kuri mpaangi yiyo , kuri babo bayirikaa masumu mahele kunata ku lufwa . Kuri sumu dinataa ku lufwa ; ngo kari mu didyo ko me nyituma ti kasaambila .
Mpisi kuhele kwa nsungumunu masumu ; ngo kuri masumu mahelaa kunata ku lufwa .
Tuyaari ti mpisi wabutuka kuri Nzaambi , lo kayirikaa masumu ko , bukuri Mwaana Nzaambi wumukebaa , na Ngaa-bubi kari mbelemene nde ko .
Tuyaari ti beetu turi baatu ba Nzaambi , na nsi yoyinso yiri kunsa bubi .
Ngo kasi tuyaari ti , Mwaana Nzaambi wayisa , na watuha madyeele mu kuyaaba Wangwanwa ; na turi kunsa Wangwanwa , mu Mwaana waandi , Yesu Kiristo . Nde wuri Nzaambi yangwanwa , na kidziingu kya mantaangu momanso .
Mwaa-baala , seenee madyeele beenu-meene mu ntoono biteki .
Me Mukulu-bakala , kuri Mukyeetu wasoolu , na kuri baala baandi , ba nyiri nyatya mu ngwanwa . Ngo kari wunu me kitsu nyibatii ko , kasi bobanso se bamwaayaaba ngwanwa ,
mu ntoono ngwanwa yasa kikuundi mu beetu , na sa yaba na beetu mu mantaangu momanso .
Hemese bweese , ngebe na kiyeengi bifumunaa kuri Taayi Nzaambi , na kuri Yesu Kiristo Mwaana wa Taayi , byeba na beetu , mu ngwanwa na mu ntiilu .
Me nyankeembiri kwalaka , bu nyamwiini ti baala baaku , bakwedyaatila mu ngwanwa , bunu buri lutumu lu turi twataambula kuri Taata .
Na mu lumalu di nyiloombo kuri ye , Mukyeetu , kari bunu ti lutumu lwamoono , me nyiri mu kutinina kuri ye ko , ngo luni lu turi twataambula , kuholosono munu mbandukulu ti , twetilisineenu beetu na beetu .
Ntiilu yiri kuri ti , twedyaatileenu bunu buri ntumu dzaandi . Lutumu lu luri lwataambula kuholosono munu mbandukulu , kuri ti beenu lwedyaatila mu nde .
Bawumuni balaka bamwaatsamukina mu nsi . Bo bahele kwetaambula ti Yesu Kiristo wayisa mu muswiini . Wunde ngo muwumuni , mutaatu-Kiristo .
Seenee madyeele beenu-meene , mpisi heki luhele kudziimbisa bi turi twasala , ngo lutaambula mufutu wakuka .
Mpisi wunde wuluta nyikusulu dza Kiristo , na wahele kusa kikuundi mu dzo , lo wahele na Nzaambi . Ngo wunde wasa kikuundi mu nyikusulu , lo wuri na Taata na Mwaana .
Mbuti muutu wiisiri kuri beenu , na wahele kutwaala nyikusulu dzidzo , lo yaa lumutaambula mu nzo yeenu ko , na yaa lumuha mboto ko .
Mukwongo , mpisi wunde wumuha mboto , lo wuri kintwaari mu biyiriki bya muutu wunde byabibi .
Mbee kwaandi na myalaka mya kulutinina , ngo me nsii tya kusalila kipapila na ntiinta ko , kasi nyiri na nsiitu mu kwiisa kuri beenu , na mu kudzoonsono kuri tutalisina mu miisu na miisu , mpisi heki kiminu kyeetu kiba kyakuka .
Baala ba kibusi kyaaku kyasoolu , bakuheekiri mboto .
Me Mukulu-bakala , kuri Ngayo nduku ya mutima , yi ntiiri mu ngwanwa .
Nduku ya mutima , me nyikutiisa ti ye baanguka mu myominso , na ba wamutsiina , bunu bwabaanguka se muheebulu waaku .
Mukwongo , me nyankeembiri kwalaka , mu bampaangi bayisiri na mu kimbaangi ki bateeri mu ye mu ngwanwa , kuri ti ye wukwedyaatila mu ngwanwa .
Kiminu kya me kibvuriri bunene , mu kuyuka ti baala ba me , ba kwedyaatila mu ngwanwa .
Nduku ya mutima , ye wuri mu kwesala mu nkwikumunu , mu ma wuri mu kweyirika mu bampaangi , na bunubwo se mu banzeense .
Bo bateeriri ye kimbaangi , ha busu bwa Dibuundu , mu ntiilu yi wuri na yo . Ye yelemini kubaha bi bari na nzala byo , mu budyeengi bwa bo , mu kiteesu kyayelemene mu Nzaambi .
Mukwongo , bo bayensikiri mu nkuumbu , kwahele kutaambula kitotolo ti kimosi kuri makaanda .
Mu didyo , beetu tuyelemini kutaambula ba bubwo , mpisi heki tuba bakwesala kintwaari mu ntoono ngwanwa .
Me nyatinini mwaa mantoono kuri dibuundu ; ngo kasi Dyotelefe , wutiiri kweba watete mu bo , wahele kututaambula .
Hango-nkuumbu , mbuti me nyiisiri , lo sa nyamubaambula mwooyo , mu biyiriki byaandi , bi kari mu kweyirika : nzoonsulu dzadzibi , dzabudzeke mu beetu ; kiminu bu kiheriri kukuka mu mamo , nde wubisa kutaambula bampaangi ; na batiiri kwaaku kwetaambula bampaangi , nde wukwebakabukisa na wubapalisa mu dibuundu .
Nduku ya mutima , yaa wesombosolo mamabi ko ; ngo sombosolo mamabwe . Wunde wusalilaa mamabwe wuri wa Nzaambi , na wunde wusalilaa mamabi , lo kamwii Nzaambi ko .
Baatu bobanso bateeriri Demeteryo kimbaangi kyakibwe . Ngwanwa yo-meene se yiri mu kumuteele kimbaangi . Beetu se tumuteele kimbaangi , na ye yaari ti kimbaangi kyeetu kyangwanwa .
Mbee kwaandi na myalaka mya kukutinina . Ngo nyahele kutya kusalila ntiinta na lusala .
Me nyiri na nsiitu , ti kidzika kyantele mbee nyikumwiini , na sa twadzoonsono kuri tutalisina mu miisu na miisu .
Hemese kiyeengi kiba na ye ! Banduku bakuheekiri mboto . Ye se ha mboto kuri banduku , muutu-muutu mu nkuumbu yaandi .
Yuda , nkutu Yesu Kiristo , mpaangi Yakobo , kuri babo ba bari bateele mbila , batya mu Taayi Nzaambi , na ba bari bakebe mu Yesu Kiristo .
Hemese ngebe , kiyeengi na ntiilu bya Nzaambi , biba kuri beenu na fundu-fundu .
Banduku ba mutima , me mbeeri kwaandi na musoongo walaka mu kulutinina , mu dyaambu dya mvuukulu yeetu ya kintwaari , ngo mwiini mufunu mu kulutinina , mpisi nyilusyaamisa mu kunwaana mu ntoono kanyi , di bari bayakisa kwakinkulu kuri bangisi .
Mukwongo , baatu babamosi bayolomikini mu nsweeki , bari kuholosono na kidzika , batekesele kubatina mankuumbu mu mutsuundu wunde . Bo ngo bangooyi , bakwekitula bweese bwa Nzaambi yeetu mu buyala , na bakwetuna wunde wuri ndemosi Mutumi na Mfumu yeetu , Yesu Kiristo .
Me ntiiri kulubaambula mwooyo mu momanso ma luyaari ti , Mfumu kamanaa kubvuukisa lwo lumosi , kaanda ku nsi ya Ngipiti , ha lumbisa haho , nde wafuukisa bari basii kusa kanyi ko .
Bambasi bari basii kebe kibeendu kya bo-meene ko , ngo basisiri kikuundi kya bo-meene , nde wabawuunguka mu bikonyi bya bibvu ngo bibvu , kunsa mampimbisi , mu kiluumbu kyakinene kya mutsuundu .
Bunu buri Sodoma na Ngomora na mabvula ma badyengekele , masariri buyala bunu bo , mu kiteesu kyokimosi , na banemi bari na manyutu ma kinzeri kikimi , bo bari mu kifwaani kya baatu babwiilikila maseembu ma mbaawu ya mantaangu momanso .
Baatu bamaba se bwobumosi , bakwesa biwobiri , hamosi bakwesumuna manyutu , hakaka bakwenyaafuna lutumu , na bakwesaana bambasi bankeembu .
Ngo kasi , Mikaheli mbasi ya yikuutu , ha baba kalakanaa bo na dyabulu , mu kukaangina nyutu Moose , kasii tya kumuteesele mya nsaanunu ko , ngo nde bu kamuleeriri ti : " Mfumu kakuseembe ! "
Ngo bamaba , hamosi bakwesaana myominso miri bahele kuyaaba , hakaka bakwefuuka mu myominso mi bakweyaabila mu kimuutu , bunu bibulu byahele na madyeele .
Kyaari kuri bo , bukuri banemi nzila ya Kayini , bo bayekimini mu mpumukunu ya Balaami mu ntoono mufutu , na bafuukiri kunsa tungu dya Kore .
Bamaba ngo bo , bangaa-kisaangila , kunsa ndiilu yeenu ya kimpaangi , bakwekeembe mu ndiilu ya mawaamba kwahele boomo , bakwebuungula manyutu ma bo-meene , bo ngo matuti mahele maampa , makweheembeke mu kiteembu , miti mya manunu ndoolo , myahele na bimbutu , myafwa mfwa dzoolo , myataabuka .
Bo ngo mipaku mya mubu mya kibakala , mitoombolaa fula dya nsoni dzaaku , bambwetete bakweyiima , ba bari bawungukila , mampimbisi ma bubokoro mu mantaangu momanso .
Mu bo , Enoki , wansaamu kubandikila mu Adami , kaba leele ti : « Mono , Mfumu wayisiri na fundu-fundu dya bangisi baandi ,
mu kutsuundisa baatu bobanso , na kusa kuri ti babakula biyiriki byaaku bya bungooyi , mu ntoono misamu mikolo , mya muteesele bangooyi bangaa-masumu . »
Bo ngo bakwemunguta , bahele kumono kiminu mu kiteesu kyaaku , bakwedyaatila bunu buri nyiimunu dzaaku , na minwa mikwedzoonsolo mu masiiku , na bakwesiikila baatu mu ndaandu .
Ngo kasi , beenu banduku ba mutima , baambukee mwooyo , mu maampu matekisiri kuleele bantumu , ba Mfumu yeetu Yesu Kiristo .
Bo baba leelaa kuri beenu ti : « Kumanunu ntaangu , sa kwaba bangaa-munsiku bakwedyaatila bunu buri nyiimunu dzaaku , dza bangooyi . »
Babo ngo bakwekotoso nkabunu , bakwedyaatila bunu bibulu , na bahele na Mpeeve .
Ngo beenu , banduku ba mutima , tuungumeenu beenu-mee ha yulu kanyi dyeenu dyangisi na ngisi , na saambileenu mu Mpeeve Yangisi .
Beenu-meene kebee manyutu kunsa ntiilu ya Nzaambi , bu luri mu kwekiingila ngebe dza Mfumu yeetu Yesu Kiristo , mu kubaka kidziingu kyahele manunu .
Na beenu hamosi , bakilee bari na maketi-keti ngebe ,
hakaka , bvuukisee babamosi mu kubapalisa kunsa mbaawu , bakilee se bakaka ngebe mu boomo , mu kubele se na kinkuta kyasumunu kuri muswinyi .
Kuri wunde wakuka mu kulukebe kwahele kubumuna makya , na kulutelemese ha busu bwa nkeembu yaandi , kwahele maseembu , kunsa nyeense ,
kuri Nzaambi yomosi , Mubvuukisi weetu mu Yesu Kiristo , Mfumu yeetu , kuba nkeembu , bumfumu , makwa na lutumu , tekesele mantaangu momanso na mu lumalu natee bibvu byobinso , bunubwo ! Amene .
Nyabukusu Yesu Kiristo ya muha Nzaambi , mu kusoongo kuri bisari byaandi , mamo makwiisa mu mawasu . Nde waheeke mbasi yaandi kuri kisari kyaandi Yowane , mu kuyaabisa yo ,
wunde wata kimbaangi mu Maampu ma Nzaambi , na kimbaangi kya Yesu Kiristo , momanso ma kari kamono .
Kiminu kiri na muutu wunde wutaanga mukaanda wu , na kiri na bayuka maampu ma mbikululu , na bakebaa mari mu yo , bukuri ntaangu yeki bebele .
Yowane , kuri mabuundu nsaamu mari mu nsi ya Asya : Bweese kuri beenu na kiyeengi bifumini kuri wunde wuri , waba , na wukwiisa , na kuri mampeeve nsaamu mari ha busu bwa mboloko yaandi ,
na kuri Yesu Kiristo , Mbaangi yakwiikama , watete wabutuka mu bafwa , na mwaana mfumu ya bambyaasi ba butoto . Kuri nde wututiiri , watukuula mu masumu meetu mu makila maandi ,
nde wasa beetu kimfumu kya bangaanga-nzaambi , mu kusalila Nzaambi wuri se Taayi dyaandi ; kuri nde kuba nkeembu na makwa mu bibvu ngo bibvu ! Amene !
Mono , nde wuri mu kwiisa mu matuti , mpisi muutu sa kamumono , na babo bamutobiri dyoongi . Makaanda momanso ma ha butoto sa makoto mu manyoongi mu ntoono nde . Heehe ! Amene !
« Me ngo Alafa na Omenga » , buleeriri Mfumu Nzaambi , wuri , waba , na wuri mu kwiisa , Mwa-mbete .
Me Yowane , mpaangi yeenu , wu luri ntwaari mu nsiitsulu , mu kimfumu , mu nkwikumunu mu Yesu ; me nyabeeri ku kibuma ki bateelaa ti Patomo , mu dyaambu dya Maampu ma Nzaambi na kimbaangi kya Yesu .
Mpeeve yambaka mu kiluumbu kya Mfumu , na nyayuka ku mambisa ma me mbeembu yayinene yiri bunu mvumvuri ,
yaleele ti : « Mamo ma wuri mu kumono , tina mo munsa mukaanda , na heeke nde ku mabuundu mo nsaamu : ku Efeso , ku Semirana , ku Peregamo , ku Tyatira , ku Saredeyi , ku Filadelefya , na ku Lahodikya . »
Me nyabaluka mu kumono mbeembu yiyo yaba dzoonso kuri me ; na bu nyabaluka , me nyamono bitetukulu bya miinda nsaamu byawoolo ,
na ha kakati dya Bitetukulu bya miinda , me nyamono wafwanikina na mwaana muutu , waba walwaata kinkuta kyakila natee ku miilu , na waba walwaata musweele wawoolo mu ntulu .
Mutu waandi na mfu dzaandi byaba byahembeke bunu myoosi mya bimeeme , bunu midiingi , na miisu myaandi bunu mule mbaawu ;
miilu myaandi myafwanikina na nsoongo yayoku ku dziku dya mbaawu na mbeembu yaandi yafwanikina na kiyoomo kya maampa .
Na wakwaata mu kooko kwaandi kwa lubakala bambwetete nsaamu , na mu munwa waandi mwaapala mbeesi yayila ya mabusu moolo , yasekusu kibari na kibari , na busu bwaandi , bunu ntaangu yiseme mu mpinu dzaandi .
Me bu nyamumono , nyabwa ha miilu myaandi , bunu muutu wafwa , na nde wateeteke kooko kwaandi kwa lubakala ha yulu me , waleele : « Yaa ba na boomo ko , me nyiri watete na wampotulu ,
wamwooyo , me nyabee nyafwa , ngo mono me nyiri mwooyo mu bibvu ngo bibvu ; me nyiri na mafungula ma lufwa na ma lubila .
Hango , tina ma mwiini , mamo mari , na mari mu kwiisa ha lumbisa lwa mamo .
Mpaanu dza bambwetete nsaamu , ba mwiini mu kooko kwaami kwa lubakala , na bitetukulu bya miinda nsaamu byawoolo dziri bumabu : bambwetete nsaamu ngo bambasi ba mabuundu nsaamu , na bitetukulu bya miinda nsaamu ngo mabuundu mo nsaamu . »
Tina kuri mbasi ya dibuundu dya Efeso : « Wakwaata bambwetete nsaamu mu kooko kwaandi kwa lubakala , wuri mu kweyende hansa bitetukulu nsaamu bya miinda byawoolo , mimami kari mu kuleele :
Me nyaari biyiriki bya ye , kisalu na kifiki kyaaku . Me nyaari ti ye wakuunda bababi ko , na ye watsiitsiri babo bakweleele bo-meene ti bo bantumu , ngo bo bari bantumu ko , na ye wamwii ti bangaa-mpya bari .
Ye wuri na kifiki , ye wakuunda mpasi mu dyaambu dya nkuumbu yaami , ye wahele kuholo-bito .
Ngo kasi di mberiri me mu ye diri : ye wayekele ntiilu yaaku yatete .
Hango , baambuka mwooyo mu ha wuri wabwiilila , yiinga dyeele na bvutukila biyiriki byaaku byatete ; mbuti ka bubwo ko , lo me sa nyiisa kuri ye , na sa nyiinga kibeendu kya kitetukulu kya mwiinda waaku , mbuti ye wahele kuyiinga dyeele .
Kasi ye wuri na dimadi se : ye wubelaa biyiriki bya Nikolayiti , biri me se nyabibele . »
« Wunde wuri na makutu kayuka , mamo madzoonsiri Mpeeve kuri dibuundu . Kuri wunde wuluuluka , me sa nyimuha muti wa mwooyo wa kudya , wuri mu paradiso dya Nzaambi . »
Tina kuri mbasi ya dibuundu dya Semirana : « Watete na wampotulu , wafwiiri na wafulukiri , bumabu kari mu kuleele :
Me nyaari mpasi na buwelu bwa ye , kasi wuri kisina , nyaari se nsaanunu dza babo bari mu kweleele ti Bayudayo bari , ngo bari Bayudayo ko , kasi baatu ba nzo-nkutukunu ya Satana .
Yaa bata ti kitotolo ti kimosi ko , mu mpasi dzi wubwanikina na dzo . Mono , dyabulu sa katuba bakaka mu beenu munsa boroko , mpisi heki balutsiitsa ; sa lwaba lwatsiitsa mu biluumbu kuumi . Ba wakwiikama natee dya lufwa , tumi nyikuha lukoongolo lwamwooyo . »
« Wunde wuri na makutu kayuka , mamo madzoonsiri Mpeeve kuri mabuundu ! » « Wuluulukiri ka kafwa lwadzoolo ko . »
Tina kuri mbasi ya dibuundu dya Peregamo : « Wakwaata mbeesi yayila , yasekusu mu bibari byobyoolo , bu kari mu kuleele :
Me nyaari ku wubaanaa ye , kukwo kuri mboloko Satana , ye wakwaata mu makwa nkuumbu yaami , na wahele kutuna kanyi dya mu me , ti mu biluumbu bya Antipa , mbaangi yaami , mpaangi yaami yakwiikama , wubari badzusa kuri beenu , kwa tuunga Satana .
Kasi me nyiri na munyoongi wantele mu ye : bukuri ye wuri na baatu bakaangama mu nyikusulu dza Balaami , waba yikisa kuri Balaki , bwa kubwiisila baala ba Isaheli , mu kudya toongo , twaha mu bikabu kuri biteki na kwesa buyala .
Bwobumosi , ye se wuri na baatu bakaangama mu nyikusulu dza bari Nikolayiti .
Hango nkuumbu , yiinga dyeele ; mbuti ka bubwo ko , lo me sa nyiisa mu mawasu kuri ye , na sa nyibanwaanisa mu mbeesi yayila ya munwa waami . »
« Wunde wuri na makutu mu kuyuka , kayuka mamo madzoonsiri Mpeeve kuri mabuundu ! » « Kuri wuluuluka , me sa nyamuha maana , yasweeku ; na sa nyaha kuri nde tari dyahembeke , na ha yulu tari dyatinu nkuumbu yamoono , yiri muutu ti mosi kayaa ko , mbuti ka wutaambula dyo ko . »
Tina kuri mbasi ya dibuundu dya Tyatira : « Mwaana Nzaambi di kari mu kuleele , wuri na miisu myafwanikina na mule mbaawu , na miilu myafwanikina na nsoongo .
Me nyaari biyiriki bya ye , ntiilu , kanyi , kisalu na kifiki kyaaku , biyiriki bya ye basyeelele bibvuriri kwalaka na byatete .
Ngo di nyiri nyabele ye , di wuri wahemese mukyeetu wuri nkuumbu Yedzabele , wu kweleele ti nde mubikiri , wukweyikisa na wukwedziimbisa bisari byaami , kuri bakwesa buyala , na bakwedya toongo twaha mu kikabu kuri biteki .
Me nyimuha ntaangu ya kuyiinga dyeele , ngo wahele kutya kuyiinga dyeele mu buyala bwaandi .
Mono nyimuneŋesene , kintwaari na bateeri kimpala na nde , ha yulu mbuka ya manyoongi mamanene , mbuti bahele kuyiinga dyeele ha busu bwa biyiriki bya nde wa mukyeetu ,
lo me sa nzusa baala ba nde wa mukyeetu . Na mabuundu momanso sa bayaaba ti , me ngo nyikengisaa bitsimi na manzala , na sa bvutula kuri muutu-muutu mu beenu , bunu buri biyiriki byaandi . »
« Me nyileele kuri beenu na kuri bakaka bari ku Tyatira , kuri bobanso bahele na nyikusulu dzi , babo bahele kuyaaba " musundu Satana " , bunu bu bakweleele ; me nyahele kutuba ha yulu beenu kinati kikimi ;
ngo mamo ma luyaari , kebeenu natee me nyiisiri . »
« Kuri wunde wuluulukiri na wukebiri biyiriki byaami natee manunu , me sa nyaha kuri nde , lutumu ha yulu makaanda ,
na sa kamatwaalisa mu luboto ha kooko , sa kakosono mo , bunu bu bakosonaa bisa bya tubuumbu ,
bunu bwo se me nyiri nyataambula lutumu kuri Taata , na me sa nyimuha mbwetete ya minkya . »
« Wuri na makutu , kayuka ma leele Mpeeve kuri mabuundu ! »
Tina kuri mbasi ya dibuundu dya Saredeyi : « Wakwaata mampeeve nsaamu ma Nzaambi , na bambwetete nsaamu , bu kari mu kuleele : me nyaari biyiriki bya ye , wuri na mvuumfu ti wuri mwooyo , ngo kasi ye wafwa .
Ba naana , na syaamisa bari mu kwefwa ; mukwongo me nyahele kumono kuri ye , biyiriki byayirima ha busu bwa Nzaambi yaami .
Hango nkuumbu , baambuka mwooyo mu bu wataambula na bu wayukila , kebe na yiinga dyeele . Mbuti wahele kuba naana , sa nyiisa bunu ngaa-kwiibi , na wuyaaba ko mu nkya kilookolo me nyikwiisa kuri yeenu .
Kasi bantele ba ye ba ku Saredeyi babviimfiri bilwaatu bya bo . Bo sa badyaata na me , mu bilwaatu byahembeke , bukuri bakuka . »
« Wuluuluka se sa kaba mu bilwaatu byahembeke , na nyiyaala nkuumbu yaandi mu mukaanda wa mwooyo ko , na sa nyamuteelile kimbaangi ha busu bwa Taata , na ha busu bwa bambasi baandi . »
« Wuri na makutu , kayuka ma dzoonso Mpeeve kuri mabuundu ! »
Tina kuri mbasi ya dibuundu dya Filadelefya : « Wangisi , Wangwanwa , wuri na mafungula ma Davidi , kadzibulaana , wukaanga nde pe , na kakaangaana , wudzibula nde pe , bu kari mu kuleele :
Me nyaari biyiriki bya ye ; mono , me nyikusuusiri ha busu bwa mweelu wadzibulu , kuri muutu ti mosi ko wakuka mu kukaanga nde ; bukuri ye mwaa-mpinu wuri na dzo , kasi wakebe maampu maami , tumi se wahele kutuna nkuumbu yaami .
Mono ma nyiyirika me kuri bari mu nzo lukutukunu ya Satana , bakweleele ti bo Bayudayo , kasi bari Bayudayo ko , bukuri bari bangaa-mpya . Me tsa sa kuri ti bo biisa na batsukumina hari miilu mya ye , na kuyaaba ti me nyakutya .
Mu bukuri ye wakebiri maampu maami mu kifiki , me se sa kebe ye mu ntaangu ya nsindukulu , dziyelemini kutubuka mu nsi yoyinso ya baatu , mu kusindukila babo badzakala mu nsi .
Me nyikwiisa mu mawasu : kwaata na keketee bi wuri na byo , mpisi heki muutu kahele kuholo mpu yaaku ya ndulukulu . »
« Kuri wunde wuluuluka , me nsa nyamusa kuunsi dya mu Nzo ya Nzaambi yaami , na kabweese kupala ko , na me nsa ntina nkuumbu ya Nzaambi yaami ha yulu nde , na nkuumbu ya bvula dya Nzaambi yaami , Yerusalemi dyamoono , disunduka mu yulu , kuri Nzaambi yaami , na nkuumbu yaami yamoono . »
« Wuri na makutu , kayuka ma dzoonso Mpeeve kuri mabuundu ! »
Tina kuri mbasi ya dibuundu dya ku Lahodikya : « Amene , mbaangi yakwiikama na yangwanwa , mbandukulu byobinso bya yirika Nzaambi bu kari mu kuleele :
Me nyikuyaari mu biyiriki byaaku ; ye wahele kyoosi , wahele se mbaawu ; habee kwaandi ba ti kyoosi bunu pe mbaawu !
Ngo bukuri , ye wuri kyeele , wahele mbaawu , na wahele se kyoosi , me nyeki kulobolo ye mu munwa waami .
Bukuri ye wuri mu kweleele ti : " Me nyiri kisina , mwaabaka busina , nyahele na nzala kitotolo ti kimosi " . Ngo ye wahele kuyaaba ti ye wuri ngaa-manyoongi , wa kubakila ngebe , wuri muwelu , ye wafwa miisu na wuri mpene .
Ndoongi yi nyikuha , yiri ti suumba woolo dyatsyeemusu mu mbaawu kuri me , mpisi heki ye ba kisina , suumba binkuta byahembeke , wubilwaata mpisi sweeke nsoni dza kimpene kyaaku ; suumba se mukelu wa kutsoniso mu miisu mpisi ye mono .
Me nyiŋaŋanaa na nyiseembaa bobanso bari nyibatiiri ; mu didyo , ba na kuheme na yiinga madyeele .
Mono , me nyateleme ha mweelu na nyikomboto ; mbuti muutu yukiri mbeembu yaami , na dzibiri mweelu , me nsa nkoto mu nzo yaandi , nsa dya na nde , na nde sa kadya na me . »
« Wunde wuluuluka , me nsa nyamudzakisa kintwaari na me ha mboloko yaami , bunu buri me se nyalulukiri , na nyadzakala kintwaari na Taata , ha mboloko yaandi . »
« Wuri na makutu , kayuka ma dzoonso Mpeeve kuri mabuundu ! »
Ha mambisa haho , me nyamono mweelu wadzibulu ku mayulu . Mbeembu yatete yi nyayukiri , yaba dzoonso kuri me , bunu mvumvuri , yaleele ti : « Nwaata hamaha , me nyikusoongo mamo mayirima ha lumbisa . »
Mu kilookolo kinikyo , Mpeeve yambaka , na nyamono mboloko ku yulu , na ha yulu mboloko muutu mosi waba wadzakala .
Wunde waba wadzakala , waba semaana bunu matari mantalu ma baleelaa ti yasipi na sardyoni , na mboloko yaba yadyeengukulu mu mungongolo , waba semaana bunu tari dya samaragado .
Mu teteke dya mboloko , mwaba makuumi moolo na mana ma mamboloko , na ha yulu mo binuni makuumi moolo na bina byaba byadzakala , byalwaata binkuta byahembeke na nkoongolo dzawoolo mu yulu mitu .
Mu mboloko mwaba palaana manseremi , mambeembu , na manzasi . Ha mankula ma mboloko , miinda nsaamu myaba lulukaana mu mbaawu , mamo ngo mampeeve nsaamu ma Nzaambi .
Ha mankula ma mboloko , kwaba mubu waba semaana bunu lumweenye , luri lo , biri mpele na mpele bimonokono . Ha kakati dya mboloko , na mu teteke , mwaba bibulu bina byaluula mu miisu ku mankula na ku mambisa .
Kibulu kyatete kyaba kyafwanikina na nkosi , kyabyoolo kyafwanikina na mwaa-mutwaala ngoombo wa mulumi , kyabitatu kyaba na kidziri kya muutu , na kyabina kyafwanikina na ngo-noni yiri mu kuyooko ku yulu .
Mpisi kibulu mu byobina , kyaba na mapaapu masaamunu , maluula mu miisu mpele na mpele . Butsuku na mwiini byo biri mu kuleelaana kwahele kuwuuma ti : « Wangisi , Wangisi , Wangisi , Mfumu Nzaambi , Mwa-mpuungu , waba , wuri na wukwiisa . »
Na mu mpisi ntaangu , yiri bibulu bibyo biha nkeembu , lukiinsu na matoondo kuri wunde wadzakala ha yulu mboloko , wuri mwooyo mu bibvu ngo bibvu ,
lo makuumi mana ma binuni , bayilimini ha busu bwa wunde , wadzakala ha yulu mboloko , basaambiri wunde wuri mwooyo mu bibvu ngo bibvu , na batubiri nkoongolo dza bo ha mankula ma mboloko , na baleeriri ti :
« Ye Mfumu na Nzaambi yeetu , wayelemene mu kutaambula nkeembu , lukiinsu na mpinu , bukuri ye wayirika bitotolo byobinso , na mu kutya kwa ye , byo byaba , na biri byayiriku . »
Me nyamono ha kooko , kwa lubakala kwa wunde waba wadzakala ha mboloko , mukaanda watinu mbisa na mbisa , wakaangu mu binyemu nsaamu .
Nyamono mbasi yamakwa yaba bikisaana mu mbeembu yayinene ti : « Na wayelemene mu kudzibula mukaanda , na mu kunyanguna binyemu byaandi ? »
Ngo kuri muutu ti mosi ko ku yulu , ha butoto na ku nsuku butoto waba wakuka mu kudzibula mukaanda , na kutala kunsa-kati .
Me nyadila kwalaka , bukuri kwasii bakama muutu ti mosi ko , waba wayelemene mu kudzibula mukaanda , na kutala kunsa-kati .
Ngo mosi mu binuni waleele kuri me ti : « Yaa dila ko ! Mono nkosi ya kaanda dya Yuda , yapalila mu Davidi , nde waluuluka , wakuka mu kudzibula mukaanda , na binyemu nsaamu byaandi . »
Me nyamono Mwaana kimeeme , wuri bunu wu bari bakeke , wateleme ha kakati dya mboloko , ha kakati dya bibulu bina , na ha kakati dya binuni . Nde waba na mampoko nsaamu , na miisu nsaamu , mamo mampeeve nsaamu ma Nzaambi , ma kari kaheeke mu nsi yansiina .
Mwaana kimeeme wayisa , na waholo mukaanda , ha kooko kwa lubakala kwa wunde waba wadzakala ha mboloko .
Bu kaholo mukaanda , bibulu byobina na binuni makuumi moolo na bina , byayilima ha busu bwa Mwaana kimeeme . Mpisi kinuni kyaba na ngoomfi , na mambasa mawoolo maluula mu mananaasi , dzidzo ngo nsaambulu dza bangisi .
Baba yimbilaana mukuunga wamoono ti : « Ye wayelemene kuholo mukaanda , na kudzibula binyemu byaandi , bukuri ye bakukekiri , na mu makila maaku , ye wakuula baatu mu ntoono Nzaambi , ba bitsuumbu byobinso , mandiinga momanso , baatu bobanso , na makaanda momanso .
Mu ntoono Nzaambi yeetu , ye wasa bo kimfumu na bangaanga-nzaambi , na bo sa batuma ha butoto . »
Me nyamono , na nyayuka mbeembu ya fundu-fundu ya bambasi badyengekele mboloko , bibulu na binuni . Lutaangu lwa bo lwaba byaasi mu byaasi na mafuunda ku kifuunda ,
baba bikisa mu mbeembu yayinene ti : « Mwaana kimeeme wu bari bakeke wayelemene mu kutaambula mpinu , busina , madyeele na makwa , lukiinsu , nkeembu na ndumusu . »
Biyiriki byobinso biri ku yulu , biri ha butoto , biri ku nsuku butoto , biri mu mubu na byobinso biri mu mo , me nyayuka bibikisa ti : « Kuri wunde wadzakala ha mboloko , na kuri Mwaana kimeeme kuba ndumusu , lukiinsu , nkeembu na makwa mu mibvu ngo mibvu . »
Na bibulu byobina byaba taambulaa ti : « Amene ! » Na binuni byayilima na byasaambila .
Me nyamono , haba dzibula Mwaana kimeeme kinyemu kyatete , mu byo nsaamu , na nyayuka kimosi mu bibulu byobina , kyaleele mu mbeembu yiri bunu nzasi ti : « Wasa ! »
Me nyamono kavaalu dyahembeke . Wunde waba wadzakala ha yulu dyo , waba wakwaata buta bwa nsyaari ; nde bamuha lukoongolo , na wayende bunu muutu waluuluka , mu kweeluuluka .
Ha kaba dzibula nde kinyemu kyabyoolo , me nyayuka kibulu kyabyoolo kileele ti : « Wasa ! »
Kavaalu dikimi dyabeenge bunu mbaawu , dyapala . Wunde waba wadzakala ha yulu dyo , bamuha makwa ma kuyisila kiyeengi ha butoto ; mpisi heki baatu bekekesene bo na bo . Nde bamuha mbeesi yayila yayinene .
Ha kaba dzibula kinyemu kyabitatu , me nyayuka kibulu kyabitatu kileele ti : « Wasa ! » Me nyamono kavaalu dyapiinda . Wunde waba wadzakala ha yulu dyo , waba na kipeesulu ha kooko kwaandi .
Me nyayuka bunu mbeembu , yaba palilaa ha kakati dya bibulu byobina yaleele ti : « Mutooto masaangu nkama mipata , mitooto mitatu mya bwaangala nkama mipata ; ngo mu mitariri maasi na malu yaa wubibibiiyisa ko . »
Ha kaba dzibula kinyemu kyabina , me nyayuka kibulu kyabina kileele ti : « Wasa ! »
Me nyamono kavaalu dya ntiinta ya maampa ma nsaka . Wunde waba wadzakala ha yulu dyo nkuumbu yaandi lufwa , na nsi ya bafwa yaba kwemunama . Baha kuri bo lutumu mu kibari kimosi , mu bibari bina bya butoto , mpisi badzusila baatu mu mbeesi yayila , mu nzala , mu lufwa na mu bibulu byansisi biri ha butoto .
Ha kaba dzibula kinyemu kyabitaanu , me nyamono ku nsuku dziku , miheebulu mya babo babakekiri mu ntoono maampu ma Nzaambi , na mu ntoono kimbaangi ki bari baleele .
Bo babikisa mu mbeembu yayinene ti : « Natee kya ntaangu , Mfumu yangisi na yangwanwa , ye wukiinga mu kutsuundisa bari ha butoto , na kubvutula kitete mu makila ma beetu ? »
Kuri mosi-mosi mu bo , bayakisa dzweele dyahembeke , na babaleele ti , bakiinga mu mwaa-ntaangu yantele , natee kukuka lutaangu lwa bambaasi ba bo , bari mu bunkutu , na bampaangi ba bo baba badzusu bunu bo .
Ha kaba dzibula kinyemu kyabisaamunu , me nyamono , butoto bwaningina mu makwa ; ntaangu yaba yeki yapiinda bunu nsaanda yapiipi ; na ngoondo yoyinso yaba yeki bunu makila .
Bambwetete baba ku yulu basonoko ha butoto , bunu busononaa mungenge bimbutu byaandi byankaaka , habaanaa kiteembu kya makwa , kiri mu kumuningisa .
Yulu dyadziimbila bunu mukaanda wu bafutukiri , milaandu myominso na bibuma bya butoto , babiyisila mu bibeendu byaaku .
Bambyaasi ba butoto , baatu ba lukiinsu , bakuutu ba bayongolo , bisina , bangaa-mpinu , na bobanso bari bankutu , na baatu bari na bunsaalisi , basweeme kunsa miduku na kunsa matari ma milaandu .
Bo baleele kuri milaandu na kuri matari : « Bweeneenu ha yulu beetu , na tusweekeenu ha busu bwa wunde wadzakala ha yulu mboloko , na ha busu bwa nkesi dza Mwaana kimeeme ,
bukuri , kiluumbu kyakinene kya nkesi dza bo kimwaatubuka , na wakuka mu kuteleme ? »
Ha mambisa haho , me nyamono bambasi bana , baba bateleme mu manto ma butoto momana , bo baba bakaanga biteembu bina bya butoto , mpisi heki kiteembu kihele kuluta ha butoto , ha yulu mubu na ha yulu muti ti mosi .
Na me nyamono mbasi yikimi , yaba naaka ku mpele ya este , yaba yakwaata kinyemu kya Nzaambi yamwooyo . Nde wabikisa mu mbeembu yayinene kuri bambasi bobana , ba bari baloombo mu kumonoso butoto na mubu mpasi ,
yaleele ti : « Yaa lumonoso butoto , mubu , na miti mpasi ko , natee ku tumana kusa beetu binyemu , mu mambuunsu ma bisari bya Nzaambi yeetu . »
Me nyayuka lutaangu lwa babo ba basiiri binyemu : nkama na makuumi mana na mana ma mafuunda , ma ba basiiri binyemu mu mpisi kaanda dya baala ba Isaheli :
mu kaanda dya Yuda , mafuunda kuumi na moolo ma baatu bari basa binyemu ; mu kaanda dya Lubene mafuunda kuumi na moolo ; mu kaanda dya Ngada mafuunda kuumi na moolo ;
mu kaanda dya Asere mafuunda kuumi na moolo ; mu kaanda dya Nefetali mafuunda kuumi na moolo ; mu kaanda dya Manase mafuunda kuumi na moolo ;
mu kaanda dya Simehoni mafuunda kuumi na moolo ; mu kaanda dya Levi mafuunda kuumi na moolo ; mu kaanda dya Isakara mafuunda kuumi na moolo ;
mu kaanda dya Dzabuloni mafuunda kuumi na moolo ; mu kaanda dya Yosefi mafuunda kuumi na moolo ; mu kaanda dya Benyamini mafuunda kuumi na moolo ma ba basiiri binyemu .
Ha mambisa haho , me nyatala na nyamono mpuumbu baatu yayinene , yiri muutu ti mosi lo wahele kubangisina kutaanga , baatu ba mansi momanso , ba bitsuumbu byobinso , ba makaanda , na ba mandiinga momanso , baba bateleme ha busu bwa mboloko , na ha busu bwa Mwaana kimeeme , baba balwaata madzweele mahembeke na bakwaata matsweenyi mu myooko .
Bo baba bikisaa mu mbeembu yayinene ti : « Mvuukulu yiri na Nzaambi yeetu , yadzakala ha mboloko , na yiri na Mwaana kimeeme ! »
Bambasi bobanso baba badyengekele mboloko , binuni na bibulu byobina ; bo bayilimisa mabusu maaku ha nsi , na basaambila Nzaambi ,
baleele ti : « Amene ! Kuri Nzaambi yeetu , kuba ndumusu , nkeembu , madyeele , matoondo , lukiinsu , mpinu na makwa mu bibvu ngo bibvu ! Amene . »
Mosi mu binuni wafuula kuri me ti : « Balwaata madzweele mahembeke bamaba ba na , na kuri bafumuni ? »
Me nyaleele kuri nde ti : « Mfumu yaami , ye yaari . » Nde waleele kuri me ti : « Bamaba ngo bamwiini mpasi dzalaka , baswaakiri madzweele maaku , na bahembikisi mo mu makila ma Mwaana kimeeme .
Mu didyo bo bari ha busu bwa mboloko ya Nzaambi , na bari mu kumusaambila butsuku na mwiini mu Nzo-nzaambi yaandi . Wunde wadzakala ha mboloko , sa kabafuka kunsa musaampu waandi .
Bo ka babweese kumono nzala ko , ka babweese kubaka mpwiisu ko , ka babweese kumono mwiini ko , na ka babweese kumono nzunuku ko ,
bukuri Mwaana kimeeme wuri ha kakati dya mboloko , sa kabatwaalisa na sa kabanata ku bidzinga bya maampa mamwooyo , na Nzaambi sa kayaala mansangasa momanso mu miisu mya bo . »
Ha kadziburi nde kinyemu kyansaamu , mayulu mawura lusuku , kampe mu kitinu kya kilookolo kimosi .
Me nyamono bambasi bo nsaamu , bateleme ha busu bwa Nzaambi , na babaha mamvumvuri nsaamu .
Mbasi yikimi yayisa na yateleme ha dziku , na yaba yakwaata kiyokolo kya mananaasi kyawoolo . Nde bamuyakisa mananaasi malaka , mpisi heki kaha mo mu kikabu , na nsaambulu dza bobanso bangisi , ha yulu dziku dyawoolo , diri ha busu bwa mboloko .
Ha kooko kwa mbasi , mwiisi mananaasi wutoomboko ha busu bwa Nzaambi , na nsaambulu dza bangisi .
Mbasi yaholo kiyokolo kya mananaasi , waluulusa kyo mu mbaawu dziku , na watubu kyo ha butoto ; manzasi , mambeembu , manseremi na ningununu butoto byasalama .
Bambasi bo nsaamu , baba na mamvumvuri nsaamu bayirima mu kumasika .
Mbasi yatete yasika mvumvuri ; bvula ya mindiingi yabvuuta na mbaawu na makila yanoko ha butoto . Kibari kya butoto kimosi mu bitatu kyanyeenge , ndaambu miti mosi mu mandaambu matatu yanyeenge , na bitiiti byobinso bya maampa byanyeenge .
Mbasi yaboolo yasika mvumvuri , kitotolo kiri bunu mulaandu wamunene wa mbaawu kikweluluka , bakituba mu mubu . Kibari kimosi mu bibari bitatu bya mubu kyakituka makila ,
ndaambu mosi mu mandaambu matatu , ma bibulu byamwooyo bya mu mubu , yawa kufwa , na ndaambu mosi mu mandaambu matatu ma mabwaatu , yawa kutsyaamuka .
Mbasi yabatatu yasika mvumvuri , mbwetete mosi yayinene yikweluluka bunu kyufu kya mbaawu , yanangukina ku yulu , yasonoko na yabwa , ha yulu kibari kimosi mu bibari bitatu bya manyari , na mu bidzinga bya maampa .
Mbwetete yiyo nkuumbu nkari . Kibari kimosi mu bibari bitatu bya maampa kyaba kyeki nkari , na baatu balaka bafwa mu maampa mamo , bukuri maba meki nkari .
Mbasi yabana yasika mvumvuri , kibari kimosi mu bibari bitatu bya ntaangu , kibari kimosi mu bibari bitatu bya ngoondo , na kibari kimosi mu bibari bitatu bya bambwetete babiseembe , kuri heki kibari kimosi mu bibari bitatu bya byo kiba mampimbisi , na kibari kimosi mu bibari bitatu bya mwiini na bya butsuku kihele kuba kunsa buungi .
Me nyamono na nyayuka , ngo-noni yaba yooko ku nkati-yulu , yileele mu mbeembu yayinene ti : « Kyaari ! Kyaari ! Kyaari kuri baatu ha butoto , mu ntoono lusuku lukimi lwa mamvumvuri ma bweese kusika bambasi batatu ! »
Mbasi yabataanu yasika mvumvuri , na me nyamono mbwetete , yanangukina ku yulu , yibwiiri ha butoto , baha mbwetete yiyo fungula dya bulu dya lubila ,
na yadzibula bulu dya lubila . Mwiisi watoomboko mu bulu , wuri bunu mwiisi wa dziku dya mbaawu dyadinene . Mwiisi bulu wasa kuri ti ntaangu na maheembele biba mampimbisi .
Mu mwiisi mwaapala bambambala ha butoto , baha kuri mo miswa miri bunu mya bangeenge ba ha butoto .
Badika bambambala kukwaamisa bitiiti biri ha butoto , makaya mankaaka na miti , ngo bakwaamisa bani baatu bahele na kinyemu kya Nzaambi mu mambuunsu .
Babadika kudzusa baatu babo , ngo kasi bababamisa mu mangoondo mataanu ; kubama kwa bo , lo bunu bu bamonaa muutu , wuri ngeenge yimutatikiri .
Mu biluumbu bibyo , baatu sa basaka lufwa , ngo ka badzuukila lwo ko . Sa baba na nzala kufwa , ngo lufwa sa lwayitika la na bo .
Bambambala babo , baba bafwanikina na makavaalu , meki mayirima mu kweende ku mudziingu ; mu mitu mya bo , mwaba mwateeteke nkoongolo dziri bunu dzawoolo , na bidziri bya bo byaba bunu bya baatu ,
mfu dza bo dzaba bunu mfu dza bakyeetu , miinu mya bo myaba bunu mya bankosi ,
baba na binkuta bya mu ntulu , bya mukaanda kibulu , bunu binkuta byabiseengu , lusuku lwa mapaapu ma bo , lwaba bunu lusuku lwa kikokolo kya makavaalu malaka , mari mu kudzumuna mu mudziingu .
Mikila mya bo , myaba myafwanikina na mya bangeenge , miri na biba ; na mu mikila mya bo mwaba misya , miri lo mibamisini baatu mu mangoondo mataanu .
Mbyaasi bo , ngo mbasi ya lubila ; mu kihebeleho , « Abadoni » , mu kihelene « Apolyoni . »
Mpasi dzatete dzaluta ; ha mambisa haho , biteesu byoolo bya mpasi , biri mu kubweese kwiisa .
Mbasi yabasaamunu yasika mvumvuri , na me nyayuka mbeembu , yapalila mu mampoko mana ma dziku dyawoolo , diri ha busu bwa Nzaambi .
Mbeembu yiyo yaleele kuri mbasi yabasaamunu , yaba na mvumvuri ti : « Nyanguna bambasi bana , ba bari bakaanga mu nyari yayinene , ngo Efarata . »
Bambasi bobana babanyanguna ; bo baba bayirima mu kilookolo , mu kiluumbu , mu ngoondo , na mu mubvu , mu kudzusa ndaambu mosi , mu mandaambu matatu ma baatu .
Lutaangu lwa bayongolo baba mu yulu makavaalu , byaasi byoolo bya byaasi na byaasi , me nyiri nyayuka .
Bubwo me nyamwiini mu mamono-miisu makavaalu , na baba badzakala ha yulu mo , balwaata binkuta bya mu ntulu bya mukaanda kibulu , byabeenge bunu mbaawu , biri na ntiinta ya tari dya safire , na ntiinta ya mfulu dza musaka-nkala . Mitu mya makavaalu , myaba bunu mitu mya bankosi ; mu minwa mya bo , mwaba palaana mbaawu , mwiisi na mfulu dza ntiinta ya musaka-nkala .
Ndaambu mosi , mu mandaambu matatu ma baatu , yawa kufwa mu bitsuumbu bya mpasi byo bitatu bibyo : mbaawu , mwiisi na mfulu dza ntiinta ya musaka-nkala , byaba palaana mu minwa mya bo .
Mukwongo , makwa ma makavaalu mari mu minwa myaaku , na mu mikila myaaku . Mikila mya bo , miri na mitu miri bunu mitu mya banyoko , mu myo bakoomonisaa baatu mpasi .
Baatu babamosi , bari basii fwa mu bitsuumbu bya mpasi dzidzo ko , basii yiinga madyeele ko , mu ntoono biyiriki bya myooko myaaku , kuri bahotiri kusaambila mampeeve mamabi , na biteki bya woolo , bya palata , bya nsoongo , bya matari na bya miti , biri byamona ko , byayuka ko , na bikookweyendaa ko .
Bo basii yiinga madyeele se ko , mu ntoono ya kwedzusa baatu , kweloko baatu , kwesalila buyala na kweyiba .
Me nyamono mbasi yikimi , yiri na makwa yanangukina ku yulu , yasunduka , yalwaata tuti , na wuri na mungongolo ha yulu mutu waandi , busu bwaandi bunu ntaangu , na miilu myaandi bunu makuunsi ma mbaawu .
Wakwaata mu kooko kwaandi , mwaa-mukaanda wantele wadzibulu . Wateeteke kuulu kwaandi kwa lubakala ha yulu mubu , na kwa lumoso wasuusa ha butoto .
Wafula musaakulu mu mbeembu yayinene bunu nkosi yiwuma . Nde bu kafula , banzasi nsaamu badzoonso .
Banzasi bo nsaamu bu badzoonso , lo me nyaba nyeki baandika kutina , ngo nyayuka mbeembu mu yulu yaleele ti : « Kebe mamo , ma leeriri banzasi bo nsaamu , na yaa tina mo ko . »
Mbasi yi nyamwiini yaba yateleme , ha yulu mubu na ha yulu butoto , yanaanguna kooko kwaandi kwa lubakala ku yulu ,
yaa laba maalu mu nkuumbu ya wunde wuri mwooyo mu bibvu ngo bibvu , wayirika mayulu na byobinso biri mu mo , wayirika butoto na byobinso biri mu bwo , wayirika mubu na byobinso biri mu nde . « Ku sii ntaangu ko .
Ngo mu biluumbu bisika mbasi yansaamu mvumvuri , mpaanu dza Nzaambi sa dzayirima , bunu bu kayaabisiri dyo kuri bisari byaandi , babikiri . »
Mbeembu yi nyayukiri ku yulu , yabweese kudzoonso kuri me yaleele ti : « Yende weholo mukaanda wadzibulu , wuri ha kooko kwa mbasi yateleme , ha yulu mubu na ha yulu butoto . »
Me nyayende kuri mbasi na nyaleele kuri nde ti , ha me mukaanda wantele . Nde wandeele ti : « Holo na mudya , sa kasa midya mya ye nkari , ngo kasi mu munwa waaku sa kaba wadzuuna bunu maasi ma nyosi . »
Me nyaholo mukaanda wantele , mu kooko kwa mbasi , na nyamudya , waba mu munwa waami wadzuuna bunu maasi ma nyosi , na bu nyamana kumudya , midya myaami myaba myeki nkari .
Baleele kuri me ti : « Ye yelemini kubikula lukimi mu baatu , mu makaanda , mu mandiinga na mu bambyaasi balaka . »
Bayakisa me dyaari diri bunu luboto , bandeele ti : « Teleme , teese Nzo-nzaambi na dziku , na babo bakoosaambikilaa mumwo .
Mbasi Nzo-nzaambi ngo yiri , hemese kwaandi , yaa teese ko , bukuri bayeki bayiha kuri makaanda . Mo sa madzabata bvula dyangisi mu mangoondo makuumi mana na moolo .
Me sa nyaha miswa kuri bambaangi baami boboolo , mu kubikula mu fuunda dimosi nkama dzoolo na makuumi masaamunu ma biluumbu kuri balwaata matsaaka . »
Bo ngo miti myomyoolo mya olive , na bitetukulu bya miinda byobyoolo biri ha busu bwa Mfumu .
Mbuti muutu tiiri kubasa bubi , lo mbaawu yipariri mu minwa mya bo , na yinyeengisini bataatu ba bo ; mpisi wutiiri kubasa bubi , lo bubwo kafwiila .
Bambaangi babo bari na lutumu lwa kukaanga yulu , mpisi mvula yihele kunoko , mu biluumbu bya babikula bo . Bari na lutumu se lwa kukitula maampa kuri meki makila , na lwa kuseembe butoto , mu mpasi dza bitsuumbu-bitsuumbu , bunu bu batiiriri bo .
Mu ntaangu yi bamana kuta kimbaangi kya bo , kibulu kitoomboko mu lubila , sa kaba bwisikila mudziingu , sa kababwiisa na kabadzusa .
Bamvuumbi ba bo sa baba ha kibeendu kya bvula dyadinene , di bateela mu kimpeeve Sodoma na Ngipiti , haho habakomini Mfumu bo .
Baatu ba mpisi kaanda , kitsuumbu , ndiinga na nsi , sa bamono bamvuumbi ba bo , mu biluumbu bitatu na ndaambu , na bataambula ko ti , badziika bamvuumbi ba bo ku mampeembe .
Baatu bari ha butoto , bari mu kumono kiminu mu ntoono bo , na bari mu kiminu , sa bahelesene bikabu kuri bo na bo , bukuri babikiri boboolo babo , bakwaamisini baatu badzakala ha butoto .
Ha mambisa ma biluumbu bitatu na ndaambu , muwuumunu wa mwooyo wa Nzaambi wakoto mu bo , na bo bateleme ; babo baba bamono , babaka boomo bwalaka .
Babikiri babo bayuka mbeembu yayinene ku yulu yaleele kuri bo ti : « Nwaatee hamaha . » Bo banwaata ku yulu mu tuti , na bataatu baaku babamono .
Mu kilookolo kinikyo , butoto bwaningina mu makwa , na kibari kimosi mu bibari kuumi bya bvula kyabwa , na mafuunda nsaamu ma baatu mafwa mu ningununu butoto yiyo . Babo babvuukiri babaka boomo bwalaka , na baha nkeembu kuri Nzaambi ya ku yulu .
Mpasi dza kiteesu kyabyoolo dzaluta . Mono , mpasi dza kiteesu kyabitatu dziri mu kwiisa mu mawasu .
Mbasi yansaamu yasika mvumvuri . Mambeembu mamanene mayukukuna ku yulu maleele ti : « Kimfumu kya nsi kyeki kuri Mfumu yeetu , na kuri Kiristo dyaandi . Nde sa katuma mu bibvu ngo bibvu . »
Makuumi moolo na mana ma binuni badzakala ha busu bwa Nzaambi , ha yulu mamboloko maaku , bayilimisa mabusu maaku na basaambila Nzaambi ,
baleele ti : « Mfumu , beetu tubvutula matoondo kuri ye , Mfumu Nzaambi , Mwa-mpuungu , wuri na waba , bukuri ye wasariri mpinu dzaaku dzadzinene , na ye wadzakisa kimfumu kyaaku .
Makaanda mabaka nkesi , nkesi dza ye dzamonokono , na ntaangu ya kutsuundisa bafwa yitubukiri , ya kuha museendu kuri bisari byaaku , kuri babikiri , kuri bangisi na kuri babvuminaa nkuumbu yaaku , kuri bakuutu na bilesi ; ntaangu ya kutsyaamuna babo bari mu kwetsaamuna butoto ! »
Nzo-nzaambi yadzibuma ku yulu , sanduku dya lulelusunu lwaandi dyamonoko , mu Nzo-nzaambi yaandi ; manseremi , mambeembu , manzasi , ningununu butoto na mvula ya midiingi ya makwa byasalama .
Kidiimbu kyakinene kyamonoko ku yulu , mukyeetu mosi walwaata ntaangu , wateleme ha yulu ngoondo , na wuri na lukoongolo lwa bambwetete kuumi na boolo mu mutu waandi .
Nde wuri na yimi , wuri mu kufulaa , wuri na misoongo na wuri mu kwenyonyomoko mu kubuta .
Kidiimbu kikimi kyamonoko ku yulu : mono , maŋataŋo mamanene , mabeenge bunu mbaawu , mari na mitu nsaamu na mampoko kuumi , na mu yulu mitu myaandi , muri mampu nsaamu ma lutumu .
Mukila waandi wakoombolo ndaambu mosi , mu mandaambu matatu ma bambwetete bari ku yulu , na wabatuba ha butoto . Maŋataŋo wateleme ha busu bwa mukyeetu waba weki buta , mpisi heki , kamanaa kubuta , kamumingutina na mwaana .
Mukyeetu wabuta mwaana wa mubakala , wunde mbasi-tsuku , wutwaalisa makaanda momanso mu luboto lwa kiseengu . Bakitumuna mwaana wunde , bamunata kuri Nzaambi , na kuri mboloko yaandi .
Mukyeetu wayitika ku nsi yankatu , kwamuyirikila Nzaambi kibeendu , mpisi kaba wadiisulu kukwo , mu fuunda dimosi nkama dzoolo na makuumi masaamunu ma biluumbu .
Mudziingu wabwa ku yulu , Mikaheli na bambasi baandi banwaana mudziingu na maŋataŋo . Maŋataŋo se na bambasi baandi banwaana mudziingu ,
ngo kasii kubvula makwa ko , na kwasii bakama kibeendu kya bo ku yulu ko .
Batuba ha butoto Maŋataŋo mamanene , nyoko yayikulu , yi bateele ti dyabulu na Satana , wunde wudziimbisa nsi yansiina , bamutuba ha butoto , bambasi baandi se babatuba kintwaari na nde .
Me nyayuka mbeembu yayinene ku yulu yaleele ti : « Mu lumalu mvuukulu , mpinu , kimfumu kya Nzaambi yeetu , na lutumu lwa Kiristo dyaandi bimwaakwiisa , bukuri mufuundisi bampaangi ba beetu , bamwaamutuba , nde wabee kwebafuundana kuri Nzaambi yeetu , butsuku na mwiini .
Bo bamubwiisiri , mu ntoono makila ma Mwaana kimeeme , na mu ntoono maampu ma kimbaangi kya bo ; bo basii tya kukalila miwuumunu myaaku ha busu bwa lufwa ko .
Hango-nkuumbu , monee kiminu , mayulu na babo badzakila mu mo ! Mpasi kuri butoto na kuri mubu , bukuri dyabulu mwaasunduka kuri beenu , wuri na nkesi dzamakwa , bu kayaari kuri ti Mwaa-ntaangu yantele kari na yo . »
Maŋataŋo , wasungumina mukyeetu wabutiri mwaana wa mu bakala , bu kamono ti bamutubiri ha butoto .
Baha kuri wa mukyeetu mapaapu moolo ma ngo-noni yayinene , mu kuri ti kadumuka mu kweende ku nsi yankatu , ku kibeendu kyaandi , kukwo ku bamudiisila , mu ntaangu mosi , mu mantaangu , na mu ndaambu ntaangu , kuri la na kidziri kya nyoko .
Nyoko yaluka , mu munwa waandi , maampa mari bunu nyari ha mambisa ma wa mukyeetu , mpisi heki kadyaama mu yo .
Butoto bwayisa mu kubakisa wa mukyeetu ; bwo bwadzibula munwa waandi , bwamina mu munwa waandi nyari yapariri mu munwa maŋataŋo .
Maŋataŋo wabakila mukyeetu nkesi , na wayende mu kweesa mudziingu kuri baala ba wa mukyeetu basaala , babo bakebaa mangisi ma Nzaambi , na basimbikila kimbaangi kya Yesu .
Maŋataŋo , ha kateleme , ha yulu munyeenge wa mubu .
Me nyamono kibulu kitoomboko mu mubu , kyaba na mampoko kuumi na mitu nsaamu , mu yulu mampoko maandi mo kuumi , mwaba mampu kuumi ma lutumu , na ha yulu mpisi mutu waandi kwaba mankuumbu ma nsaanunu .
Kibulu ki nyamwiini me , kyaba kyafwanikina na ngo , miilu myaandi myaba bunu miilu mya nzusi , munwa waandi bunu munwa nkosi . Maŋataŋo waha mpinu dzaandi , mboloko yaandi na lutumu lwalunene kuri kibulu kikyo .
Mosi mu mitu myaandi waba bunu wakeke , kasi mputa yaandi ya mfwiilu yiyo bayibelekese . Butoto bwabutsiina bwakimuka na bwanama kibulu .
Baatu basaambila maŋataŋo , bukuri nde waheeri lutumu kuri kibulu ; basaambila kibulu na baleele ti : « Na wafwanikina na kibulu , na na wakuka mu kunwaanisa kyo ? »
Baha kibulu mbeembu mu kusa biwobiri bya masiiku na bya nsaanunu , bamuha lutumu lwa kusala mu lutaangu lwa mangoondo makuumi mana na moolo .
Kyo kyadzibula munwa mu kusaana Nzaambi , mu kusaana nkuumbu yaandi , musaampu waandi na babo badzakala ku yulu .
Bakiha miswa mu kunwaanisa bangisi na mu kuluuluka mu bo , bamuha lutumu ha yulu bitsuumbu byobinso , baatu bobanso , mandiinga momanso na makaanda momanso .
Bobanso badzakala ha butoto , sa basaambila kibulu kikyo ; bobanso bari mankuumbu mahele kutina , mu mukaanda wa mwooyo wa Mwaana kimeeme , wubakekiri , kuholosono kunu mbandukulu nsi .
« Mbuti muutu wuri na makutu , lo kayuka !
Mbuti muutu wataasulu mu bunkutu , lo ku bunkutu kakweende . Mbuti muutu wataasulu mu lufwa lwa mbeesi yayila , lo mu mbeesi yayila kafwiila . Haho ngo , ha bamono kifiki na kanyi dya bangisi . »
Me nyamono kibulu kikimi kyaba pala mu butoto , kyo kyaba na mampoko moolo mari bunu ma mwaana kimeeme , kyaba kwedzoonso bunu maŋataŋo .
Kyo kyaba kwesalila lutumu lwolunso lwa kibulu kyatete , ha busu bwaandi . Kibulu kikyo kyasa kuri ti butoto na badzakala mu bwo , basaambila kibulu kyatete , kyaba na mputa ya lufwa yabeelekiri .
Kyo kyasa bimaangu byabinene , kuri lo sundiri mbaawu ya ku yulu ha butoto , ha busu bwa baatu .
Mu ntoono bimaangu bi bamuheeri miswa mu kuyirika , ha busu bwa kibulu , kyo kikwedziimbisa babo badzakala ha butoto , na kikweleele kuri badzakala ha butoto ti bayirika kiteki , mu kifwaani kya kibulu ki baleti boko mu mbeesi yayila , ngo kiri mwooyo .
Baha kibulu kyabyoolo kikyo miswa , mu kuha muwuumunu kuri kiteki kya kifwaani kya kibulu kyatete , mpisi kiteki kikyo kidzoonso , na kisa kuri ti badzusa bobanso bari basii saambila kiteki kya kifwaani kya kibulu ko .
Kyo kyasa momanso mayelemene mpisi heki , bakuutu na bilesi , bisina na bawelu , baatu bari na bunsaalisi na bankutu , babasa kidiimbu mu kooko kwa lubakala , bunu pe ha mbuunsu ,
mpisi heki muutu kahele kuba na miswa mya kusuumba bunu pe mya kuyarika , mbuti wahele na kidiimbu , na nkuumbu kibulu bunu pe lutaangu lwa nkuumbu kibulu .
Hamaha ngo ha kusa madyeele . Wuri na madyeele katangimisa lutaangu lwa kibulu , bukuri lutaangu lulwo lutaangu lwa nkuumbu muutu . Lutaangu lwaandi ngo nkama saamunu makuumi masaamunu na bisaamunu .
Me nyatala , na nyamono Mwaana kimeeme waba wateleme ha yulu mulaandu wa Syoni , na mafuunda kuumi na mana ma baatu babatinini nkuumbu nde na ya taayi dyaandi mu mambuunsu ma bo .
Me nyayuka mbeembu yanangukina ku yulu bunu kiyomo kya maampa malaka na bunu kidumu kya nzasi yayinene ; mbeembu yi nyayukiri me yaba bunu ya basiki ba ngoomfi bari mu kusika mangoomfi maaku .
Mafuunda ma baatu babo , baba yimbilaa mukuunga wamoono ha busu bwa mboloko , ha busu bwa bibulu bina na bwa binuni ; kuri muutu ti mosi waba wakuka mu kuyika mukuunga wunde , mbuti ka bari mu nkama makuumi mana ma mafuunda ko , baba kuuriri ha butoto .
Bamaba ngo babo bari basii kusumuka mu bakyeetu ko , bukuri baba bakiri banswaasa , bamaba ngo bari mu kwenama Mwaana kimeeme kwokunso ku ka kweyende . Bamaba ngo ba bari bakuula ha kakati dya baatu , mintekesele mya Nzaambi na mya Mwaana kimeeme .
Mu minwa mya bo , kwasii pala dya mpya ko ; bahele na mi baba seembele .
Me nyamono mbasi yikimi yaba yooko ku nkati yulu , yaba na Musamu Wamubwete wahele manunu , mu kuyaabisa baatu badzakala ha butoto , mansi momanso , bitsuumbu byobinso , mandiinga momanso na baatu bobanso ,
yikweleele mu mbeembu yayinene ti : « Bvuminee Nzaambi na muheenee nkeembu , bukuri kilookolo ki katsuundisa nde baatu kiisiri ; saambilee wunde wayirika yulu na butoto , mubu na manto ma maampa ! »
Mbasi yaboolo yanama yatete yaba kweleele ti : « Dibwiiri , dibwiiri , bvula dya Babiloni dyadinene ! » Dyo dyanwiisa mansi Momanso malu ma nkesi dza buyala bwaandi .
Mbasi yikimi ya batatu yanama boboolo batete , yaleele mu mbeembu yayinene : « Mbuti muutu saambiri kibulu , na kiteki kya kifwaani kya kibulu , na taamburi kidiimbu ha mbuunsu yaandi bunu pe ha yulu kooko kwaandi ,
lo nde se sa kanwa malu ma nkesi dza Nzaambi , masekele kwahele bisaangi , munsa mbasa ya nkesi dzaandi , nde sa kaba wakwaamusu kunsa mbaawu na mfulu dza ntiinta ya musaka-nkala , ha busu bwa bambasi bangisi na ha busu bwa Mwaana kimeeme .
Mwiisi wa nkwamusunu bo sa katoomboko , mu bibvu ngo bibvu . Basaambila kibulu na kiteki kya kifwaani kya kibulu ki kyo , na mpisi wunde wutaambula kidiimbu kya nkuumbu yaandi , baba na kidzuunu ko , butsuku na mwiini . »
Haho ngo , ha bamono kifiki kya bangisi , bakebaa ntumunu dza Nzaambi na kanyi mu Yesu .
Me nyayuka mbeembu mosi yafumuna ku yulu yileele : « Tina : " Kiminu kuri babo bafwa , bafwiila mu Mfumu , kubaandika lumalu ! " – " Heehe , buleele Mpeeve , bo bawuumaa mu bisalu bya bo , bukuri biyiriki bya bo bikwebanama ! " »
Me nyatala , na nyamono tuti dyahembeke , na ha yulu dyo , kwaba kwadzakala wafwanikina na mwaana muutu , waba na lukoongolo lwa woolo ha yulu mutu , na mu kooko kwaandi wakwaata kisalulu kyasekusu .
Mbasi yikimi yapala mu Nzo-nzaambi , yabikisa mu mbeembu yayinene kuri wadzakala ha yulu tuti ti : « Heeke kisalulu kya ye na tolo bikunu , bukuri ntaangu ya ntolulu bikunu yimwaatubuka ; bukuri bikunu bya butoto bimwaayele ! »
Waba wadzakala ha yulu tuti , watubu kisalulu kyaandi ha nsi , na batolo bikunu ha butoto .
Mbasi yakaka yapala mu Nzo-nzaambi ya ku yulu , nde se waba wakwaata kisalulu kyasekusu .
Mbasi yikimi yaba na lutumu mu mbaawu , yapalila ha dziku . Yo yabikisa mu mbeembu yayinene kuri waba na kisalulu kyasekusu ha kooko , yaleele ti : « Laambula kisalulu kyaaku kyasekusu , na kaba binkaangi bya bviinya dya butoto , bukuri bimbutu bwaandi bimwaabeenge . »
Mbasi yakulula kisalulu kyaandi ha butoto , yakaba bimbutu bya bviinya dya butoto , na wabituba munsa kikamukunu kyakinene kya nkesi dza Nzaambi .
Bakamuna bimbutu bya bviinya ku mbisa bula , na makila mapala , matubuka natee mu mve ya minwa mya makavaalu , mu kibeensu kya fuunda na nkama saamunu dya bitaki .
Me nyamono kidiimbu kikimi kyakinene , na kya nkimukunu ku yulu ; bambasi nsaamu baba na biteesu nsaamu bya mpasi bya mpotulu . Mu byo , nkesi dza Nzaambi dziwiila .
Me nyamono bunu ti mubu wasaanga na mbaawu , wuri mu kuseme bunu lumweenye , babo baluulukiri mu kibulu , mu kiteki kyaandi na mu lutaangu lwa nkuumbu yaandi , baba bateleme ha yulu mubu wuri mu kuseme bunu lumweenye , bari na mangoomfi ma Nzaambi .
Baba yimbilaana mukuunga Moose , kisari kya Nzaambi , na mukuunga Mwaana kimeeme wuleele ti : « Mfumu Nzaambi Mwa-mpuungu , biyiriki byaaku byabinene , na bya nkimukunu ! Mbyaasi ya makaanda , manzila maaku masuunguma na mari mangwanwa !
Mfumu , na wunde wuhele kubvumina ye , wuhele kudumusa nkuumbu yaaku ? Bukuri ye kitsu wuri wangisi , makaanda momanso sa miisa ha busu bwaaku na sa makusaambila , bukuri nsundusulu dzaaku dzimwaamonoko . »
Ha mambisa haho , me nyamono Nzo-nzaambi ku yulu yadzibulu , mwaba musaampu wa kimbaangi ,
na bambasi bo nsaamu bapala mu Nzo-nzaambi , na biteesu byo nsaamu bya mpasi , baba balwaata binkuta bya ntalu bikweseme , na misweele myawoolo mu ntulu .
Mosi mu bibulu bina waha kuri bambasi nsaamu , mambasa nsaamu mawoolo maluula mu nkesi dza Nzaambi , yiri mwooyo mu bibvu ngo bibvu .
Nzo-nzaambi yaba yaluula mu mwiisi munkeembu Nzaambi , na mu mpinu dzaandi ; kuri muutu ko waba wakuka mu kukoto mu Nzo-nzaambi , natee kwawiiri biteesu byo nsaamu , bya mpasi bya bambasi bo nsaamu .
Me nyayuka mbeembu yayinene yafumuna ku Nzo-nzaambi , yaleele kuri bambasi nsaamu ti : « Yendee na tsaamunee mambasa nsaamu ma nkesi dza Nzaambi ha butoto . »
Yatete yayende na yatsaamuna mbasa yaandi ha butoto . Munuungu wamubi na wa mpasi wabwiilila baatu baba na kidiimbu kya kibulu na babasaambila kiteki kya kifwaani kya kibulu kikyo .
Yaboolo yatsaamuna mbasa yaandi mu mubu , mubu wakituka bunu makila ma wafwa ; na byobinso bya mwooyo byaba mu mubu byawa kufwa .
Yabatatu yatsaamuna mbasa yaandi mu manyari , na mu manto ma maampa , na maampa makituka makila .
Me nyayuka mbasi ya maampa yaba leele ti : « Ye wuri wasuunguma , wuri , na waba ye wangisi , bukuri ye walalimini bubwo .
Bo batsaamini makila ma bangisi na ma babikiri , mu didyo ye wubanwiisiri mo ; bubwo bwayelemene mu bo ! »
Me nyayuka dziku dileele ti : « Heehe , Mfumu , ye Nzaambi mpuungu , nsundusulu dzaaku dziri dzangwanwa na dzasuunguma ! »
Mbasi yabana yatsaamuna mbasa yaandi ha yulu ntaangu , nde bamuha miswa mya kuyoko baatu mu mbaawu .
Baatu banyeenge mu nyangala yamakwa . Bo basaana nkuumbu Nzaambi , nde wuri na lutumu mu biteesu bya mpasi bi ; kasi bahele kuyiinga madyeele mu kuha nkeembu kuri nde .
Mbasi yabataanu yatsaamuna mbasa yaandi ha yulu mboloko ya kibulu . Kimfumu kyaandi kyakoto mampimbisi . Baatu batatika ndima dzaaku mu mpasi .
Bo basaana Nzaambi ya ku yulu , mu ntoono mpasi dzaaku na minuungu ; kasi bahele kuyiinga madyeele mu biyiriki byaaku .
Mbasi yabasaamunu yatsaamuna mbasa yaandi mu nyari yayinene ya Efarata ; nde wasikisa maampa ma nyari , mu kudzibula nzila kuri babmbyaasi bafumunaa kupalilaa ntaangu .
Me nyamono mampeeve matatu masumuka , mari bunu madzuundu , mapala mu munwa maŋataŋo , mu munwa kibulu , na mu munwa babikiri bampya .
Mukwongo , mampeeve mamabi mari , makwesa bidiimbu , makweyende kuri bambyaasi ba nsi yansiina , mu kubakutukisa , mu ntoono mudziingu , wa kiluumbu kyakinene kya Nzaambi mpuungu .
« Me nyikwiisa bunu ngaa-kwiibi . Kiminu kiri na muutu wunde wuri naana na wukebaa binkuta byaandi , mpisi kahele kweyende mpene , na baatu bahele kumono nsoni mu nde . »
Mbasi yabakutukisa ha kibeendu ki baleelaa mu kihebeleho ti , Armangedoni .
Mbasi yansaamu yatsaamuna mbasa yaandi mu maheembele ; mbeembu yayinene yafumuna ku mboloko ya mu Nzo-nzaambi yayukukuna na yileele ti : « Ma mwaayirima . »
Kwa bakama manseremi , mambeembu , manzasi na ningununu butoto yayinene , mu kiteesu kiri , kuholosono kwa yeki baatu ha butoto , kwabakimini ningununu butoto yayinene na ya makwa mu kiteesu kya bubwo ko .
Bvula dyadinene dyakabuka mu bibari bitatu ; mabvula ma mansi mabwa . Nzaambi wabaambuka mwooyo mu Babiloni , bvula dyadinene , mu kudiha mbasa malu ya kabala dya nkesi dzaandi .
Bibuma byobinso byabata , na milaandu myadziimbila .
Mvula ya mindiingi myaminene , miri kuleme makuumi matatu mamakilo , yanokono baatu ; bo basaana Nzaambi mu ntoono kiteesu kya mpasi dza mvula ya mindiingi , bukuri kiteesu kya mpasi kikyo , kyaba kyakinene na kyalutila .
Mosi mu bambasi nsaamu baba bakwaata mambasa nsaamu , wayisa mu kudzoonso na me , waleele ti : « Wasa , me sa nyakusoongo buba nsundusulu kiyala kya mukyeetu kyakinene , kyadzakala ha yulu maampa mamanene ,
Bambyaasi ba butoto basa buyala na nde , na baatu badzakala ha butoto bakolo malu ma buyala bwaandi . »
Mbasi yanata me mu kimpeeve ku nsi yankatu . Me nyamono mukyeetu mosi wadzakala ha yulu kibulu kyabeenge , kyaluula mu mankuumbu ma nsaanunu , kyaba na mitu nsaamu na mampoko kuumi .
Mukyeetu waba walwaata binkuta byabeenge , bikweseme , na bilebete byawoolo , bya matari mantalu na misaanga . Nde waba wakwaata mu kooko kwaandi , mbasa ya woolo yaluula mu mya nsoni na mviindu dza buyala bwaandi ,
Ha mbuunsu yaandi haba hatina nkuumbu mosi ya nsweeki : « Babiloni dyadinene , nguri biyala na mya nsoni mya ha butoto . »
Me nyamono mukyeetu wakolo mu makila ma bangisi , na mu makila ma bambaangi ba Yesu . Me nyakimuka mu kiteesu kya makwa ha nyamumwiini .
Mbasi yaleele kuri me ti : « Mu nki ntoono ye wukimuka ? Me sa nyayaabisa ye mpaanu dza mukyeetu na dza kibulu kiri na mitu nsaamu , na mampoko kuumi , kiri mu kwemunata .
Kibulu ki wamwiini ye kyaba , ngo kyasaala ko , sa kitoomboko mu lubila , na sa kyeende ku mfukusulu ; baatu badzakala ha butoto , babo bari mankuumbu mahele kutina mu mukaanda wa mwooyo , kuholosono nyirikulu nsi , sa bakimuka ha bamono kibulu , Bukuri kyo kyaba na kyasaala ko , kasi sa kyabweese kumonokono . »
« Hamaha ha monoko madyeele na nyaabulu . Mitu nsaamu ngo milaandu nsaamu , miri mukyeetu wadzakala ha yulu myo . Mitu mimyo se ngo bambyaasi nsaamu :
bataanu mu bo babwa , mosi wuri , wakaka wakiri kwiisa pe ; di kakwiisa nde , mwaa-ntaangu yantele kasa .
Kibulu kyaba , na kiri kyasaala ko , yiyo ngo mbyaasi yampoomo , wuri mosi mu bambyaasi nsaamu na wuri mu kweende ku mfukusulu . »
« Mampoko kuumi ma wamwii ye , ngo bambyaasi kuumi , bakiri kutaambula pe kimfumu ; kasi sa bataambula lutumu bunu bambyaasi mu kilookolo kimosi , kintwaari na kibulu .
Bambyaasi bamaba kitsimi kimosi bari na kyo , kya kuha mpinu na lutumu lwa bo kuri kibulu .
Bo sa basa mudziingu kuri Mwaana kimeeme ; na Mwaana kimeeme sa kababwiisa , bukuri nde wuri Mfumu ya bamfumu , Mbyaasi ya bambyaasi . Nde sa kababwiisa mu kintwaari na ba kari kateele mbila , ba kari kasoolo na bakwiikama mu nde . »
Mbasi yaleele kuri me ti : « Maampa ma wuri wamoono , madzakikila kiyala kya mukyeetu , ngo baatu , mampuumbu , makaanda na mandiinga .
Mampoko kuumi ma wuri wamoono na kibulu , sa babele kiyala kya mukyeetu , sa bahosono byobinso bi kari na byo , sa bamusa kimpene , sa badya miswinyi myaandi , na sa bamuyoko ku mbaawu .
Mukwongo , Nzaambi wasuusa mu mitima mya bo , kitsiimi kya kukukisa kitaasi kyaandi , mu kukukisa kitaasi kyokimosi , na mu kuyakisa kimfumu kya bo kuri kibulu , natee kuri ma leele Nzaambi mayirimini . »
« Mukyeetu wu wuri wamono ye , ngo bvula dyadinene , diri na kimfumu ha yulu bambyaasi ba ha butoto . »
Ha mambisa haho , me nyamono mbasi yikimi , yasunduka ku mayulu , yaba na lutumu lwalunene , na butoto bwakoto kunsa buungi bwa munkeembu waandi .
Yo yafula mu mbeembu yayinene , yaleele ti : « Dibwiiri , dibwiiri , Babiloni dyadinene , dikitukiri kikuundi kya mampeeve mamabi , kibeendu kya mampeeve momanso masumuka , banoni bobanso basumuka , bibulu byobinso byasumuka bi bari babele ,
bukuri makaanda momanso manwa malu ma nkesi dza buyala bwaandi , na bambyaasi ba ha butoto basa buyala na nde , bangaa-mumbungu bari ha butoto babaka busina mu mpinu dza busina bwa nde . »
Me nyayuka mbeembu yikimi ku mayulu yaleele ti : « Baatu baami , palee mu bvula di , mpisi luhele kuba ntwaari mu masumu ma dyo , na luhele kutaambula biteesu bya mpasi dza dyo ,
bukuri masumu ma bvula di matubukiri natee ku yulu , na Nzaambi baambukiri mwooyo mu bubayi bwa dyo .
Muyirikilee mamabi , ma kari kayirikila bambaasi , na bweeseenu biteesu byoolo bya mamabi maandi ; munsa mbasa yi kari kasaanga , mu saangileenu biteesu byoolo ,
bunu bu kari kakeembise nyutu yaandi , na bu kari kataanda busina bwaandi , mu moniseenu mpasi na manyoongi , bukuri nde wukweleele kunsa mutima waandi ti : " Me nyadzakala mu bumbyaasi , me nyiri mufwiiri ko , na se nyiri mwiinina mpasi dza kufwiilila ko . "
Mu ntoono yiyo , biteesu bya mpasi dzaandi , mfwiilu , ngebe dza kufwiila , nzala , sa miisa kuri nde mu kiluumbu kimosi , na nde sa kanyeenge mu mbaawu , bukuri Mfumu Nzaambi wumutsuundisa , wuri ngaa-kwa . »
Bambyaasi ba ha butoto , baba kwesa buyala na nde , na bataandiri busina bwa bo , sa badila na sa bateeteke myooko ha yulu mutu mu ntoono nde , ha bamono mwiisi mbaawu yi kanyeengine nde ,
bu bateleme kimamanga , mu ntoono boomo bwa mpasi dza nde , bo sa baleele ti : « Kyaari ! Kyaari ! Kuri bvula dyadinene , Babiloni bvula diri na makwa , bukuri nsundusulu yaaku yitubukiri mu kilookolo kimosi . »
Bangaa-mumbungu ba ha butoto , bakwedila na bakoto bufwiiri mu nde , bukuri kusii muutu wubweese kusuumba nkaari bo ko :
nkaari ya woolo , ya palata , ya matari mantalu , ya misaanga , ya mansaanda mamabwete mabeenge , mahembeke , ma mbeengulu ya mbaawu , miti myominso mya mananaasi , bitotolo byobinso byayiriku mu miinu mya nzawu , na bitotolo byobinso byayiriku mu miti myantalu , nsoongo , biseengu na malweende ,
bi basaanga mu byandya , mamfumfuku , mananaasi , milono , libano , malu , maasi , bifulu bya masaangu , bwaangala , bibulu byabinene , bimeeme , makavaalu , bikokolo , manyutu na miheebulu mya baatu .
« Bimbutu bi waba tyaanaa ye , byeki la na ye , busina bwobunso , nkeembu yoyinso bidziimbiri ha busu bwa ye , na babweese kubaka bitotolo bibyo ko ! »
Bakooyarikaa bitotolo bibyo , na ba bakiri busina mu bvula didyo , sa bateleme kimamanga , mu boomo bwa mpasi dzaandi , sa badila na sa bakoto bufwiiri ;
bo sa baleele ti : « Kyaari ! Kyaari , kuri bvula dyadinene , di balwiikiri mansaanda mamabwete mabeenge , mari mbeengulu bunu mbaawu , di balwikiri bilebete bya woolo , matari mantalu na misaanga ,
bukuri mu kilookolo kimosi , mburi busina bu bwo budziimbiri ! » Banati ba mabwaatu bobanso , bakweyendaa mu mabwaatu , bisari bya mabwaatu byobinso , na bobanso basala mu mubu , baba bateleme kimamanga ,
baba fulaana misaakulu , ha bamwiini mwiisi mbaawu yaba nyeengise bvula , bo baleele ti : « Na wafwanikina na bvula dyadinene di ? »
Baatu batuba fuunda ku yulu mitu mya bo , bafula misaakulu , badila na bakoto bufwiiri , baleele ti : « Kyaari ! Kyaari ! Kuri bvula dyadinene ! Diri bobanso bari na mabwaatu mu mubu , babangukila mu busina bwa dyo , bukuri mu kilookolo kimosi ditsyaamukini . »
Yulu , mono kiminu mu dyo ! Beenu se bangisi , bantumu na babikiri , monee kiminu , bukuri Nzaambi tsuundisiri dyo mu ntoono bubi bu kaluyirikiri !
Mbasi yiri na makwa yanaanguna tari , diri bunu tari dyadinene di batuutilaa bitotolo , yatuba dyo mu mubu , na yaleele ti : « Bubwo , mu mbala mosi , balooso Babiloni , bvula dyadinene , na ka ba bweese kudimono ko .
Ku nzo ye , babweese kuyuka mikuunga mya basiki ba ngoomfi , bayimbiri , basiki ba nseembe , na basiki ba mvumvuri ko . Ku nzo ye , babweese kumono se , muutu wuri na kisalu kya mu myooko , mpisi kyo ko ; na ku nzo ye , kubweese kuyukukuna lusuku lwa tari di batuutilaa bitotolo ko ;
ku nzo ye , babweese kumono buungi bwa mwiinda ko ; ku nzo ye , babweese kuyuka mambeembu ma munkuula na ntuumba bari mu lulelusunu lwa makweele ko , bukuri bangaa-mumbungu ba ye , babeeri baatu ba lukiinsu butoto , bukuri mu makundu maaku , ye wawumini makaanda momanso . »
Na mu bvula dya Babiloni , badzuukiri makila ma babikiri , ma bangisi , na ma bobanso ba bari bakeke ha butoto .
Ha mambisa haho , me nyayuka bunu ti mbeembu yayinene ya mpuumbu baatu yalaka mu mayulu , bari mu kuleele ti : « Aleluya ! Mvuukulu , nkeembu na mpinu bya Nzaambi yeetu !
Nsundusulu dzaandi dziri dzangwanwa na dzasuunguma ; bukuri nde watsuundisiri kiyala kya mukyeetu kyakinene , kyabee kweebiiyisa butoto mu buyala bwaandi , na wabvutiri kitete kuri kiyala kikyo , mu ntoono makila ma bisari byaandi . »
Babweese kuleele lwadzoolo ti : « Aleluya ! Mwiisi bvula wuri mu kutoomboko mu bibvu ngo bibvu . »
Makuumi moolo na bina ma binuni , na bibulu bina byasaambila Nzaambi , wadzakala ha mboloko , byaleele ti : « Amene ! Aleluya ! »
Mbeembu yapala mu mboloko , yaleele ti : « Siikeenu Nzaambi yeetu , beenu bobanso bisari byaandi , bakoomubvumunaa , bakuutu na bilesi . »
Me nyayuka bunu ti mbeembu ya mpuumbu baatu yalaka , na bunu ti kiyomo kya maampa mamanene , bunu ti mbeembu ya banzasi ba makwa yabaleele ti : « Aleluya ! Bukuri Mfumu , Nzaambi [ yeetu ] , Mwa-mpuungu wuri mu kutuma !
Tumoneenu kiminu , tukeembeenu na tumuheenee nkeembu , bukuri nkweelulu Mwaana kimeeme yitubukiri , na mukasi waandi weki wayirima .
Nde mwaamuha nsaanda yayibwete yikweseme na yatsyeeme mpisi kalwaata . Nsaanda yayibwete yiyo , ngo biyiriki byasuunguma bya bangisi . »
Mbasi yaleele kuri me ti : « Tina : Kiminu kiri na babo ba bari bateele mbila , mu kudya byandya bya makweele ma Mwaana kimeeme . » Yabweese kuleele kuri me ti : « Mamo ngo Maampu ma Nzaambi mangwanwa . »
Me nyayilima ha miilu myaandi , mu kumusaambila . Mbasi yaleele kuri me ti : « Yaa sa bubwo ko ; me se kisari nyiri bunu ye , na bunu bampaangi ba ye , bari na kimbaangi kya Yesu . Saambila Nzaambi ! » Mukwongo , kimbaangi kya Yesu ngo mpeeve ya mbikululu .
Me nyamono yulu dyadzibulu , na kavaalu dyahembeke dyapala , waba wadzakala ha yulu dyo , nkuumbu yaandi wakwiikama na wangwanwa . Nde wutsuundisaa na wunwaanaa mudziingu kunsa nsungumunu .
Miisu myaandi miri bunu mule mbaawu , na ha yulu mutu waandi , haba mampu ma lutumu malaka . Nde waba na nkuumbu yatinu , yiri muutu ti mosi wahele kuyaaba , ngo wunu nde-meene wuyiyaari .
Nde waba walwaata kiyuungu kyaluula mu makila . Nkuumbu yaandi « Maampu ma Nzaambi . »
Mikaangu mya bayongolo ba ku yulu myaba kwemunama mu makavaalu mahembeke , baba balwaata binkuta byabibwe byahembeke na byatsyeeme .
Mu munwa waandi mwapala mbeesi yayila yasekusu , mpisi heki kaseembe makaanda mu yo . Sa kamatwaalisa mu luboto lwa kiseengu , na nde-meene sa katsyaamuna kisa kya malu ma kabala dya nkesi dza Nzaambi , Mwa-mpuungu .
Mu kiyuungu na mu kito kyaandi mwatina nkuumbu ti : « Mbyaasi ya bambyaasi , Mfumu ya bamfumu » .
Me nyamono mbasi mosi yateleme kunsa ntaangu , yabikisa mu mbeembu yayinene , kuri banoni bobanso bakwedumukaa ku nkati-yulu ti : « Waseenu , kutukineenu mu ntoono ndiilu ya yayinene ya Nzaambi ,
mpisi ludya miswinyi mya bambyaasi , miswinyi mya bakuutu ba bayongolo , miswinyi mya bangaa-makwa , miswinyi mya makavaalu , na mya babo badzakala ha yulu mo , miswinyi mya bobanso : bari na bunsaalisi na bari bankutu , bakuutu na bilesi . »
Me nyamono kibulu , bambyaasi ba butoto na mikaangu myaaku mya bayongolo , bakutukuna mu kunwaanisa wunde waba wadzakala ha yulu kavaalu , na mukaangu bayongolo waandi .
Basiimba kibulu kikyo , ha kimosi na mubikiri wampya , waba kweyirikaa bimaangu ha busu bwa kibulu kikyo , mu kwedziimbisa baba na kidiimbu kya kibulu , na baba saambilaana kiteki kyaandi . Bo boolo babatuba bamwooyo ku lubila lwa mbaawu ya mile .
Babo basiiri , babadzusa mu mbeesi yayila , yaba pala mu munwa wa wunde waba wadzakala ha yulu kavaalu , na banoni bobanso bayukuta mu miswinyi mya bo .
Me nyamono mbasi mosi yafumuna ku yulu yasunduka , yaba yakwaata fungula dya lubila , na syeene dyadinene ha kooko kwaandi .
Yo yakwaata maŋataŋo , nyoko yayikulu , yiri dyabulu na Satana , na yamukaanga mu syeene mu fuunda dya mibvu .
Mbasi yamutuba ku lubila , yakaanga na yasa kinyemu , mpisi heki maŋataŋo kahele kubweese kwewumuna makaanda , natee kukuka fuunda dya mibvu . Ha mambisa haho , bayelemini kumupatula mu mwaa-ntaangu yantele .
Me nyamono mamboloko , baba badzakala ha yulu mo , babaha lutumu lwa kutsuundisa . Nyamono se miheebulu mya baatu ba bataburi mitu , mu ntoono kimbaangi kya Yesu , na mu ntoono maampu ma Nzaambi , na babo bari basii saambila kibulu na kiteki kyaandi ko , na bari basii taambula bidiimbu mu mambuunsu na mu myooko mya bo ko . Bo bafuluka na batuma kintwaari na Kiristo mu fuunda dya mibvu .
Bafwa bakaka basii fuluka ko , natee fuunda dya mibvu dikukiri . Yiyo ngo mfulukulu yatete .
Bari mu kiminu , na bangisi babo bataambula mfulukulu yatete ! Lufwa lwadzoolo ka lubweese kuba na lutumu mu bo ko , ngo kasi bo sa baba bangaanga ba Nzaambi na ba Kiristo , na sa batuma kintwaari na nde mu fuunda dya mibvu .
Fuunda dya mibvu dikukaana , Satana sa bamupalisa mu boroko dyaandi ,
na sa kapala mu kwewumuna makaanda , mari mu manto ma butoto mo mana , Ngoongo na Mangoongo , mpisi makutukina mu mudziingu . Lutaangu lwa mo luri bunu munyeenge wa mubu .
Makaanda makutukina ha butoto , badyengekele bula bwa bangisi na bvula dya mutima . Ngo mbaawu yanangukina ku yulu , yasunduka na yabanyeengise .
Dyabulu mudziimbisi bo , bamutuba ku dyaanga dya mbaawu ya mile , kukwo kuri kibulu na mubikiri wampya , sa baba bakwaamusu butsuku na mwiini mu bibvu ngo bibvu .
Me nyamono mboloko yadzaangama yahembeke , na wunde waba wadzakala ha yulu yo . Yulu na butoto byayitika ha busu bwaandi , na ka kwasii bweese kuba kibeendu kuri byo ko .
Me nyamono se bafwa , bakuutu na bilesi , bateleme ha busu bwa mboloko . Nyamono se badzibula mikaanda , na badzibula mukaanda mukimi , wuri mukaanda wamwooyo . Bafwa , babatsuundisa bunu bwaba myatinu mu mikaanda , bunu bwaba biyiriki bya bo .
Mubu wabvutula bafwa baba mu nde . Lufwa na nsi ya bafwa babvutula bafwa baba mu bo . Babatsuundisa muutu-muutu bunu buri biyiriki byaandi .
Lufwa na nsi ya bafwa babituba ku dyaanga dya mbaawu . Dyaanga dya mbaawu didyo ngo lufwa lwadzoolo .
Mbuti muutu wahele na nkuumbu yatinu mu mukaanda wamwooyo , lo bamutubiri ku dyaanga dya mbaawu .
Me nyamono yulu dyamoono na butoto bwamoono . Mukwongo , yulu dyatete na butoto bwatete bimwaaluta , na mubu kasii ko .
Me nyamono bvula dyangisi , Yerusalemi dyamoono , dyasunduka mu yulu kuri Nzaambi , dyalwaata bunu ntuumba yayirima mu kweebwaana mulumi waandi .
Me nyayuka mbeembu yayinene yapala mu mboloko yabaleele ti : « Mono , musaampu Nzaambi weki ha kakati dya baatu ! Nde sa kadzakala na bo , na bo sa baba kaanda dyaandi ; na nde ha kakati dya bo , sa kaba [ Nzaambi bo ] .
Nde sa kayaala mansangasa momanso mu miisu mya bo . Kubweese kuba lufwa ko , bufwiiri se ko , misaakulu na mpasi se ko , [ bukuri ] bitotolo byatete bimwaaluta . »
Wunde waba wadzakala ha yulu mboloko waleele ti : « Mono , me nsiiri byobinso byeki byamoono . » Wabweese kuleele ti : « Tina , bukuri maampu mamama mari masuunguma na mangwanwa . »
Nde waleele kuri me ti : « Mi mwaa yirima ! Me [ ngo ] Alafa na Omenga , mbandukulu na manunu . Kuri wunde wuri na mpwiisu , me sa nyamuha maampa ma mukeri wa mwooyo kwa buunu .
Wunde wuluuluka sa kataambula saala dimadi , me sa mba Nzaambi yaandi , na nde sa kaba mwaana waami .
Nkani kuri babo bari na boomo , bahele kukwiikama , bangaa-bubi , badzusi , biyala , bangaa-makundu , misaambiri mya biteki , na bobanso bangaa-mpya , saala dya bo ngo dyaanga dya mbaawu ya mile , lulwo ngo lufwa lwadzoolo . »
Mosi mu bambasi nsaamu , baba na mambasa nsaamu maluula mu biteesu nsaamu bya mpasi bya mpotulu , wayisa na wadzoonso na me , waleele ti : « Wasa , me nyikusoongo mukyeetu wa lulelusunu lwa makweele , mukasi Mwaana kimeeme . »
Nde wanata me mu mpeeve ku yulu mulaandu wamunene , wadzaangama , na wansoongo bvula dyangisi , Yerusalemi , dyanangukina ku yulu kuri Nzaambi , dyaba sunduka
dyaba na nkeembu Nzaambi , dyaba semaana bunu bu semaa tari dyantalu , diri bunu tari dya yasipi , diri kuseme bunu lumweenye .
Bvula didyo , dyaba na kibaka kyakinene kyadzaangama , dyaba na myeelu kuumi na myoolo , na mu myeelu mimyo mwaba bambasi kuumi na boolo , na mwaba mwatina mankuumbu , mankuumbu ma makaanda kuumi na moolo ma baala ba Isaheli .
Kupalila ntaangu , kwaba myeelu mitatu , ku moongo myeelu mitatu , ku baanda myeelu mitatu , ku dyaamunaa ntaangu se myeelu mitatu .
Kibaka kya bvula , kyaba kyatuunga ha yulu matari kuumi na moolo ma lufulu , na mu matari , mwatina mankuumbu kuumi na moolo , ma bantumu kuumi na boolo , ba Mwaana kimeeme .
Mbasi yaba dzoonsaana na me , yaba na kiteesulu , luboto lwa woolo , mu kuteese bvula , myeelu myaandi na kibaka kyaandi .
Bvula dyaba makuumbu mana , bula bwaandi na bunene bwaandi nsiisa . Mbasi yiyo yateese bvula mu luboto , nde wataanga mafuunda kuumi na moolo ma mboto : bula , bunene na mutele waandi byaba nsiisa .
Nde wateese kibaka kya bvula , wataanga nkama na makuumi mana na bina ma biteesu . Mbasi yasalila kiteesulu ki salilaa baatu .
Kibaka kyaba kyatuungula mu matari ma yasipi , na bvula dyo-meene ngo diri dyatuungula mu woolo dyatsyeeme , diri bunu lumweenye lwatsyeeme .
Lufulu lwa kibaka kya bvula lwa bweeyese mu matari mantalu ; tari dyatete dya lufulu dya yasipi , dyamoolo dya safire , dyamatatu dya kalekedoni , dyamana dya samarangado ,
dyamataanu dya sardonu , dyamasaamunu dya sardyoni , dyansaamu dya kirisolito , dyampoomo dya berulo , dyawa dya topadzyoni , dyakuumi dya kirisoparaso , dyakuumi na mosi dya wakinto , dyakuumi na moolo dya ametuseto .
Myeelu kuumi na myoolo ngo misaanga kuumi na myoolo , mpisi mweelu waba wayirikulu mu musaanga mosi . Kibeendu kya bvula , ha kutukunaa baatu , kyaba kyayirikulu mu woolo dyatsyeeme , diri bunu lumweenye kuri lo biri ku mambisa bimonokono .
Me nyasii mono Nzo-nzaambi mu bvula didyo ko , bukuri Mfumu Nzaambi , Mwa-mpuungu , na Mwaana kimeeme ngo Nzo-nzaambi .
Bvula dyaba dyahele na nzala ntaangu , bunu pe na nzala ngoondo , mu kuri ti kuba buungi mu bvula ; bukuri nkeembu Nzaambi yaba muha buungi , na Mwaana kimeeme ngo mwiinda waandi .
Makaanda sa madyaatila mu buungi bwaandi ; bambyaasi ba butoto sa banata nkeembu yaaku kunsa bvula .
Myeelu mya dyo mibweese kuba myakaangu mu mwiini ko , bukuri kubweese kuba butsuku ko .
Bambyaasi sa batwaala nkeembu na lukiinsu lwa makaanda kunsa bvula .
Mu dyo , kuri nkotulu kitotolo kyasumuka , muyiriki mya myamibi , bunu pe ngaa-mpya ko , ngo bakoto mu dyo , bani babo batinima mankuumbu mu mukaanda wa mwooyo , wa Mwaana kimeeme .
Mbasi yasoongo me nyari ya maampa ma mwooyo , matsyeeme bunu lumweenye , yiri mu kupala mu mboloko Nzaambi , bo na Mwaana kimeeme ,
yo yakuumba ha kakati dya kibeendu kya bvula , ha kutukinaa baatu . Mu mpisi kibari kya nyari , kwamene muti wamwooyo mosi , wuhaanaa bimbutu mbala kuumi na dzoolo mu mubvu , bunu pe mbala mosi mu ngoondo . Makaya ma myo , matsinikisaa makaanda .
Kubweese kuba mampopi ko . Mboloko Nzaambi bo na Mwaana kimeeme sa yiba ha kakati dya bvula , na bisari byaandi sa bamusaambila .
Sa bamono busu bwaandi , na nkuumbu yaandi sa yiba mu mambuunsu ma bo .
Butsuku bubweese kuba ko ; na babweese kuba na nzala buungi bwa mwiinda na bwa ntaangu ko , bukuri Mfumu Nzaambi sa kasa buungi kuri bo , na sa batuma mu bibvu ngo bibvu .
Mbasi yaleele kuri me ti : « Maampu mamama makuka mu kanyi na mangwanwa . Na Mfumu , Nzaambi ya mampeeve ma babikiri , waheeke mbasi yaandi mu kusoongo kuri bisari byaandi , mamo mari bele mu kwiisa . »
« Mono , nyisulu me yeki bele . Kiminu kiri na wunde wukebaa maampu ma mbikukulu , ma mukaanda wumawu ! »
Me Yowane , nyayukiri na nyamwiini mimyo . Me manaa kuyuka na kumono mimyo , me nyabwa ha miilu mya mbasi yabansoongo myo , mu kumusaambila .
Nde waleele kuri me ti : « Mono , yaa sa bubwo koono ; me mbasi yaaku ya kisalu , na ya bampaangi baaku babikiri , babo bakebaa maampu ma mukaanda wumawu . Nzaambi ye yelemini kusaambila . »
Mbasi yaleele kuri me ti : « Yaa sweeke maampu ma mbikukulu ma mukaanda wumawu ko , bukuri ntaangu yeki bebele .
Ngaa-bubayi kabweese kusalila bubayi ; ngaa-mviindu kanamitina kumviimfuka ; ngaa-kusuunguma , kabweese kusalila nsungumunu ; wangisi kanamitini mu bungisi . »
« Mono , me nyiri mu kwiisa mu mawasu na museendu waami , mu kubvutula kuri muutu-muutu bunu buri biyiriki byaandi .
Me ngo Alafa na Omenga , watete na wansukunu , mbandukulu na manunu . »
Kiminu kiri na babo baswaakaa madzweele maaku , mpisi heki baba na miswa mu kudya bimbutu bya muti wa bumwooyo , na mu kukoto mu myeelu kunsa bvula .
Bambwa , bangaa-makundu , biyala , badzusi , misaambiri mya biteki , na mpisi wunde wutyaanaa mpya , na wusalilaa mpya , ku mbasi baba .
« Me Yesu , nyaheekiri mbasi yaami , mu kuteele beenu kimbaangi mu mi tariri mabuundu . Me nyapalila mu kaanda dya Davidi , mbwetete yisemaa ya minkya . »
Mpeeve na ntuumba ya makweele baleele ti : « Wasa ! » Hemese wunde wuyuka kaleele ti : « Wasa ! » Hemese wuri na mpwiisu kiisa ; wunde wutiiri , kaholo maampa ma bumwooyo kwa mungengi .
Me Yowane , nyita kimbaangi kuri mpisi wunde wuyuka maampu ma mbikululu , ya mukaanda wumawu : mbuti muutu teetikiri ntoono ha yulu mamo , lo Nzaambi sa kateeteke ha yulu nde , biteesu bya mpasi dzi bari badzoonsolo mu mukaanda wumawu .
Na mbuti muutu yisiri maampu ma mukaanda wa mbikululu yimayi , lo Nzaambi sa kayusula kikuuku kya nde kya bimbutu , mu muti wa bumwooyo na mu bvula dyangisi , bi bari badzoonsolo mu mukaanda wumawu .
Wunde wuri mu kuta kimbaangi mu mimyo , wuleele ti : « Heehe , mwaa-ntaangu yantele yisiiri , me nyiisiri ! » Amene ! Mfumu Yesu , wasa !
Bweese bwa Mfumu Yesu buba na bobanso .
