# language_name:        Zapotec de Amatlán
# closest ISO 639-3:    zpo
# year_short:           2002
# year_long:            La Liga Bíblica primera edición 2002<br>La Liga Bíblica versión electrónica 2009
# title:                WDIZH KWAAN NYAADNO YALNABAN<br>The New Testament in Zapoteco de Amatlán
# URL:                  http://www.scriptureearth.org/00i-Scripture_Index.php?sortby=lang&name=zpo&ROD_Code=00000&Variant_Code=
# copyright_short:      © La Liga Bíblica 2002
# copyright_long:       El Nuevo Testamento en el zapoteco de Amatlán<br>La Liga Bíblica 6C primera edición 2002 [zpo] La Liga Bíblica versión electrónica 2009<br>Publicado por<br>© La Liga Bíblica 2002<br>Se permite copiar, distribuir y comunicar públicamente esta obra bajo las siguientes condiciones:<br>‣ Reconocimiento. Reconozca a la Liga Bíblica los derechos que tiene en la impresión o distribución de esta obra, deslindándola de responsabilidad alguna por cualquier uso que se le de a la presente publicación.<br>‣ No comercial. No puede utilizar esta obra para fines lucrativos.<br>‣ Sin obras modificadas. No se puede alterar, transformar o generar una obra a partir de ésta.
40001001	Jesucrist ngol lo dii cheen rey David nu lo dii cheen Abraham . Lo yech ne mkee na re dii cheen re xey Jesús :
40001002	Abraham ngok xuz Chak , Chak ngok xuz Kob , Kob ngok xuz Judá , kwaan re wech xaa .
40001003	Judá ngok xuz Fares nu Zara , nu xnaa xaa ngok Tamar . Fares ngok xuz Esrom , Esrom ngok xuz Aram .
40001004	Aram ngok xuz Aminadab , Aminadab ngok xuz Naasón , Naasón ngok xuz Salmón .
40001005	Salmón ngok xuz Booz , nu xnaa xaa ngok Rahab . Booz ngok xuz Obed , nu xnaa xaa ngok Rut . Obed ngok xuz Isaí .
40001006	Isaí ngok xuz rey David , rey David ngok xuz Salomón , nu xnaa xaa ngok sa Urías .
40001007	Salomón ngok xuz Roboam , Roboam ngok xuz Abías , Abías ngok xuz Asa .
40001008	Asa ngok xuz Josafat , Josafat ngok xuz Joram , Joram ngok xuz Uzías .
40001009	Uzías ngok xuz Jotam , Jotam ngok xuz Acaz , Acaz ngok xuz Ezequías .
40001010	Ezequías ngok xuz Manasés , Manasés ngok xuz Amón , Amón ngok xuz Josías .
40001011	Josías ngok xuz Jeconías kwaan re wech xaa , mbanaka Josías leezha mloo xaa Babilonia re xey be , xaa Israel , xkyizhyo xaa nu mbe xaa xaa axta yizhyo Babilonia .
40001012	Leezha ngulo mloo re xaa Babilonia re xey be xkyizhyo xaa : Jeconías ngok xuz Salatiel , Salatiel ngok xuz Zorobabel .
40001013	Zorobabel ngok xuz Abiud , Abiud ngok xuz Eliaquim , Eliaquim ngok xuz Azor .
40001014	Azor ngok xuz Sadoc , Sadoc ngok xuz Aquim , Aquim ngok xuz Eliud .
40001015	Eliud ngok xuz Eleazar , Eleazar ngok xuz Matán , Matán ngok xuz Kob .
40001016	Kob ngok xuz Che sa Mari , nu lee me nak xnaa Jesús , Xaa Mxaal Dios Nabeyy .
40001017	Snee tub chida dii ngu axta Abraham nu axta rey David , nu rey David axta leezha mnabeyy Babilonia re xey be stub chida dii , nu leezha mnabeyy Babilonia axta mzhin Xaa Mxaal Dios Nabeyy , stub chida dii .
40001018	Snee ngol Jesús : nakladiizh ka Che Mari ; per gorna zeraka chelya rop xaa me , nu zeraka zhaal rop xaa , lee Mari mbeyyxiin kwent cheen Mbi Naban cheen Dios .
40001019	Zee Che mle xgab laa xaa me xlaan , nel nak xaa tub xaa nali , nu nel nanzheklat xaa laa xaa me delant lo re myet .
40001020	Ngulo mle xaa xgab le xaa sbaa , zee ngunii tub mandad cheen Xaa Nabeyy lo xaa lo tub mkaal , nu nzhé lo xaa : ― Che , lu nak xaa dii cheen rey David , nazhebt lu chelya lu Mari , nel mbeyyxiin me kwent cheen Mbi Naban .
40001021	Mari kano tub xgann nu kole lu mad Jesús , sbaa role mad nel lee mad koo re xaa xaa lo yalgut cheen jwalt cheen xaa .
40001022	Rese kwaane ngok zee mbarlo re kwaan nzhé Xaa Nabeyy lo xaa mzaa kwent kwaan nzhé Dios lo lee xaa yilo :
40001023	Lee tub ngwnaa , me zer chaal kwaan tub xaabyi , weyyxiin me nu zan me tub xgann me , xaa role Emanuel , ( wdizh ne nii : “ Dios nzo kwaan be ” ) . ‘‘
40001024	Gorna mroo mkaal lo Che , mle xaa kwaan nzhé mandad cheen Xaa Nabeyy lo xaa , nu mchelya xaa Mari .
40001025	Per namchaalt xaa me axta gorna ngol xinn me . Nu mlole Che mad Jesús .
40002001	Gorna ngol Jesús yezh Belén pa nabeyy Judea , re mbizh leezha mnabeyy rey Herod , zee lee re xaa mseed cheen mbal yiba mzhin Jerusalén . Xaa ba nze naz pa nlen mbizh .
40002002	Nu mnabdizh xaa : ― ¿ Pa nzho Rey cheen re xaa Israel , mad ngol nal ? Nel ngune nu lo mbal cheen mad leezha mzo nu xkyizhyo nu , naz pa nlen mbizh , zee nze nu gool nu lo mad .
40002003	Nu gorna mbin rey Herod kwaane nawent ngok lextoo xaa , nu noka re xaa Jerusalén mle doo xaa xgab .
40002004	Mrezh Herod re ngwleyy non nu re maestr xaa nlu xtizh Dios , zee mnabdizh xaa nen paro gal Xaa Xaal Dios Nabeyy .
40002005	Re xaa nzhé : ― Gal xaa Belén pa nabeyy Judea ; nel sbaa mkee xaa mzaa kwent kwaan nzhé Dios lo lee xaa yilo :
40002006	Belén pa nabeyy Judea nak tub yezh non doo ; nixa naka tub yezh chut , loya roo tub xaa nabeyy lo re yezh Israel , tub xaa kanap re xaa na , mod tub xaa wen nkanap mbakxiil . ‘‘
40002007	Zee xlaan mrezh Herod re xaa mseed cheen mbal yiba , nu mnabdizh xaa lo xaa nen cho gor mlu mbal lo xaa .
40002008	Zee mxaal xaa re xaa Belén , nu nzhé xaa lo re xaa : ― Gwa gu , gwakwaan gu madoo , nu gorna yizhal mad lo gu , zee yaad gu nu né guya lo na zee noka na yiyoll lo mad .
40002009	Gorna ngulo mbin re xaa mseed cheen mbal yiba kwaan nzhé rey lo xaa zee nzha re xaa . Gorna ngune xaa lo mbal nyakdoola xaa . Nu lee mbal kwaan mlu lo xaa nzha delant lo re xaa axta ngulo mzhin re xaa pa nzho mad , nu naz baa mlaz mbal .
40002010	
40002011	Zee mzeeb xaa leen yoo , nu ngune xaa lo madoo kwaan Mari , xnaa mad . Nu mkichxub xaa nu mbill xaa lo mad , zee mxal xaa roo re kwaan nzhano xaa , nu mselazh xaa or , nu yaal , nu anseyt kwaan nak cheen yag mirra kwaan chul nzebech lo mad .
40002012	Gwluzh Dios ngunii lo re xaa mseed cheen mbal yiba lo mkaal zee nabaret xaa naz pa nzho Herod , nu mbare xaa lazh xaa stub naz .
40002013	Gorna lee re xaa mseed lo mbal yiba nya , lee tub mandad cheen Xaa Nabeyy , ngunii lo Che lo tub mkaal stub welt , nzhé lo xaa : ― Guxche , nu be rop xnaa mad , nu broo zyaa naz yizhyo Egipto . Nu baa yoka lu zee , axta gorna nii naya , nel lee rey Herod kwaan mad gut xaa mad .
40002014	Che nguxche , leeka gor yaal zee , nu mbe xaa rop xnaa mad nya xaa naz Egipto ,
40002015	pa ngu xaa axta ngut Herod . Kwaane mded zee mbarlo kwaan nzhé Xaa Nabeyy lo xaa mzaa kwent kwaan nzhé Dios lo lee xaa yilo : “ Axta yizhyo Egipto mrezh na xgaan na ” . ‘‘
40002016	Gorna lee Herod ngune lee re xaa mseed cheen mbal yiba mkade , nu nambaret xaa naz lo Herod , zee mrixyan doo Herod . Kwaanzee mxaal xaa soldad yezh Belén nu re rench , zee gut xaa rese madoo , madbyi , mad neta chop liin , modxa nzhé re xaa nseed cheen mbal yiba .
40002017	Sbaa mbarlo re kwaan mkee Jeremías , xaa mzaa kwent kwaan nzhé Dios lo lee xaa yilo :
40002018	Mbin xaa tub bi yezh Ramá tub bi cheen yalne nu cheen xgab gro doo , nel Raquel nzho bel kwent cheen re xinn me , nu nanzheklat me seleyy xaa me , nel ngulola ngut re xinn me . ‘‘
40002019	Per gwluzh ngulo ngut Herod , lee tub mandad cheen Xaa Nabeyy ngwa lo Che naz Egipto , nu ngunii xaa lo xaa lo mkaal , nu nzhé xaa :
40002020	― Guxche , nu be rop xnaa mad , nu bare naz yizhyo Israel , nel ngulola ngut re xaa nzhekla gut mad .
40002021	Zee lee Che nguxche mbe rop xnaa mad , nya naz xkyizhyo be .
40002022	Per gorna mbin Che lee Arquelao nabeyy Judea nu lee xaa nak xinn Herod , zee mzheb xaa nya xaa baa . Nu Dios ngunii lo xaa lo mkaal , zee nya xaa yizhyo Galilea .
40002023	Gorna mzhin xaa zee , nya xaa ngu xaa tub yezh kwaan le Nazaret . Nu kwaane ngok zee mbarlo kwaan nzhé xaa mzaa kwent kwaan nzhé Dios lo lee xaa yilo : “ Lee Jesús role Xaa Nazaret ” .
40003001	Re mbizh zee lee Juan Xaa Nchubnis re myet , mbid mzaa kwent cheen Dios naz wen cheen Judea .
40003002	Nu nzhé xaa : ― ¡ Blaa gu naletra gu kwaan nawent nu wii gu lo Dios nel mbizh kwaan nabeyy Dios mzhin gaxla !
40003003	Juan nak xaa mzaa Chay kwent leezha nzhé xaa : Tub xaa nzho naz wen nii dublegan : “ Bdexkwaa gu xnaz Xaa Nabeyy ; bxal gu tub naz nali ze xaa ” . ‘‘
40003004	Nu xab Juan nak yichled kamey , nu nzii tub yed lextoo Juan . Nu lee kwaan nzhaw Juan nak mbeso nu kwaan nzho Juan nak mzhin wen .
40003005	Re myet xaa Jerusalén , nu re myet xaa re yezh cheen Judea , nu re myet xaa nzho dub welt roo yuu Jordán , ngwa nguyon kwaan mzaa Juan kwent .
40003006	Ngunii xaa lo Juan re jwalt cheen xaa kwaan mle xaa , zee mchubnis Juan xaa leen yuu Jordán .
40003007	Per gorna ngune Juan zyen doo xaa fariseo nu xaa saduceo nzha rubnis , zee nzhé Juan lo re xaa ba : ― ¡ Gu nak mod dii cheen mball wiz ! ¿ Cho né lo re gu xonn gu lo yalnayii kwaan né Dios yaad ?
40003008	Blu gu mod xaa mlaa naz nawent kwaan nzha gu nu wlipa wii gu lo Dios , kwaan gak mod xle cheen tub yag .
40003009	Nu natot gu yalxwa nu yé gu : “ Lee be nak dii cheen Abraham ” ; nel wlipa na nii na lo gu , Dios nzho mod le axta noka re ke ne gaka dii cheen Abraham .
40003010	Lee yibyag nzobla cho lox re yag kwaan nanzaat xle wen , zee choog xaaya nu koo xaaya lo ki .
40003011	Wlipa na nii na , na nchubnis re gu kwaan nis zee laa gu kwaan nawent kwaan kale gu nu wii gu lo Dios , per lee tich na nze stub xaa chubnis re gu kwaan Mbi Naban nu kwaan ki . Lee xaa nonra lo na , kwaanzee nanzhaalt xek na tich xkyelyed xaa , nel nanont na .
40003012	Nzho garot yaa xaa koo paj lo nzhobxtil , nu kozhaw xaa nzhobxtil pa ngozhaw xaa re xob xaa , nu lee paj cheen nzhobxtil zek xaa lo ki kwaan tira nanyuyyt .
40003013	Jesús ngwa roo yuu Jordán yizhyo cheen Galilea pa nzo Juan kachubnis re myet .
40003014	Per Juan nanzheklat chubnis Jesús zee nzhé Juan lo xaa : ― Na nzhaal rubnis lo lu , ¿ chozhiin leel lu nze lo na ?
40003015	Jesús mkeb nzhé : ― Nkin chubnis lu na , nel be nkin le kwaan né Dios . Juan mbin wdizh ne nu mchubnis xaa Jesús .
40003016	Nu leeka gorna ngulo mrubnis Jesús , lee yiba mxal nu myun Mbi Naban cheen Dios lo Jesús nyaadla naz leen yiba mod tub palom .
40003017	Zee mbin xaa tub bos kwaan nze naz yiba kwaan nzhé : ― Xaa ne nak xgaan na , xaa nkedoola na , xaa nyakdoo lextoo na wii na lo .
40004001	Zee lee Mbi Naban mbe Jesús naz wen pa kiil Maxuu xaa .
40004002	Nu mkwan xaa tub choo mbizh nu tub choo yaal , gorna nandawt xaa nik tik kwaan , zeera ngok nlaan xaa .
40004003	Nu lee Maxuu mbii gax lo Jesús zee kiil Maxuu Jesús , nu nzhé Maxuu : ― Chelee lu wlipa lu nak lu Xgann Dios guzh lu lo re ke ne zee gaka pan .
40004004	Per Jesús mkeb nzhé : ― Lo Xkyech Dios nkee : “ Nanebt pan nle zee mban re myet , nel noka re wdizh kwaan nroo roo Dios nle zee mban re myet ” . ‘‘
40004005	Zee lee Maxuu mbe Jesús naz leen yezh Jerusalén , yezh kwaan nambey nak , nu mtexoob Maxuu Jesús yek yidoo pa mas ya nzeb ,
40004006	nu nzhé Maxuu lo xaa : ― Chelee lu wlipa lu nak lu Xgann Dios , brenzeb naz xan naz lo yo ; nel nkeela lo Xkyech Dios nzhé : “ Dios xaal mandad cheen xaa zee zenyaa xaa lu , zee nalat nii lu lo ke ” . ‘‘
40004007	Jesús mkeb nzhé : ― Noka nkee lo Xkyech Dios nzhé : “ Nanzhaalt kiil lu Xdios lu , Xaa Nabeyy lo lu ” . ‘‘
40004008	Zee lee Maxuu mbe Jesús yek tub yi kwaan ya doo nzeb , nu mlu Maxuu rese yezh kwaan nzhi lo yizhyo lo Jesús , nu xomod chul doo nzhaka .
40004009	Nu nzhé Maxuu : ― Na za rese kwaane ka lu chelee lu kichxub lu lo na nu gool lu lo na .
40004010	Jesús mkeb nzhé : ― Bachii lo na Maxuu , nel lo Xkyech Dios nkee : “ Nzhaal gool lu nebse lo Xdios lu Xaa Nabeyy lo lu , nu nebse lo lee xaa nzhaal kee lu zhiin ” . ‘‘
40004011	Zee lee Maxuu mlaa Jesús , zee lee lak mandad cheen Dios mzhin lo xaa kanap xaa .
40004012	Gorna lee Jesús mbin lee Juan nzho lozhyib , nya xaa naz yizhyo Galilea .
40004013	Nu mded xaa yezh Nazaret , zee nya xaa ngu xaa naz yezh Capernaum , roo nistoo kwaan nak yizhyo cheen re dii cheen Zabulón nu Neftalí .
40004014	Kwaane ngok zee mbarlo kwaan nzhé Chay , xaa mzaa kwent kwaan nzhé Dios lo lee xaa yilo :
40004015	Yizhyo cheen Zabulón nu cheen Neftalí , kwaan nzhi stub lad roo yuu Jordán , roo wri nistoo , kwaan nak yizhyo Galilea pa nzho re xaa nanakt xaa Israel ,
40004016	re xaa nzho naz ba nzo xaa lo yalnakaw , per ngune xaa lo tub xni gro doo , nu noka nzho re xaa xan xkal cheen yalgut , per mlu tub xni lo xaa . ‘‘
40004017	Gorzee lee Jesús mzelo mzaa kwent cheen wdizh chul nu nzhé xaa : ― Blaa gu naletra gu re kwaan nawent nu wii gu lo Dios , nel mzhin gaxla mbizh gorna nabeyy Dios lo rese myet .
40004018	Gorna nzhaze Jesús roo nistoo cheen Galilea , zee ngune xaa lo rop wech Simón ( nu stub le xaa nak Pér ) nu Ndres . Rop xaa ne nak xaa nzen mbal , nu kagobi xaa xkyeez xaa leen nis .
40004019	Jesús nzhé lo rop xaa : ― Breke rop gu tich na , zee le na gu xaa zere myet lo Dios , kwentaxa nzen gu mbal .
40004020	Gorzee mlaa rop xaa xkyeez xaa nu nzhake xaa tich Jesús .
40004021	Xepse mze Jesús naz delant , zee ngune xaa lo Chag nu Juan xgann Zebedeo , nzho yon xuz xaa leen kano kagobde xaa xkyeez xaa . Nu Jesús mrezh xaa .
40004022	Nu leeka gorzee mlaa xaa xuz xaa leen kano nu mreke xaa tich Jesús .
40004023	Jesús mded rese yezh Galilea nu mseed xaa rese xaa , re pa nkasa be nseed be xtizh Dios , nu mzaa xaa kwent wdizh chul cheen pa nabeyy Dios , nu msekwen xaa re xaa nzak reta klas yalyizh nu reta klas yalne .
40004024	Nu dubse yizhyo cheen Siria mbin xaa re kwaan mle Jesús , zee nyiidno xaa re xaa nzak yalyizh nu re xaa nzak yalne , xaa nzho mbi mal lextoo , xaa nzhak naxen , xaa mdeen , zee sekwen Jesús re xaa .
40004025	Zyen doo myet mreke tich Jesús , re xaa nze naz Galilea , re xaa nze naz chii yezh kwaan le Decápolis , re xaa nze naz Jerusalén , nu re xaa nze naz yizhyo cheen Judea , nu re xaa yezh kwaan nzhi stub lad roo yuu Jordán .
40005001	Nu gorna ngune Jesús lee re myet nzhake tich xaa , zee nguxoob yi nu mzob xaa , zee lee re xaa mseed lo Jesús mbii gax lo xaa .
40005002	Zee lee Jesús mzelo mseed re xaa nu nzhé xaa :
40005003	― Wen re gu , xaa nzeen nkin Dios , nel lee pa nabeyy Dios gak xcheen re gu .
40005004	’ Wen re gu , xaa nzhonn nal , nel Dios seleyy re gu .
40005005	’ Wen re gu , xaa nadoo nak lextoo , nel lee re gu kayaa yizhyo kwaan zaa Dios .
40005006	’ Wen re gu , xaa nak mod tub xaa nlaan nu nzhek lextoo nle kwaan nali , nel Dios zle yudar gu .
40005007	’ Wen re gu , xaa nlesla ne wechxinn , nel Dios lesla ne re gu .
40005008	’ Wen re gu , xaa ngok nzhul lextoo , nel re gu ne lo Dios .
40005009	’ Wen re gu , xaa nkwaan ne xomod kwi wen re wechxinn , nel lee Dios né : “ Re gu nak xiin na ” .
40005010	’ Wen re gu , xaa mded bid nel nle gu kwaan nali kwaan né Dios , nel lee pa nabeyy Dios gak xcheen re gu .
40005011	’ Wen re gu , leezha nii nawent re myet lo gu , leezha nrenal xaa gu , leezha ngaazh xaa re kwaan namlet gu tich gu , nel ngwii gu lo na .
40005012	Byakdoola gu , nu nix doo gok lextoo gu , nel lee re gu le gan tub kwaan gro doo naz leen yiba , nel sbaaka mnayii re xaa ngune re xaa yilo , xaa mzaa kwent kwaan nzhé Dios lo lee xaa .
40005013	’ Re gu nak mod zed lo yizhyo ne , per chelee zed nagaknzhigt , nyent mod gaknzhiga stub welt . Naletra sirb zee kobi xaaya naz leen naz pa nded re myet zee taazh nii re myet ticha .
40005014	’ Re gu nak mod xni lo yizhyo ne . Lee tub yezh kwaan nzhi axta yek tub yi nyent mod le xaa zee nayunta .
40005015	Nixa nakeet xaa yek tub bruj nu koo xaaya leen tub chekwid , sinka nzob xaaya tub pa ya nzeb zee zaaya xni lo rese xaa nzho leen yoo .
40005016	Sbaaka re gu nkwaan gu mod ne xomod zaa gu xni lo re myet , zee wii re myet re kwaan wen nle gu , zee noka re xaa gool lo Xuz be , xaa nzob naz yiba .
40005017	’ Nalet re gu xgab lee na nzhal lux ley , nu nzhal na lux na re kwaan mlu re xaa mzaa kwent kwaan nzhé Dios lo lee xaa yilo ; nanzhalt na lux naya , lee na nzhal le re kwaan nkee lo ley zee gak re kwaan mzaa re xaa kwent , kwaan nzhé Dios lo re xaa yilo .
40005018	Wlipa na nii na , gorna lee yizhyo nu yiba nzhika , nik tub letr nu nik tub punt nazhet lo ley , axta gorna yilo gak rese kwaan nzhéya .
40005019	Kwaanzee rese xaa che tub re kwaan nzhé ley nixa nzak xaa naka tub kwaan nanont , nu see lu xaaya lo re stub naz re myet , re xaa zee nak xaa mas chut pa nabeyy Dios ; per lee xaa kwaan nle kwaan nzhé ley nu seeka nlu xaaya lo re stub naz re myet , xaa zee nak tub xaa mas non pa nabeyy Dios .
40005020	Nel wli na nii na lo re gu , nzhaal zo nalira gu lo Dios mod nzo re xaa fariseo nu re maestr , xaa nlu xtizh Dios , chelee gu nzhekla gu zeeb gu pa nabeyy Dios .
40005021	’ Re be mbin kwaan nzhé re xey be xaa yilo leezha né xaa : “ Naguta lu , nel re xaa nzhut naab jwes kwent lo xaa ” .
40005022	Per lee na nii : Loka cho xaa kwaan yii lo wechxinn noka naab jwes kwent lo xaa , nu loka xaa yé lo wechxinn “ Xaa ned ” noka naab re xaa nak zhiin kwent lo xaa , nu loka xaa yé lo wechxinn “ Bxen ” nya xaa lo ki kwaan tira nanyuyyt .
40005023	’ Kwaanzee chelee lu nzhazaala lu gon cheen lu lo Dios , nu mselazh lu lee wechxinn lu nayii ne lu ,
40005024	laaka lu gon cheen lu baa , nu gwa zee bri wen rop wechxinn gu , zeera bare lu zaa lu gon cheen lu lo Dios .
40005025	’ Chelee tub xaa nayii ne lu nu nzhekla xaa kwezh xaa lu lo xaa nak zhiin , mas wen kwaan mod zee kwi wen rop gu xaa , nel chelee xaa ya xaa lo xaa nak zhiin zee gaazh xaa tub kwaan tich lu , zee napa kazaa xaa nak zhiin lu lo xaa nkanap roo lozhyib zee napa kago xaa lu lozhyib .
40005026	Wlipa na nii na , naroot lu baa chelee lu nakixt lu axta paro nzhaal kix lu .
40005027	’ Re be mbin kwaan nzhé re xey be xaa yilo , leezha né xaa : “ Nanzhaalt chaal lu stub ngwnaa ” .
40005028	Per lee na nii : Loka xaa kwaan wii lo tub ngwnaa nu le xaa xgab chaal xaa me , ngulola mchaal xaa me naz leen lextoo xaa .
40005029	Seeka chelee zaalo lu lad li nle zee nle lu kwaan nawent , blooya nu blabiya zit lo lu , nel mas wen lux lu tub lad zaalo lu ke nya dub lu lo ki .
40005030	Nu seeka chelee yaa lu lad li nle zee nle lu kwaan nawent , chooga nu blabiya zit lo lu , nel mas wen lux lu tub lad yaa lu , ke nya dub lu lo ki .
40005031	’ Re be mbin kwaan nzhé re xey be xaa yilo leezha né xaa : “ Loka xaa nlaa xngwnaa , nzhaal zaa xaa tub yech kwaan nzhé lee xaa nawiitra lo me ” .
40005032	Per lee na nii : Chelee tub xaabyi laa xngwnaa nu nanakta nel mchaal me stub xaabyi , lee xaa nle zee kano xngwnaa xaa tub jwalt gorna ka me stub xaabyi , nu noka xaabyi kwaan ka me le jwalt .
40005033	’ Re be mbin kwaan nzhé re xey be xaa yilo leezha né xaa : “ Ble re kwaan nzhé lu kwaan ncheroo lu lo Xaa Nabeyy ” .
40005034	Per na nii lo gu : Nyent mod cheroo gu lo Dios , nixa nyent mod cheroo gu naz yiba , nel naz yiba nak pa nzob Dios .
40005035	Nixa nyent mod cheroo gu lo yizhyo , nel lo yizhyo nak pa nzo nii Dios , nixa nyent mod cheroo gu lo yezh Jerusalén , nel yezh ne nak cheen Rey , xaa non doo .
40005036	Nu nixa nyent mod cheroo gu naz yek gu , nel nyent mod le gu na rus yich yek gu o nagaas naya .
40005037	Nebse yé gu : “ Le naya ” , o “ Nalet naya ” . Nu nacheroot gu nel kwaane nak tub kwaan nroo lo Maxuu .
40005038	’ Re be mbin kwaan nzhé re xey be xaa yilo leezha né xaa : “ Chelee tub xaa kich zaalo stub xaa , noka zaalo xaa zee yech . Nu chelee tub xaa kiib leyy stub xaa , noka leyy xaa zee yiib . ”
40005039	Per lee na nii : Chelee tub xaa nzhekla le tub kwaan nawent lo gu , laa gu le xaaya . Mas wen chelee tub xaa gazya tagarlo gu noka bzaa gu stub lad gazya xaa .
40005040	Chelee tub xaa nzhekla wee gu lo xaa nak zhiin zee kiib xaa xkamis gu , mas wen noka xchamar gu bzaa gu lo xaa .
40005041	Chelee tub soldad né lo gu : “ Be xcheenta tub mil metr yirol ” , be guya tub chon mil metr .
40005042	Chelee tub xaa naab kwaan lo gu , zaa guya lo xaa , nu nyent mod yé gu lo xaa : “ Nazaat naya ” .
40005043	’ Re be mbin kwaan nzhé re xey be xaa yilo leezha né xaa : “ Kela lu xaa nyenn lu , nu byii ne xaa nayii ne lu ” .
40005044	Per lee na nii : Kela gu re xaa nayii ne gu , nu gunaab gu gak kwaan wen lo re xaa mxobde lo gu , noka gunaab gu lo Dios kwent cheen re xaa nrenal gu .
40005045	Zee sbaa gak gu xinn Dios xaa nzob naz yiba , nel lee xaa nle zee nlen mbizh lo re xaa wen nu lo re xaa nakap nak , nu noka nsela xaa yey lo re xaa wen nu lo re xaa nakap nak .
40005046	Nel chelee gu kela gu nebse xaa nkela gu , ¿ xana kwaan wen le gu gan ? Nu axta re xaa ntop demi kwaan nya naz Roma snee nle .
40005047	Nu chelee gu nebse lo re wech gu nii gu “ dix ” , ¿ xana kwaan wen kale gu ? Noka re xaa nanakt xaa Israel sbaa nle .
40005048	Kwaanzee nzhaal gak nali gu mod nali nak Xuz be , xaa nzob naz yiba .
40006001	’ Nalet gu kwaan wen zee nebse wii re myet lo gu ; chelee gu sbaa le gu , lee Xuz be , xaa nzob naz yiba , nik tub kwaan nazaat xaa lo gu .
40006002	’ Kwaanzee nii na lo gu , gorna zaa gu tub kwaan lo tub xaa nkin kwaan , nayét gu lo rese xaa : “ Wii gu lo na , lee na zaa kwaan kin xaa ne ” , snee nle re xaa nkade nu nanlet kwaan wen . Nel sbaa nle re xaa ne , pa nkasa be nseed be xtizh Dios , nu noka nle xaaya leen naz , zee nii wen re myet lo xaa . Wlipa na nii na lo gu , nkanola re xaa ne kwaan le xaa gan .
40006003	Gorna zaa gu tub kwaan lo tub xaa nkin kwaan , nayét guya lo nik tub xaa , nixa lo xmig gu xaa nyenn gu .
40006004	Xlaan ble guya , zee Xuz be , xaa ne re kwaan xlaan , zaa kwaan le gu gan .
40006005	’ Kwaanzee nii na lo gu , gorna wdizhno gu Dios , nalet gu mod nle re xaa nkade , xaa nanlet kwaan wen . Re xaa ne nzhedizhno Dios pa nseed re be xtizh Dios nu noka nzhedizhno xaa Dios leen naz , zee wii re myet lo xaa . Wlipa na nii na lo gu , nkanola re xaa ne kwaan le xaa gan .
40006006	Per lee re gu , gorna nzhekla gu wdizhno gu Dios , bzeeb gu leen li gu nu bsaaw roo li gu nu wdizhno gu Xuz be , xaa nanlut , zee lee Xuz be xaa ne re kwaan xlaan , zaa kwaan le gu gan .
40006007	’ Nu gorna wdizhno gu Dios nazeret gu tub lanaka wdizh zyen doo welt , modxa nle re xaa nanakt xaa Israel . Nle xaa xgab zere xaa tub lanaka wdizh zyen doo welt zee lee Dios mas gon xtizh xaa , nzak xaa .
40006008	Nagakt gu mod re xaa ne ; nel Xuz be nela cho kwaan nkin gu , gorna zeeraka naab guya lo xaa .
40006009	Snee nzhaal wdizhno gu Dios : Xuz na , xaa nzob naz yiba , nzhekla na wii re myet lo lu nel nambey doo lu .
40006010	Nzhekla na yaad lu nabeyy lu lo yizhyo ne modxa nabeyy lu naz leen yiba .
40006011	Zaa kwaan gaw na nalzhe .
40006012	Bchee rese jwalt kwaan mle na , modxa myenlazh na re jwalt kwaan mle re wechxinn na lo na .
40006013	Naleyat lu na la na lo re kwaan nawent sinka bkanap na lo Maxuu .
40006014	’ Per chelee gu yenlazh gu re jwalt kwaan mle re wechxinn gu lo gu , noka Xuz be xaa nzob naz yiba chee re jwalt cheen gu .
40006015	Per chelee gu nayenlazht gu re jwalt kwaan mle wechxinn gu lo gu , noka Xuz be xaa nzob naz yiba , nacheet jwalt cheen gu .
40006016	’ Kwaanzee nii na lo gu , gorna kwan gu leezha nagawt gu nik tub kwaan , nalet gu mod tub xaa nales doo nzhak , modxa nle re xaa nkade nu nanlet kwaan wen . Nales doo nle xaa zee ne re myet lee xaa kakwan . Wlipa na nii na lo gu , nkanola re xaa ne kwaan le xaa gan .
40006017	Per lee na nii , gorna kwan gu bdeeb gu garlo gu nu chul gok gu xab gu ,
40006018	zee nanet re myet lee gu kakwan . Xlaan ble guya zee lee Xuz be xaa ne re kwaan xlaan , zaa kwaan le gu gan .
40006019	’ Natopt gu zyen doo kwaan lo yizhyo ne , nel nzho mod kee mbaza nu nzho mod kee chena nu nzho mod lewann xaaya .
40006020	Mas wen btop gu re kwaan naz yiba , pa nyent mod kee mbaza nu pa nyent mod kee chena nu pa nyent mod lewann xaaya .
40006021	Nel pa nzho re xcheen gu , baa nzo xgab cheen gu .
40006022	’ Zaalo xaa nak mod xni kwaan nzeni lo xaa . Seeka chelee zaalo xaa wen nyani zee dubse xaa nak xni .
40006023	Per chelee zaalo xaa nanyenit zee dubse xaa nakaw na . Chelee zaalo xaa kwaan nzhaal zaa xni lo xaa nanyenit , tira lo yalnakaw na nzo xaa .
40006024	’ Nik tub mos nyent mod kano chop patron xaa kee xaa zhiin lo , nel yii xaa ne xaa tub xaa nu stub xaa kela xaa , nel tub xaa gon xaa xtizh nu stub xaa nagont xaa xtizh . Nyent mod kee gu zhiin lo Dios nu kee gu zhiin kwaan gu re kwaan yizhyo ne .
40006025	’ Kwaanzee nii na lo re gu : Nalet gu xgab re kwaan gaw gu nu kwaan go gu zee ban gu yee , nixa nalet gu xgab xana ler gak gu yee . ¿ Che nonra yalnaban cheen gu lo kwaan gaw gu , nu lo kwaan gak gu ?
40006026	Bwii gu lo re mbyin ma nzebi . Nixa nanzhaant ma nu nixa nantopt ma yalgon nu nixa nangochawt ma yalgon cheen ma , per lee Xuz be xaa nzob naz leen yiba nzaa kwaan nzhaw ma . Nu nonra re gu lo re mbyin .
40006027	Nixa nle doo gu xgab roo gu stub chut per nyentra mod roo gu .
40006028	’ Noka nalet re gu xgab xana gak gu . Bwii gu lo re yeey , xomod nxeen yeey kwaan nzeb wen . Nankeet yeey zhiin nu nixa nangaxkwaat yeey ler .
40006029	Kwaanzee nii na lo gu , nixa rey Salomón , xaa ngok duzna ler non doo , namyunt chulra xaa ke re yeey kwaan nzeb wen .
40006030	Nu chelee Dios chul mle re yeey kwaan nzeb wen nalzhe , nu yee choog xaaya nu zek xaaya lo ki , telisa sbaaka zaa Dios rese kwaan chul kwaan nkin gu . ¿ Chozhiin chepse ngwii gu lo xaa ?
40006031	Nu sbaa nalet gu xgab yé gu : “ ¿ Cho kwaan gaw be , nu cho kwaan go be , nu cho kwaan gak be ? ”
40006032	Rese kwaane nak kwaan nle re xaa nanakt xaa sawlazh be xgab . Per lee Xuz be , xaa nzob naz yiba , nela xaa cho kwaan nkin gu .
40006033	Per yilotlaka kwaan gu zee nabeyy Dios rese kwaan , zeera zaa Dios rese kwaane lo gu .
40006034	Kwaanzee nalet gu xgab yee , nel yizata mbizh nzho kwaan le gu xgab .
40007001	’ Nanaabt gu kwent lo stub xaa zee noka Dios nanaabt kwent lo gu .
40007002	Nel leeka mod naab gu kwent lo stub naz xaa seeka naab Dios kwent lo gu ; nel leeka medid kwaan nchiix guya kwaan nzaa gu lo stub naz xaa , leeka sbaa chiix Dios kwaan zaa xaa lo gu .
40007003	¿ Chozhiin ngwii lu lo paj kwaan nzho mbeelo stub wechxinn lu , nu nangwiit lu lo yag kwaan nzho mbeelo lu ? Nu chelee lu nanzeent lu nzho yag mbeelo lu ,
40007004	¿ xomod le lu ryez yé lu lo wechxinn lu : “ Laa ko na paj kwaan nzho leen mbeelo lu ” ?
40007005	¡ Gu nak xaa nkade nu nanlet gu kwaan wen ! Yilotlaka bloo yag kwaan nzho leen mbeelo lu , zee nzho mod wii wen lu , zee koo lu paj kwaan nzho leen mbeelo wechxinn lu .
40007006	’ Nazaat gu kwaan nambey lo mbak , nel napa lee ma kabare kayii lo gu nu kachaz ma gu . Nu nixa nazaat gu tub perla , kwaan non doo demi , lo kuch , nel nanonta lo ma zee luux maya leen ban .
40007007	’ Kwaanzee nii na lo gu : gunaab guya , zee lee Xaa Nabeyy zaaya lo gu ; Bkwaan guya , zee yizhala lo gu ; bkwezh gu roo yoo , zee lee xaa xal roo yoo .
40007008	Nel rese xaa naaba kayaaya ; nu rese xaa nkwaana , yizhala lo xaa ; nu rese xaa nkwezh roo yoo , zxal xaa roo yoo lo xaa .
40007009	’ Chelee xinn gu naab cha pan lo gu , ¿ che zaa gu tub ke lo mad ? Telisa nazaat guya .
40007010	Nu chelee mad naab mad tub mbal lo gu , ¿ che zaa gu tub mball wiz lo mad ? Telisa nazaat guya .
40007011	Nu chelee re gu , xaa nakap nak , nzaa gu kwaan wen lo xinn gu , ¡ lee Xuz be xaa nzob naz yiba telisa mas wenra nak xaa , nu zaa xaa kwaan wen lo rese xaa naaba lo xaa !
40007012	’ Mod nzhekla gu le xaa lo gu , sbaaka ble gu lo xaa ; nel kwaane nak kwaan nzhé ley nu re kwaan mkee re xaa mzaa kwent kwaan nzhé Dios lo lee xaa yilo .
40007013	’ Zeeb gu pwert kwaan nanyag . Nel pwert kwaan naxen nu naz kwaan naxen nzhe xaa pa lux xaa . Nu zyen doo xaa nzen naz naxen ne .
40007014	Per lee pwert cheen naz kwaan nzhe xaa lo yalnaban kwaan tira , nanyag doo nak nu nagan doo ze xaa naz ne , kwaanzee nazyent xaa nyazhal naz ne lo .
40007015	’ Kanap gu gu lo re xaa nkade mbezh snee : “ Na nza kwent kwaan né Dios lo na ” . Nze xaa lo gu nu nlu xaa mod mbakxiil , per lextoo xaa nzhak mod lextoo lob , ma nayii .
40007016	Re gu nzho mod labeyy xaa ne lo re kwaan nle xaa , kwaan nak mod xle kwaan nzaa xaa . Nel nyent mod zaa yag yich xle kwaan nak ub , nu nixa yixnizh nyent mod zaa xle kwaan nak ig .
40007017	Sbaa rese yag chul nzaa xle wen , per lee yag nawent nzaa xle nawent .
40007018	Tub yag wen nyent mod zaa xle nawent , nu sbaaka tub yag nawent nyent mod zaa xle wen .
40007019	Rese yag kwaan nzaa xle nawent , choog xaaya nu koo xaaya lo ki .
40007020	Snee nzho mod labeyy gu xaa nawent , nebse wii gu cho klas xle nzaa xaa .
40007021	’ Naret xaa kwaan né lo na : “ Xaa Nabeyy , Xaa Nabeyy ” , zeeb pa nabeyy Dios , sinka nebse re xaa kwaan nle kwaan nzhekla Xuz na , xaa nzob naz yiba , zeeb pa nabeyy Dios .
40007022	Mbizh zee , zyen doo xaa yé lo na : “ Xaa Nabeyy , re nu mzaa kwent kwaan né Dios lo nu , nu kwaan yalnabeyy cheen lu mloo nu mbi mal , nu kwaan yalnabeyy cheen lu mle nu zyen doo kwaan gro ” .
40007023	Per zee keb na lo xaa : “ ¡ Tira namlabeyyt na lu , bachii lo na xaa nzeb jwalt ! ”
40007024	’ Seeka re myet , xaa nzhon xtizh na nu nle xaa kwaan nii na , nak xaa list , mod xaa mza li lo ke .
40007025	Per gorna nze yey nu ngok kwall doo nis nu mroo doo mbi , zee luuxa yoo ba , per namleta gan mtexcheya yoo ba , nel lo ke nzoba .
40007026	Per lee xaa kwaan nzhon xtizh na nu nanlet xaa kwaan nii na , xaa zee nak mod xaa mza li lo yux .
40007027	Per gorna nze yey , nu ngok kwall doo nis nu mroo doo mbi nu mtexche nis yoo , zee tira mluxa .
40007028	Gorna ngulo ngunii Jesús re kwaane , mdedyall doo re myet xomod mseed Jesús re xaa ,
40007029	nel nzhé xaaya kwaan yalnabeyy , nu namlet xaaya mod nle re maestr , xaa nlu xtizh Dios .
40008001	Gorna mbare Jesús yek yi , zyen doo myet mreke tich xaa .
40008002	Lo re myet ba mroo tub xaa nyall cho , nu mbii xaa lo Jesús nu mkichxub xaa nu mkichyek xaa axta lo yo , zee nzhé xaa lo Jesús : ― Xaa Nabeyy , chelee lu nzhekla lu nzho mod sekwen lu na lo yalyizh ne .
40008003	Jesús mzhib yaa cho xaa nu nzhé lo xaa : ― Nzhekla na , gakwen lu . Nu leeka gorzee ngokwen xaa lo yalyizh kwaan nyall cho xaa .
40008004	Jesús nzhé lo xaa : ― Wii , nik tub lo nayét luya . Zyaa nu gwa lo ngwleyy nu zaa gon cheen lu modxa mnabeyy Ches , zee ne ngwleyy lee lu ngokwen lo yalyizh kwaan nzak lu .
40008005	Gorna nzhazeeb Jesús leen yezh Capernaum , tub xaa nabeyy lo tub gayoo soldad ngwa lo Jesús nu ngunaab xaa tub jabor lo Jesús ,
40008006	nzhé xaa : ― Xaa Nabeyy , lee xmos na xaa nkee zhiin lo na , ne doo nzak xaa nu nyent mod gun xaa nu nayetra xaa lo yalne .
40008007	Jesús mkeb nzhé : ― Yasekwen na xaa .
40008008	Lee xaa nabeyy lo tub gayoo soldad nzhé : ― Xaa Nabeyy , nalet lu xgab yé lu zeeb leen li na , nebse nabeyy zee gakwen xmos na .
40008009	Nel nzho tub xaa nabeyy lo na , nu noka na nkano na soldad xaa nabeey na lo . Chelee na yé na lo tub xaa : “ Gwa ” , zee ya xaa ; nu gorna mbezh na lo stub xaa : “ Te ” , zee nyiid xaa lo na ; gorna mbezh na lo xmos na : “ Ble kwaane ” , nle xaaya .
40008010	Jesús mdedyall doo gorna mbin xaa kwaane , nu nzhé xaa lo re xaa nzhake tich xaa : ― Wlipa na nii na lo gu , ¡ nik tub sawlazh be nangwiit lo Dios modxa ngwii xaabyi ne lo Dios !
40008011	Wlipa na nii na lo gu , zyen doo xaa nzho dubse yizhyo axta paro nzhaal yizhyo kwaan yiba , zob gaw kwaan Abraham tubka kwaan xgann xaa Chak nu kwaan Kob pa nabeyy Dios ,
40008012	per re xaa sawlazh be , xaa nzhaal zob naz yiba pa nabeyy Dios lake naz jwer lo yalnakaw , pa gonn xaa nu kozhe leyy xaa .
40008013	Zee lee Jesús nzhé lo xaa nabeyy lo tub gayoo soldad : ― Zyaa , nel ngwii lu lo Dios , zee ngokwen xmos lu . Leeka gorzee lee xmos xaa ngokwen .
40008014	Jesús ngwa garli Pér , zee ngune xaa lee xnaazhap Pér ne nzak , nlen xlee nu naxna me lo loon .
40008015	Jesús mzen yaa me , nu gorzee lee xlee mroo cho me . Nu nguxche me , mzaa me kwaan ndaw re xaa leeka gorzee .
40008016	Gorna merla la yalchool nguno re xaa zyen doo xaa nzho mbi mal lextoo lo Jesús , nu kwaan tub lanaka wdizh ngunii Jesús ta mroo mbi mal lextoo re xaa , nu msekwen xaa zyen doo xaa ne nzak .
40008017	Kwaane ngok , zee mbarlo kwaan mkee Chay , xaa mzaa kwent kwaan nzhé Dios lo lee xaa yilo , leezha nzhé xaa : “ Lee xaa wee re yalyizh cheen be nu re yalne cheen be ” . ‘‘
40008018	Gorna ngune Jesús dub welt lo xaa mri re myet , zee mnabeyy xaa zee deed xaa stub ta roo nistoo .
40008019	Zee mbii tub maestr xaa nlu xtizh Dios , nzhé lo xaa : ― Maestr , nzhekla na reke na tich lu rese pa ya lu .
40008020	Jesús nzhé : ― Lee re mbaz nkano ma yeer pa nzho ma , nu lee re mbyin nkano ma xlaaz ma ; per lee na , Xaa Mzhin Ngok Myet , nankanot na mer li na .
40008021	Stub xaa mreke tich Jesús nzhé lo Jesús : ― Xaa Nabeyy , laa nebse kach na xuz na .
40008022	Jesús mkeb nzhé : ― Reke tich na , laa kach re xaa nak mod xaa ngut re xaa ngut . Lu , gwa nu bzaa kwent cheen pa nabeyy Dios .
40008023	Gorna nguxoob Jesús leen tub kano , nu noka re xaa mseed lo xaa nzha kwaan lee xaa .
40008024	Nu gorna nzha re xaa leen nistoo mroo tub mbi dox doo leen nistoo , nu axta mzeeb nis leen kano . Per lee Jesús ngot nu tira mzen mkaal lo xaa .
40008025	Zee lee re xaa mseed lo xaa mloo mkaal lo xaa , nu nzhé xaa lo xaa : ― Xaa Nabeyy , nalaat lu lux be , nel nzhala xkano be leen nistoo .
40008026	Jesús mkeb nzhé : ― ¿ Chozhiin tant nzheb gu ? ¿ Chozhiin chepse ngwii gu lo Dios ? Gorna nzhé xaa kwaane , nu mzoli xaa nu mgalno xaa mbi nu nistoo , zee zheta ngok mbi nu nistoo .
40008027	Re xaa mseed lo xaa mdedyall , nu nabdizh xaa lo wechxinn xaa : ― ¿ Cho nak xaa ne , axta mbi nu nistoo nzhon xtizh xaa ?
40008028	Gorna lee Jesús kwaan re xaa mseed lo xaa mzhin stub ta roo nistoo , yizhyo cheen yezh Gadara . Nu baa chop xaa nzho mbi mal lextoo mroo leen yeer pa nyu xaa ngut , nu mbii xaa gax lo Jesús . Nu nakap doo nzhak xaa , nu nik tub xaa nyent mod ded naz ba .
40008029	Nu mbazhe xaa nu mbezh xaa : ― ¿ Chozhiin nze lu lo nu , Jesús Xgann Dios ? ¡ Naab na lo lu nateed lu nu bid , nel zer zhin mbizh ted lu nu bid !
40008030	Gax zee nzhi zyen doo kuch , ma kayaw .
40008031	Nu lee re mbi mal ngunaab jabor lo Jesús nu nzhé : ― Chelee lu koo lu nu , laa zeeb nu lextoo re kuch ba .
40008032	Jesús nzhé : ― ¡ Gwa gu ! Nu lee re mbi mal mroo lextoo rop xaa , nu mzeeb xaa lextoo re kuch . Nu leeka gorzee mzelo re kuch mrexonn mkato naz yat nu mla axta leen nistoo . Nu ngwep re ma nis zee tira ngut ma .
40008033	Re xaa nkano kuch mrexonn nya , nu gorna mzhin xaa yezh , mzelo xaa mzaa xaa kwent re kwaan mded , kwaan ngok lo rop xaa ngu mbi mal lextoo .
40008034	Zee lee rese xaa nzho yezh ngwa pa nzo Jesús . Nu gorna ngune re xaa lo Jesús , mle xaa jwers lo Jesús zee roo xaa yizhyo ba .
40009001	Gwluzh lo re kwaane , Jesús nguxoob leen tub kano nu mded xaa stub ta roo nistoo , zee mzhin xaa pa nak mod lazh xaa .
40009002	Baa mbidno re xaa tub mdeen nax lo tub yag lo Jesús . Nu lee Jesús nzhé lo mdeen : ― Gok nix lextoo lu nel lee re jwalt cheen lu ngulola mzhe .
40009003	Lak maestr xaa nlu xtizh Dios nle xgab : ― Lee kwaan nii Jesús nak jwalt lo Dios , nel nzhekla xaa gak lal xaa kwaan Dios .
40009004	Per nela Jesús cho xgab nle xaa , zee ngunabdizh Jesús lo xaa : ― ¿ Chozhiin tant nawent nle gu xgab ?
40009005	¿ Cho kwaan nzak gu ? ¿ Cho kwaan mas nanagant yé na lo xaa ne nzak : “ Ngulola mzhe re jwalt cheen lu ” , o sekwen na xaa ne nzak nu yé na lo xaa : “ Guxche , bzen xkyag lu nu zyaa ” ?
40009006	Le na kwaane lo gu , zee wii gu lee na nkano yalnabeyy chee re jwalt , nel na nak Xaa Mzhin Ngok Myet . Kwaanzee nzhé xaa lo mdeen : ― Guxche nu bzen xkyag lu , zyaa garli lu .
40009007	Lee mdeen nguxche nu mzen xkyag nu nya garli .
40009008	Gorna ngune re xaa kwaane , mzheb doo xaa nu mbill xaa lo Dios , nel Dios mzaa yalnabeyy lo tub myet zee sekwen xaa re myet .
40009009	Gorna mroo Jesús baa ngune xaa lo tub xaa le Teo , xaa ne nak na . Katop na demi kwaan nya naz Roma , nu nzob na pa ntop xaa demi . Jesús né lo na : ― Reke tich na . Zee nguxso na nu mreke na tich xaa .
40009010	Gorna kayaw Jesús garli na , noka nzo stub naz xaa ntop demi kwaan nya naz Roma , nu stub naz re xaa nle re kwaan nawent , nu kayaw re nu kwaan Jesús , nu noka re xaa kwaan kaseed lo xaa .
40009011	Gorna ngune re fariseo kwaane nzhé xaa lo re xaa kaseed lo Jesús : ― ¿ Chozhiin nzhaw xmaestr gu kwaan re xaa ntop demi kwaan nya naz Roma nu kwaan re xaa nle kwaan nawent ?
40009012	Jesús mbin kwaane zee nzhé xaa : ― Xaa nanet nzak , nankint xaa zee doktor , per re xaa ne nzak , xaa zee nkin doktor .
40009013	Zyaa gu nu seed gu nen cho kwaan nak kwaan né Dios ne : “ Kwaan nzhekla na nak blesla gu ne gu sa myet gu , nu nanzheklat na teed gu ma lo na ” . ‘‘ Nel nanzhalt na kwezh na re xaa wen , lee na nzhal kwezh re xaa nzeb jwalt .
40009014	Lee re xaa nzhake tich Juan Xaa Nchubnis , mbii lo Jesús nu nzhé : ― Re nu , nu re fariseo nkwan gorna nanzhawt nu nik tik kwaan . ¿ Chozhiin lee re xaa kaseed lo lu nankwant ?
40009015	Jesús mkeb nzhé : ― Ble gu xgab kwaane . Nyent mod le gu zee kwan re xaa nzho tub jondang zee nagawt xaa , gorna lee xaa kachelya nzoka lo re xaa . Per zhin tub mbizh wee xaa xaa kwaan kachelya , nu gorna zhin mbizh ba , zeesi lee re xaa nzhaal kwan .
40009016	’ Nik tub xaa nakobdet tub lee ler kub cho tub lee ler gox , nel lee ler kub ndop zee chaza ler gox , zee nyentra mod le xchiina .
40009017	Nu nixa nangot xaa xis ub kwaan kub leen mbud yed gox , nel lee xis ub kwaan kub gorna yixooba chaza mbud gox . Lee xis ub kwaan ngu leena xo lo yo , nu noka mbud lux . Kwaanzee nzhaal yo xis ub kwaan kub leen tub mbud yed kub .
40009018	Gorna lee Jesús kanii lee tub xaa mzhin lo xaa , xaa ne nak tub xaa nabeyy pa nkasa be nseed be xtizh Dios , nu mkichxub xaa lo Jesús nu nzhé xaa : ― Lee xchap na ngulola ngut . Per chelee lu yiid lu zhib lu yaa lu yek mad , zroban mad stub welt .
40009019	Zee lee Jesús nu re nu , xaa mseed lo xaa , mzoli nu mreke nu tich xaa .
40009020	Zee lee tub ngwnaa , me nzhala tub chiibchop liin nded ren lextoo mbii tich Jesús , nu mgal me cho xab Jesús .
40009021	Nel mle me xgab : “ Chelee na nebse gal na cho xab xaa gakwen na ” .
40009022	Per lee Jesús myek zee ngune xaa lo me , nu nzhé xaa : ― Xchap na . Gok nix lextoo lu , nel mwii lu lo Dios , zee ngokwen lu . Nu leeka gorzee ngokwen me .
40009023	Gorna lee Jesús mzhin garli xaa nabeyy pa nkasa be nseed be xtizh Dios , nu ngune xaa lee re musk kayoll paro nzhi re xaa kayonn doo nu mbazhe , pa nax mad ngut .
40009024	Zee nzhé Jesús : ― Broo re gu nee , nel nanguta mad , nebse naxna mad . Nu lee re myet mxizhno Jesús .
40009025	Per gorna mloo xaa re myet leen yoo , zee mzeb xaa nu mzen xaa yaa mad , nu lee mad mroban nu mzoli mad .
40009026	Nu dubse yizhyo ba mbin re xaa kwaan mle Jesús .
40009027	Gorna mroo Jesús baa , chop syeg mreke tich xaa , nzhé lo xaa : ― ¡ Xaa dii cheen David , blesla lu ne lu nu !
40009028	Gorna lee Jesús mzeeb leen yoo , lee rop syeg mbii gax lo xaa , zee lee Jesús mnabdizh nzhé lo xaa : ― ¿ Che nle gu xgab nzho mod le na kwaane ? ― Xaa Nabeyy , nzho mod le luya ― nzhé xaa .
40009029	Zee lee Jesús mgal zaalo xaa , nu nzhé : ― Nel ngwii gu lo Dios , zee gakwen gu .
40009030	Nu gorzee nguni zaalo xaa , zee nzhé Jesús lo xaa : ― Nik tub lo nayét guya .
40009031	Nu pensa mroo rop xaa , mzelo xaa mzaa xaa kwent kwaan mle Jesús xaa , lo xaa dubse yizhyo ba .
40009032	Gorna lee rop syeg mroo lo Jesús , zee nze re xaa nzeno tub xaa nzho mbi mal lextoo lo Jesús . Xaa ne nyent mod wdizh .
40009033	Nu gorna mroo mbi mal lextoo xaa muud gorzee mzelo xaa mdizh xaa . Lee re myet mdedyall nu nzhé : ― ¡ Nik tub welt nanet be tub kwaan snee lo re xaa lazh be !
40009034	Per lee re fariseo nzhé : ― Maxuu mzaa diizh zee ngoo xaa ne mbi mal , nel Maxuu nak xaa nabeyy lo rese mbi mal .
40009035	Jesús mded rese yezh nu rese rench nu mseed xaa rese myet reta pa , nu mzaa xaa kwent cheen wdizh chul pa nabeyy Dios , nu msekwen xaa rese yalyizh nu rese yalne .
40009036	Gorna ngune xaa lo re myet , mlesla xaa ne xaa re xaa , nel tant nales nzhak re myet , mod mbakxiil , ma nyent cho nkanap .
40009037	Zee né xaa lo re nu , xaa mseed lo xaa : ― Wlipa na nii na lo gu , nzho doo xchiin Xaa Nabeyy per lee xaa nkee zhiin nazyent .
40009038	Kwaanzee naab gu lo Xaa Nabeyy , zee xaal xaa masra xaa kee zhiin zee top xaa xkyalgon xaa .
40010001	Jesús mrezh chiibchop nu , xaa mseed lo xaa , nu mzaa xaa yalnabeyy lo nu zee koo nu re mbi mal nu sekwen nu rete klas yalyizh nu rete klas yalne .
40010002	Snee le re chiibchop nu , xaa mkayaa yalnabeyy lo Jesús : Simón ( xaa noka le Pér ) , Ndres ( wech Pér ) , Chag , Juan ( wech xaa , rop xaa ne nak xgann Zebedeo ) ,
40010003	Lip , Tol , Max , Teo ( xaa nak na , mtop na demi kwaan nya naz Roma ) , Chag ( xgann Alfeo ) , Tadeo ,
40010004	Simón ( xaa nkedoola lazh ) , Judas Iscariote ( xaa mzaa Jesús lo re xaa gut xaa ) .
40010005	Jesús mxaal chiibchop nu , nu mnabeyy xaa nu , nu né xaa lo re nu : ― Nayat gu yizhyo cheen re xaa nanakt xaa sawlazh be , nixa re yezh cheen xaa Samaria .
40010006	Gwa gu lo re sawlazh be , xaa Israel , xaa nak kwenta mbakxiil , ma mzowen .
40010007	Gwa gu guzh gu lee mbizh kwaan nabeyy Dios mzhin gaxla .
40010008	Bsekwen gu re xaa ne nzak , seban gu re xaa ngut , bsekwen gu re xaa nyall cho , nu bloo gu re mbi mal lextoo re xaa nzho mbi mal . Re gu sbaasa mkayaa re yalnabeyy ne , nu nanaabt gu demi lo re xaa pa le gu kwaane .
40010009	’ Nik tub gaay naweet gu .
40010010	Nixa naweet gu stub naz ler kwaan gak gu , nixa naweet gu stub naz yelyed kwaan kee nii gu , nixa garrot kwaan yo yaa gu , nixa yex kwaan yo re xcheen gu leen , nel xaa nkee gu zhiin lo , nzhaal kix ka gu .
40010011	’ Gorna zhin gu tub yezh o tub rench , kwaan gu garli tub xaa wen nak , xaa nzhekla kwaz gu garli xaa , nu kwaz gu baa axta gorna roo gu yezh ba .
40010012	Gorna zeeb gu leen tub yoo zen gu yaa xaa nzho leen yoo nu nii gu wdizh wen lo xaa .
40010013	Zee nel chelee xaa nzho leen yoo nzhaal kayaa re wdizh wen kwaan nii gu lo xaa lakeya lo xaa , per chelee xaa nanzhaalt kayaa xaaya , nalaket wdizh wen lo xaa .
40010014	Nu chelee xaa nakayaat xaa gu , nixa nagont xaa kwaan yé gu , broo gu yoo ba o yezh ba . Nu brib gu nii gu baa , zee gab yide ba , sbaa zaa gu kwent lee xaa yezh ba namkayaat gu .
40010015	Wlipa na nii na lo gu , leezha naab Dios kwent lo re myet , lee bid cheen re xaa yezh ba gak mas nakap ke bid kwaan ded re xaa rop yezh le Sodoma nu Gomorra .
40010016	’ ¡ Wii re gu ! Na xaal re gu mod mbakxiil lo re lob , kwaanzee list gok gu mod mball wiz nu gok nadoo gu mod tub palom .
40010017	List bzo gu lo re myet napaka yalaa xaa gu lo re xaa nak zhiin , nu zaa xaaya yenn gu pa nkasa be nseed be xtizh Dios .
40010018	Nu wee xaa gu lo re xaa nabeyy nu lo re rey , nel nzaa gu kwent xtizh na , sbaa nzho mod zaa gu kwent cheen na lo re xaa nabeyy nu lo re xaa nanakt sawlazh be .
40010019	Per gorna yilaa xaa gu lo xaa nak zhiin , nalet gu xgab cho kwaan keb gu lo xaa , nel leeka gorzee zaa Dios wdizh keb gu lo xaa ,
40010020	nel nalet gu nii , sinka Mbi Naban cheen Xuz be nii naz leen lextoo gu .
40010021	’ Nu leeka wech xaa yilaa wech xaa lo re xaa gut wech xaa , nu sbaaka le xuz xaa lo xinn xaa . Nu re xinn xaa yii ne xuz xaa nu xnaa xaa , nu zaa xaa xaa lo re xaa nzhekla gut xaa .
40010022	Nu yii re xaa ne gu nel nak gu xaa na . Per lee xaa ye ded re kwaane axta gwluzhtlaka , xaa ba le gan yalnaban kwaan tira .
40010023	Per gorna cheldil xaa gu tub yezh , brexonn gu nu zyaa gu stub yezh . Nel wlipa na nii , nanalet gu gan ya gu dub yezh cheen be , axta gorna bare na , Xaa Mzhin Ngok Myet .
40010024	’ Nik tub xaa nseed nonra lo xmaestr , nu nik tub xaa nkee zhiin nonra lo xaa nkee xaa zhiin lo .
40010025	Nik tub xaa nseed nyent mod gakra lo xmaestr xaa , nu nik tub xaa nkee zhiin nyent mod gakra lo xaa nkee xaa zhiin . Chelee nii re xaa lo ngwzan xaa nabeyy yoo : “ Lu nak Beelzebú , xaa nak mer Maxuu ” , noka re xinn xaa , xaa nzho yoo nii re xaa lo sbaa .
40010026	’ Kwaanzee nazhebt gu ne gu re myet . Nel mod nii xaa : “ Nik tub kwaan xlaan nyent mod nalut , nixa tub kwaan nzholaan nyent mod nanet re xaa loya ” .
40010027	Kwaan ngunii na lo gu yaal , guzh guya lo re xaa gorna nla xni mbizh ; kwaan ngunii na lo gu xlaan , bzo gu axta yek yoo nu guzh guya lo re xaa dublegan .
40010028	Nazhebt gu ne gu xaa nzhut myet nel nyent mod gut xaa mer yalnaban cheen gu . Bzheb gu ne gu Dios , nel lee xaa nzho mod gut kwerp cheen gu nu yalnaban cheen gu pa nzho ki kwaan nanyuyyt .
40010029	’ Wii , nto xaa chop myaa kwaan tubka rel . Per na nii lo gu , nik tub myaa nalat naz yizhyo chelee Xuz be , xaa nzob naz yiba , nazaat diizh .
40010030	Per lee re gu axta re yich yek gu nak kwent lo Dios .
40010031	Nu kwaanzee nazhebt gu nel nonra gu lo zyen doo myaa .
40010032	’ Chelee tub xaa yé lo re myet lee xaa nak xaa na , noka na yé naya lo Xuz na , xaa nzob naz yiba lee xaa nak xaa na .
40010033	Per lee xaa yé lo re myet lee xaa nanakt xaa na , noka na yé naya lo Xuz na , xaa nzob naz yiba lee xaa nanakt xaa na .
40010034	’ Nalet gu xgab lee na nzhal zee kwi wen re xaa yizhyo ne . Nanzhalt na zee gaka sbaa , sinka lee na nzeno tub spad kwaan le zee dil re xaa .
40010035	Lee na nzhal zob dil tub xaabyi kwaan xuz xaa , nu tub madnaa kwaan xnaa mad , nu xiz me kwaan xnaaye me .
40010036	Leeka re sawlizh xaa yii ne xaa .
40010037	’ Nu loka xaa mas nkela xuz nu xnaa , nanzhaalt gak xaa zee xaa na , nu loka xaa mas nkela xgann nu xchap , nanzhaalt gak xaa zee xaa na .
40010038	Nu loka xaa nanreket tich na nu naweet xaa xkrus xaa mod we naya , nanzhaalt gak xaa zee xaa na .
40010039	Xaa kwaan tira nanzheklat yet lo yizhyo ne telisa yet xaa , per lee xaa kwaan nanzhebt yet lo yizhyo ne kwent cheen na , xaa ba le gan yalnaban kwaan tira .
40010040	’ Xaa kwaan nkayaa re gu , noka nkayaa xaa na . Nu xaa kwaan nkayaa na , noka nkayaa xaa xaa mxaal na .
40010041	Loka xaa kwaan nkayaa tub xaa nzaa kwent kwaan nzhé Dios lo lee xaa , nel ne xaa nak xaa xaa Dios , xaa ne le gan leeka kwaan le xaa zee gan . Loka xaa kwaan nkayaa tub xaa nali nak , nel ne xaa nali nak xaa , xaa zee le gan leeka kwaan le xaa nali gan .
40010042	Nu loka xaa kwaan zaa tub xig nis go tub xaa chut xaa nak xaa na , wlipa na nii na , telisa Dios kixa lo xaa .
40011001	Gorna lee Jesús ngulo mzaa kwent lo chiibchop nu , xaa mleey xaa , nu mroo nu baa , nu nzhazaa nu kwent lo stub naz xaa re yezh cheen yizhyo baa .
40011002	Juan xaa mchubnis nzho lozhyib , nu leezha mbin xaa re kwaan kale Jesús , zee mxaal xaa lak xaa mseed lo xaa ,
40011003	ya nabdizh xaa lo Jesús nen che wlipa lee xaa nak Xaa Xaal Dios Nabeyy , o che zbaz xaa stub xaa .
40011004	Jesús mkeb lo xaa nzhé : ― Zyaa gu , nu guzh gu lo Juan re kwaan ngune gu nu re kwaan mbin gu .
40011005	Guzh gu lo xaa : “ Lee syeg , ngwii ; nu lee xaa mdeen , nze ; nu lee xaa nyall cho , ngokwen ; nu lee xaa nkwee , mxal nzha ; nu lee re xaa ngut , nroban ; nu lee re xaa prob , nzhon wdizh chul cheen Dios .
40011006	¡ Wen re myet , xaa nanzeret tich lo na nu nantont ne na ! ”
40011007	Gorna lee xaa mxaal Juan nya , lee Jesús mzelo mzaa kwent cheen Juan lo re xaa , nu nzhé xaa : ― Leezha ngwasewii gu lo Juan naz wen , ¿ cho nak xaa nzak gu ? ¿ Che nzak gu lee xaa nak kwenta tub nit kwaan nkun mbi ?
40011008	Nu chelee xaa ngwasewii gu lo nanakt kwenta nit , ¿ cho kwaan ngwasewii gu lo leezha mroo gu nzha gu naz wen ? ¿ Che tub xaa nak ler chul ngwasewii gu lo ? Re gu ne , lee xaa nzhak ler chul , nak xaa nzob leen li re rey .
40011009	Per né gu lo na , ¿ cho kwaan ngwasewii gu lo ? ¿ Che tub xaa nzaa kwent kwaan nzhé Dios lo lee xaa ngwasewii gu lo ? Wlipa na nii na lo gu , xaa ne nak xaa mas non lo re xaa mzaa kwent kwaan nzhé Dios lo lee xaa yilo .
40011010	Juan nak xaa nzaa Xkyech Dios kwent : Wii gu , xaal na tub mandad yilo ke lu , xaa zee dexkwaa naz ze lu . ‘‘
40011011	Lee na nii lo re gu , nik stub xaa nangoknont kwenta Juan . Per snee naka , lee xaa nanont tant pa nabeyy Dios , nak mas nonra ke Juan .
40011012	’ Axta gorna myaad Juan nu axta nal lee pa nabeyy Dios nded dil , nel nzhekla xaa kwaan dil gaka .
40011013	Rese xaa mzaa kwent kwaan nzhé Dios lo lee xaa yilo , nu lee ley ngok non axta myaad Juan .
40011014	Nu chelee nzhekla gu kayaa gu kwaane , lee Juan nak Li xaa nakladiizh yaad .
40011015	¡ Loka xaa nzob nzha , nzhaal gon kwaane !
40011016	’ Nal nii na lo gu xomod nzhak re myet xaa nzhi nal . Nzhak xaa mod re madwin , mad ngit lo xbi , nu mbazhe xaa lo re wechxinn xaa :
40011017	“ Mbill nu bzhik per lee re gu namkaniit , mbill nu kwaan nales nzholl per lee re gu nambinnt ” .
40011018	Sbaa nii na , nel leezha mbid Juan Xaa Nchubnis , xaa nanzhawt pan , nu xaa nixa nanzhot xis ub , nu lee re gu né lee tub mbi mal nzho lextoo xaa .
40011019	Nu nal , nzhal na Xaa Mzhin Ngok Myet , nzhaw na nu nzho na re kwaan , nu lee re gu né na nak tub xaa nzhaw doo nu tub xaa nzho doo xis ub , nu nak na xmig re xaa ntop demi kwaan nya naz Roma nu noka nak na xmig re xaa nle re kwaan nawent . Mod nii re xaa : “ Lee yalnzhak cheen Dios luu klar lo re xaa nzho yek ” .
40011020	Zee lee Jesús mzelo mgalno re xaa re yezh pa mle xaa mas kwaan gro , nel lee re myet baa namlaat xaa naletra xaa kwaan nawent , zee nzhé Jesús :
40011021	― ¡ Ay proob re gu xaa yezh Corazín ! ¡ Ay proob re gu xaa yezh Betsaida ! Chol rop yezh Tiro nu Sidón ngak re kwaan gro ne , kwaan ngok lo re gu , nzhala mbizh nglaa xaa re kwaan nawent kwaan mle xaa nu ngwii xaa lo Dios nu ngak xaa ler nadox , nu ngzob xaa lo xkade kwaan lu lee xaa nales doo nzhak lextoo kwent cheen re jwalt cheen xaa .
40011022	Kwaanzee lee mbizh kwaan naab Dios kwent lo re myet , lee bid kwaan ded re gu gak mas nakapra ke kwaan ded re xaa rop yezh Tiro nu Sidón .
40011023	Nu lee gu xaa yezh Capernaum , ¿ che nle gu xgab nya gu naz yiba ? ¡ Nawlit kwaane , lee gu nya axta xan lo Hades pa nzho re xaa ngut ! Nel chol lo yezh Sodoma ngak re kwaan gro ne kwaan ngok lazh gu , lee re xaa yezh Sodoma ngzhika axta mbizh nal .
40011024	Per nii na lo gu , lee mbizh kwaan naab Dios kwent lo re myet , lee bid kwaan ded gu gak mas grora lo kwaan ded re xaa yezh Sodoma .
40011025	Nu leeka gorzee lee Jesús nzhé : ― Goll na lo lu Xuz na , Xaa Nabeyy yiba nu yizhyo nel mkaxlaan lu re kwaane lo re xaa nzhak doo nu mlu luya lo re xaa nagakt .
40011026	Xuz na sbaa mle lu , nel sbaa nzhekla lu .
40011027	’ Lee Xuz na mzaa rese kwaan lo na . Nu nik tub nanet cho nak na , xaa nak Xgann xaa , nebse Xuz na ne cho nak na . Nu nik stub xaa nanet cho nak Xuz na , nebse na xaa nak Xgann xaa ne cho nak xaa , nu re xaa nzhekla na zaa na kwent lo .
40011028	Te rese gu lo na , xaa kwaan nguzha nkee xchiin , nu xaa nkee kwaan nga doo tich , zee za na deskans cheen gu .
40011029	Kayaa gu yog cheen na kwaan za na , nu bseed gu lo na . Na nak xaa nadoo doo nu wen doo nak lextoo na . Sbaa yizhal gu deskans kwaan nza na .
40011030	Nel naxex doo yog kwaan za na wee gu zee nanagant wee guya .
40012001	Zhe sab , zhe kwaan nzholl re be , xaa Israel lo Dios , Jesús mded pa mgaan xaa nzhobxtil . Lee re nu , xaa mseed lo xaa , ngok nlaan , nu mzelo nu mkiib nu son nzhobxtil nu ndaw nu nzhobxtil .
40012002	Nu ngune re fariseo kwaane zee nzhé xaa lo Jesús : ― Wii lee re xaa kaseed lo lu kale kwaan nanzhaalt le be zhe sab .
40012003	Lee Jesús mkeb nzhé : ― ¿ Che zer lab gu Xkyech Dios , kwaan mle David tub welt leezha ngok nlaan re xmig xaa ?
40012004	Mzeeb xaa leen xkyidoo Dios nu ndaw xaa pan cheen Dios nu mzaa xaaya ndaw re xmig xaa , kwaan nanzhaalt gaw re xmig xaa , sinka nebse ngwleyy nzho mod gawa .
40012005	Nu , ¿ che zer lab gu ley cheen Ches , lee re ngwleyy nanlet nik tub jwalt nixa tubka nkee xaa zhiin dub zhe sab lo xkyidoo Dios ?
40012006	Kwaanzee nii na lo re gu , nee nzho tub xaa mas non lo xkyidoo Dios .
40012007	Re gu nanet nen cho kwaan nzaa Xkyech Dios kwent leezha nzhé Dios : “ Kwaan nzhekla na nak blesla gu ne gu sa myet gu , nu nanzheklat na teed gu ma lo na ” . ‘‘ Chol mlaya yek gu nazhibt gu jwalt tich xaa kwaan nle kwaan wen .
40012008	Nel na nak Xaa Mzhin Ngok Myet , nu nkano na yalnabeyy zee nzho mod nabeey na zhe sab .
40012009	Jesús mroo baa nu nya nu mzeeb nu pa nkasa re be , xaa Israel , nseed be xtizh Dios .
40012010	Nu nzob tub xaa mbizh yaa lo re xaa ba . Nu nkwaan re xaa mod gaazh xaa kwaan tich Jesús zee nzhé xaa : ― ¿ Che nakladiizh sekwen xaa tub myet zhe sab , zhe kwaan nzholl be lo Dios ?
40012011	Jesús mkeb nzhé : ― Chelee tub gu nkano tub mbakxiil nu la ma leen pos zhe sab , ¿ cho nayat gu koo gu ma ?
40012012	Nii na lo gu , mas non tub myet ke tub mbakxiil . Kwaanzee nzhaal le be kwaan wen zhe sab .
40012013	Zee nzhé xaa lo xaa mbizh yaa : ― Bseli yaa lu . Zee mseli xaa yaa xaa , zee ngokwen yaa xaa mod nak stub lad .
40012014	Per gorzee mroo re xaa fariseo zee myaan re xaa gut xaa Jesús .
40012015	Jesús ngune cho xgab mle xaa . Kwaanzee mroo xaa baa nu zyen doo myet mreke tich Jesús , nu msekwen Jesús rese xaa ne nzak .
40012016	Nu nzhé xaa lo re xaa , zee nayét xaa kwaan mle xaa .
40012017	Kwaane ngok zee mbarlo kwaan nzhé Chay , xaa mzaa kwent kwaan nzhé Dios lo lee xaa yilo , leezha nzhé xaa :
40012018	Nee nzo xaa nkee zhiin lo na , xaa mleey na , xaa nkedoola na , xaa nyakdoola ne na , xaal na Mbi Naban cheen na lo xaa , nu zaa xaa kwent nali lo re xaa nanakt xaa Israel .
40012019	Naniit xaa wdizh nayii nixa nakeet xaa rezh , nu nixa leen naz nagont re xaa kwaan kanii xaa .
40012020	Nu nachoogt xaa nit kwaan mrek , nu nixa nazebit xaa lo ki gorna leeya zela bal , axta gorna zo xaa nali rese kwaan .
40012021	Nu lee re xaa nanakt xaa Israel nkambaz , zee le xaa kwaan wen lo xaa . ‘‘
40012022	Zee ngulaa xaa tub xaa nzho mbi mal lextoo lo Jesús , nu syeg xaa ne , nu noka nyent mod wdizh xaa . Nu lee Jesús mseni zaalo xaa nu noka mle mbdizh xaa .
40012023	Mdedyall doo re myet nu nabdizh xaa : ― ¿ Che lee xaa dii cheen rey David nak xaa ne ?
40012024	Per gorna mbin re fariseo kwaane , nzhé xaa : ― Beelzebú , xaa nak mer Maxuu , mzaa yalnabeyy lo xaa zee nabeyy xaa lo rese mbi mal .
40012025	Jesús nela cho kwaan nle re xaa xgab , zee nzhé xaa : ― Rese yezh naro nu rese yezh chut nu axta tub yoo kwaan nzhak chop tant , telisa luxa .
40012026	Nu seeka chelee leeka Maxuu koo Maxuu , zee leeka lee xaa dil kwaan lee xaa , nu nadiit yalnabeyy cheen xaa .
40012027	Re gu né , lee na ngoo mbi mal kwaan yalnabeyy cheen Beelzebú , per cheleeya see naka , ¿ cho mzaa yalnabeyy lo re xaa mseed lo gu zee koo xaa mbi mal ? Kwaanzee leeka re xaa ne nlu re kwaan ngunii gu nawlit nak .
40012028	Per chelee na ngoo na mbi mal kwaan yalnabeyy cheen Mbi Naban , kwaane nak lee pa nabeyy Dios mzhin gaxla lo gu .
40012029	’ ¿ Xomod zeeb tub xaa leen li tub xaa ngezh doo , nu kiib xaa re xcheen xaa , chelee xaa nakadot xaa xaa yilo ? Nebse sbaa nzho mod kiib xaa kwaan nkano xaa .
40012030	Re xaa nanroot jabor cheen na , xaa zee nayii ne na ; nu lee xaa nankeet zhiin kwaan na , xaa zee nluux xchinn na .
40012031	’ Kwaanzee nii na lo gu , Dios chee re jwalt cheen gu , nu re kwaan nge gu lo Dios , per nacheet xaa jwalt cheen re gu , xaa nge lo Mbi Naban .
40012032	Dios chee axta re jwalt kwaan nge gu lo na , Xaa Mzhin Ngok Myet , per lee xaa nge lo Mbi Naban , nacheet Dios jwalt ba nixa yizhyo ne , nixa stub yizhyo kwaan yo .
40012033	’ Tub yag wen , nzaa xle wen ; nu tub yag nawent , nzaa xle nawent ; nel lee yag nzhakbeyy kwaan xle nzaaya .
40012034	¡ Gu nak dii cheen mball wiz ! Gu nak xaa nawent , kwaanzee nyent mod nii gu kwaan wen ; nel re kwaan nzho lextoo xaa , nroo roo xaa .
40012035	Lee xaa wen nii kwaan wen nel zyen re kwaan wen nzho lextoo xaa , lee xaa nawent nii kwaan nawent nel zyen kwaan nawent nzho lextoo xaa .
40012036	Kwaanzee nii na lo gu , gorna zhin mbizh kwaan naab Dios kwent lo re myet , axta re wdizh kwaan sbaasa ngunii gu , zaa gu kwent lo xaa gorzee .
40012037	Nel leeka kwaan wdizh kwaan nii gu chee Dios jwalt cheen gu , nu leeka wdizh kwaan nii gu gaazh xaa jwalt tich gu .
40012038	Zee lee lak fariseo nu lak maestr xaa nlu xtizh Dios nzhé lo Jesús : ― Nzhekla nu wii nu le lu tub nseyn gro doo , kwaan nyent mod le re myet yizhyo ne .
40012039	Jesús mkeb nzhé : ― Rese xaa mbizh nalzhe nakap doo nak , nel nzhekla xaa tub nseyn gro doo , per nik tub nseyn nalut lo re xaa , nebse yun nseyn cheen Jonás lo xaa .
40012040	Nel mod ngu Jonás lextoo mbal naro doo chon mbizh nu chon yaal , sbaaka na , Xaa Mzhin Ngok Myet , chon mbizh nu chon yaal yoo na leen yizhyo .
40012041	Nu noka re xaa Nínive gaazh kwaan tich re xaa mbizh nalzhe , nel mbin xaa xtizh Jonás nu mlaa xaa re kwaan nawent kwaan mle xaa nu mwii xaa lo Dios . Nu lee nal , nee nzo tub xaa mas nonra lo Jonás .
40012042	Nu lee mbizh kwaan naab Dios kwent lo re myet , lee ngwnaa , me mnabeyy Re Yezh Naz Sur , gaazh kwaan tich re myet mbizh nalzhe , nel lee me mroo axta zit doo nu ngwa me lo Salomón nel nzhekla me gon me re yalnzhak kwaan nzhedizh Salomón . Nu lee nal , nee nzo tub xaa mas nonra lo Salomón .
40012043	’ Gorna lee mbi mal nroo lextoo tub xaa , zee nyanze mbi mal tub pa nabizh zee nkwaan mbi mal tub pa chul kwaz mbi mal , nu nayizhalt mbi mal pa kwaz mbi mal , zee lee mbi mal nle xgab :
40012044	“ Bare na paro mroo na ” . Nu gorna mbare mbi mal stub welt , yizhal xaa zee lo mbi mal , nu xaa zee nak mod tub yoo kwaan nyent xaa leen , tub yoo kwaan wen wen mlob leen nu chul nzhak .
40012045	Zee lee mbi mal mbare nya pa ngu yilo , nu nyaxii mbi mal stub gazh mbi mas nawent ke mbi zee . Zee lee xaa ne mas nakap nak ke mod nak xaa yilo .
40012046	Nu seetaka kanii Jesús lo re myet gorna lee xnaa xaa nu re wech xaa mzhin baa nu nzhekla wdizhno xaa xaa . Nu mlaz re xaa naz jwer .
40012047	Zee nzhé tub xaa lo Jesús : ― Xnaa lu nu re wech lu mkambaz lu naz jwer nu nzhekla xaa nii xaa lo lu .
40012048	Per lee Jesús nzhé lo xaa ba : ― ¿ Cho nak xnaa na nu wech na ?
40012049	Zee mlu Jesús re xaa mseed lo xaa , nu nzhé xaa : ― Wii gu , re xaa ne nak wech na nu xnaa na . Nel re xaa nle kwaan nzhekla Xuz na , xaa nzob naz yiba , xaa baa nak wech na nu bzan na nu xnaa na .
40012050	Loka cho nle kwaan nzhekla Xuz na , re xaa zee nak re wech na , nu re bzan na , nu xnaa na .
40013001	Nu mbizh zee mroo Jesús roo yoo pa mlaz xaa nu ngwa xaa mzob xaa roo nistoo .
40013002	Nu zyen doo myet mkasa lo xaa , zee nguxoob xaa leen tub kano nu mzob xaa leen kano leen nistoo . Nu lee re myet mri roo nistoo lo xaa .
40013003	Nu ngunii xaa zyen doo kwaan kwaan kwent nabix . Nu nzhé xaa : ― Nal za na tub kwent lo gu cheen tub xaa nchech nzhobxtil lo yo .
40013004	Nu gorna kachech xaa nzhobxtil laka mla leen naz , nu zee nzha re mbyin nu ndawa .
40013005	Zlaka mla lo ke pa nyent zyen yo . Nzhobxtil ba lijer doo mlen nel nyent zyen yo pa mlaya .
40013006	Per gorna mlen mbizh nel mla doo neey , zee mbizha nel nyent loxa .
40013007	Zlaka mla leen yag yich , nu mdin yag yicha , zee namxenta .
40013008	Per lee stub naz nzhobxtil kwaan mla lo yo wen chul doo mxena nu chul doo ngoka . Tub ben mzaa tub gayoo nzhobxtil , nu stuba mzaa chongal nzhobxtil , nu stuba mzaa galbchii nzhobxtil .
40013009	¡ Loka xaa nzob nzha , nzhaal gon kwaane !
40013010	Zee lee re nu , xaa mseed lo xaa , mbii gax lo xaa nu nzhé nu lo xaa : ― ¿ Chozhiin duzna kwent nabix nii lu lo re xaa ?
40013011	Jesús mkeb nzhé : ― Dios mzaa yek re gu zee ne gu xomod nak re kwaan nanyunt cheen pa nabeyy Dios ; per lo stub naz xaa namzaat xaa diizh labeyy xaaya .
40013012	Nel lee re xaa kwaan nkano kwaan , kayaa xaa masraya ; per lee re xaa nankanota axta chep re kwaan nkano xaa yiib lo xaa .
40013013	Kwaanzee nii na lo re xaa duzna kwent nabix , zee nixa wii xaa naluta lo xaa , nu nixa gon xaaya nalata yek xaa .
40013014	Lo re xaa ne mbarlo kwaan nzhé Chay , xaa mzaa kwent kwaan nzhé Dios lo lee xaa yilo , leezha nzhé xaa : Nixa gon guya , nalata yek gu , nixa wii guya , naluta lo gu .
40013015	Nel ngok ned doo lextoo re xaa ne , nu mod xaa nyaaw nzha , nu mod xaa nanyenit lo nzhak xaa , zee nyent mod gon xaaya zee nyent mod wii xaa loya , zee nyent mod laya lextoo xaa , kwaane nle zee nambaret xaa lo na , zee nasekwent na xaa . ‘‘
40013016	’ Per byakla re gu , xaa nkano zaalo nu nyani , nu xaa nzob nzha nzhon re kwaan .
40013017	Wlipa na nii na lo gu , zyen doo xaa mzaa kwent kwaan nzhé Dios lo lee xaa yilo nu noka re xaa nali mzo lo Dios , nzhekla ne re kwaan ngune gu lo , per nangunet xaa loya ; nu noka nzhekla xaa gon xaa re kwaan mbin gu , per nambint xaaya .
40013018	’ Kenzha gu zee ne gu xomod nak kwent nabix cheen xaa nchech nzhobxtil lo yo .
40013019	Lee re xaa kwaan nzhon re wdizh kwaan nak cheen pa nabeyy Dios , nu nanlata yek xaa , xaa ne nak mod nzhobxtil kwaan mla leen naz , zee nzha Maxuu nkiib xtizh Dios leen lextoo xaa .
40013020	Lee nzhobxtil kwaan mla lo ke pa nyent zyen yo nak kwenta re xaa nzhon xtizh Dios , nyakdoola xaa mkayaa xaaya .
40013021	Per nel nak xaa mod tub nzhobxtil kwaan nanecht nzho lox , kwaanzee nanyet nzo xaa lo xtizh Dios . Nu gorna nze tub yalzi lo xaa lo xtizh Dios nu nrenal xaa xaa , gorzee nlaa xaa Dios .
40013022	Lee nzhobxtil kwaan mla leen yag yich nak kwenta xaa nzhon xtizh Dios , per lee re xgab yizhyo ne nu re kwaan nzoblazh xaa nkade xaa . Nu rese kwaane ngin xtizh Dios leen lextoo xaa . Kwaane nle zee nanzaat xaa xle .
40013023	Per lee nzhobxtil kwaan mla leen yo wen nak mod xaa kwaan nzhon xtizh Dios nu nlaya yek xaa . Nu xaa ne nak xaa nzaa zyen doo xle . Xaa ne nak mod tub ben nzhobxtil kwaan tubka son nzaa tub gayoo nzhobxtil , nu stub xaa nak mod tub ben nzhobxtil kwaan tubka son nzaa chongal nzhobxtil , nu stub xaa nak mod tub ben nzhobxtil kwaan tubka son nzaa galbchii nzhobxtil .
40013024	Jesús mzaa stub kwent nabix lo re xaa nu nzhé xaa : ― Lee na za stub kwent . Lee pa nabeyy Dios nak mod tub xaa nchech nzhobxtil chul lo yo .
40013025	Per gorna ngot re xaa , lee tub xaa nayii ne xaa ngwa mchech bizh cheen yixbal leen nzhobxtil cheen xaa . Nu gorna ngulo mchech xaaya nu nya xaa .
40013026	Gorna lee nzhobxtil ngulo mxen nu nzela dooy , zee noka yixbal mlen leena .
40013027	Zee lee re xaa nkee zhiin lo xaa nak cheen nzhobxtil nzhéya lo xaa : “ ¡ At ben wen mloo be lo yo ! ¿ Pa mroo yixbal kwaan mlen leena ? ”
40013028	Lee xaa nak cheen nzhobxtil nzhé : “ Tub xaa nayii ne na mle kwaane ” . Lee re xaa nkee zhiin lo xaa mnabdizh nu nzhé xaa : “ ¿ Che nzhekla lu yakiib nu yixbal ? ”
40013029	Per lee xaa nzhé : “ Laa , nayakiibt guya . Nel chelee gu yakiib gu yixbal napaka kakiib gu nzhobxtil .
40013030	Mas wen blaa gu xen reya tubka , axta gorna top na nzhobxtil . Zee xaal na xaa top re yixbal , nu gorna yilo top xaa re yixbal nu kado xaa leena zee zek naya , nu lee nzhobxtil top xaa , zee koo naya pa ngozhaw na re xoob na . ”
40013031	Jesús mzaa stub kwent nabix lo xaa nu nzhé : ― Nal lee na za stub kwent lo re gu . Lee pa nabeyy Dios nak mod tub bizh cheen mostas kwaan mxen tub xaa xleyo xaa .
40013032	Leeya nak tub bizh chut lo rese bizh , per gorna mlena nu ngoka tub yag , nu lee re mbyin mdexkwaa xlaaz ma lo re ram cheena .
40013033	Noka nzhé xaa : ― Lee na za stub kwent lo re gu . Lee pa nabeyy Dios nak mod lebadur kwaan mlo tub ngwnaa leen chon medid arin zee yixooba .
40013034	Jesús ngunii re kwaane lo re myet kwaan kwent nabix , nu cheleeya nanakta kwent nabix naniit xaaya .
40013035	Kwaane ngok zee mbarlo kwaan nzhé xaa mzaa kwent kwaan nzhé Dios lo lee xaa yilo , leezha nzhé xaa : Kwaan kwent nabix yé na re kwaan nzhoxlaan , axta gorna lee Dios mdexkwaa yizhyo . ‘‘
40013036	Jesús mlaa re myet nu mzeeb xaa leen tub yoo . Leen yoo ba lee re nu , xaa mseed lo xaa , mnabdizh lo xaa : ― ¿ Xomod nak kwent kwaan mzaa lu cheen nzhobxtil rop yixbal ?
40013037	Jesús mkeb nzhé : ― Lee xaa kwaan mchech nzhobxtil wen nak na , Xaa Mzhin Ngok Myet .
40013038	Nu lee leyo nak dub yizhyo , lee nzhobxtil nak re xinn Dios , Xaa Nabeyy , nu lee yixbal nak xaa Maxuu .
40013039	Lee xaa nayii ne na , xaa mgaan yixbal nak Maxuu . Lee gorna top xaa yalgon nak axta mbizh gwluzhtlaka gorna naab na kwent , lee xaa topa nak re mandad cheen Dios .
40013040	Snee mod ntop xaa yixbal nu nzek xaaya lo ki , sbaaka gak mbizh gwluzhtlaka gorna naab na kwent .
40013041	Lee na , Xaa Mzhin Ngok Myet , xaal na mandad cheen na top xaa re xaa kwaan nle nawent , nu re xaa nle zee nle re wechxinn xaa kwaan nawent .
40013042	Nu chep na xaa leen gor kwaan nze doo bal , paro gonn xaa nu kozhe leyy xaa .
40013043	Zee lee xaa nali nak lo Dios la xni pa nabeyy Xuz na , modxa nla xni mbizh . ¡ Loka xaa nzob nzha , nzhaal gon kwaane !
40013044	’ Lee pa nabeyy Dios nak mod zyen doo or kwaan nzholaan leen tub lee leyo . Tub xaa nzha nu nguzhal or ne , nu mbare xaa mlolaan xaaya stub welt leeka lugar zee . Nu nyakdoola xaa nya xaa mto xaa rese kwaan nkano xaa , zee zii xaa leyo pa nguzhal xaa or .
40013045	’ Lee pa nabeyy Dios nak mod tub xaa nzi perla kwaan non doo .
40013046	Gorna yizhal xaa tub kwaan chul doo lo reya , nu nya xaa nu mto xaa rese kwaan nkano xaa , zee zii xaa perla kwaan chul doo kwaan nguzhal xaa .
40013047	’ Noka pa nabeyy Dios nak mod yeez , kwaan nchep xaa leen nistoo zee zen xaa re lota mbal .
40013048	Gorna lee yeez ngulo nguzhe zee mloo xaaya naz roo nistoo , pa zob re xaa kweey xaa mbal . Nu koo xaa ma wen leen xchekwid xaa , lee re ma nawent ngobi xaa .
40013049	Sbaaka gak mbizh gwluzhtlaka lo yizhyo ne . Lee re mandad cheen Dios kweey re xaa nawent lo re xaa nali .
40013050	Nu lee re xaa nawent chep xaa leen gor ki , pa gonn xaa nu kozhe leyy xaa .
40013051	Jesús mnabdizh : ― ¿ Che mla re kwaane yek re gu ? Lee re nu mkeb nzhé : ― Mlaya yek nu .
40013052	Zee lee Jesús né lo re nu : ― Gorna lee tub maestr , xaa nlu xtizh Dios , nlabeyy xomod nak pa nabeyy Dios , mod tub ngwzan nle xaa , xaa nabeyy garli . Nu nzhekla xaa luu xaa rese kwaan chul nu rese kwaan non kwaan ngozhaw xaa leen li xaa , re kwaan gox nu re kwaan kub .
40013053	Gorna lee Jesús ngulo ngunii re kwent nabix ne , zee mroo xaa baa ,
40013054	nu mzhin xaa mer lazh xaa . Zee mseed xaa re myet pa nkasa re be , xaa Israel nseed be xtizh Dios . Lee re myet ndedyall ngwii lo xaa nu mbezh re xaa : ― ¿ Pa mseed xaa ne re kwaan nzhak xaa ? ¿ Xomod nzho mod nle xaa re kwaan gro ne ?
40013055	¡ Lee xaa ne nak xgann Che karpinter nu lee xnaa xaa nak Mari , nu re wech xaa nak Chag , Che , Simón nu Judas !
40013056	Nu leeka nee nzho re bzan xaa . ¿ Pa naz nguxii xaa re kwaan nzhak xaa ?
40013057	Kwaanzee nanlet re xaa kas xaa . Per lee Jesús nzhé : ― Nik tub xaa mzaa kwent kwaan nzhé Dios lo lee xaa yilo namkayaawent re sawlazh xaa xaa nu re sawlizh xaa xaa .
40013058	Nu namlet xaa zyen kwaan gro baa , nel namwiit re xaa ba lo xaa .
40014001	Re mbizh zee lee rey Herod , xaa nabeyy Galilea , mbin zyen doo kwaan kale Jesús .
40014002	Zee nzhé xaa lo re xaa nkee zhiin lo xaa : ― Xaa ne nak Juan xaa mchubnis nu mroban xaa stub welt , zee nle xaa re kwaan gro ne .
40014003	Sbaa nzhé Herod nel Herodías , xngwnaa wech xaa Lip , mle zee mkado Herod Juan kwaan kaden , nu mlo xaa Juan lozhyib .
40014004	Sbaa mle Herod nel Juan nzhé lo Herod : ― Nawent kano lu me mod xngwnaa lu .
40014005	Zee nzhekla Herod gut Juan , per nzheb xaa ne xaa re xaa yezh , nel lee re xaa yezh mbezh lee Juan nak tub xaa nzaa kwent kwaan nzhé Dios lo xaa .
40014006	Gorna nguxoob Herod liin zee mle Herod tub yalni . Nu lee xchap Herodías mzelo mkanii lo re xaa nzhi baa , nu ngula doo Herod mod mkanii me ,
40014007	zee mcheroo xaa lo me nu nzhé xaa lo me : ― Naab loka kwaan nzhekla lu lo na , na zaaya .
40014008	Xnaa me nzhé lo me xana kwaan nzhaal naab me , zee nzhé meya lo Herod : ― Choog yek Juan Xaa Nchubnis nu blooya leen yann nu zaaya lo na .
40014009	Nales doo ngok lextoo Herod . Per zyen doo xaa mbin lee Herod nzhé kwaane lo me , zee nzhé Herod lo tub xaa , zee zaa xaaya lo me .
40014010	Zee mxaal xaa xaa yachoog yek Juan leen lozhyib .
40014011	Zee mbe xaa yek Juan nu mloo xaaya lo tub yann , nu mzaa xaaya lo me , nu lee me mzaaya lo xnaa me .
40014012	Mzhin re xaa mseed lo Juan nu mbe xaa kwerp cheen Juan zee kach xaa xkwerp xaa . Gwluzh zeera ngwa xaa nu ngwayé xaaya lo Jesús .
40014013	Gorna mbin Jesús lee Juan ngut , zee nguxoob xaa leen tub kano , zee ya xaa pa nyent myet . Per ngune re myeta nu mroo re xaa yezh nu nzenii xaa nzhake xaa tich Jesús .
40014014	Zee mla Jesús leen kano , zee mwii xaa lo zyen doo myet nzhake tich xaa . Mles lextoo xaa ne xaa re xaa , zee msekwen xaa re xaa ne nzak , xaa nzhano re xaa lo xaa .
40014015	Gorna nzhazhela yizhyo lee nu , xaa mseed lo Jesús , mbii gax lo xaa nu nzhé nu lo xaa : ― Ngulola mzhel yizhyo nu nyent yoo nee to kwaan gaw re be . Xaal re xaa zee yakwaan xaa kwaan gaw xaa re yezh nzhi gax nee .
40014016	Lee Jesús mkeb lo re nu né : ― Nankint nya re xaa . Zaa gu kwaan gaw xaa .
40014017	Per re nu nzhé lo xaa : ― Nankanot nu kwaan zaa nu gaw re xaa , nebse gaaya pan nu chopaka mbal nkano nu .
40014018	Jesús né : ― Teno guya nee .
40014019	Zee nzhé Jesús lo re myet : ― Bzob gu lo yixyi wen . Nu mzen xaa gaaya pan nu rop mbal , nu mwii xaa naz yiba , nu mzaa xaa dixkix lo Dios . Nu mle rol xaa pan nu mzaa xaaya lo re nu , xaa mseed lo xaa , zee kiiz nuya lo re myet .
40014020	Rese xaa ndaw axta paro nguzhe lextoo xaa . Nu chiibchop chekwid pan byog mlake gorna ngulo ndaw re xaaya .
40014021	Nu gaay mil xaabyi nak xaa ndawa nu namloot xaa kwent re ngwnaa nu re madwin .
40014022	Gwluzh ngulo mded kwaane , Jesús mxaal re nu , xaa mseed lo xaa , zee yixoob nu leen kano zee deed nu stub ta roo nistoo . Per lee Jesús mlakeka lo re myet axta yilo chech xaa re xaa .
40014023	Gorna ngulo mxaal xaa re myet nya , nu lee xaa nguxoob yek yi pa wdizhno techosa xaa Dios . Gorna ngulo mzhel yizhyo techo xaa nzo baa .
40014024	Nu lee kano nzha xsaww leen nistoo gorzee . Nu lee mbi nze naz lo kano zee ngit doo nistoo , nu nanlat nis nzeno nu kano naz delant .
40014025	Nzhaka xnila yizhyo lee Jesús nzhaze lo nistoo nu nyaad gax lo re nu .
40014026	Gorna ngune re nu lee xaa nzhaze lo nistoo , mbazhe nu nel mzheb doo nu , zee nzhé nu : ― ¡ Besa !
40014027	Per Jesús nguné lo nu : ― Blo gu balor lextoo gu , nazhebt gu , nel naya .
40014028	Zee lee Pér nzhé : ― Xaa Nabeyy , cheleeya luya , ble zee noka na ze lo nistoo yal lo lu baa .
40014029	Jesús nzhé lo xaa : ― Te nee . Zee lee Pér mla leen kano nu nzhaze xaa lo nistoo nzha lo Jesús .
40014030	Per gorna ngune Pér nroo doo mbi zee mzheb doo xaa , nu nzhala Pér naz leen nistoo . Zee mbazhe Pér nzhé Pér : ― Xaa Nabeyy , nalaat lu la na leen nistoo .
40014031	Gorzee lee Jesús mzen yaa xaa , nu nzhé lo xaa : ― ¡ Chepse ngwii lu lo na ! ¿ Chozhiin nzho stub xgab yek lu ?
40014032	Gorna nguxoob xaa leen kano lee mbi mlaz .
40014033	Zee lee re nu , xaa nzho leen kano mkichxub lo Jesús nu mbill nu lo xaa , nu nzhé nu lo xaa : ― Wlipa lu nak Xgann Dios .
40014034	Zee mded nu stub ta roo nistoo , mzhin nu tub yezh kwaan le Genesaret .
40014035	Gorna ngokbeyy Jesús lo re xaa , dubse yizhyo ba mdizh xaa kwent cheen Jesús . Kwaanzee ngulaa re xaa xaa ne nzak lo Jesús .
40014036	Nu ngunaab re xaa lo Jesús , zee zaa Jesús diizh gal re xaa ne cho xab Jesús , nu re xaa mgal cho xab Jesús nzhakwen xaa .
40015001	Tub mbizh mroo lak xaa fariseo nu lak maestr xaa nlu xtizh Dios naz Jerusalén , mnabdizh lo Jesús , nu nzhé xaa :
40015002	― ¿ Chozhiin nanlet re xaa nseed lo lu re kwaan nzhé re xey be , xaa yilo ? ¿ Chozhiin nayanagt xaa gorna nzhaw xaa modxa nzhé re xey be yilo ?
40015003	Jesús mnabdizh lo re xaa : ― ¿ Chozhiin nanlet re gu kwaan mxaal Dios le gu , leel re cheen xey be nle gu ?
40015004	Nel Dios nzhé : “ Kela lu xuz lu nu xnaa lu , nu xaa nge lo xuz o lo xnaa , bit gu xaa ” . ‘‘
40015005	Per gu mbezh nzho mod nii gu lo xuz gu nu lo xnaa gu : “ Nagarlot mod le na yudar rop gu , nel rese kwaan mlake lo na mzala naya lo Dios ” .
40015006	Nu loka xaa mbezh snee , nanzhaalt le xaa yudar xuz xaa nu xnaa xaa . Nu sbaaka nak re gu , re gu nlux re kwaan mxaal Dios le gu , nel nzhake gu tich re kwaan nzhé re xey be .
40015007	¡ Gu nak xaa nkade nu nanlet gu kwaan wen ! Wen ngunii Chay , xaa mzaa kwent kwaan nzhé Dios lo lee xaa yilo . Mzaa xaa kwent cheen gu leezha nzhé xaa :
40015008	Lee re xaa ne nebse kwaan roo xaa mbezh na , per lee lextoo xaa zit doo nzo lo na .
40015009	Kanxlee nzholl re xaa lo na , nel rese kwaan seed re xaa nak kwaan mroo yek re myet . ‘‘
40015010	Zee lee Jesús mrezh re myet nu nzhé xaa lo re xaa : ― Kenzha gu kwaane nu bin guya .
40015011	Nalet kwaan nzhaw myet nle nzo nawent myet lo Dios , sinka kwaan nroo naz leen lextoo myet nak kwaan nle nawent nzo xaa lo Dios .
40015012	Zee lee re nu , xaa mseed lo xaa , mbii gax lo xaa nu nzhé nu : ― ¿ Che nanet lu lee re fariseo nayii mbin kwaan nzhé lu ?
40015013	Jesús mkeb né : ― Lee rese yag kwaan namxent Xuz na , xaa nzob naz yiba , dub loxa yiib .
40015014	Laa xaa ba nel syeg xaa , nel chelee tub syeg wee leeka sasyeg syeg ropse xaa la leen yeer .
40015015	Pér nzhé lo Jesús : ― Né lo nu nal , ¿ xomod nak wdizh nabix kwaan nguné lu lo nu ?
40015016	Jesús mkeb né : ― ¿ Che nixa yek gu nanlata ?
40015017	¿ Che nanlat yek gu , lee rese kwaan nzhaw xaa nla leen xpaans xaa , nu nrooya stuba ?
40015018	Per lee kwaan nroo roo xaa , nzhal mer lextoo xaa , kwaan ba nle nawent nzo xaa lo Dios .
40015019	Nel leen lextoo xaa nzhal re xgab nawent ne : gut xaa sa myet xaa , zoblazh xaa chaal xaa stub ngwnaa , lewann xaa , gaazh xaa kwaan nawlit tich stub xaa , gawyix xaa wechxinn xaa .
40015020	Kwaane nak kwaan nle zee nawent nzo myet lo Dios . Per leezha nanyanagt xaa gaw xaa , nanlet kwaan ba nle zee nzo nawent xaa lo Dios .
40015021	Jesús mroo baa nu nzha naz yizhyo cheen Tiro nu Sidón .
40015022	Nu lee tub ngwnaa Canaán , me nzho yizhyo ba , mbii gax lo Jesús nu dublegan nzhé me lo Jesús : ― Me Nabeyy , lu nak xaa dii cheen rey David , bles lextoo lu ne lu na . Lee xchap na nded doo bid nel nzho mbi mal lextoo mad .
40015023	Namkebt Jesús nik tub lan wdizh lo me . Nu lee nu , xaa mseed lo Jesús , mbii gax lo xaa nu nzhé nu lo xaa : ― Guzh lo ngwnaa ba zee nya me , nel nkee doo me rezh nzeke me tich be .
40015024	Jesús né : ― ¿ Che nanebt lo re sawlazh be mxaal Dios na , re xaa nak mod mbakxiil ma mzowen ?
40015025	Per lee ngwnaa ne mbii gax lo xaa nu mkichxub lo xaa , nu nzhé : ― Me Nabeyy , le jabor lo na .
40015026	Jesús mkeb nzhé : ― Nawent kiib xaa pan lo xinn xaa nu zaa xaaya lo mbak .
40015027	Lee me nzhé : ― See naka , Me Nabeyy . Per noka nzhaw mbak re kwaan byog kwaan nzhab lo mes cheen xbixwann ma .
40015028	Zee nzhé Jesús : ― Ngwnaa , gro doo nak mod ngwii lu lo Dios . Gaka mod nle lu xgab . Nu leeka gorzee ngokwen xchap me .
40015029	Jesús mroo baa nu mzhin xaa roo nistoo cheen Galilea . Zee ngwa xaa yi nu mzob xaa .
40015030	Zyen doo myet nkasa lo xaa pa nzob xaa . Nu nzheno re xaa xaa reenk , syeg , xaa nzhak net nii , xaa muud , nu re xaa nzak stub naz yalyizh . Ngwano re xaa xaa lo Jesús zee msekwen Jesús re xaa .
40015031	Nu lee re xaa nzhi ngwii mdedyall doo nu nzhé xaa : ― Lee muud nzho mod nzhadizh , nu lee xaa reenk nzho mod nze , nu lee xaa nzhak net nii nzho mod nze wen , nu lee syeg ngwii . Zee mzelo re xaa mbill lo Xdios be .
40015032	Jesús mrezh re nu , xaa mseed lo xaa , nu né xaa lo re nu : ― Nles doo lextoo na ne na re myet ne , nel nzhala chon mbizh nzo re xaa kwaan be nu nyent kwaan gaw re xaa . Nanzheklat na xaal na re xaa garli xaa nu nazaat na kwaan gaw xaa , nel napaka kayaguuzh xaa naz .
40015033	Lee nu nzhé lo xaa : ― ¿ Per pa yixii nu tub lanee kwaan gaw tub lanee myet , pa nik tub xaa nyent ?
40015034	Jesús mnabdizh né : ― ¿ Lak pan nzeno gu ? Zee nzhé nu : ― Gazh pan nu lak mbal dik .
40015035	Zee ngunii Jesús lo re myet zee zob xaa lo yo .
40015036	Nu mzen xaa gazh pan nu lak mbal dik nu mzaa xaa dixkix lo Dios . Nu mlerol xaaya nu mzaa xaaya lo re nu , xaa mseed lo xaa . Re nu mdiiza lo re myet xaa nzhi baa .
40015037	Rese xaa ndaw axta nguzhe lextoo xaa . Nu gazh chekwid re kwaan byog mlake .
40015038	Nu tap mil xaabyi nak re xaa ndawa zee nu namloot nu kwent re ngwnaa nu re madwin .
40015039	Gwluzh zeera mxaal Jesús re xaa nya nu lee Jesús nguxoob lo tub kano nu nzha xaa naz yezh cheen Magdala .
40016001	Re xaa fariseo nu re xaa saduceo ngwa lo Jesús nu ngunaab xaa tub nseyn yiba lo Jesús , zee luu lee xaa nak xaa mxaal Dios .
40016002	Per lee Jesús mkeb nzhé : ― Leezha naxne na xkaw yiba nzhal mzhel yizhyo mbezh gu : “ Nalat yey ” .
40016003	Leezha naxne na xkaw yiba nzhal garziil , zee mbezh gu : “ Nalzhe roo mbi nu la yey ” . Gu nlabeyy re nseyn naz yiba , ¿ xomod nanlabeyyt gu re nseyn re mbizh ne ?
40016004	¡ Ay , nakap doo nak re gu xaa nzho re mbizh nal , xaa nanalit nzhak lextoo gu ! Naab gu nseyn gro doo lo na , per nyent nseyn kwaan wii re gu lo , nebse nseyn cheen Jonás , xaa mzaa kwent kwaan nzhé Dios lo lee xaa yilo . Nzhé xaa kwaan baa nu mroo xaa lo re xaa .
40016005	Jesús kwaan re nu , xaa mseed lo xaa , nzhaded stub ta roo nistoo nu myenlazh re nu nge nu pan .
40016006	Zee né Jesús lo re nu : ― Lijer gok gu lo lebadur cheen re fariseo nu re xaa saduceo .
40016007	Zee lee re nu nzhé lo wechxinn nu : ― Nanzenot be pan , zee sbaa né xaa lo be .
40016008	Jesús mzeen kwaane zee né xaa lo re nu : ― ¿ Chozhiin mbezh gu lee gu nanzenot pan ? Gu nak xaa chepse ngwii lo Dios .
40016009	¿ Che seesa nanlata yek gu ? ¿ Che nanselazht gu cheen gaay pan kwaan mza na ndaw tub gaay mil xaabyi , nu lak chekwid kwaan byog mtop gu ?
40016010	Nu , ¿ che nixa nanselazht gu cheen gazh pan kwaan mza na ndaw tub tap mil xaabyi , nu lak chekwid kwaan byog mtop gu ?
40016011	¿ Chozhiin nanet gu lee na nakaniit cheen lebadur cheen pan ? Per lee kwaan ngunii na lo gu nak : Kanap gu gu lo lebadur cheen re fariseo nu re xaa saduceo .
40016012	Zeera mlaya yek re nu , lee Jesús nakaniit gak lijer re nu lo lebadur cheen pan , sinka lijer gak nu lo re kwaan nlu re fariseo nu re xaa saduceo .
40016013	Gorna lee Jesús mzhin yizhyo cheen Cesarea-Filipo , mnabdizh xaa lo re nu , xaa mseed lo xaa , nu né xaa lo nu : ― ¿ Cho né re myet nak na , Xaa Mzhin Ngok Myet ?
40016014	Lee nu nzhé : ― Tub naz xaa mbezh lee lu nak Juan xaa mchubnis , stub naz xaa mbezh lee lu nak Li , nu stub naz xaa mbezh lee lu nak Jeremías , nu stub naz xaa mbezh lee lu nak stub re xaa mzaa kwent kwaan nzhé Dios lo lee xaa yilo , mrobanla nal .
40016015	Zee mnabdizh Jesús lo re nu : ― Lee re gu , ¿ cho nak na nle re gu xgab ?
40016016	Simón Pér mkeb nzhé : ― Lu nak Xaa Mxaal Dios Nabeyy , nak lu Xgann Dios xaa tira mban .
40016017	Zee lee Jesús nzhé lo Pér : ― Byakla lu Simón Pér , xgann Jonás . Nel nik tub myet namlut kwaane lo lu , sinka Xuz na , xaa nzob naz yiba , mluya lo lu .
40016018	Nu nii na lo lu Pér , lee le lu nii “ Ke ” , nu tich ke ne za na yidoo cheen na , kwaan nak re xaa ngwii lo na . Nu lee re xaa ngwii lo na le gan lo xaa nabeyy lo re xaa ngut .
40016019	Nu lo lu za na leyaw cheen pa nabeyy Dios . Rese kwaan kado lu lo yizhyo ne , nkadoola naz yiba ; nu rese kwaan sela lu lo yizhyo ne , mlala naz yiba .
40016020	Zee lee Jesús mnabeyy re nu , zee nik tub lo nayét nu lee Jesús nak Crist , Xaa Mxaal Dios Nabeyy .
40016021	Jesús mzelo mseed re nu , xaa mseed lo xaa , nkin ded doo xaa bid , nu nakayaat re xaa gol xaa , nixa re ngwleyy xaa non , nixa re maestr xaa nlu xtizh Dios . Nu gut re xaa xaa , per lee mbizh yon lee xaa roban .
40016022	Zee mbe Pér xaa tub lad nu mgalno Pér xaa , nu nzhé Pér lo xaa : ― Xaa Nabeyy , Dios nanzheklat yet lu , nyent mod ded lu kwaan ba .
40016023	Per lee Jesús mzere yenn nu nzhé xaa lo Pér : ― ¡ Bachii lo na Maxuu ! Lu nanlet xgab kwaan nle Dios xgab ; lu nle xgab kwenta re myet .
40016024	Zee lee Jesús né lo re nu , xaa mseed lo xaa : ― Chelee tub gu nzhekla reke tich na , laa gu rese kwaan nzhap gu , nu rese kwaan nzho yek gu le gu , nu gak gu kwenta tub xaa mbit xaa lo krus , nu breke gu tich na .
40016025	Chelee tub xaa yet nel nreke xaa tich na , nu nel ngula xaa re wdizh wen cheen Dios xaa nzho naz leen yiba , le xaa gan yalnaban cheen xaa kwaan tira . Per lee xaa nzheb yet kwaan na , nalet xaa gan yalnaban naz leen yiba .
40016026	¿ Cho gan le re myet le xaa gan rese kwaan nzho yizhyo nu yet xaa ? ¿ Che nzho mod zii xaa yalnaban kwaan ndii tira ?
40016027	Nel lee na nak Xaa Mzhin Ngok Myet , nu yal na kwaan xni cheen Xuz na nu kwaan re mandad cheen xaa . Nu lo kad tub xaa za na kwaan mle xaa gan lo yizhyo ne .
40016028	Wli na nii na lo gu , nzho lak gu nzo nee nal , nayeta axta lee na , Xaa Mzhin Ngok Myet , yaad kwaan yalngezh cheen pa nabeyy Dios .
40017001	Xop mbizh gwluzh , Jesús mbe Pér , Chag nu Juan wech Chag . Nu nzha re xaa yek yi naro .
40017002	Zee lee Jesús myun stub mod lo yon xaa nu mla doo xni garlo xaa mod xni mbizh ; nu lee xab xaa begxiil doo na mod xni .
40017003	Ta mlu Ches kwaan Li kawdizh kwaan Jesús lo re xaa .
40017004	Zee nzhé Pér lo Jesús : ― Xaa Nabeyy . ¡ Wen nzo nu nee ! Nal dexkwaa nu chon ramad : tuba cheen lu , stuba cheen Ches nu stuba cheen Li .
40017005	Gorna lee Pér kaniika lee tub xkaw kwaan nla xni msaaw re xaa . Nu leen xkaw mroo tub bos kwaan nzhé : ― Xaa ne nak xgaan na , xaa nkedoola na , xaa nyakla na ne na . Bin gu xtizh xaa .
40017006	Gorna mbin re xaa mseed lo xaa kwaane , mkichyek xaa axta lo yo nel mzheb doo xaa .
40017007	Jesús mbii lo yon xaa nu mgal cho xaa , nu nzhé Jesús lo xaa : ― Guxche gu , nazhebt gu .
40017008	Nu gorna mwii yon xaa nik stub xaa namlut lo xaa , nebse Jesús nzo lo xaa .
40017009	Gorna mbare xaa naz yi Jesús nzhé lo yon xaa : ― Nik tub lo nayét gu kwaan mlu lo gu axta gorna lee na roban , Xaa Mzhin Ngok Myet .
40017010	Zee mnabdizh yon xaa lo Jesús : ― ¿ Chozhiin nzhé re maestr xaa nlu xtizh Dios , yanertlaka Li yaad ?
40017011	Zee lee Jesús mkeb nzhé : ― Wli , lee Li yaad yilo nu lee xaa dexkwaa reya .
40017012	Per lee na nii lo gu , lee Li mbiidla per namkayaat re myet xaa sinka mle re xaa xaa modxa nzhekla re xaa . Seeka na , Xaa Mzhin Ngok Myet , deed na bid doo lo re xaa ne .
40017013	Zee lee yon xaa mseed lo xaa mzeen lee xaa kazaa kwent cheen Juan xaa mchubnis .
40017014	Gorna mbare Jesús kwaan yon xaa mseed lo xaa ngwa yek yi , zee mzhin xaa pa nzhi re myet . Zee mzhin tub xaa mkichxub lo Jesús , nu nzhé xaa :
40017015	― Xaa Nabeyy , blesla lu ne lu xgaan na , nel nzhib xaa yizhgutye . Nu nded doo xaa bid loya , zyen doo welt nla xaa lo ki nu leen nis .
40017016	Nguno na xaa lo re xaa kaseed lo lu , per namlet xaa gan msekwen xaa xaa .
40017017	Jesús mkeb nzhé : ― Myet xaa nakap nak , xaa nanet wii lo Dios . ¿ Axta pa gor yiche lextoo na ne na re gu ? ¿ Axta zlak mbizh nzhaal zo na lo re gu ? Teno xgann lu nee .
40017018	Zee lee Jesús ngunii lo mbi mal nu mloo xaa mbi mal lextoo xaa ba . Nu leeka gorzee ngokwen xaa .
40017019	Gwluzh lee re nu , xaa mseed lo xaa , mnabdizh lo xaa tub lad pa nzhi re nu , nu nzhé nu lo xaa : ― ¿ Chozhiin nyent mod ngoo nu mbi mal ba ?
40017020	Jesús né :
40017021	― Nyent mod ngoo gu mbi mal zee , nel chepse ngwii gu lo Dios . Wli na nii na lo gu , chol ngwii gu lo Dios , tub chutaka lalsa na tub bizh dik cheen mostas , nzho mod yé gu lo yi ne : “ Bachii nee nu zyaa stub pa ” , nu lee yi bachii . Rese kwaan nzho mod gak lo gu .
40017022	Tub mbizh mkanze xaa yizhyo Galilea , Jesús né lo re nu , xaa mseed lo xaa : ― Nixa nak na Xaa Mzhin Ngok Myet , zaa xaa na lo re myet .
40017023	Nu gut xaa na per mbizh yon lee na roban . Wdizh baa mbin nu , zee nales doo ngok lextoo nu .
40017024	Gorna lee Jesús kwaan re nu , xaa mseed lo xaa , mzhin yezh Capernaum , lee xaa naab demi cheen yidoo , nzha nzhé lo Pér nu mnabdizh xaa nu nzhé xaa : ― ¿ Che nakixt xmaestr lu demi cheen yidoo ?
40017025	Pér nzhé : ― Zgix xaaya . Zee gorna nzha zeeb Pér leen yoo , yilo Jesús ngunii lo Pér nu nzhé : ― ¿ Simón , cho xgab nle lu ? ¿ Cho lo naab re rey yizhyo ne demi , che leeka lo re sawlazh xaaya o che lo xaa stub yezha ?
40017026	Pér nzhé : ― Lo xaa stub yezha . Zee Jesús nzhé : ― Kwaanzee re sawlazh xaa nanzhaalt kix nik tub gaay .
40017027	Per nik tub xaa nanzheklat na le na zee gak nales doo lextoo xaa , kwaanzee nii na lo lu , gwa roo nistoo nu lebi lambr kwaan nzen lu mbal . Nu mbal kwaan yilotlaka yiga lo lu , leen yenn mbal ba roo tub demi plat kwaan kix be cheen yidoo . Nu beya nu gwatix lo re xaa .
40018001	Tub welt nu , xaa mseed lo Jesús , mbii gax lo xaa nu nzhé nu : ― ¿ Cho xaa mas non pa nabeyy Dios ?
40018002	Zee Jesús mrezh tub madwin nu mzo xaa mad xsaww lo re nu .
40018003	Nu né xaa : ― Wlipa na nii na lo gu , chelee gu nagakt gu kwent madwin ne nazeebt gu pa nabeyy Dios .
40018004	Lee xaa nonra pa nabeyy Dios , nak xaa nadoo doo nak mod madwin ne .
40018005	Loka cho kayaa tub madwin kwenta madwin ne nel nkela xaa na , noka nkayaa xaa na .
40018006	’ Loka xana tub xaa le zee laa tub madwin na , mad ngwii lo na ; mas wen kee xaa tub ke ndok yenn xaa zee , nu gobi xaa xaa leen nistoo zee yep xaa nis .
40018007	¡ Ay ! Bid doo ded re xaa yizhyo , xaa nkiil stub xaa zee laa xaa na . Telisa nzho xaa sbaa nle , per nales doo gak re xaa sbaa nle .
40018008	’ Kwaanzee chelee yaa lu o nii lu nle zee nle lu kwaan nawent , chooga nu blabiya zit lo lu , nel mas wen lux lu tub lad yaa lu o tub lad nii lu , ke nya dub lu lo ki kwaan tira nanyuyyt .
40018009	Chelee zaalo lu nle zee nle lu kwaan nawent , blooya nu blabiya zit lo lu , nel mas wen lux lu tub zaalo lu , ke nya dub lu lo ki kwaan tira nanyuyyt .
40018010	’ Nalet gu xgab lee re madwin ne nanont , nel wli na nii na , lee re mandad cheen re madwin ne tubka nzo kwaan Xuz na , xaa nzob naz yiba .
40018011	Kwaanzee lee na , Xaa Mzhin Ngok Myet , na nzhal zee kwaan na rese myet , xaa mzowen Dios lo , nu koo na xaa lo yalgut .
40018012	’ ¿ Cho kwaan nzak gu ? Tub xaa nkano tub yiyoo mbakxiil nu mzowen xaa tub ma . Telisa laa xaa stub tapgal nzho chiibyee ma naz wen , zee yikwaan xaa ma mzowen axta yizhal ma lo xaa .
40018013	Nu chelee xaa mle xaa gan nguzhal ma lo xaa , wlipa na nii na , mas nyakdoola xaa ne xaa ma mzowen , ke stub tapgal nzho chiibyee ma , ma namzowent .
40018014	Sbaaka le Xuz be , xaa nzob naz yiba , nanzheklat xaa zowen nik tub re madwin ne lo xaa .
40018015	’ Chelee wech lu le tub kwaan nawent lo lu , yanii lu lo techosa xaa , nu yé lu lo xaa rese kwaan mle xaa . Chelee xaa gon xaa xtizh lu , zeesi wen zo rop wech gu stuba .
40018016	Chelee xaa nanet xaa gon xaa xtizh lu , brezh chop xaa o chon xaa , zee ya yon gu lo xaa , modxa nkee lo Xkyech Dios : “ Nkin chop xaa o chon xaa nii leeka kwaan , zee lee jwes yé wliya ” . ‘‘
40018017	Chelee xaa nanet xaa gon xaa xtizh yon gu , guzh guya lo re xaa Dios . Nu chelee xaa nanet xaa gon xaa xtizh re xaa Dios , zee le gu xaa mod tub xaa nanakt xaa Dios nu mod tub xaa ntop demi kwaan nya naz Roma .
40018018	Wli na nii na lo re gu , rese kwaan kado gu lo yizhyo ne , nkadoola naz yiba ; nu rese kwaan sela gu lo yizhyo ne , mlala naz yiba .
40018019	’ Kwaane nii na lo gu : Chelee chop gu myaan lal lo tub kwaan lo yizhyo ne naab guya lo Xuz na , xaa nzob naz yiba , lee xaa zaaya .
40018020	Nel pa nzhi chop gu o chon gu , xaa nak xaa na , lee na nzo xsaww lo yon gu .
40018021	Zee lee Pér ngwanabdizh lo Jesús nu nzhé : ― Xaa Nabeyy , ¿ lak welt yenlazh na kwaan mle wech na lo na ? ¿ Che axta gazh welta ?
40018022	Jesús mkeb nzhé : ― Naniit na gazh welta , sinka lee na nii , gazh welt chongal nzho chiiya .
40018023	’ Nal za na tub kwent lo gu , zee ne gu xomod nak pa nabeyy Dios . Tub welt ngu tub rey , xaa nzhekla koo kwent rese kwaan nzeb xaa lo xaa .
40018024	Gorna mzelo xaa mloo xaa kwent , yilotlaka mrezh xaa tub xaa nzeb zyen doo miyon demi lo xaa .
40018025	Nu nyent mod kix xaaya lo rey , zee lee rey nzhé : “ To gu rop xngwnaa xaa ne , nu re xinn xaa lo stub xaa , nu noka to gu rese kwaan nkano xaa , zee roo chep demi kwaan kix xaa lo na ” .
40018026	Per lee xaa nzeb demi mkichxub lo rey nu ngunaab tub jabor kwaan dub lextoo xaa lo rey nu nzhé xaa : “ Blesla lu ne lu na ; chuwlazh kix na reseya lo lu . Nayét lu lee na nakixta . ”
40018027	Nu lee rey mlesla ne xaa , nu msela rey xaa mod tub xaa nik tub kwaan nanzebt .
40018028	’ Per gorna mroo xaa lo rey , nu mzhaal xaa tub xaa nzeb lakse demi lo xaa , nu mzen xaa yenn xaa , nu msiyenn xaa xaa , nu nzhé xaa lo xaa : “ ¡ Bdix kwaan nzeb lu lo na ! ”
40018029	Lee xmig xaa mkichxub lo xaa nu ngunaab jabor kwaan dub lextoo lo xaa nu nzhé xaa : “ Blesla lu ne lu na ; chuwlazh kix na reseya lo lu . Nayét lu lee na nakixta . ”
40018030	Per namzeyalt xaa , nu mbezh xaa xaa nu mloo xaa xaa lozhyib , axta ke kix xaa re kwaan nzeb xaa lo xaa .
40018031	Kwaanzee nales doo ngok lextoo re xaa nkee zhiin lo rey . Nu ngwa xaa nzhé xaaya lo rey , re kwaan mle xaa zee stub xaa .
40018032	Zee lee rey mrezh xaa nu nzhé lo xaa ba : “ ¡ Xaa nakap doo ! Mlesla na ne na lu lo re kwaan nzeb lu lo na sinka ngunaab lu jabor lo na .
40018033	Leeka medid kwaan mlesla na ngune na lu , leeka medid ba nzhaal lesla lu ne lu wechxinn lu . ”
40018034	Zee nayii doo rey lo xaa nu zee mloo rey xaa lozhyib , nu nzhé rey lo xaa nkanap roo lozhyib , zee teed doo xaa xaa bid , axta paro yilo kix xaa rese kwaan nzeb xaa .
40018035	Zee Jesús nzhé : ― Sbaa le Xuz na , xaa nzob naz yiba re gu , chelee kad tub gu nayenlazht gu rese kwaan mle wechxinn gu lo gu .
40019001	Gorna lee Jesús ngulo ngunii re wdizh ne , mroo xaa yizhyo Galilea nu nzha xaa naz yizhyo cheen Judea stub ta roo yuu Jordán .
40019002	Nu zyen doo myet nzhake tich xaa nu msekwen xaa re xaa ne nzak .
40019003	Zee lee lak xaa fariseo mbii gax lo Jesús , nu mnabdizh xaa lo Jesús , nel nzhekla xaa kwaan xaa mod zee gaazh xaa tub kwaan tich Jesús , nu nzhé xaa lo Jesús : ― ¿ Che nzho mod laa tub xaabyi xngwnaa xaa chelee me mle me tub kwaan sbaasa lo xaa ?
40019004	Lee Jesús mkeb nzhé : ― ¿ Che zer lab gu kwaan nzhé Xkyech Dios , leezha mdexkwaa Dios yizhyo , tubka ngwnaa nu tubka xaabyi mchaal Dios ?
40019005	“ Kwaanzee lee xaabyi roo lo xuz xaa nu lo xnaa xaa nu chelya rop sa xaa , zee rop xaa gak tubka kwerp ” . ‘‘
40019006	Kwaanzee nanaktra xaa chop sinka tubka myet nak rop xaa . Kwaanzee nyent mod lux rop sa xaa yalnchelya nel mchaal Dios ropse xaa .
40019007	Zee mnabdizh re xaa lo xaa nu nzhé xaa : ― ¿ Chozhiin lee Ches nzhé nzho mod laa xaabyi xngwnaa xaa , nebse zaa xaa tub yech kwaan yé mtexonn xaa me ?
40019008	Zee Jesús nzhé : ― Ches né kwaan ba lo gu , tant ned doo gu , per yilo nanakta sbaa .
40019009	Loka cho xaa nlaa xngwnaa , me namchaalt nik stub xaabyi , nu ka xaa stub ngwnaa , nle xaa tub jwalt gro doo .
40019010	Zee nzhé re nu lo xaa : ― Cheleeya sbaa nak kwent cheen xaabyi kwaan sa xaa , mas wen nakat xaa ngwnaa .
40019011	Jesús mkeb né : ― Naret xaa nzho mod le kwaane , sinka nebse xaa nakladiizh leya .
40019012	Nzho xaa nankat ngwnaa nel sbaa ngol xaa , nu nzho zlak xaa nankat ngwnaa nel myet mle zee nayot yek xaa ka xaa ngwnaa , nu nzho zlak xaa nankat ngwnaa nel nzhekla xaa kee xaa zhiin kwent cheen pa nabeyy Dios . Xaa nzhaal yizo kwaane yizoya .
40019013	Nzhano xaa lak madwin lo Jesús zee zhib Jesús yaa Jesús yek mad zee naab xaa lo Dios kwent cheen mad . Per lee re nu , xaa mseed lo xaa , mgalno re xaa nzheno mad .
40019014	Per lee Jesús né : ― Nayiit gu lo re madwin , laa gu yiid re madwin lo na , nel lee pa nabeyy Dios nak cheen re xaa nak kwenta re madwin ne .
40019015	Nu mzhib xaa yaa xaa yek mad . Zee mroo xaa baa .
40019016	Lee tub xaa ngwanabdizh lo Jesús , nzhé xaa lo Jesús : ― Maestr , ¿ cho kwaan wen le na zee nzho mod le na gan yalnaban kwaan tira ?
40019017	Jesús mkeb lo xaa nzhé : ― ¿ Chozhiin mnabdizh lu lo na cho kwaan nak kwaan wen ? Nik tub xaa wen nyent , nebse Dios nak xaa wen . Per chelee lu nzhekla lu le lu gan yalnaban kwaan tira , blozhaw re wdizh kwaan né Dios .
40019018	― ¿ Xanaya ? ― nzhé xaa . Zee lee Jesús nzhé : ― Naguta lu sa myet lu , nazoblazht lu kano lu stub ngwnaa , nalewannt lu , nagaazht lu tub kwaan nawlit tich sa myet lu ,
40019019	nazeret lu diizh lo xuz lu nu lo xnaa lu , nu kela lu sa myet lu modxa nkela lu lu .
40019020	Lee xaa mad nzhé lo Jesús : ― Rese kwaane kale na dubse nzexen na . ¿ Cho kwaan mas nzho jwalt le na ?
40019021	Jesús nzhé : ― Chelee lu nzhekla lu gak lu nali , zyaa nu bto rese kwaan nkano lu nu bzaaya lo prob , zee gap lu zyen doo kwaan naz leen yiba , nu breke tich na .
40019022	Gorna mbin xaa mad sbaa nzhé Jesús lo xaa , nales doo ngok lextoo xaa nel zyen doo kwaan nzhap xaa nu nya xaa .
40019023	Zee lee Jesús né lo re nu : ― ¡ Nagan doo zeeb tub xaa rik naz leen yiba , pa nabeyy Dios !
40019024	Stub welt nii na lo gu , mas nanagant zeeb tub kamey leen yeer cheen tub aguj , ke tub xaa rik le gan zeeb naz leen yiba .
40019025	Nu gorna mbin nu kwaane , nu nzhé nu : ― ¿ Cho le gan nya leen yiba chol sbaa naka ?
40019026	Jesús mwii lo nu , nu né lo nu : ― Lo re myet yizhyo ne nyent moda , per Dios rese kwaan nzho mod le Dios .
40019027	Zee lee Pér nzhé : ― ¡ Wii lo rese nu , rese kwaan mlaa nu , nu mreke nu tich lu ! ¿ Cho kwaan le nu gan ?
40019028	Jesús nzhé : ― Wlipa na nii na lo gu , gorna lee na , Xaa Mzhin Ngok Myet , zoob na nabeey na lo xni cheen na , noka re gu , xaa nzeke tich na , zob naab kwent lo re chiibchop dii cheen be .
40019029	Wlipa kwaane , loka cho xaa laa li , laa wech , laa bzan nu bal , laa xuz , laa xnaa , laa xinn , laa xleyo , nel nzhekla xaa zaa xaa kwent cheen na , zkayaa xaaya tub gayoo welt mas nu kayaa xaa yalnaban kwaan tira .
40019030	Mbizh zee , xaa kwaan non nal nagaknontra zee ; nu xaa kwaan nanont nal gak non zee .
40020001	’ Nal za na tub kwent zee ne gu xomod nak pa nabeyy Dios . Leeya nak mod tub fink pa nabeyy tub xaa . Mroo xaa garziil doo nzhakwaan xaa mos kee zhiin fink cheen xaa .
40020002	Myaan xaa kix xaa ka xaa tub lal demi kwaan nle xaa gan kee xaa zhiin tub mbizh , nu mxaal xaa re xaa zee kee xaa zhiin fink cheen xaa .
40020003	Nzekela mbizh mroo xaa nak cheen fink nzhakwaan xaa stub naz xaa kee zhiin lo xaa , nu ngune xaa lo stub naz xaa sbaasa nzo lo xbi .
40020004	Nu nzhé xaa lo re xaa : “ Gwa gu , kee gu zhiin fink cheen na zee kix na kwaan nzhaal le gu gan ” . Zee ngwa re xaa ba .
40020005	Nu rolta mbizh mroo xaa ngwakwaan xaa stub naz xaa , nu noka nzhazhela yizhyo mroo xaa stuba .
40020006	Nu stub chutaka nzob mbizh mroo ngwa xaa lo xbi stuba , zee ngune lo stub naz xaa sbaasa nzhi . Zee mnabdizh xaa lo xaa nu nzhé xaa lo xaa : “ ¿ Chozhiin zheta nzhi re gu nee nu nankeet gu zhiin ? ”
40020007	Zee nzhé re xaa : “ Nel nyent cho xaa ree nu kee nu zhiin ” . Zee nzhé xaa : “ Chaa ya be zee kee gu zhiin fink cheen na ” .
40020008	’ Gorna ngulo mzhel yizhyo , lee xaa nak cheen fink mnabeyy enkargad cheen xaa , nu nzhé xaa lo xaa : “ Brezh rese xaa mkee zhiin nu bdix ka re xaa , nu bzelo kwaan re xaa mkee zhiin gwluzhtlaka ” .
40020009	Zee mzhin re xaa mzeeb mkee zhiin leezha mzob stub chutaka mbizh nu lal mle xaa gan kwaan re xaa mkee dub zhe .
40020010	Gwluzh gorna mzelo xaa mdix xaa lo re xaa mzeeb yilotlaka , re xaa ne mle xgab mlera xaa gan grora demi , per kad tub xaa mle gan lal kwaan nle xaa gan nkee xaa zhiin tub mbizh .
40020011	Gorna ngulo ngox mka re xaa , mzelo xaa mdildiizh xaaya kwaan xaa nabeyy fink .
40020012	Nzhé re xaa : “ Re xaa mzhin gwluzhtlaka tub goraka mkee xaa zhiin . Lee re nu dubse zhe mkee nu zhiin , nu nla doo neey mded doo nu bid , nu lal mdix lu mka nu kwaan re xaa ba . ”
40020013	Per lee xaa nak cheen fink nzhé lo re xaa : “ Mig , nik tub kwaan nawent nakalet na lo gu . ¿ Che namyaant be paro kix na ka gu tub mbizh ?
40020014	Kwaanzee wen gok lextoo gu kwaan ngox mka gu nu zyaa gu , nel chelee na nzhekla na kix na lal ka gu kwaan re xaa mzeeb gwluzhtlaka ,
40020015	nkano na derech le na kwaan nzhekla na kwaan xdemi na . ”
40020016	Kwaanzee lee xaa gwluzhtlaka gak xaa yilotlaka , nu lee xaa yilotlaka gak xaa gwluzhtlaka .
40020017	Jesús mzen naz nzha xaa naz Jerusalén , zee mbe Jesús re chiibchop nu , xaa mseed lo xaa tub lad , nu né xaa lo nu :
40020018	― Nal ne re gu , lee re be ya naz Jerusalén , pa zaa xaa na , Xaa Mzhin Ngok Myet , lo re ngwleyy non nu lo re maestr xaa nlu xtizh Dios , nu yé re xaa ne nzhaal yet na .
40020019	Zee zaa xaa na lo re xaa nanakt xaa Israel , nu xizhno re xaa na nu zaa re xaaya yenn na kwaan tub le yed , nu kee xaa na lo krus , nu yet na . Per lee mbizh yon lee na roban stub welt .
40020020	Nu nzha xngwnaa Zebedeo kwaan rop xgann me Chag nu Juan , nu mkichxub me lo Jesús , nu ngunaab me jabor lo xaa .
40020021	Lee Jesús mnabdizh cho jabor nzhekla me . Lee me nzhé : ― Gorna nabeyy lu , nzhekla na lee tub xgaan na zob lad li lo lu nu stub mad zob lad rebes lo lu .
40020022	Jesús nzhé lo rop xaa : ― Nanet gu cho kwaan naab gu . ¿ Che zye gu ded gu bid kwaan merla deed na ? Lee rop xaa nzhé : ― Nzho moda .
40020023	Jesús nzhé : ― Mbay . Ded gu bid kwentaxa deed na bid . Per nyent mod zoob na gu lad li lo na nu lad rebes lo na , nel naleet na za kwaan zee . Kwaanzee zaa Xuz na lo re xaa naklakwent kayaaya .
40020024	Leezha mbin xchii nu , xaa mseed lo Jesús kwaane , zee nayii nu ne nu Juan rop Chag .
40020025	Per Jesús mrezh re nu , nu né lo nu : ― Ne wen gu , lee re xaa nabeyy yizhyo ne , nabeyy doo xaa re xaa nzhi lo xaa , nu seeka re xaa non nabeyy doo xaa re xaa xaa .
40020026	Per lo re gu nagakta sbaa , sinka rebes gaka . Loka cho nzhekla gak non lo re gu , xaa zee gak xmos gu .
40020027	Nu loka cho nzhekla nabeyy lo re gu , xaa zee gak xaa le xchiin lo re gu .
40020028	Nel na nak Xaa Mzhin Ngok Myet , nu nanzhalt na zee le xchiin re xaa lo na , sinka lee na nzhal zee le xchinn lo rese myet , nu yet na zee zii na zyen doo xaa lo yalgut nu za na yalnaban cheen xaa kwaan tira .
40020029	Gorna mroo Jesús kwaan re nu , xaa mseed lo xaa , yezh Jericó , zyen doo myet mreke tich re nu Jesús .
40020030	Nu baa nzob chop syeg roo naz , gorna mbin xaa lee Jesús nzhaded , dublegan mrazhe rop xaa nu nzhé xaa : ― Xaa Nabeyy , lu nak xaa dii cheen rey David , bles lextoo lu ne lu nu .
40020031	Zee lee re myet nayii lo rop xaa zee , zee nakeet xaa tant bi . Per mas nkee rop xaa bi , nu mbezh xaa : ― Xaa Nabeyy , lu nak xaa dii cheen rey David , bles lextoo lu ne lu nu .
40020032	Zee lee Jesús mlaz leen naz , nu mrezh xaa xaa , zee nabdizh xaa lo xaa , nzhé xaa : ― Guné nen cho kwaan nzhekla gu le na lo gu .
40020033	Zee lee rop xaa nzhé : ― Xaa Nabeyy , nzhekla nu yani lo nu .
40020034	Mles lextoo Jesús ne rop xaa ne , zee mgal Jesús zaalo rop xaa nanyanit zaalo . Nu leeka gorzee lee zaalo xaa nguni , nu mreke xaa tich Jesús .
40021001	Gorna lee Jesús merla mzhin gax yezh Jerusalén , mzhin xaa yezh Betfagé naz yi le Olib , Jesús mxaal chop nu , xaa mseed lo xaa ,
40021002	nu né xaa lo nu : ― Gwa gu yezh kwaan nlu lo be nee . Baa yizhal gu tub burr ma nkadoo rop xinn . Xek gu ma nu yaadno gu ma nee .
40021003	Nu chelee tub xaa nii lo gu , yé gu lo xaa : “ Xaa Nabeyy nkin ma , nal bare nu yiidlaa nu ma ” .
40021004	Kwaane ngok zee mbarlo re kwaan nzhé Dios lo xaa mzaa kwent kwaan nzhé Dios lo lee xaa yilo , leezha nzhé xaa :
40021005	Guzh gu lo re xaa Sión : “ Wii , lee Rey cheen gu , xaa nadoo nak , nze nzob tich tub burr yeen , xinn tub ma nkee zhiin ” . ‘‘
40021006	Zee lee rop xaa mseed lo Jesús mle kwaan nzhé Jesús lo xaa .
40021007	Mbe xaa burr gox nu xinn ma , nu mzhib xaa ler tich ma yeen , zee mzob Jesús tich ma .
40021008	Nzhi zyen doo myet baa , rol xaa mbek xab leen naz , nu zrol xaa mchoog ram yag nu mbek xaaya leen naz .
40021009	Nu re xaa nzha delant nu re xaa nzeke tras mbazhe re xaa , mbezh xaa : ― ¡ Chul xaa nak nze dii cheen rey David ! ¡ Gool be lo xaa nze kwaan yalnabeyy cheen Xaa Nabeyy ! ¡ Wen nak Dios , xaa nzob naz yiba !
40021010	Gorna lee Jesús mzeeb leen yezh Jerusalén , rese xaa yezh mle doo xgab nu mnabdizh lo re wechxinn xaa , nu nzhé xaa : ― ¿ Cho xaa xaa ne ?
40021011	Lee re myet mkeb nzhé : ― Xaa ne nak Jesús , xaa nzaa kwent kwaan nzhé Dios lo xaa , nu nze xaa yezh Nazaret cheen yizhyo Galilea .
40021012	Gorna mzhin Jesús yezh Jerusalén , mzeeb xaa leen lach roo yidoo , nu mzelo xaa mloo xaa re xaa kato nu re xaa kazi . Nu mtexche xaa xmes re xaa kachee demi , nu mtexche xaa yagxil cheen re xaa kato palom .
40021013	Nu nzhé xaa : ― Nkeela lo Xkyech Dios nii : “ Li na nak yoo pa wdizhno rese xaa stub yezh na ” , ‘‘ per gu mleya kwenta tub pa nzho wann .
40021014	Lo lach roo yidoo ngwa re syeg lo Jesús , nu re xaa reenk , Jesús msekwen re xaa .
40021015	Gorna lee re ngwleyy non nu re maestr , xaa nlu xtizh Dios ngune re kwaan gro kwaan mle Jesús , nu mbin xaa nzhé re madwin naz roo yidoo : “ ¡ Chul nak xaa nze dii cheen rey David ! ” , zee mas nayii doo re ngwleyy nu re maestr .
40021016	Zee nzhé re xaa lo Jesús : ― ¿ Che nanzhont lu re kwaan né re madwin ne lo lu ? Jesús nkeb nzhé : ― Aja , nzhon naya . ¿ Per che zer lab gu Xkyech Dios kwaan nzhé kwaane : “ Mle lu zee re madwin gool chul lo lu , nu noka axta re madoo , mad nkeeka laz xnaa , gool lo lu ” ? ‘‘
40021017	Zee namlaztra Jesús baa nu nya xaa naz yezh Betania pa mlaz xaa dubse yaal .
40021018	Stub mbizh gorna mbare Jesús naz Jerusalén stub welt , ngok nlaan xaa .
40021019	Ngune xaa lo tub yag ig kwaan nzo roo naz , nu mbii xaa gax loya , per nyent ig loya nebse lag nzeb loya . Zee nzhé xaa lo yag ig : ― Nik stub welt nabaretra lu zaa lu xle . Nu leeka gorzee mbizh yag ig .
40021020	Gorna ne nu re kwaane mdedyall nu , nu mnabdizh nu lo Jesús : ― ¿ Xomod mbizh yag ig leeka nal ?
40021021	Jesús mkeb né : ― Wlipa na kwaan nii na lo gu , chelee gu tubka ngwii gu lo Dios nu nagakt chop yek gu , nzho mod le gu kwaane nu axta noka yé gu lo yi ne : “ Bachii nee nu bla axta leen nistoo ” , nu leeya gak .
40021022	Rese kwaan naab gu lo Dios , Dios zaaya lo gu nu nela gu lee gu kayaaya .
40021023	Nu gorna mzeeb Jesús lach roo yidoo kaseed xaa re myet , zee ngwa re ngwleyy non nu re xaa gol lo Jesús nu mnabdizh xaa , zee nzhé re xaa : ― ¿ Cho mzaa diizh le lu re kwaane ? ¿ Nu cho yalnabeyy nkano lu le lu re kwaane ?
40021024	Jesús mkeb nzhé : ― Noka na , nabdizh tub kwaan lo re gu . Chelee re gu keb yalnabdizh cheen na , zee nii na lo gu cho mzaa diizh le na re kwaane .
40021025	¿ Cho mxaal Juan , xaa mchubnis re myet ? ¿ Che Dios mxaal xaa o re myet mxaal xaa ? ¡ Keb gu lo na nal ! Nu lee re xaa mzelo mkediizh kwaan re wechxinn xaa nu nzhé xaa : ― Chelee be yé be lo xaa : “ Dios mxaal xaa ” , zee né xaa lo be : “ ¿ Chozhiin nambint gu xtizh xaa ? ”
40021026	Per chelee be yé be : “ Re myet mxaal xaa … ” , per nyent mod yé be sbaa nel nzheb be ne be re myet , nel lee re myet ne lee Juan nak tub xaa mzaa kwent kwaan nzhé Dios lo lee xaa .
40021027	Zee mkeb xaa lo Jesús nzhé xaa : ― Nanet nu cho xaa mxaal Juan . Zee lee Jesús mkeb nzhé : ― Nixa na naniit lo gu cho mzaa diizh nle na re kwaane .
40021028	Nu nzhé Jesús : ― Nal za na stub kwent lo gu , zee ne gu cho kwaan nle gu xgab lo kwaane . Tub xaa nkano chop xgann , nu lo xaa yilo nzhé xaa : “ Gwayaan lo yo ” .
40021029	Lee xaa mkeb nzhé : “ Nayat na ” . Per gwluzh mchee xaa xgab cheen xaa zee ngwa xaa .
40021030	Lee xuz xaa ngunii lo xgann xaa , xaa gwluzh , nu sbaaka nzhé xaa mod nzhé xaa lo xaa yilo . Zee nzhé xgann xaa : “ Mbay , nal ya na ” . Per nangwat xaa .
40021031	¿ Xana rop xaa mle kwaan nzhé xuz xaa ? ― Xaa yiloya ― nzhé re xaa . Nu zee lee Jesús nzhé : ― Wlipa na nii na lo gu , xaa ntop demi kwaan nya naz Roma , nu re ngwnaa me nto cho , yilotlaka zeeb pa nabeyy Dios lo re gu .
40021032	Nel Juan mbiid lo re gu nu mseed xaa gu naz nali cheen Dios , per nambint gu xtizh xaa ; leel re xaa naab demi kwaan nya naz Roma , nu re ngwnaa me nto cho mbin xtizh xaa . Per nixa ngune gu re kwaan ba nu nanglaat gu naletra gu kwaan nawent nu nangwiit gu lo Dios .
40021033	’ Kenzha gu stub kwent nabix kwaan za na : Tub welt ngu tub xaabyi , xaa mxeen yag ub dubse xleyo . Nu msaaw xaa dub welta kwaan ke . Nu mdexkwaa xaa tub pa sii xaa ub , nu mdexkwaa xaa tub yoo naro doo pa nlu dubse xleyo xaa lo xaa . Nu mzaa xaaya kompani lo stub xaa zee nachii xaaya , nu mroo xaa nzha xaa zit .
40021034	Mzhin mbizh top xaa ub , zee mxaal xaa re xmos xaa nzha lo xaa kanachii xkag ub xaa , zee lerol xaa re ub kwaan top xaa ba .
40021035	Per lee re xaa kanachii yag ub mzen re xaa , rol xaa mzaa golp xaa , nu zrol xaa mbit xaa , nu zrol xaa mzaake xaa .
40021036	Lee xaa nak cheena mbare mxaal xaa masra zyen xmos xaa , nu lee re xaa kanachiiya mle xaa modxa mle xaa re xaa ngwa yilo .
40021037	’ Gwluzhtlaka zee mxaal xaa mer xgann xaa , mle xaa xgab nzhé xaa : “ A , xgaan na si gon re xaa xtizh . Nalisa ngu yek xaa . ”
40021038	Per gorna ngune re xaa lo xgann xaa nak cheen fink , nu nzhé xaa lo re wechxinn xaa : “ Xaa ne nak xaa lake reya lo . Nal ne xa gut be xaa , zee lakeya lo re be zee gaka xcheen be . ”
40021039	Zee mzen xaa xaa nu mloo xaa xaa tub lad pa nzhaan xaa zee mbit xaa xaa .
40021040	’ Lee nal gorna ya xaa nak cheen fink , ¿ cho kwaan nzak gu ? ¿ Cho kwaan le xaa nak cheen fink kwaan re xaa mkeeya kompani ?
40021041	Mkeb re xaa nzhé : ― Gut xaa xaa , nu nalestra lextoo xaa ne xaa re xaa , nu zaa xaa xleyo xaa lo stub naz xaa , xaa zaa rol xle cheena gorna yilo zaaya .
40021042	Nu zee nzhé Jesús lo re xaa : ― ¿ Che zer lab gu Xkyech Dios pa nii : “ Lee ke kwaan mlebi re xaa nza yoo tub lad , leeya gak tub ke mas kwaan chul doo zob xaa naz skin yoo ? Lee Dios , Xaa Nabeyy be mle kwaane ; nu ndedyall doo be ne beya . ” ‘‘
40021043	Kwaanzee nii na lo re gu : Kiib Dios pa nabeyy Dios lo gu , nu zaa xaaya lo stub yezh kwaan zaa xle cheen pa nabeyy Dios , gorna nzhaal zaa xaaya .
40021044	Xaa ral ke ne nii tira yech xaa ; nu chelee ke ne la yek tub xaa , yidese leya xaa .
40021045	Re xaa fariseo nu re maestr xaa nlu xtizh Dios mzeen re xaa lee kwent nabix kwaan ngunii Jesús nlu nen xomod nle re xaa .
40021046	Kwaanzee nzhekla re xaa zen Jesús leeka gorzee , per nzheb re xaa ne re myet , nel lee re myet mbezh lee Jesús nak xaa nzaa kwent kwaan nzhé Dios lo xaa .
40022001	Jesús mzelo mzaa kwent nabix lo re xaa , nu nzhé xaa :
40022002	― Nal za na tub kwent . Lee pa nabeyy Dios nak mod tub rey xaa mle yalni cheen yalnchelya cheen xgann xaa .
40022003	Nu mxaal xaa re xmos xaa yichezh re xaa nakladiizh yiid lo yalni , per nanet re xaa yiid .
40022004	Mbare xaa mxaal stub naz xmos xaa , nu nzhé xaa lo xaa : “ Gwa gu nu guzh gu lo re xaa nakladiizh yiid lo yalni , listla na , ngulola mbit na re xngoon na nu noka re ma msechaa na , ngulola mdexkwaa na rese kwaan gaw re xaa yiid lo yalni , zee nzhaal yiid re xaa lo yalni ” .
40022005	Per lee re xaa nakladiizh yiid lo yalni namlet kas . Tub xaa nzha wii lo xleyo , stub xaa nzhale xnegos .
40022006	Nu lee stub re xaa ne mzen xmos rey nu mzaa xaaya yenn xaa nu mbit xaa xaa .
40022007	Zee lee rey nayii doo , nu mnabeyy xaa re xsoldad xaa zee yiyut re xaa mbit re xmos xaa , nu yizek xaa yezh cheen re xaa ba .
40022008	Zee nzhé xaa lo re xmos xaa : “ Rese kwaan nzhi listla gaw re xaa lo jondang , per lee re xaa nakladiizh yiid nanzhaalt yiid xaa .
40022009	Gwa gu leen naz nu brezh gu rese xaa nzo leen naz zee yiid xaa lo jondang . ”
40022010	Lee re mos mroo nu nzha , nu mrezh xaa rese xaa , xaa wen nu xaa nawent , zeesi nguzhe re myet leen yoo .
40022011	’ Gorna lee rey mzeeb leen yoo mwii lo re xaa , zee mwii xaa lo tub xaa nanakt ler kwaan nzhak re xaa nya jondang .
40022012	Zee nzhé xaa lo xaa : “ Mig , ¿ xomod mzeeb lu nee nu nanakt lu ler kwaan nak re xaa nya pa nchelya xaa ? ” Per lee xaa namkebt nik tub lan wdizh .
40022013	Zee lee rey nzhé lo re xmos xaa : “ Bkado nii xaa nu yaa xaa , nu blebi gu xaa lo yalnakaw , pa gonn xaa nu kozhe leyy xaa ” .
40022014	Nel zyen doo xaa mrezh Dios per nazyent xaa mleey xaa .
40022015	Gwluzh lo kwaane , lee re xaa fariseo ngwa nu myaan re xaa zee yé Jesús tub kwaan nawent lo xaa , zee nzho mod gaazh xaa tub kwaan tich Jesús .
40022016	Zee mxaal xaa lak xaa mseed lo xaa kwaan lak xaa Herod , zee yé re xaa : ― Maestr , ne nu wli kwaan nii lu , nu wlipa nlu lu modxa nzhekla Dios , nu nanlet lu kwaan nzhé re myet , nel nanzhebt lu nii lu kwaan wli lo re xaa non .
40022017	Kwaanzee guné , nen xomod le nu kwaane : ¿ Che nzhaal kix nu lo xaa kwaan ntop demi kwaan nya naz Roma o nanzhaalt kix nuya ?
40022018	Jesús ngunela lee re xaa nzhekla zen xaa tub tramp , nel nawent nzhak lextoo xaa , zee nzhé xaa : ― ¡ Gu nak xaa nkade nu nanlet gu kwaan wen ! ¿ Chozhiin nzhekla gu zen gu na tub tramp ?
40022019	Blu gu tub demi kwaan naab César lo gu lo na . Zee mlu xaa tub demi lo xaa .
40022020	Nu lee Jesús mnabdizh : ― ¿ Cho yek nkee loya nu cho le nkee xana ?
40022021	Re xaa mkeb nzhé : ― Cheen César , xaa nabeyy Roma . Zee lee Jesús nzhé : ― Mbay . Zaa gu lo César kwaan nak xcheen César , nu bzaa gu lo Dios kwaan nak xcheen Dios .
40022022	Gorna mbin re xaa kwaane mdedyall xaa , nu mlaa re xaa xaa nu nya re xaa .
40022023	Leeka mbizh zee lee lak xaa saduceo ngwasewii lo Jesús . Lee re xaa saduceo mbezh nyent mod roban re myet xaa ngut , kwaanzee ngwa xaa lo Jesús nu mnabdizh xaa lo xaa :
40022024	― Maestr , Ches mkee lo Xkyech Dios nzhé : “ Chelee tub xaabyi , xaa mchelya ngut nu nik tub xinn xaa namlaat xaa , zee lee wech xaa nzhaal chelya kwaan xngwnaa xaa ngut , zee kano xngwnaa xaa mad , zee naluxt dii cheen wech xaa ” . ‘‘
40022025	Tub welt gazh wech xaa . Lee xaa yilotlaka mchelya , ta ngut xaa . Nu nik tub xinn xaa namlaat xaa .
40022026	Seeka mded wech xaa xaa rop , mod xaa yilo ; nu seeka ngok kwaan wech xaa , xaa yon ; nu seeka ngok axta ngulo nguxoob gazh wech xaa .
40022027	Gwluzh ngulo ngut re xaa noka ngwnaa ngut .
40022028	Kwaanzee chol roban re xaa , ¿ xana xaa gak xmbyi me , nel yizasa gazh wech xaa mka me ?
40022029	Jesús mkeb lo xaa nzhé : ― ¡ Tira nguyo gu ! Nanlata re kwaan nkee lo Xkyech Dios yek gu , nixa nanlabeyyt gu re kwaan nzho mod le Dios .
40022030	Gorna lee re xaa ngut roban , re xaabyi nu re ngwnaa nachelyatra xaa , nel gak xaa mod re mandad cheen Dios , re xaa nzhi yiba .
40022031	Nal nii na lo gu , wli roban re xaa ngut . ¿ Che zer lab gu mer kwaan nzhé Dios :
40022032	“ Lee na nak Dios cheen Abraham , Dios cheen Chak , Dios cheen Kob ” ? ‘‘ ¡ Nu Dios nanakt Dios cheen re xaa ngut , lee Dios nak Dios cheen re xaa mban !
40022033	Gorna mbin re myet kwaane , mdedyall doo xaa mbin xaa kwaan mlu Jesús .
40022034	Nu gorna mbin re fariseo lee Jesús msaaw roo re xaa saduceo zee mzhaal re xaa tubka .
40022035	Nu nel nzhekla xaa zen xaa Jesús kwaan tub tramp , zee lee tub maestr xaa nlu xtizh Dios , xaa nze kwaan re xaa , mnabdizh lo Jesús :
40022036	― ¿ Xana kwaan mkee Ches nak mas kwaan non lo rese kwaan mnabeyy Dios le be ?
40022037	Jesús nzhé : ― “ Nzhaal kela lu Xdios lu kwaan dub lextoo lu , nu kwaan dub yalnaban cheen lu , nu kwaan dub yek lu . ” ‘‘
40022038	Kwaane nak kwaan mas non lo rese wdizh .
40022039	Nu lee stuba nak mer lal kwaan kwaane : “ Nzhaal kela lu wechxinn lu kwentaxa nkela lu lu ” . ‘‘
40022040	Chop wdizh ne nak kwaan nzelo xan rese ley nu re kwaan nzhé re xaa mzaa kwent kwaan nzhé Dios lo lee xaa yilo .
40022041	Leeka gorzee lee re xaa fariseo , seetaka nzhi .
40022042	Nu lee Jesús mnabdizh lo re xaa nu nzhé xaa : ― ¿ Cho kwaan nle gu xgab cheen Xaa Xaal Dios Nabeyy ? ¿ Cho dii yaad xaa ? Re xaa mkeb nzhé : ― Dii cheen David .
40022043	Jesús mkeb nzhé : ― ¿ Xomod mlole David Xaa Xaal Dios Nabeyy : “ Xaa Nabeyy lo na ” , leezha ngunii xaa kwaan Mbi Naban cheen Dios ? Nel David mkee :
40022044	Dios , Xaa Nabeyy rese kwaan , nzhé lo Xaa Nabeyy lo na : “ Zob lad li lo na , axtaka chezhin na rese xaa nayii ne lu zee kichxub xaa lo lu , nu zee gak xaa mod tub kwaan zhib lu nii lu tich ” . ‘‘
40022045	¿ Xomod nzho mod yaad xaa dii cheen David nu leeka David mlole xaa : “ Xaa Nabeyy lo na ” ?
40022046	Nik tub xaa nyent mod keb nik stub lan wdizh lo xaa . Nu mzheb re xaa nabdizhra xaa lo Jesús zhe zee .
40023001	Gwluzh lo kwaane Jesús nzhé lo re myet nu lo re nu , xaa mseed lo xaa :
40023002	― Lee re maestr xaa nlu xtizh Dios nu re fariseo nkano xaa ley cheen Ches kwaan nlu xaa .
40023003	Kwaanzee bin re guya nu ble gu kwaan né xaa . Per nareket gu tich mod nle xaa , nel lee re xaa mbezh le tub kwaan nu nle xaa stub kwaan .
40023004	Nu nzhib xaa kwaan nga doo tich stub xaa , xaa nyent mod wee . Nu lee xaa nik chep nakagt choya , per nik kwaan kwen yaa xaa nakaant choya .
40023005	Nyula xaa le xaa rese kwaan , zee ngwii re myet respet lo xaa . Nyula xaa wee xaa kaj dik kwaan narora xep , pa nzho tik Xkyech Dios leen , naz lechuzh xaa nu tich yaa xaa . Nu nyula xaa nzhak xaa ler wen kwaan nzhak re ngwleyy .
40023006	Nyula xaa zob xaa pa non lo yalni , nu nyula xaa zob pa non pa nkasa be nseed be xtizh Dios .
40023007	Nu nyula xaa kichyek re xaa lo xaa gorna nii xaa “ dix ” lo xaa lo xbi , nu wen nzhak lextoo xaa nii re xaa “ maestr ” lo xaa .
40023008	’ Per lo re gu nanzhaalt nii re xaa “ maestr ” , nel re gu nak mod wech na , nu tubka Maestr nkano gu .
40023009	Nu naniit gu “ xuz na ” lo tub xaa yizhyo ne , nel tubka Xuz gu nkano gu , xaa nzob naz yiba .
40023010	Nu nixa nanzhaalt nii re xaa lo gu “ xaa nabeyy ” nel Xaa Mxaal Dios Nabeyy , nebse xaa zee nak Xaa Nabeyy lo gu .
40023011	Xaa mas non lo re gu , xaa zee nzhaal kee xchiin gu .
40023012	Nel lee xaa nto yalxwa , zhin mbizh ton xaa ; nu lee xaa nantot yalxwa , zhin mbizh gak non xaa .
40023013	’ ¡ Ay , bid doo ded re gu fariseo nu re gu maestr , xaa nlu xtizh Dios ! ¡ Gu nak xaa nkade nu nanlet gu kwaan wen ! Nel nsaaw gu pa nabeyy Dios , nixa nanzheklat gu zeeb gu nu nixa nanlat gu zeeb stub naz myet .
40023014	’ ¡ Ay , bid doo ded re gu fariseo nu re gu maestr , xaa nlu xtizh Dios ! ¡ Gu nak xaa nkade nu nanlet gu kwaan wen ! Nu nkiib gu li re ngwnaa byud , nu seetaka nzhedizhno gu Dios xchee doo , zee wii re xaa respet lo gu . ¡ Per mas gro doo bid ted Dios gu !
40023015	’ ¡ Ay , bid doo ded re gu fariseo nu re gu maestr , xaa nlu xtizh Dios ! ¡ Gu nak xaa nkade nu nanlet gu kwaan wen ! Gu nya nze leen nistoo nu lo yizhyo zee kwaan gu tub xaa nanakt xaa Israel , zee nseed lu xaa xcheen Dios , per gorna nle guya , nle gu xaa xchop welt mas nakapra xaa ke gu , zee nya xaa lo ki pa nya re gu .
40023016	’ ¡ Ay , bid doo ded re gu , xaa nzhekla luu naz lo stub xaa , per syeg nak gu ! Nel nzhé gu : “ Chelee tub xaa le tub trat nu cheroo xaa lo yidoo cheen Dios , nik tub kwaan namlet xaa trat . Per chelee xaa cheroo xaa lo or kwaan nzho leen yidoo cheen Dios , zeesi mle xaa trat . ”
40023017	¡ Xaa bxen nu xaa syeg ! Lee yidoo cheen Dios mas non lo or , nel yidoo cheen Dios mle nzhul or kwaan nzho naz leena .
40023018	Noka mbezh gu : “ Chelee tub xaa le tub trat nu cheroo xaa lo mdo kwaan nzo leen xkyidoo Dios , namlet xaa trat nik tub kwaan . Per chelee xaa cheroo xaa lo gon kwaan nzhib lo mdo , zeesi mle xaa trat . ”
40023019	¡ Syeg ! Lee mdo mas non lo gon , nel mdo nak kwaan nle nzhul gon .
40023020	Kwaanzee xaa ncheroo lo mdo kwaan nzho leen xkyidoo Dios noka lo gon kwaan nzhib lo mdo ncheroo xaa .
40023021	Nu seeka xaa ncheroo lo yidoo cheen Dios , nancheroot xaa nebse lo yidoo cheen Dios , sinka noka lo Dios , xaa nzho baa , ncheroo xaa lo .
40023022	Nu seeka xaa ncheroo naz yiba , ncheroo xaa pa nzob Dios nabeyy xaa , noka lo Dios xaa nabeyy baa , ncheroo xaa .
40023023	’ ¡ Ay , bid doo ded re gu fariseo nu re gu maestr , xaa nlu xtizh Dios ! ¡ Gu nak xaa nkade nu nanlet gu kwaan wen ! Nel nzaa gu gon lo Dios , tub part lo chii part re xcheen gu axta re btyonxtil , nu komin , nu re yix naye . Per nanlet gu kas re kwaan mas non kwaan mnabeyy Dios , kwenta kwaane : Ble gu kwaan nali , bles lextoo gu ne gu wechxinn gu nu nye bzo gu lo Dios . Re kwaane nak kwaan nzhaal le gu , nu noka re kwaan nzhaal zaa gu lo Dios .
40023024	Syeg rese gu , nanlaat gu keb gu tub ngruuzh , per nanzeent gu mdeb gu tub kamey .
40023025	’ ¡ Ay , bid doo ded re gu fariseo nu re gu maestr , xaa nlu xtizh Dios ! ¡ Gu nak xaa nkade nu nanlet gu kwaan wen ! Nel wen nzet gu naz tich re bas nu naz tich re yann , per lee leen lextoo gu nyazhe re kwaan mlewann gu nu re kwaan nzoblazh gu kano gu .
40023026	¡ Fariseo syeg ! Yilotlaka naz leen bas nu naz leen yann zet gu , zeera nzho mod zet gu naz ticha .
40023027	’ ¡ Ay , bid doo ded re gu fariseo nu re gu maestr , xaa nlu xtizh Dios ! ¡ Gu nak xaa nkade nu nanlet gu kwaan wen ! Nel gu nak mod tub baa kwaan rus na naz ticha , per lee naz leena nzho zhit cheen xaa ngut , nu duzna kwaan nanambeyt .
40023028	Sbaa nak gu naz tich , nalal wen doo nak gu lo re myet per lee naz leen lextoo gu nzho re yalxwa nu re kwaan nawent .
40023029	’ ¡ Ay , bid doo ded re gu fariseo nu re gu maestr , xaa nlu xtizh Dios ! ¡ Gu nak xaa nkade nu nanlet gu kwaan wen ! Nel ndexkwaa gu yoo chul , pa nak baa cheen re xaa mzaa kwent kwaan nzhé Dios lo lee xaa yilo nu re baa cheen re xaa mle kwaan nali .
40023030	Zee mbezh gu : “ Chol nzhila be yilo , leezha mbit re xey be re xaa mzaa kwent kwaan nzhé Dios lo lee xaa yilo , nanglet be yudar ngut be xaa ” .
40023031	Nebse sbaa mbezh re gu , lee gu nak dii cheen re xaa mbit re xaa mzaa kwent kwaan nzhé Dios lo lee xaa yilo .
40023032	Kwaanzee gulo ble gu re kwaan mle re xey gu .
40023033	’ ¡ Mball wiz , dii cheen re mball wiz nayii ! ¿ Xomod roo gu pa xaal Dios gu lo ki kwaan nayuyyt tira , pa ded gu bid ?
40023034	Kwaanzee xaal na re xaa zaa kwent kwaan yé Dios lo lee xaa , nu re xaa nkano yalnzhak nu re maestr lo gu . Per gu gut xaa nu zrol xaa kee gu lo krus , nu zrol xaa zaa golp gu pa nkasa be nseed be xtizh Dios , nu renal gu xaa tub yezh nu stub yezh .
40023035	Kwaanzee tich gu kwib re ren cheen re xaa mle kwaan nali , re xaa mbit xaa yilo . Ren cheen Bel , xaa mbit xaa yilotlaka , nu axta ren cheen Zacari xgann Berequías , xaa mbit xaa xsaww lo pa nzek xaa gon lo Dios nu roo yidoo cheen Dios .
40023036	Wlipa na nii na lo gu , lee re jwalt cheen re xaa mbit re xaa zee , la tich re myet , xaa nzhi mbizh nal .
40023037	’ Xaa Jerusalén , xaa Jerusalén , gu nzhut re xaa nzaa kwent kwaan nzhé Dios lo lee xaa yilo , nu nzaake gu re xaa nxaal Dios lo gu . Zyen welt nzhekla na ngtop na re xinn gu , kwentaxa ngo kolek re xinn kolek xan xiil kolek , per nanzheklat guya .
40023038	Wii gu , nik stub kwaan nalaketra li gu .
40023039	Nu na nii lo gu , nal gornetlaka nanetra gu lo na , axta zhin mbizh kwaan yé gu : “ ¡ Gool be lo xaa nze kwaan yalnabeyy cheen Xaa Nabeyy ! ”
40024001	Gorna lee Jesús nyaze mroo lach roo yidoo , lee re nu , xaa mseed lo xaa mbii gax lo xaa , nu mlu yidoo lo re nu .
40024002	Zee Jesús né lo re nu : ― ¿ Che nlu re kwaane lo gu ? ¡ Wlipa na nii na lo re gu , nik tub ke ne nalaketra tich sa ke ke , rese kwaane lux !
40024003	Gorzee nzha Jesús naz yek yi le Olib , zee mzob xaa baa , zee lee re nu mbii gax lo xaa , zee mnabdizh nu lo techosa xaa nu nzhé nu lo xaa : ― Nzhekla nu né lu lo nu cho gor gak re kwaane . ¿ Cho nseyn gak gorna merla bare lu , nu gorna merla lux yizhyo ?
40024004	Jesús mkeb lo nu , nu né xaa : ― List gok gu zee nik tub xaa nakadet gu .
40024005	Nel yo zyen doo xaa yé : “ Na mkayaa yalnabeyy lo Jesús ” . Nu noka yé xaa : “ Na nak Crist , Xaa Mxaal Dios Nabeyy ” , nu sbaa kade xaa zyen doo myet .
40024006	Per gorna gon gu lee dil nzho nee nu nzho naz baa , nazhebt gu , nel see nzhaal gaka . Per nalet re kwaane nak kwaan lux yizhyo .
40024007	Lee re yezh dil kwaan stub yezh nu lee pa nabeyy tub rey dil kwaan pa nabeyy stub rey , nu la win nu zyen doo pa nye doo gun xog .
40024008	Re kwaane gak kwenta yalne cheen ngwnaa , gorna merla gal xinn me .
40024009	’ Zee zaa xaa gu lo re xaa ted gu bid mod nzhekla xaa , zee gut xaa gu . Nu rese xaa yizhyo yii ne gu , nel nzaa gu kwent cheen na .
40024010	Mbizh zee zyen doo xaa laa na nu nawiitra xaa lo na , zee yii xaa nu zen xaa tramp tub xaa nu stub xaa .
40024011	Zee yiid zyen doo xaa yé lo re xaa : “ Lee na nzaa kwent kwaan né Dios lo na ” , nu nawlit xaaya , zee kade xaa zyen doo myet .
40024012	Nu yo zyen doo xaa nakap doo gak , nu zyen doo xaa nakelatra re wechxinn .
40024013	Per loka xaa ye ded re kwaane axta gwluzhtlaka , xaa ba le gan yalnaban kwaan tira .
40024014	Nu lee re wdizh chul cheen pa nabeyy Dios rech dubse yizhyo , zee ne re xaa rese yezh kwaan wli . Zeera lee yizhyo lux .
40024015	’ Zee gorna wii gu lee kwaan nakap doo kwib pa nanzhaalt kwiba , modxa nzhé Daniel , xaa mzaa kwent kwaan nzhé Dios lo lee xaa yilo ( xaa lab kwaane nzhaal laya yek xaa ) ,
40024016	zee lee re xaa nzho yizhyo Judea nzhaal xonn xaa nu nya xaa naz yi .
40024017	Zee lee xaa nzob yek li , nayatra leen li xaa koo xaa xcheen xaa .
40024018	Nu lee xaa nzha naz wen , nabaretra xaa top xaa xab xaa .
40024019	Ay , nales doo gak re ngwnaa me nakxiin mbizh zee , nu re ngwnaa me nkee madoo laz .
40024020	Naab gu lo Dios zee nagakt kwaane mbee kwaan nla doo nal , nixa nagakta zhe sab .
40024021	Kwaanzee re mbizh zee , gak tub mbizh mas bid doo ded re xaa , ke re bid kwaan mded re xaa axta leezha mdexkwaa Dios yizhyo nu axta mbizh zee , nu nadedtra xaa bid snee stub bes gwluzh .
40024022	Nu chol Xaa Nabeyy nanglerolt re mbizh zee , nik tub xaa nanget axta gwluzh . Per lee xaa mlerola nel nkela xaa re xaa mleey xaa .
40024023	’ Nu mbizh zee chelee tub xaa nii lo gu : “ Wii nee , lee Xaa Mxaal Dios Nabeyy nzo nee . Wii nee , lee Xaa Mxaal Dios Nabeyy nzo baa ” , nagont gu xtizh xaa .
40024024	Nu yiid re xaa kade ; nu re xaa né : “ Na nak Xaa Mxaal Dios Nabeyy ” , nu zlak xaa né : “ Na nak xaa nzaa kwent kwaan né Dios lo na ” , per nawlit xaaya . Zyen doo kwaan gro doo le xaa , nu luu xaa re nseyn gro doo zee kade xaa re myet , axta re xaa mleey Dios kade xaa , chol nzho moda , per nyent moda .
40024025	Ngulola ngunii naya lo gu nal .
40024026	Kwaanzee chelee xaa né xaa lo gu : “ Gwa gu , lee xaa nzo naz wen ” , nayat gu ; nu chelee xaa né xaa lo gu : “ Gwa gu , lee xaa nzholaan nee ” , nagont gu xtizh xaa .
40024027	Nel leezha yal na , Xaa Mzhin Ngok Myet , yal na mod balngwzi kwaan nroo tub ta yiba nu nyetlo stub ta yiba .
40024028	Nel loka paro nax tub ma ngut , baa ndop re ngolbech .
40024029	’ Gorna ngulo nguxoob mbizh ded re xaa bid gro doo , zee lee mbizh nazaatra xni , nu lee mbee nazaatra xni , nu lee re mbal gab leen yiba , nu lee re kwaan nzho naz leen yiba xiz .
40024030	Zee lee nseyn cheen na , Xaa Mzhin Ngok Myet , luu naz leen yiba lo rese myet xaa nzho leen re yezh lo yizhyo ne . Le doo re xaa xgab nu gonn doo re xaa , nel ne re xaa lee na nyal leen xkaw naz yiba , kwaan yalnabeyy gro doo cheen na nu kwaan xni chul cheen na .
40024031	Nu xaal na re mandad cheen na , zee kwezh xaa trompet nye doo , zee lee re mandad top re xaa mleey na dubse yizhyo , axta pa mas zit lo yizhyo nu lo yiba .
40024032	’ Bseed gu lo yag ig , gorna lee re ram cheena merla koo lag , zee ne gu lee mbee kwaan la neey zhin gaxla .
40024033	Kwaanzee gorna ne gu lee re kwaane kayakla , zee ne gu lee na , Xaa Mzhin Ngok Myet , listla nzo na roo pwert yal na .
40024034	Wlipa na kwaan nii na lo gu , rese kwaane yilo gak zeera yet re myet xaa nzho re mbizh zee .
40024035	Lee yiba nu yizhyo lux , per lee xtizh na naluxt .
40024036	’ Nik tub xaa nanet pa gor zhin mbizh zee , nixa re mandad cheen Dios naneta , nixa na , xaa nak mer Xgann Dios , nanet na pa gor , nebse Xuz na ne pa gora .
40024037	’ Modxa ngok re mbizh cheen Noé seeka gak gorna merla bare na , Xaa Mzhin Ngok Myet .
40024038	Re mbizh cheen Noé , gorna zeeraka la yey kwaan lux yizhyo nu axta mbizh kwaan mzeeb Noé leen bark , lee re myet seetaka nzhaw nu nzho nu nchelya .
40024039	Nel tira nanlet re xaa xgab la yey kwaan lux yizhyo , nu lee yey mzelo mla zee ngut re xaa leen nis . Sbaaka gak gorna yal na , Xaa Mzhin Ngok Myet .
40024040	Mbizh zee chop xaabyi nzha naz wen , tub xaa wee xaa nu stub xaa lakeka xaa .
40024041	Nu chop ngwnaa nkayoo lo molin , tub me wee xaa nu stub me lakeka xaa .
40024042	’ Kwaanzee tubka list bzo gu nel nanet gu cho gor yal na , Xaa Nabeyy lo gu .
40024043	Per nzhaal la kwaane yek gu : Chelee xaa nak li tub yoo nela cho gor yiid tub wann yaal lewann garli xaa , tubka list zo xaa , nu nalaat xaa zeeb nik tub xaa leen li xaa lewann xcheen xaa .
40024044	Kwaanzee noka re gu list bzo gu , nel na , Xaa Mzhin Ngok Myet , yal mer gor kwaan tira nanlet gu xgab .
40024045	’ ¿ Cho nak mos wen ? Lee mos wen nak xaa mlaa xpatron xaa garli xaa , zee zaa xaa kwaan gaw re xaa gorna zhin gor gaw xaa .
40024046	Chul doo nzhak lextoo mos , xaa kale kwaan nzhé xpatron xaa lo xaa , gorna lee xpatron xaa bare .
40024047	Nu wlipa na nii na lo gu , lee xpatron xaa le gak xaa xaa nabeyy lo rese kwaan nzhap xpatron xaa .
40024048	Per chelee mos zee le xgab : “ Nayat xpatron na nal ” .
40024049	Lee xaa mzelo mdin re xmos xpatron xaa , nu mzelo xaa ndaw xaa nu ngu xaa kwaan re nguy .
40024050	Nu lee mbizh kwaan nanlet xaa xgab nu gor kwaan nanlet xaa xgab , lee xpatron xaa bare yaad .
40024051	Nu ted xaa xaa gro doo bid , nu xaal xaa xaa leeka pa nzho re xaa nkade nu nanlet kwaan wen , zee gonn xaa nu kozhe leyy xaa .
40025001	’ Nal za na tub kwent nen xomod nak pa nabeyy Dios . Leeya nak mod tub chii ngwnaa mad , me mroo kwaan bruj cheen , zee kayaa me xaa chelya .
40025002	Gaay me nachan nu gaay me list .
40025003	Lee gaay me nachan mzen xbruj per nambet me anseyt kwaan chezhe meya stub welt .
40025004	Per lee stub gaay me list mbe xbruj nu mbe me anseyt cheen me zee chezhe meya stub welt .
40025005	Nu lee xaabyi ngok tras , nu lee re ngwnaa mzen mkaal lo , nu tira ngot me .
40025006	Nu kan wall yaal mbin re me tub bos kwaan nzhé : “ Lee xaabyi nzela , broo gu , dexkwaa gu yek xbruj gu zee kayaa gu xaa ” .
40025007	Zee lee re ngwnaa mad nguxche nu mdexkwaa me yek bruj cheen me .
40025008	Zee lee gaay ngwnaa mad , me nachan , nzhé lo gaay me list : “ Zaa gu chep anseyt gu koo nu leen xbruj nu , nel nzhekla xbruj nu yuyy ” .
40025009	Per lee ngwnaa me list nzhé lo gaay me nachan : “ Nazaat nuya nel napa nagalta le xchiin guya nu le xchiin nuya , mas wen gwa gu pa nto xaaya nu bzi gu xcheen gu ” .
40025010	Per gorna lee gaay me nachan nzhazi anseyt , nu lee xaabyi , xaa chelya me mzhin , nu lee zgaay me listla mzo mkayaa xaa , nu mzeeb me kwaan xaa chelya me leen yoo pa nzho jondang . Nu msaaw xaa roo yoo .
40025011	Gwluzh mzhin gaay me nachan nu nzhé me : “ Xaa nabeyy , xaa nabeyy , xal roo yoo zee deed nu ” .
40025012	Per lee xaa mkeb nzhé : “ Wlipa na nii na lo gu , nanlabeyy na gu ” .
40025013	Zee nzhé Jesús : ― Kwaanzee tubka bloo gu mkaal lo gu , nel nanet gu pa zhe nu cho gora .
40025014	’ Nal zan stub kwent cheen pa nabeyy Dios . Leeya nak mod tub xaabyi xaa roo ya stub ta yizhyo . Nu mrezh xaa re xmos xaa zee kanap xmos xaa re xdemi xaa .
40025015	Lo tub xaa mzaa xaa gaay bools demi nu lo stub xaa mzaa xaa chop bools demi , nu lo stub xaa mzaa xaa tub bools demi , lo kad tub xaa mzaa xaaya nel ne xaa xomod kano xaaya zhiin . Nu zee mroo xaa nzha xaa zit .
40025016	Lee xaa mkayaa gaay bools demi mkanoya zhiin nu mle negos , zee mle xaa gan stub gaay bools demi lo gaay bools demi kwaan mkayaa xaa .
40025017	Seeka lee xaa mkayaa chop bools demi mle xaa gan stub chop bools demi lo chop bools demi kwaan mkayaa xaa .
40025018	Per lee xaa mkayaa tub bools demi , nya nu mdeen tub yeer lo yo nu mlozhaw xdemi xpatron xaa .
40025019	’ Zyen doo liin mded zeera mbare xpatron xaa , zee mloo xaa kwent kwaan xaa mkayaa xdemi xaa .
40025020	Yilotlaka mrezh patron xaa mkayaa gaay bools demi , nu lee xaa ne mzaa gaay bools kwaan mkayaa xaa nu mzaa stub gaay boolsa . Nu nzhé xaa : “ Xaa nabeyy , mzaa lu gaay bools demi lo na , per nal za na stub gaay bools demi kwaan mle na gan loya ” .
40025021	Lee xpatron xaa nzhé : “ Xmos na , wen doo mkee lu zhiin nu nali doo mle luya . Nali doo ngok lu lo chepse kwaan mza na lo lu , lee nal za na masra lo lu . Nu nix doo kwi rop be nal . ”
40025022	Zeera mrezh patron xaa mkayaa chop bools demi , nu lee xaa ne mzaa chop bools kwaan mkayaa xaa nu mzaa stub chop boolsa . Nu nzhé xaa : “ Xaa nabeyy , mzaa lu chop bools demi lo na , per nal za na stub chop bools demi kwaan mle na gan loya ” .
40025023	Lee xpatron xaa nzhé : “ Xmos na , wen doo mkee lu zhiin nu nali doo mle luya . Nali doo ngok lu lo chepse kwaan mza na lo lu , nu lee nal za na masra lo lu . Nu nix doo kwi rop be nal . ”
40025024	’ Per gwluzhtlaka mrezh patron xaa mkayaa tub bools demi , nu lee xaa ne nzhé lo xpatron : “ Xaa nabeyy na , ne na lee lu nak tub xaa nakap doo , nu nzhaan lu pa nanakt xleyo lu nu ntop lu yalgon pa naleet lu ngoon .
40025025	Kwaanzee mzheb na ne na lu zee mkaxlaan na xdemi lu leen lo yo . Per nal lee xdemi lu nee . ”
40025026	Per lee xpatron xaa mkeb lo xaa nzhé : “ Lusi nak tub mos nawent nu tub xaa nchaab doo , nel néla lu , lee na nzhaan pa nanakt xleyo na nu ntop na yalgon pa naleet na ngoon .
40025027	Kwaan ngle lu nak nzhaal ngo lu xdemi na bank , zee gorna ngbare na ngzaa lu re kwaan mzaa na lo lu nu ngzaa lu re xinna kwaan mleya gan . ”
40025028	Nu nzhé xpatron xaa lo re xaa : “ Kiib bools demi kwaan mza na lo xaa ba , nu zaaya lo xaa nkano chii bools demi .
40025029	Nel xaa nkanoya zaa xaa masraya lo xaa , nu axta nzhobre kwaan zaa xaa lo xaa . Per lee xaa kwaan nankanota axta chep kwaan nkano xaa yiib lo xaa .
40025030	Bzen gu xaa nchaab nu blebi gu xaa naz jwer lo yalnakaw , paro gonn xaa nu kozhe leyy xaa . ”
40025031	’ Gorna lee na yal , Xaa Mzhin Ngok Myet , dubse cho na la xni , nu yal na kwaan re mandad cheen na , xaa nambey nak . Nu zoob na pa nla xni chul doo pa nabeey na .
40025032	Lee rese myet xaa yizhyo kwi dubse naz delant lo na , nu koxcho na xaa , modxa ngoxcho xaa mbakxiil lo chib .
40025033	Mbakxiil kwek na lad li lo na nu lee chib kwek na lad rebes lo na .
40025034	Lee na nak Rey , nu yé na lo xaa nzhi lad li lo na : “ Te re gu , xaa mzaa Xuz na re kwaan wen lo , zee kayaa gu pa nabeyy Xuz na , kwaan mdexkwaa xaa gak cheen re gu , axta gorna zeeraka dexkwaa yizhyo .
40025035	Nel ngok nlaan na nu mzaa gu kwaan ndaw na , ngok nzhek lextoo na nu mzaa gu nis nguu na , mkanze na nyent pa yoo na nu mzaa gu pa ngot na ,
40025036	nyent ler gak na nu mzaa gu ler ngok na , ngok ne na nu mbidsewii gu lo na , ngu na lozhyib nu mbid gu lo na . ”
40025037	Zee lee re xaa nali , xaa nzhi lad li lo na , nabdizh lo na : “ Xaa Nabeyy , ¿ cho gor ngune nu lo lu lee lu ngok nlaan , nu mzaa nu kwaan ndaw lu ? ¿ Nu cho gor ngune nu lo lu lee lu ngok nzhek lextoo nu mzaa nu nis ngu lu ?
40025038	¿ Nu cho gor ngune nu lo lu lee lu nyent pa yo nu mzaa nu pa ngot lu ? ¿ Nu cho gor ngune nu lo lu lee lu nyent ler gak nu mzaa nu ler ngok lu ?
40025039	¿ Nu cho gor ngune nu lee lu ngok ne nu mbidsewii nu lo lu , nu cho gor ngune nu lee lu ngu lozhyib nu mbidsewii nu lo lu ? ”
40025040	Zee lee Rey keb nzhé : “ Wlipa na nii na lo gu , rese kwaan mle gu lo tub wech na , nixa nak xaa tub xaa sbaasa , noka lo na mle guya ” .
40025041	’ Zee lee na , xaa nak Rey , yé na lo re myet xaa kwaan nzhi lad rebes lo na : “ Bachii rese gu lo na , xaa nxobde na . Zyaa re gu lo ki kwaan tira nayuyyt , kwaan mdexkwaa yo Maxuu kwaan re mandad cheen xaa .
40025042	Nel ngok nlaan na nu namzaat gu kwaan ndaw na , ngok nzhek lextoo na nu namzaat gu nis nguu na .
40025043	Mkanze na nu nyent pa yoo na nu namzaat gu pa ngot na . Nyent ler gak na nu namzaat gu ler ngok na , ngok ne na nu nambidsewiit gu lo na , nu ngu na lozhyib nu nambidsewiit gu lo na . ”
40025044	Zee lee re xaa nabdizh lo na : “ Xaa Nabeyy , ¿ cho gor ngune nu lo lu lee lu ngok nlaan , nu namzaat nu kwaan ndaw lu ? ¿ Nu cho gor ngune nu lo lu lee lu ngok nzhek lextoo nu namzaat nu nis ngu lu ? ¿ Nu cho gor ngune nu lo lu lee lu nyent pa yo nu namzaat nu pa ngot lu ? ¿ Nu cho gor ngune nu lo lu lee lu nyent ler gak nu namzaat nu ler ngok lu ? ¿ Nu cho gor ngune nu lee lu ngok ne nu nambidsewiit nu lo lu nu cho gor ngune nu lee lu ngu lozhyib nu nambidsewiit nu lo lu ? ”
40025045	Zee lee Rey keb nzhé : “ Wlipa na nii na lo gu , rese kwaan namlet gu lo tub wech na , nixa nak xaa tub xaa sbaasa , noka lo na namlet guya ” .
40025046	Re xaa ne nya ded bid kwaan tira , nu lee re xaa nali nya le gan yalnaban kwaan tira .
40026001	Gwluzh ngulo ngunii Jesús re kwaane , né xaa lo re nu , xaa mseed lo xaa :
40026002	― Re gu ne nzho jwalt xchop mbizh la yalni kwaan le Paskwa , zee selazh be xomod mloo Dios re xey be Egipto . Zee lee na , Xaa Mzhin Ngok Myet , zaa xaa na lo xaa kee na lo krus .
40026003	Re mbizh zee lee re ngwleyy non nu re xaa gol lo re xaa sawlazh be , ngwa re xaa li Caifás , xaa nak ngwleyy non doo .
40026004	Zee myaan re xaa zen xaa Jesús , zee gut xaa xaa .
40026005	Per nzhé re xaa : ― Nalet beya lo yalni , zee nayiit re myet .
40026006	Jesús nzo yezh le Betania , garli Simón , xaa ngok ne lo tub yalyizh kwaan nyall cho xaa .
40026007	Nee lee tub ngwnaa nzhano tub bot dik kwaan mdexkwaa kwaan ke le alabastro , kwaan nyazhe perfum kwaan chul doo nzebech leena nu kwaan kar doo non . Gorna lee Jesús kayaw lee me mxo kwaan ba yek xaa .
40026008	Lee nu , xaa mseed lo Jesús nguneya , zee nayii re nu , nu nzhé re nu : ― ¿ Chozhiin mlux me kwaan ba ?
40026009	Nzho mod ngdooya kar doo , zee ngzaa be demi lo re xaa prob .
40026010	Jesús mbin kwaane nu nzhé xaa : ― ¿ Chozhiin ngalno gu ngwnaa ne ? Lee kwaan kale me lo na nak kwaan wen doo .
40026011	Nel lee re xaa prob tubka nzo lo re gu , nu nzho mod le gu wen lo xaa gorna nzhekla gu , per lee na , nazot na lo gu tubka .
40026012	Per lee ngwnaa ne mle me kwaan nzho mod le me , mlo me perfum ne cho na gorna zeeraka sebyo re xaa na .
40026013	Wlipa na nii na lo gu , dub yizhyo pa zaa xaa Kwent Chul cheen na , zet xaa noka kwaan mle ngwnaa ne , zee selazh xaa me .
40026014	Judas Iscariote xaa nak tub xaa lo re chiibchop nu , xaa mseed lo Jesús , ngwa lo re ngwleyy non .
40026015	Nu nzhé xaa : ― ¿ Lak kix gu ka na , zee za na Jesús lo re gu ? Zee lee re xaa nzhé : ― Kix nu tub galbchii demi plat ka lu .
40026016	Nu leeka gorzee lee Judas mkwaan mod ne xomod zaa xaa Jesús lo re xaa .
40026017	Nu mzhin mbizh yilotlaka cheen yalni kwaan le Paskwa , pa nzhaw be pan kwaan nanyut lebadur . Nu noka nzhaw be mbakxiil kwaan nteed be zee nselazh be xomod mloo Dios xey be Egipto . Nu lee nu , xaa mseed lo Jesús nzhé lo xaa : ― ¿ Pa nzhekla lu yadexkwaa nu kwaan gaw be yalni ne ?
40026018	Lee Jesús mkeb né : ― Gwa gu garli tub xaa , nu guzh gu lo xaa : “ Lee maestr né : ‘ Mzhinla gor cheen na , nu yal na garli lu zee gaw re nu , xaa mseed lo na , xchee kwaan le Paskwa ’ ” .
40026019	Lee rop nu mle modxa né xaa lo nu . Nu mdexkwaa xaa kwaan gaw xchee re nu cheen Paskwa .
40026020	Gorna ngulo mla yalchool , Jesús kayaw kwaan re chiibchop nu ,
40026021	nu gorna kayaw re nu , Jesús né : ― Wlipa na nii na lo gu , leeka tub gu zaa na lo re xaa nayii ne na .
40026022	Re nu nales doo ngok lextoo nu , nu tubga nu tubga nu nabdizh lo xaa , nu nzhé nu : ― Xaa Nabeyy , ¿ che naya ?
40026023	Jesús mkeb né : ― Tub xaa nle bsii pan leen tubka yann kwaan naya , xaa ba zaa na lo re xaa nayii ne na .
40026024	Lee na Xaa Mzhin Ngok Myet , nzhaal ded na doo bid mod nii Xkyech Dios , per tira nawent ded xaa zaa na lo re xaa . Mas wen nzela xaabyi zee nangalt xaa .
40026025	Zee lee Judas , xaa zaa Jesús lo re xaa nayii ne Jesús , mnabdizh nu nzhé lo Jesús : ― Maestr , ¿ che naya ? ― Lu néya ― nzhé Jesús .
40026026	Nu gorna kayaw re nu , lee Jesús mzen pan , nu mzaa xaa dixkix lo Dios , nu mlerol xaaya , nu mzaa xaaya lo re nu . Nu né xaa : ― Daw guya , kwaane nak xbaal na .
40026027	Zee mzen xaa tub bas kwaan nzho xis ub , nu mzaa xaa dixkix lo Dios nu mted xaaya lo re nu , nu né xaa lo re nu : ― Gu gu xis ub kwaan nzho leen bas ne .
40026028	Kwaane nak xren na . Leeya dexkwaa wdizh kub kwaan laa Dios , nu leeya xo na zee zhe jwalt cheen zyen doo myet .
40026029	Per wlipa na nii na lo gu , nabaretra na go na xiz ub ne , axta mbizh gorna go naya stub welt kwaan gu pa nabeyy Xuz na .
40026030	Gorna ngulo mbill re nu , nu nzha re nu naz yi kwaan le Olib .
40026031	Zee lee Jesús né lo re nu : ― Nalyall laa re gu na , nel Xkyech Dios niiya : “ Gut na xaa nkano mbakxiil , nu lee re mbakxiil rech reta naz ” . ‘‘
40026032	Per gwluzh gorna roban na , yilotlaka na zhin yizhyo Galilea lo re gu .
40026033	Zee nzhé Pér lo xaa : ― ¡ Per nixa rese xaa laa lu , per tira nalaat na lu !
40026034	Jesús nzhé lo xaa : ― Wlipa nii na lo lu , leeka nalyall , zeeraka kozhe gaay , lee lu yé chon welt nanlabeyyt lu na .
40026035	Nu lee Pér mbare nzhé : ― Per nixa yet na kwaan lu , per nayét na lee na nanlabeyyt lu . Nu rese nu , xaa mseed lo xaa , nzhé leeka kwaan nzhé Pér .
40026036	Zee nzha Jesús kwaan re nu , xaa mseed lo xaa , leen tub yilo kwaan le Getsemaní , nu né xaa lo re nu : ― Neeka brika re gu , lee na ya wdizhno Dios .
40026037	Nu mbe xaa Pér nu Juan nu Chag , rop xgann Zebedeo , nu mzelo lextoo xaa mxonn doo nu nales doo nzhak xaa .
40026038	Zee nzhé xaa : ― Nales doo nzhak lextoo na kwenta tub xaa mer yet . Blakeka gu nee nu nagaat gu , tubka zo gu kwaan na .
40026039	Zee lee Jesús mze delant xep , nu mkichxub xaa nu axta ngol lechuzh xaa lo yo , nu mdizhno xaa Dios nzhé xaa : ― ¡ Ay , Xuz na ! Nalaat lu deed na bid ne , per nagakta kwentaxa nzhekla na , sinka kwentaxa nzhekla lu gaka .
40026040	Zeera mbare xaa pa mlaa xaa yon xaa nu gorna mzhin xaa lo xaa ; lee yon xaa naxna . Zee nzhé xaa lo Pér : ― ¿ Che nik tub gor nayet gu lo mkaal ?
40026041	Blo gu mkaal lo gu nu bdizhno gu Dios zee nakiilt Maxuu gu . Lee xgab cheen gu nzhekla le kwaan nyakla Dios , per lee baal cheen gu nayet leya .
40026042	Mrop welt ngwa xaa mbdizhno xaa Dios nu nzhé xaa : ― ¡ Ay , Xuz na ! Cheleeya nyent mod nadedt na bid ne , bleya mod nzhekla lu .
40026043	Zee mbare xaa paro mlaa xaa yon xaa stub welt , nu gorna mzhin xaa lee yon xaa naxna , nel nayetra xaa lo mkaal .
40026044	Nu zee ngwa xaa stub welt nu mdizhno xaa Dios . Ngunii xaa leeka re kwaan nzhé xaa yilo .
40026045	Zee mbare xaa pa mlaa xaa re nu , xaa mseed lo xaa , nu né xaa : ― ¿ Che seetaka naxna gu ? ¡ Nal kenzha gu ! Mzhinla gor lee na , Xaa Mzhin Ngok Myet , zaa xaa na lo re xaa mle jwalt .
40026046	Guxche gu , chaa gu nya be , nel nzela xaa zaa na lo re xaa .
40026047	Jesús seetaka kanii lo re nu , lee Judas , xaa ngok tub xaa lo re chiibchop nu , mzhin kwaan zyen doo xaa nzeno spad nu nzeno yag . Re xaa ne nze kwent cheen re ngwleyy non , nu cheen re maestr , xaa nlu xtizh Dios , nu kwent cheen re xaa gol .
40026048	Ngulola nzhé Judas nseyn lo re xaa : ― Loka xana xaa gaw na bit garlo , xaa zeeya ; zen gu xaa nu wee gu xaa .
40026049	Nu gorzee lee Judas mbii gax lo Jesús nu nzhé : ― ¿ Ma lu , Maestr ? Nu gorzee ndaw xaa bit tagarlo Jesús .
40026050	Jesús mkeb lo xaa nzhé : ― Mig , kwaan nze lu le lu , bleya . Zee lee re xaa mbii lo Jesús , nu mzen xaa Jesús nu mbe xaa xaa .
40026051	Per tub xaa nzo kwaan Jesús mloo spad nu mchoog tub lad nzha xmos ngwleyy non doo .
40026052	Zee Jesús nzhé : ― Blochaw spad cheen lu pa nzhoya , nel rese xaa kwaan nzhut kwaan spad leeka kwaan spad yet xaa .
40026053	¿ Che nanet gu chelee na naab na lo Xuz na , xaal xaa tub chiibchop mil mandad cheen xaa nal gornetlaka ?
40026054	Per chol sbaaya , ¿ xomod gak re kwaan nkee lo Xkyech Dios kwaan nzhé snee nzhaal gaka ?
40026055	Jesús nzhé lo re myet : ― ¿ Chozhiin nze gu kwaan spad nu kwaan yag zen gu na kwenta tub wann ? Zyen doo mbizh mzo na lo re gu , mseed na re gu lach roo yidoo . Nu nik tub welt namzent gu na .
40026056	Per rese kwaane kayak zee mbarlo kwaan mkee re xaa mzaa kwent kwaan nzhé Dios lo lee xaa yilo . Mer gorzee lee nu , xaa mseed lo Jesús , mlaa Jesús , nu mrexonn nu nya nu .
40026057	Re xaa mzen Jesús , mbe xaa Jesús garli ngwleyy non doo , xaa le Caifás , paro nzhi re maestr xaa nlu xtizh Dios , kwaan re xaa gol .
40026058	Per lee Pér zit zit nzhake tich re xaa , nu gorna mzhin xaa lach jwer garli ngwleyy non doo , zee mzob xaa lo re xaa nkanap roo yoo , nel nzhekla xaa ne xaa xomod yilo le xaa Jesús .
40026059	Lee re ngwleyy non nu re xaa nak zhiin kakwaan xaa tub kwaan nawlit gaazh xaa tich Jesús , zee gut xaa Jesús .
40026060	Per nanguzhaalta lo re xaa , nixa zyen doo xaa ngaazh kwaan tich Jesús per duzna nkade re xaa . Gwluzhtlaka mzhin xchop xaa
40026061	nzhé : ― Mbin nu lee lu né : “ Na lux xkyidoo Dios , nu chonaka mbizh dexkwaa na stuba ” .
40026062	Nu zee lee ngwleyy non doo mzoli lo re xaa , nu mnabdizh lo Jesús nu nzhé xaa : ― ¿ Chozhiin nik tub kwaan namkebt lu ? ¿ Cho kwaan komba nii re xaa lo lu ?
40026063	Per lee Jesús nik tub kwaan namkebt lo ngwleyy non doo . Zee lee ngwleyy non doo mbare mnabdizh lo Jesús , nu nzhé xaa : ― Kwaan le Dios xaa naban , né : ¿ che lu nak Xaa Mxaal Dios Nabeyy ? ¿ Che lu nak mer Xgann Dios ?
40026064	Jesús mkeb nzhé : ― Lu néya . Nu wii gu , lee na nak Xaa Mzhin Ngok Myet , zob lad li lo Dios , xaa nzho mod nle rese kwaan . Nu wii gu lee na yal leen xkaw naz yiba stub welt .
40026065	Nu zee lee ngwleyy non doo mchaz xab xaa , nu nzhé : ― ¡ Nankintra be stub testig ! ¡ Ngulola mbin gu ngunii xaa kwenta Dios ! ¿ Xomod nle gu xgab lo kwaane ? Re gu mbin wdizh nawent kwaan ngunii xaa .
40026066	¿ Xomod nzak gu lo kwaane ? Lee re xaa mkeb , nzhé : ― ¡ Nzhaal yet xaa !
40026067	Nu mzelo lak xaa mchuk lo xaa nu mdin xaa xaa . Nu stub naz xaa mgazya ta garlo xaa .
40026068	Nu mbezh xaa : ― Lu né nak lu Xaa Mxaal Dios Nabeyy , kwaanzee né , ¿ cho xaa mkeeya yek lu ?
40026069	Lee Pér nzob naz lach jwer garli ngwleyy non doo . Baa lee tub ngwnaa mad , me nkee zhiin lo ngwleyy non doo , mbii gax lo Pér nu nzhé me : ― Noka lu nkanze kwaan Jesús , xaa yizhyo Galilea .
40026070	Per lee Pér nzhé delant lo re xaa : ― Nanet na cho kwaan né lu lo na .
40026071	Zee nya Pér mzo naz roo pwert , zee ngune stub ngwnaa me nkee zhiin lo ngwleyy non doo lo xaa , nu nzhé me lo re xaa : ― Noka me nee nkanze kwaan Jesús , xaa yezh Nazaret .
40026072	Stub welt lee Pér mcheroo , nzhé : ― ¡ Nanlabeyyt na xaa ba !
40026073	Gwluzh xep lee re xaa nzhi baa mbii gax lo Pér nu nzhé xaa : ― Wlipa nu , noka lu nreke tich xaa , axta mod nzhadizh lu nluya .
40026074	Zee mzelo Pér mde xaa nu mcheroo xaa , nu nzhé xaa : ― ¡ Wlipa na , nanlabeyyt na xaa ba ! ¡ Nu nanet na cho kwaan zet gu lo na ! Nu gorzee lee gaay mbazhe .
40026075	Zee lee Pér mselazh kwaana nzhé Jesús lo Pér yilo : “ Zeeraka kozhe gaay , lee lu yé chon welt nanlabeyyt na ” . Nu gorna mselazh xaa kwaane , mroo xaa nu mzelo xaa mbinn xaa .
40027001	Gorna mkaxni yizhyo stub mbizh , rese ngwleyy non nu re xaa gol myaan gut xaa Jesús .
40027002	Zee mkado xaa yaa Jesús nu mbe xaa Jesús lo Pilat , xaa nabeyy baa .
40027003	Lee Judas , xaa mzaa Jesús lo re xaa gut xaa , gorna mzeen xaa lee re xaa gut Jesús , ngok nales doo lextoo xaa nu mzere xaa galbchii demi plat kwaan mzaa re ngwleyy non nu re xaa gol lo xaa .
40027004	Nu nzhé xaa : ― Mle na tub jwalt gro doo nel mza na tub xaa nik tub jwalt nankanot yet . Per lee re xaa mkeb nzhé : ― Per nu , nyent cho le nu komba . ¡ Komba nak xcheen lu !
40027005	Zee lee Judas mlabi re demi leen yidoo , nu nya xaa nu leeka lee xaa msiyenn xaa .
40027006	Lee re ngwleyy non mtop re demi nu nzhé re xaa : ― Nyent mod kwib re demi ne pa mbib re gon , nel nanambeyt demi ne , nel leeya mzaa be zee yet tub xaa .
40027007	Zee myaan re xaa zii xaa tub lee leyo , pa ngoo myet yo ndexkwaa xaa yas ; zee kano re xaa tub lee leyo pa sebyo xaa re xaa yezh zit , xaa yet zee .
40027008	Kwaanzee leyo ba le Lach Cheen Ren axta mbizh nalzhe .
40027009	Sbaa mbarlo re kwaan nzhé Jeremías , xaa mzaa kwent kwaan nzhé Dios lo lee xaa yilo , leezha nzhé xaa : “ Mzen re xaa galbchii demi plat , lal nzhé re xaa Israel ka xaa xaa .
40027010	Nu kwaan demi zee mzi re xaa lach , pa ngoo myet yo ndexkwaa xaa yas . Mle naya modxa mnabeyy Xaa Nabeyy . ” ‘‘
40027011	Mbe re xaa Jesús lo Pilat xaa nabeyy zee . Nu mnabdizh Pilat lo Jesús nzhé xaa : ― ¿ Che lu nak Rey cheen re xaa Israel ? Jesús nzhé : ― Sbaa naka , kwentaxa nguné luya lo na .
40027012	Gorna lee re ngwleyy non nu re xaa gol mgaazh kwaan nawlit tich Jesús , nu lee Jesús nik tub lan wdizh namkebt ,
40027013	zee lee Pilat mnabdizh lo Jesús : ― ¿ Che nanzhont lu re kwaan gaazh re xaa tich lu ?
40027014	Per nik tub lan wdizh namkebt Jesús , gorzee lee Pilat tira mdedyall nu nanetra xaa cho kwaan nle xaa xgab .
40027015	Nu rese liin leezha nla yalni cheen Paskwa , Pilat nsela tub xaa nzho lozhyib , loka xaa naab re xaa yezh sela xaa .
40027016	Nzho tub xaa le Jesús Barrabás lozhyib , xaa nlabeyy re xaa .
40027017	Nu lee Pilat mnabdizh lo re xaa nzhi baa nu nzhé : ― ¿ Cho nzhekla gu sela na ? ¿ Che sela na Jesús Barrabás o Jesús , xaa nii re xaa Xaa Mxaal Dios Nabeyy ? ¿ Cho xaa sela na ?
40027018	Sbaa nguné nel nela Pilat lee re ngwleyy non nu re xaa gol nzhak selos , kwaanzee ngulaa xaa Jesús lo Pilat .
40027019	Nu lee Pilat seetaka nzob pa nabeyy , nu lee xngwnaa Pilat mxaal tub xaa nzhé lo xaa : ― Nalet lu kwaan nawent lo xaabyi ba , nel nalgwzheze tira nawent mchaa lextoo na kwent cheen xaabyi ba , nu wen nak xaa .
40027020	Per lee ngwleyy non nu re xaa gol , mkiil re xaa nzhi baa zee naab re xaa sela Pilat Barrabás , zee gut Pilat Jesús .
40027021	Zee lee Pilat mnabdizh stub welt nzhé : ― ¿ Xana tub lo rop xaa ne nzhekla gu sela na ? Zee lee re xaa mkeb nzhé : ― Bsela Barrabás .
40027022	Zee lee Pilat mnabdizh lo re xaa nzhé : ― Guné gu , nen cho kwaan nzhekla gu le na kwaan Jesús , xaa nii re xaa Xaa Mxaal Dios Nabeyy . Re xaa mkeb nzhé : ― ¡ Bkee xaa lo krus !
40027023	Pilat nzhé : ― Per , ¿ cho kwaan nawent mle xaa ne ? Per bi nkee re xaa nu nzhé re xaa : ― ¡ Kee xaa lo krus !
40027024	Gorna ngune Pilat nayetra Pilat lo re xaa , nel mas nakap doo nzhak re xaa , zee mnabeyy Pilat xaa yixii nis yanag Pilat , zee wii re xaa kwaan le Pilat . Nu nzhé xaa : ― Nyent mod kwib yalgut cheen xaabyi ne tich na ; xkwent re gu nak kwaan ba .
40027025	Zee lee re myet mkeb nzhé : ― ¡ Tich nuya , nu tich re xinn nu kwib yalgut cheen xaa ne !
40027026	Zee lee Pilat msela Barrabás nu mnabeyy xaa xsoldad xaa zee mdin Jesús nu kee xaa xaa lo krus .
40027027	Zee lee re soldad cheen xaa nabeyy mbe Jesús lo lach jwer pa nzho Pilat nu mri rese soldad dub welt lo Jesús .
40027028	Nu mlache xaa xab xaa nu msegak xaa xaa tub ler naxne .
40027029	Nu lee yek xaa mzob xaa tub koron kwaan nya kwaan yich , nu mlo xaa tub bar yaa xaa lad li . Nu mkichxub re xaa lo xaa modxa nkichxub xaa lo rey , nu mxizhno re xaa xaa , nu nzhé re xaa : ― ¡ Xwa doo Rey cheen re xaa Israel !
40027030	Noka mchuk re xaa lo xaa , nu mla xaa leeka bar kwaan nzho yaa xaa yek xaa .
40027031	Nu gorna ngulo mzhitno re xaa xaa , zee mloo xaa ler naxne yenn xaa , nu msegak xaa xaa leeka xab xaa . Nu mloo xaa xaa , mbe xaa xaa zee kee xaa xaa lo krus .
40027032	Gorna nzheno xaa xaa , zee mzhaal xaa tub xaa le Simón xaa yezh Cirene , zee mnabeyy soldad xaa , zee wee xaa xkrus Jesús .
40027033	Nu mbe xaa Jesús tub pa le Gólgota . ( Wdizh ne nii : “ Zhit Yek Xaa ” . )
40027034	Nu mzaa xaa xis ub kwaan nzhaal kwaan tub kwaan nala ngo Jesús . Nebse mle Jesús preba , nangutra xaaya .
40027035	Nu gorna mkeela xaa lo krus , zee lee re soldad mloo swert nen cho xaa le gan xab xaa .
40027036	Nu mzob re soldad baa zee kanap xaa Jesús .
40027037	Nu yek Jesús mkee xaa tub letr kwaan nzhé nen chozhiin mkee xaa Jesús lo krus . Lee letr nzhé : “ XAA NE NAK JESÚS , REY CHEEN RE XAA ISRAEL ” .
40027038	Noka chop wann nkee lo krus , tub xaa nkee lad li lo Jesús nu stub xaa nkee lad rebes lo Jesús .
40027039	Re xaa nded lo xaa duzna wdizh nawent nii xaa lo xaa , nu mbib re xaa yek xaa lo xaa .
40027040	Nu mbezh re xaa lo Jesús : ― Lu né lux lu yidoo nu chonaka mbizh dexkwaa luya stuba . ¡ Bsela leeka lu lo krus zee nadedt lu bid , chol Xgann Dios nak lu !
40027041	Nu sbaaka mxizhno re ngwleyy non xaa , nu re maestr xaa nlu xtizh Dios nu re xaa gol ,
40027042	nu mbezh re xaa : ― Namlaat xaa nget stub xaa , ¿ chozhiin nyent mod la xaa leeka xaa lo krus ? Né xaa lee xaa nak Xaa Mxaal Dios Nabeyy lo re xaa Israel . Nal la xaa leeka lee xaa lo krus zee wii re nu lo xaa .
40027043	Ngwii doo xaa lo Dios , laa zee nalaat Dios ded xaa bid nal , chol sbaa nzhekla Dios . ¿ Che nanét xaa lee xaa nak Xgann Dios ?
40027044	Nu axta rop wann , xaa nkee xkwes xaa mxizhno xaa .
40027045	Rolta mbizh dubse yizhyo mla yalnakaw axta las tres mzhel yizhyo .
40027046	Gorzee lee Jesús mbazhe nye doo nzhé : ― Elí , Elí , ¿ lama sabaktani ? ( Wdizh ne nii : “ Xdios na Xdios na , ¿ chozhiin mlaa lu na ? ” ) ‘‘
40027047	Nu lak xaa nzo zee , mbin kwaan ngunii xaa , zee nzhé xaa lo re xaa : ― Bkenzha gu . Lee xaa kabezh Li , xaa mzaa kwent kwaan nzhé Dios lo lee xaa yilo .
40027048	Gorzee lee tub xaa ngwakwaan tub lee xiil , nu mchub xaa xis ub kwaan ni doo chooya , nu mkado xaaya yek tub le yi , nu mzeb xaaya roo Jesús .
40027049	Per lee stub naz xaa nzhé : ― Laa , zee ne be nen che zyiid Li la xaa lo yalgut .
40027050	Jesús mbazhe nye doo stub welt nu ngut .
40027051	Nu lee ler kwaan nyaaw roo Pa Nambey Doo leen yidoo , mzelo mraz axta yek nu axta xan , nu ngoka chop lee . Nu lee tub xog mgun nu lee re ke ngok rol .
40027052	Nu lee roo re baa mxal ; nu axta zyen doo re myet , xaa ngut , xaa nambey nak , mroban stub welt .
40027053	Zee mroo xaa leen xbaa xaa . Gwluzh gorna ngulo mroban Jesús , mzeeb re xaa ne leen yezh Jerusalén , yezh kwaan nambey nak , nu baa zyen doo xaa ngune lo re xaa ne .
40027054	Gorna lee xaa nabeyy lo tub gayoo soldad nu re soldad kwaan nkanap Jesús , ngune mgun xog , nu gorna ngune xaa re kwaan mded , mzheb doo xaa nu nzhé xaa : ― Wlipa , lee xaa ne nak Xgann Dios .
40027055	Nu zyen doo ngwnaa , me mreke tich Jesús axta yizhyo le Galilea , me mle yudar xaa , mzo zit ngwii .
40027056	Lo re me ba mzo Mari , me yezh Magdala , nu Mari xnaa Chag nu Che , nu xnaa xgann Zebedeo .
40027057	Gorna nzhelala yalchool , mzhin tub xaa rik , xaa le Che , xaa nak xaa yezh le Arimatea . Noka xaa ne mreke tich Jesús .
40027058	Che ngwa lo Pilat nu ngunaab xaa kwerp cheen Jesús . Zee lee Pilat mnabeyy zee mzaa re xaaya lo Che .
40027059	Nu mzen Che xkwerp Jesús nu mchaal xaaya kwaan tub lee ler nzhul , tub lee ler kwaan non doo .
40027060	Nu mlo xaa Jesús leen tub baa kub , kwaan nak mer cheen Che , kwaan mdeen xaa leen tub ke . Nu msaaw xaa tub ke naro doo rooya nu nya xaa .
40027061	Per lee Mari me Magdala nu stub Mari mlakeka nzob gax roo baa .
40027062	Stub mbizh , gorna ngulo mded mbizh kwaan ndexkwaa re be kwaan gaw be zhe sab , lee re ngwleyy non nu re xaa fariseo ngwa lo Pilat ,
40027063	nu nzhé re xaa lo xaa : ― Xaa nabeyy , mselazh nu lee xaabyi ba , xaa kwaan tant mkade , nguné xaa leezha zer yet xaa : “ Gwluzh yilo ded chon mbizh , lee na roban stub welt ” .
40027064	Kwaanzee nabeyy zee kanap xaa baa cheen Jesús axta yixoob yon mbizh , napa lee re xaa mseed lo xaa , ya yixii kwerp cheen xaa yaal , nu yé xaa lo re myet : “ Lee xaa mroban stub welt ” . Kwaan zee gak tub kwaan mas kade xaa re myet ke yilo .
40027065	Pilat nzhé : ― Nkano gu re soldad , gwa gu kanap gu roo xbaa Jesús axta paro nzho moda lo gu .
40027066	Zee ngwa re xaa zee mkee xaa tub sey cho ke kwaan nyaaw roo baa , zee yaww wena , nu mlaa xaa re soldad kanap roo baa .
40028001	Ngulo mded zhe sab , gorna ngulo mkaxni yizhyo zhe dming garziil , lee Mari me yezh Magdala kwaan stub Mari ngwa ngusewii roo baa pa mlo xaa Jesús .
40028002	Gorzee lee tub xog mgun nye doo leen yizhyo nel lee tub mandad cheen Dios mla naz lo yizhyo , nu mbii xaa roo baa nu mre xaa ke kwaan nyaww roo baa , nu mzob xaa ticha .
40028003	Lee mandad mla doo xni xab xaa mod balngwzi , nu lee xab xaa na rus doo mod na yeg .
40028004	Gorna ngune re soldad kwaane , nebse nxiz re xaa tant mzheb doo xaa , nu tira mkaw re xaa , mod tub xaa ngut .
40028005	Lee mandad nzhé lo rop ngwnaa : ― Nazhebt gu . Na ne lee gu nzekwaan Jesús , xaa mkee re xaa lo krus .
40028006	Nyentla xaa nee , ngulola mroban xaa , modxa né xaa lo re gu . Te gu nu wii gu , nyentla xaa paro mdix xaa xaa .
40028007	Prad zyaa gu nal nu guzh guya lo re xaa mseed lo xaa , lee xaa mrobanla . Nu yilotlaka xaa ya yizhyo Galilea lo re gu . Baa ne gu lo xaa . Kwaan ba nak kwaan nii na lo gu .
40028008	Nu gorzee lee rop ngwnaa mroo xonn mroo leen baa , nel mzheb doo me nu noka nyakdoola me . Nu mrexonn me né meya lo re nu , xaa mseed lo Jesús .
40028009	Nu leeka gorzee lee Jesús ta mreke lo rop me . Nu ngunii xaa “ dix ” lo rop me . Nu lee rop me mbii lo Jesús , nu mdeezh me nii xaa nu mbill me lo xaa .
40028010	Nu nzhé Jesús lo me : ― Nazhebt gu . Zyaa gu nu guzh gu lo re wech na zee ya xaa naz yizhyo Galilea , nu baa zhaal xaa na .
40028011	Gorna lee re ngwnaa nya , lee lak soldad xaa nkanap roo baa ngwa Jerusalén , nu mzaa xaa kwent lo re ngwleyy non re kwaan ngok .
40028012	Zee lee re ngwleyy non mrezh re xaa gol , zee yaan re xaa lal . Nu mzaa xaa zyen doo demi lo re soldad ,
40028013	nu nzhé xaa lo re soldad : ― Yé gu lo re myet : “ Yaal , gorna lee re nu ngot , lee re xaa mseed lo Jesús mbid mlewann xkwerp Jesús ” .
40028014	Nu chelee Pilat ne kwaane , re nu seleyy xaa zee nateedt xaa gu bid .
40028015	Zee lee re soldad mkayaa re demi , nu mle xaa re kwaan nzhé re xaa gol lo xaa . Nu kwaan nzhé re soldad , nzet re xaa sawlazh be axta mbizh nalzhe .
40028016	Zee lee re chiibtub nu , xaa mseed lo Jesús , nya naz yizhyo Galilea , yi kwaan nzhé Jesús lo nu .
40028017	Nu gorna ngune re nu lo Jesús , mbill nu lo Jesús , nixa nzho lak nu seetaka ngok ned lextoo .
40028018	Jesús mbii gax lo re nu , nu né xaa lo re nu : ― Dios mzaa dubse yalnabeyy lo na naz leen yiba nu naz lo yizhyo ne .
40028019	Nal gwa gu lo rese myet , xaa nzhi dubse lo yizhyo , nu ble gu zee gak re xaa xaa seed lo na , nu bchubnis gu xaa kwaan yalnabeyy cheen Xuz na , nu kwaan yalnabeyy cheen na , xaa nak xgann Xaa , nu kwaan yalnabeyy cheen Mbi Naban cheen Dios .
40028020	Nu bseed gu re xaa le xaa re kwaan mseed na gu . ¡ Nu ne gu , lee na zo lo re gu rese mbizh , axta gorna lux yizhyo !
41001001	Snee mzelo wdizh chul cheen Jesucrist , xaa nak Xgann Dios .
41001002	Snee nzhé kwaan mkee Chay , xaa mxaal Dios zaa kwent kwaan nzhé Dios lo lee xaa , gorna nzhé xaa : Wii gu , xaal na tub mandad yilo ke lu , xaa zee dexkwaa naz ze lu .
41001003	Nu dub gan snee yé xaa naz wen : “ Bdexkwaa gu xnaz Xaa Nabeyy ; bxal gu tub naz nali ze xaa ” . ‘‘
41001004	Snee mbarlo kwaan nzhé Chay gorna mzhin Juan Xaa Nchubnis re myet tub pa naz wen . Juan nchubnis re myet , re xaa mlaa naz nawent nu mwii xaa lo Dios , zee kiib Dios jwalt kwaan mle xaa . Snee mzaa Juan kwent lo re myet .
41001005	Nu zyen doo myet yezh gro Jerusalén , nu re yezh win pa nabeyy Judea mzhin mkenzha xtizh Juan . Nu konxa mzaa re myet kwent re jwalt kwaan mle xaa , zee mchubnis Juan xaa leen yuu Jordán .
41001006	Nu yich led kamey nak xab Juan , nu nzii tub yed leen Juan . Nu lee kwaan nzhaw Juan nak mbeso , nu kwaan nzho Juan nak mzhin wen .
41001007	Juan nzaa kwent cheen Dios , nu nzhé xaa : ― Tich na nze stub xaabyi mas non ke na . Nanont na zee nyent mod xek na tich xkyelyed xaa , nel nonra xaabyi zee lo na .
41001008	Na nchubnis gu kwaan nis , per lee xaabyi zee chubnis re gu gorna xaal xaa Mbi Naban cheen Dios lo gu .
41001009	Tub mbizh mroo Jesús yezh Nazaret , yizhyo kwaan le Galilea , nu mzhin xaa pa kachubnis Juan re myet , zee mchubnis Juan xaa leen yuu Jordán .
41001010	Nu gorna mroo Jesús leen nis , mwii xaa lee yiba mxal , nu lee Mbi Naban cheen Dios mroo nyaadla naz leen yiba nu mla cho Jesús mod tub palom .
41001011	Zee mbin xaa tub bos kwaan mroo naz yiba , nzhé : ― Lu nak xgaan na , xaa nkedoola na , nu nix doo nzhak lextoo na ngwii na lo lu .
41001012	Zee mbe Mbi Naban cheen Dios Jesús naz wen .
41001013	Ngu Jesús tub choo mbizh pa nzho re ma wen , zee mkiil Maxuu Jesús . Zeera lee re mandad cheen Dios myaad mkanap Jesús .
41001014	Mzhin tub mbizh mlo xaa Juan lozhyib , nu lee Jesús ngwa yizhyo kwaan le Galilea , nu mzaa xaa kwent cheen wdizh chul cheen Dios ,
41001015	nu nzhé xaa : ― Mzhin gaxla mbizh kwaan mleey Dios , gorna lee Dios nabeyy lo rese myet . Blaa gu naletra gu kwaan nawent nu wii gu lo Dios , nu ble gu krer wdizh chul cheen Dios .
41001016	Jesús nzhaze roo nistoo le Galilea leezha ngune Jesús lo Simón , nu wech Simón xaa le Ndres . Lee rop xaa nak xaa nzen mbal . Kagobi xaa xkyeez xaa leen nistoo zee zen xaa mbal .
41001017	Zee nzhé Jesús lo xaa : ― Breke gu tich na zee le na gu xaa zere myet lo Dios , kwentaxa nzen gu mbal .
41001018	Leeka gorzee mlaa rop xaa xkyeez xaa nu mreke xaa tich Jesús .
41001019	Nu nzhaze Jesús mas naz delant , zee ngune xaa lo rop xgann Zebedeo , Juan rop Chag . Nzho xaa leen tub kano . Kagobde xaa xkyeez xaa .
41001020	Zee mrezh Jesús rop xaa ne . Nu leeka gorzee mlaa xaa xuz xaa Zebedeo kwaan re mos , xaa nkee zhiin lo xaa leen kano , nu lee rop wech xaa mreke tich Jesús .
41001021	Nu mzeeb xaa yezh Capernaum zhe sab , zhe kwaan nzholl re nu , xaa Israel , lo Dios . Nu mzeeb Jesús leen tub yoo pa nkasa nu nseed nu xtizh Dios , nu mzelo xaa mseed xaa re myet kwaan nzhi zee .
41001022	Nu mdedyall doo re xaa nzhon xaa re kwaan nlu Jesús , nel nseedra Jesús kwaan yalnabeyy ke re maestr , xaa nlu xtizh Dios .
41001023	Nu leen yoo paro nkasa re xaa , nzo tub xaa nzho mbi mal lextoo . Nu mbazhe xaa nu nzhé xaa :
41001024	― ¿ Chozhiin mzhin lu lo nu Jesús , xaa Nazaret ? ¿ Che nze lu lux lu nu ? Nlabeyy na lu , ne na lee lu nak Xaa Nzhul , xaa nze lo Dios .
41001025	Jesús mgalno mbi mal nu nzhé : ― ¡ Bsaaw rool ! ¡ Broo lextoo xaa ne !
41001026	Zee lee mbi mal mle zee mzhib xaa yizhgutye stub welt , nu gorzee lee mbi mal mrazhe nye doo nu mroo lextoo xaa .
41001027	Nu rese xaa nzhi zee mdedyall doo . Nu mnabdizh xaa lo wechxinn xaa nu nzhé xaa : ― ¡ Yisutisuti ! ¿ Cho kwaan kwaane ? Xaa ne nlu duzna re kwaan nanet be , nu axta nabeyy xaa lo re mbi mal nu nzhona xtizh xaa .
41001028	Nu zeesi , lijer doo mbin re xaa kwaan mle Jesús dubse naz yizhyo kwaan le Galilea .
41001029	Nu gorna mroo Jesús pa nkasa nu nseed nu xtizh Dios , zee mbe Simón rop Ndres xaa garli Simón nu noka Juan rop Chag nzha kwaan lee xaa .
41001030	Nu lee xnaazhap Simón nzho loon nel ne nzak me , nlen me xlee . Nu gorna mzhin Jesús , zee nzhé re xaaya lo Jesús .
41001031	Zee lee Jesús mbii gax lo me nu mzen yaa me , nu mlis xaa me . Leeka gorzee lee xlee mroo cho me , nu mzaa me kwaan ndaw re xaa .
41001032	Gorna nzeyaaz mbizh , zee ngwano re xaa re xaa ne nzak lo Jesús , nu re xaa nzho mbi mal lextoo .
41001033	Nu rese xaa yezh mkasa roo yoo pa nzo Jesús ,
41001034	zee msekwen Jesús re xaa ne nzak , nu re xaa nzak reta klas yalyizh . Nu mloo Jesús zyen mbi mal lextoo re myet . Nanlaat Jesús nii re mbi mal , nel nela re mbi mal cho nak Jesús .
41001035	Nu garziil doo nguxche Jesús mroo xaa , nzha xaa tub pa nzhekla xaa zo techosa xaa , zee wdizhno xaa Dios .
41001036	Simón nu re wechxinn Simón nkwaan re xaa Jesús .
41001037	Nu gorna nguzhal Jesús lo xaa , zee nzhé xaa lo Jesús : ― ¡ Rese xaa kakwaan lu !
41001038	Per lee Jesús nzhé lo re xaa : ― Chaa gu ya be re yezh nzhi gax nee , zee za na kwent xtizh Dios lo rese xaa nzho baa , nel kwaanzee nzhal na le na .
41001039	Jesús mkanze leen rese yezh kwaan nzhi yizhyo Galilea , nu mzaa xaa kwent xtizh Dios leen yoo pa nkasa nu nseed nu xtizh Dios . Noka mloo xaa mbi mal lextoo re xaa .
41001040	Nu mzhin tub xaa nyall cho lo Jesús , zee mkichxub xaa lo Jesús nu dub lextoo xaa ngunaab jabor lo Jesús , nzhé xaa : ― Chelee lu nzhekla lu , nzho mod sekwen lu na lo yalyizh ne .
41001041	Jesús mles lextoo ngune xaa , nu mgal cho xaa , zee nzhé Jesús lo xaa : ― Nzhekla na , gakwen lu .
41001042	Leeka gorna ngunii Jesús lo xaa , ngokwen xaa nu ngok nzhul xaa lo yalyizh .
41001043	Zee nzhé Jesús lo xaa :
41001044	― Nik tub kwaan nayét lu lo re myet . Gwa lo ngwleyy zee wii xaa lo lu , zee né xaa lee lu ngokwenla . Nu bzaa gon kwaan mnabeyy Ches , kwaan nzaa xaa nzhakwen yalyizh kwaan nyall cho , zee ne rese myet lee lu ngokwenla .
41001045	Zee mlaa xaa Jesús nya xaa , per lee xaa ne gorna nya xaa nzhé xaaya lo re myet , lee xaa ngokwenla . Kwaanzee nyentra mod zeeb Jesús leen yezh , zee mlake Jesús naz wen , nel nyentra mod zeeb Jesús sbaasa . Per zyen doo xaa rese yezh nya lo Jesús .
41002001	Zee mbare Jesús yezh Capernaum , nu nzhala lak mbizh zeera mbin re xaa lee Jesús nzho leen li tub xaa .
41002002	Nu lijer doo mkasa zyen doo xaa . Nixa naz roo yoo nagaltra kwi re xaa , zee mzaa xaa kwent xtizh Dios lo re xaa .
41002003	Tap xaa nzeno tub xaa mdeen lo Jesús .
41002004	Nu nel nzhi doo xaa , nanzaat lugar zeeb xaa yino xaa xaa ne lo Jesús . Zee mtexoob xaa xaa naz yek yoo . Nu mxal xaa tub tik yek yoo , zeera mzaa lugar msela xaa dub yag mdeen paro nzo Jesús .
41002005	Nu gorzee mzeen Jesús lee re xaa nzeno mdeen ngwii lo Dios , zee nzhé Jesús lo xaa mdeen : ― Xgaan , lee re jwalt cheen lu ngulola mzhe .
41002006	Per zee nzob lak maestr , xaa nlu xtizh Dios , nu mle xaa xgab leen lextoo xaa :
41002007	“ ¿ Chonoon sbaa nzhedizh xaa ne ? Kwenta Dios nzhedizh xaa . Nyent cho xaa nzho mod chee jwalt , nebse Dios . ”
41002008	Per lee Jesús nela cho xgab nle re maestr , zee nzhé Jesús lo xaa : ― ¿ Chozhiin sbaa nle gu xgab ?
41002009	¿ Cho kwaan nzak gu ? ¿ Cho kwaan mas nanagant yé na lo xaa ne nzak : “ Ngulola mzhe re jwalt cheen lu ” , o sekwen na xaa ne nzak nu yé na lo xaa : “ Guxche , bzen xkag lu nu zyaa ” ?
41002010	Le na kwaane lo gu , zee wii gu lee na nkano yalnabeyy chee re xjwalt gu , nel lee na nak Xaa Mzhin Ngok Myet . Kwaanzee nzhé Jesús lo xaa mdeen :
41002011	― Guxche . Zen xkyag lu , nu zyaa garli lu .
41002012	Gorzee mzoli xaa mdeen , nu mzen xaa xkyag xaa , nya xaa . Rese xaa nguneya ndedyall xaa , mbill xaa lo Dios , nzhé xaa : ― ¡ Yisutisuti ! ¡ Tira zer ne be lo tub kwaan snee ! ¡ Dios nle kwaan gro doo !
41002013	Nu zeera mroo Jesús leen yezh , nzha xaa naz roo nistoo stub welt , zee mkasa zyen doo myet lo xaa . Nu mzelo xaa mseed xaa re xaa .
41002014	Gorna nzhaded Jesús roo yoo paro nzob Leví , xgann Alfeo , xaa ntop demi kwaan nya naz Roma , zee nzhé Jesús lo xaa : ― Breke tich na . Zee nguxso xaa , nu mreke xaa tich Jesús .
41002015	Ngulo mded kwaane , zee ngwa Jesús garli Leví nu ndaw xaa kwaan re xaa ntop demi , nu re xaa nzeb jwalt , nu re xaa mseed lo Jesús , nel zyen re xaa nzeb jwalt nreke tich xaa .
41002016	Nu gorna ngune re maestr nu re fariseo lee Jesús kayaw kwaan re xaa nzeb jwalt , nu kwaan re xaa ntop demi , zee nzhé xaa lo re xaa mseed lo Jesús : ― ¿ Chozhiin nzhaw xmaestr gu kwaan re xaa ntop demi , nu kwaan re xaa nzeb doo jwalt ?
41002017	Gorna mbin Jesús kwaane zee nzhé xaa lo re xaa : ― Xaa nanet nzak , nankint xaa zee doktor , per lee re xaa ne nzak , xaa zee nkin doktor . Nanzhalt na kwezh na re xaa wen , lee na nzhal kwezh re xaa nzeb jwalt .
41002018	Re xaa mseed lo Juan nu re fariseo nkwan xaa gorna nanzhawt xaa nik tik kwaan , kwaanzee mbiid re xaa lo Jesús nu nzhé xaa : ― ¿ Chozhiin nkwan re xaa mseed lo Juan nu re xaa kaseed lo fariseo , per lee re xaa kaseed lo lu nakwant xaa ?
41002019	Jesús nzhé : ― Ble gu xgab kwaane . Nyent mod le gu zee kwan re xaa nzho jondang zee nagawt xaa , gorna lee xaa kachelya nzoka kwaan re xaa .
41002020	Per zhin tub mbizh wee xaa xaa kachelya ; nu gorna zhin mbizh ba , zeesi lee re xaa nzhaal kwan nu nagawt xaa nik tub kwaan .
41002021	’ Nik tub xaa nakobdet tub lee ler kub cho tub lee ler gox , nel lee ler kub ndop zee mas chaza ler gox , nu zee nyentra mod le xchiin xaaya .
41002022	Nu nixa nangot xaa xis ub kwaan kub leen mbud yed gox . Nel lee xis ub kwaan kub gorna yixooba chaza mbud yed gox . Zee lee xis ub kwaan nzho leena xo nu lee mbud lux . Kwaanzee lee xis ub kwaan kub nzhaal yo leen tub mbud yed kub .
41002023	Nu zhe sab , zhe kwaan nzholl re nu lo Dios , lee Jesús nzhaze wen pa mgaan xaa nzhobxtil . Nzhaze re xaa nzha xaa , lee re xaa mseed lo Jesús mzelo mtop son nzhobxtil .
41002024	Zee lee re xaa fariseo , nzhé lo Jesús : ― ¿ Chozhiin nle re xaa nreke tich lu kwaan ba , kwaan nanzhaalt le be zhe sab ?
41002025	Jesús mkeb nzhé : ― ¿ Che zer lab gu Xkyech Dios , kwaan mle David leezha ngok nlaan xaa nu ngok nlaan re wechxinn xaa nu nkin xaa kwaan gaw xaa ?
41002026	Zee lee David mzeeb leen yidoo cheen Dios , leezha ngu Abiatar ngwleyy non doo zee , nu ndaw David pan kwaan mzhib xaa lo Dios , kwaan nyent mod gaw re xaa , kwaan nebse re ngwleyy nzho mod gaw . Nu lee David mzaaya ndaw re xaa nzhake tich David .
41002027	Lee Jesús nzhé lo re xaa : ― Zhe sab mdexkwaa Dios zee deed wen re myet , nu namdexkwaat Dios re myet zee nabeyy zhe sab lo myet .
41002028	Kwaanzee na nabeey lo zhe sab , nel na nak Xaa Mzhin Ngok Myet .
41003001	Stub welt mbare Jesús mzeeb pa nkasa nu seed nu xtizh Dios , nu baa nzo tub xaa mbizh yaa .
41003002	Nu lee lak xaa nzob ngwii , ne che sekwen Jesús yaa xaa , zhe sab , zhe kwaan nzholl nu lo Dios , zee kwaan xaa mod gaazh xaa kwaan tich Jesús .
41003003	Zee nzhé Jesús lo xaa mbizh yaa : ― Guxso , nu bzo xsaww lo rese xaa .
41003004	Nzhé Jesús lo re xaa : ― ¿ Xomod nzhé wdizh kwaan mkee Ches ? ¿ Cho kwaan nzho mod le be zhe sab , kwaan wen o kwaan nawent ? ¿ Che wen sekwen xaa tub xaa , o che wen gut xaa tub xaa ? Per nik tub xaa namkebt , rese xaa zheta mri .
41003005	Jesús mnayii doo mwii lo re xaa nzhi lo xaa , nu nales doo ngok lextoo Jesús ne re xaa , nel namlest lextoo re xaa ne xaa , xaa mbizh yaa . Zee nzhé Jesús lo xaa mbizh yaa : ― Bseli yaa lu . Nu gorna mseli xaa yaa xaa , gorzeeka ngokwena .
41003006	Zee lee re xaa fariseo mroo mzhaal xaa kwaan re xaa nreke tich rey Herod , zee mkwaan xaa mod gut xaa Jesús .
41003007	Zee mroo Jesús naz baa , zee mzhin xaa roo nistoo kwaan re xaa mseed lo xaa . Nu zyen doo myet xaa yizhyo Galilea mreke tich xaa .
41003008	Noka re xaa yizhyo le Judea , nu re xaa yezh gro Jerusalén , nu re xaa yizhyo le Idumea ngwa lo Jesús ; noka myaad re xaa nzho stub lad roo yuu Jordán lo Jesús , noka myaad re xaa xchop yezh gro le Tiro nu Sidón lo Jesús . Nu zyen myet mbin re kwaan mle Jesús , zee mbiid re xaa lo Jesús .
41003009	Zee nzhé Jesús lo re xaa mseed lo xaa : ― List bzo gu tub kano yixoob na leen , nel zyen doo myet nzeke tich na , nu ntaaw doo re xaa na .
41003010	Sbaa nzhé Jesús nel zyen doo xaa ne nzak msekwen xaa , zee mtaaw doo re xaa Jesús nel nzhekla re xaa gal re xaa cho Jesús , zee yikwen re xaa .
41003011	Nu gorna ngune re mbi mal kwaan nzho lextoo re myet lo Jesús , zee mlebi mbi mal re xaa lo yo lo Jesús , nu mrazhe re mbi mal , nzhé re mbi mal : ― Lu nak Xgann Dios .
41003012	Zee lee Jesús mgalno re mbi mal zee , nu nzhé xaa lo re mbi mal : ― Nik tub lo nayét gu nen cho nak na .
41003013	Nguxoob Jesús yek yi nu mrezh xaa re xaa nzhekla xaa , zee ngwa re xaa ne lo Jesús .
41003014	Zee mleey Jesús chiibchop xaa reke tich xaa , zee xaal xaa xaa zaa xaa kwent xtizh Dios .
41003015	Nu lee Jesús mzaa yalnabeyy lo re xaa zee koo xaa re mbi mal lextoo re myet .
41003016	Chiibchop xaa ne nak xaa mleey Jesús : Simón ( xaa mlole Jesús Pér ) ,
41003017	Chag , Juan ( rop wech xgann Zebedeo , nu rop xaa ba mlole Jesús Boanerges , kwaane nii : “ Xaa nii kwenta ngwzi ” ) ;
41003018	Ndres , Lip , Tol , Teo , Max , Chag ( xgann Alfeo ) , Tadeo , Simón ( xaa nkedoola lazh ) ,
41003019	Judas Iscariote ( xaa zaa Jesús lo re xaa gut xaa ) .
41003020	Nu ngulo mded kwaane , zee mzeeb Jesús leen tub yoo . Nu stub welt zyen doo myet mri dub welt lo Jesús nu lo re xaa mseed lo xaa , nixa nyent mod gaw xaa .
41003021	Nu gorna mbin re sawlizh Jesús kwaane zee ngwa xaa zee yaxii xaa xaa , nel nzhé re xaa : ― Nzhak naxen xaa .
41003022	Zee mzhin re maestr xaa nlu xtizh Dios yezh Jerusalén pa nzo Jesús , nu nzhé xaa lo re xaa nzhi baa : ― Lee Jesús nkano yalnabeyy cheen Beelzebú , xaa nak mer Maxuu , xaa nak rey cheen rese mbi mal , kwaanzee Beelzebú mzaa yalnabeyy lo Jesús , zee nzho mod ngoo Jesús mbi mal .
41003023	Nu mrezh Jesús re xaa pa nzo Jesús , zee mzaa Jesús tub kwent nabix lo xaa zee ne xaa xomod naka . Nu nzhé Jesús : ― ¿ Che nle gu xgab koo Maxuu leeka Maxuu ?
41003024	Chelee tub yezh nzhak chop tant nu dil xaa kwaan leeka re sawlazh xaa , nadiit yezh ba xche .
41003025	Noka chelee re xaa nzho tubka yoo nzhak chop tant kwaan leeka re sawlizh xaa nu ndil xaa kwaan leeka re xaa , nadiit re sawlizh xaa ba xche .
41003026	Kwaanzee chelee Maxuu dil kwaan leeka Maxuu , nadiit yalnabeyy cheen Maxuu xche . Telisa lee Maxuu lux .
41003027	’ Nu sbaaka , nik tub xaa nyent mod zeeb leen li tub xaa ngezh , lewann xaa rese kwaan nkano xaa , chelee xaa nakadot xaa xaa yilo . Kado xaa xaa , zee nzho mod wee xaa re kwaan nkano xaa leen li xaa .
41003028	’ Wlipa na kwaane . Nzho mod chee Dios reta klas jwalt kwaan nle xaa axta re kwaan nge xaa lo Dios .
41003029	Per loka xaa nge lo Mbi Naban cheen Dios , nacheetra Dios jwalt ne . Kwaane nak tub jwalt kwaan nkened lextoo xaa tira .
41003030	Kwaane ngunii Jesús nel nzhé re xaa lee Jesús nkano yalngezh cheen Maxuu .
41003031	Zee mzhin xnaa Jesús nu re wech Jesús pa nzo Jesús . Nu mlaz re xaa naz jwer , zee mxaal xaa tub xaa yichezh Jesús .
41003032	Nu zyen doo xaa nzob dub welt lo Jesús , zee nzhé xaa lo Jesús : ― Lee xnaa lu nu re wech lu nzhi naz jwer kabezh lu .
41003033	Nu mkeb Jesús nzhé : ― ¿ Cho nak xnaa na nu re wech na nu re bzan na ?
41003034	Nu mwii Jesús lo re xaa nzob dub welt lo Jesús , nu nzhé xaa : ― Wii gu , nee nzhi re wech na , nu xnaa na .
41003035	Loka cho nle kwaan nzhekla Dios , re xaa zee nak mod wech na , nu bzan na , nu xnaa na .
41004001	Stub welt mzelo Jesús mseed zyen doo myet roo nistoo . Nel zyen doo xaa mri lo xaa zee nguxoob xaa leen tub kano , nu mzob xaa leen kano kwaan nzhib lo nistoo . Lee re myet mri roo nistoo .
41004002	Zee mlu xaa zyen doo kwaan lo re xaa kwaan kwent nabix . Nu nzhé xaa lo re xaa :
41004003	― Kenzha gu kwent kwaan za na . Tub welt lee tub xaa nchech nzhobxtil lo yo .
41004004	Leezha kachech xaa nzhobxtil lo yo , rola mla leen naz , zee nzha re mbyin nu ndawa .
41004005	Zlaka mla lo ke pa nyent zyen yo . Nzhobxtil ba lijer doo mlen nel nyent zyen yoo pa mlaya .
41004006	Per gorna mlen mbizh nu mla doo neey , zee mbizha nel nagrot nzho loxa .
41004007	Zlaka mla leen yag yich , zee lee yag yich mdina , zee namzaata xle .
41004008	Per lee stub naz nzhobxtil kwaan mla lo yo wen , chul doo mxena nu chul doo ngoka . Tub nzhobxtil mzaa galbchii nzhobxtil , stuba mzaa chongal nzhobxtil , nu stuba mzaa tub gayoo nzhobxtil .
41004009	Nu nzhé xaa : ― ¡ Loka xaa nzob nzha , nzhaal gon kwaane !
41004010	Leezha mlake nebse Jesús kwaan chiibchop xaa mseed lo xaa nu zlak xaa kwaan nzhi gax lo xaa , mnabdizh re xaa xomod nak kwent kwaan mzaa xaa .
41004011	Zee nzhé Jesús : ― Dios mzaa yo yek re gu zee ne gu xomod nak re kwaan nanyunt cheen pa nabeyy Dios ; per lee lo stub naz xaa kwaan nanreket tich na , nii na duzna kwent nabix lo xaa .
41004012	Zee nixa wii xaa naluta lo xaa , nixa gon xaaya nalata yek xaa , zee nalaat xaa kwaan nawent kwaan kale xaa zee nacheet Dios jwalt cheen xaa .
41004013	Zee nzhé Jesús lo re xaa : ― ¿ Che nanlat kwent ne yek re gu ? ¿ Xomod la stub naz kwent nabix yek gu ?
41004014	Xaa nchech nzhobxtil lo yo nak kwenta tub xaa nzaa kwent xtizh Dios .
41004015	Re xaa nak mod ben kwaan mla leen naz , nak re xaa sbaasa nzhon xtizh Dios , zee nze Maxuu nkiib xtizh Dios lo xaa , kwentaxa nak nzhobxtil kwaan mla leen naz kwaan ndaw mbyin .
41004016	Stub naz xaa nak kwenta ben kwaan mla lo ke pa nyent zyen yo ; nu nyakdoola xaa mkayaa xaa xtizh Dios gorna mbin xaaya .
41004017	Per nak xaa mod nzhobxtil kwaan nanecht nzho lox , kwaanzee nanyet nzo xaa lo xtizh Dios . Nu gorna nzhin yalzi lo xaa lo xtizh Dios nu nrenal xaa xaa , zee nlaa xaa Dios .
41004018	Stub naz xaa nak kwenta nzhobxtil kwaan mla leen yag yich ; nzhon xaa xtizh Dios ,
41004019	per nle doo xaa xgab re kwaan yizhyo ne , nu nzoblazh doo xaa demi nu rese kwaan yizhyo ne , nu re kwaane nkade xaa , zee nluux xtizh Dios leen lextoo xaa . Xaa ne nak kwenta nzhobxtil kwaan namzaat xle .
41004020	Per stub naz xaa nak kwenta nzhobxtil kwaan mla lo yo wen . Nzhon xaa xtizh Dios , nu nkayaa xaaya kwaan dub lextoo xaa . Xaa ne nak kwenta son kwaan mzaa galbchii nzhobxtil por tub nzhobxtil , zlak xaa nak kwenta son kwaan mzaa chongala , nu zlak xaa nak kwenta son kwaan mzaa gayooya .
41004021	Jesús nzhé stub welt : ― Nik tub xaa nankeet xni bruj nu nsaaw xaa yeka kwaan tub almud o chep xaaya xan loon , sinka nzob xaaya pa ya zee zaaya xni lo re xaa nzho leen yoo .
41004022	Nik tub kwaan xlaan nyent mod nalut , nixa tub kwaan nzholaan nyent mod nanet re xaa loya .
41004023	¡ Loka xaa nzob nzha , nzhaal gon kwaane !
41004024	Wen kenzha gu re kwaan nii na . Leeka medid kwaan nchiix gu kwaan nzaa gu lo stub naz xaa , leeka sbaa chiix Dios kwaan zaa xaa lo gu , nu axta masra zaa xaaya lo gu .
41004025	Nel re xaa kwaan nkano kwaan , masraya kayaa xaa ; per lee re xaa nankanota axta chep re kwaan nkano xaa yiib lo xaa .
41004026	Kwaane nzhé Jesús : ― Nal za na stub kwent zee ne gu nen xomod nak pa nabeyy Dios . Leeya nak kwenta tub xaa mlo ben lo yo .
41004027	Nixa naxna nixa nanaxnat xaa zhe nu yaal , per lee ben nlen nu nrooya , per nanet xaa xomod nrooya ,
41004028	nel yizhyo nserooya . Yilotlaka nlen xkocha , zeera nzhib yaaya , nu gwluzhtlaka nzaaya son .
41004029	Leezha nla xyecha , zee nchoog xaaya kwaan syer nel mzhinla mbizh kwaan ndopa .
41004030	Kwaane nzhé Jesús : ― Nal za na stub kwent nabix lo gu , zee ne gu xomod nak pa nabeyy Dios .
41004031	Leeya nak kwenta tub bizh cheen mostas . Bizh ne nak bizh kwaan mas chut lo rese bizh .
41004032	Per leezha nxeen xaaya nu nlena nrooya , nu nzhak zyen ram cheena , nu nzaaya xkal . Nu ndexkwaa re mbyin xlaaz ma loya .
41004033	Snee mlu Jesús xtizh Dios kwaan kwent nabix , kwenta re kwent ba . Snee nii xaaya axta paro laya yek re xaa .
41004034	Leezha nii xaa lo re myet duzna kwaan kwent nabix nii xaa lo re xaa , per leezha ngulo nlake xaa kwaan re xaa mseed lo xaa , zeera nii xaaya klar lo re xaa .
41004035	Leeka zhe zee gorna ngulo ngwaaz mbizh , zee nzhé Jesús lo re xaa mseed lo xaa : ― Chaa gu , ya be stub ta roo nistoo .
41004036	Nu mlaa xaa rese xaa nzhi zee nu nguxoob re xaa leen kano kwaan nguxoob Jesús leen , nu nzha re xaa . Nu noka mreke zlak kano tich re xaa .
41004037	Nu mzelo tub mbi dox doo mroo , nu mzelo nistoo mgun nu axta mzeeba leen kano .
41004038	Per lee Jesús mkoo tub kwaan yek nu naxna xaa naz tras leen kano . Zeera mloo xaa mkaal lo Jesús nu nzhé xaa : ― Maestr , ¿ che nanlet lu xgab nu mer law re be leen nistoo ?
41004039	Zee nguxche Jesús nu mgalno xaa mbi nu nzhé xaa : ― ¡ Kexa ! ¡ Zheta ! Mlaz mbi , nu lee nistoo zheta ngok .
41004040	Zee nzhé xaa lo re xaa mseed lo xaa : ― ¿ Chozhiin tant nzheb doo gu ? ¿ Che nangwiit gu lo Dios ?
41004041	Per mzheb doo re xaa nu mdedyall xaa , nu nzhé xaa lo re wechxinn xaa : ― ¿ Cho xaa ne ? ¡ Era gro doo kwaan nle xaa ne ! ¿ Chozhiin axta mbi nu nistoo nzhon xtizh xaa ?
41005001	Nu gorna mzhin Jesús stub ta roo nistoo , yizhyo cheen re xaa Gadara ,
41005002	mla Jesús leen kano . Zee mzhin tub xaa nkanze leen yeer , pa nyu re xaa ngut , nu mzhin xaa lo Jesús . Xaa ne nzho mbi mal lextoo .
41005003	Leen yeer pa nyu re xaa ngut nak li xaa . Nik tub xaa nalet gan kado xaa nixa kwaan kaden .
41005004	Nel zyen welt nzha kado xaa yaa xaa nu nii xaa kwaan kaden , per nle xaa gan nle praa xaaya ; nu nik tub xaa nayet lo xaa .
41005005	Yaal nu zhe nkanze xaa leen yeer pa nyu re xaa ngut nu nkanze xaa leen yi . Mbazhe xaa , nu leeka lee xaa ngin xaa kwaan ke .
41005006	Zitra ngune xaa lo Jesús nu mrexonn xaa mkichxub xaa lo Jesús .
41005007	Zee nzhé Jesús :
41005008	― Mbi mal , broo lextoo xaa ne . Zee dub gan mbazhe xaa nzhé xaa : ― Jesús . ¡ Laa , nateedt lu nu bid ! ¡ Lu nak Xgann Dios yiba ! Naab na lo lu , nateedt lu nu bid .
41005009	Zee mnabdizh Jesús : ― ¿ Cho le gu ? ― Nu le Zyen Doo ― nzhé xaa ― , nel zyen doo nu .
41005010	Zee lee re mbi mal ngunaab doo jabor lo Jesús , zee nakoot xaa mbi mal yizhyo ba .
41005011	Gax cho yi zee nzhi zyen kuch , ma kayaw .
41005012	Zee lee re bi mal zee ngunaab jabor lo Jesús : ― Bxaal nu naz lo re kuch , nu blaa zeeb nu lextoo ma .
41005013	Jesús mzeyal . Zee mroo re mbi mal lextoo xaa , nu mzeeb re mbi lextoo re kuch , kan chop mil kuch nzhi baa . Nu leeka gorzee mzelo re kuch mrexonn mkato naz yat mla axta leen nistoo . Nu ngwep re ma nis nu tira ngut ma .
41005014	Nu re xaa nkano re kuch mrexonn nya nu nzhé xaaya lo re xaa nzhi wen nu lo re xaa nzho yezh , nen cho kwaan ngok . Zee zyen xaa ngwaselach nen cho kwaan ngok .
41005015	Leezha mzhin xaa pa nzo Jesús , zee ngune re xaa lo xaa ngu mbi mal lextoo ; nzobla , nak xab , nu ngokwenla xaa , zee mzheb doo re xaa .
41005016	Nu re xaa ngune xomod ngok xaa ngu mbi mal lextoo , nu xomod ngok re kuch , mzaa xaa kwenta lo stub naz xaa .
41005017	Zee ngunaab re xaa jabor lo Jesús nu nzhé xaa : ― Broo nee , nakwaztra lu nee .
41005018	Leezha mbare Jesús leen kano , lee xaa ngu mbi mal lextoo ngunaab xaa jabor lo Jesús , nzhé : ― Laa reke na tich lu .
41005019	Per lee Jesús namzeyalt , zee nzhé Jesús lo xaa : ― Zyaa garli lu nu lo re sawlizh lu , guzh kwaan mle Xaa Nabeyy lo lu , nu xomod mles lextoo xaa ne xaa lu .
41005020	Zee nya xaa , nu mzaa xaa kwenta lo re chii yezh kwaan le Decápolis re kwaan gro doo mle Jesús lo xaa . Nu rese xaa mdedyall doo .
41005021	Leezha mbare Jesús nyaad leen kano , leezha ngwa xaa stub ta roo nistoo , zyen doo xaa mri lo xaa roo nistoo .
41005022	Zee lee tub xaa le Jairo , xaa nabeyy pa nkasa nu nseed nu xtizh Dios , mzhin gax xaa lo Jesús , nu mkichxub xaa lo Jesús .
41005023	Zee ngunaab xaa tub jabor kwaan dub lextoo xaa , nu nzhé xaa : ― Merla yilo yet xchap na . Le tub jabor lo na , chaa ya be zee zhiib lu yaa lu yek mad , zee gakwen mad zee ban mad .
41005024	Jesús ngwa kwaan lee xaa . Nu zyen doo xaa mreke tich xaa nu ndaaw doo xaa .
41005025	Nu lo re xaa nzha tub ngwnaa , me nzhala chiibchop liin tubka nded ren lextoo .
41005026	Bid doo kaded me . Rese xdemi me mzaa me lo re doktor nu nanet me gakwen me , nel lee yalyizh cheen me masra nzharoo .
41005027	Leezha mbin me re kwaan kale Jesús , mrep me xsaww lo re xaa nzhi lo Jesús , zee mzhin me tich Jesús , nu mgal me cho xab xaa ,
41005028	nel mle me xgab : “ Chelee na gal na cho xab Jesús , zee gakwen na ” .
41005029	Gorna mgal me xab Jesús , gorzee lee ren mlaz , nu mzeen me lee yalyizh cheen me ngokwen .
41005030	Leeka gorzee mzeen Jesús , lee Jesús msekwen tub myet kwaan nebse yalngezh cheen xaa , zee myek xaa nu mnabdizh xaa lo re xaa nzhake tich xaa : ― ¿ Cho mgal cho xab na ?
41005031	Re xaa mseed lo xaa nzhé : ― Wii , ntaaw re xaa lu , nu mnabdizhra lu : “ ¿ Cho mgal cho xab na ? ”
41005032	Per lee Jesús mwii dub welt zee ne xaa cho xaa mgal cho xab xaa .
41005033	Zee lee ngwnaa ne nxizh doo lo yalnacheb nel mzheb doo me , nel sbaa nzhé Jesús . Zee mbii me gax lo Jesús nu mkichxub me lo xaa , nu mzaa me rese kwent lo xaa .
41005034	Zee nzhé Jesús lo ngwnaa ne : ― Xchap na . Nel mwii lu lo Dios , zee ngokwen lu . Wen nya lu nal , nel ngulola ngokwen lu yalyizh cheen lu .
41005035	Kaniika Jesús , lee lak xaa sawlizh Jairo mzhin lo Jairo . Nu nzhé xaa lo Jairo : ― Ngulola ngut xchap lu , nankintra nii lu lo maestr .
41005036	Per leezha mbin Jesús kwaan nzhé re sawlizh Jairo , zee nzhé Jesús lo Jairo : ― Nazhebt lu , nebse bwii lo Dios .
41005037	Nu namzaat xaa diizh reke mas xaa tich xaa , nebse Pér , Chag nu Juan , wech Chag .
41005038	Nu leezha mzhin Jesús garli Jairo , ngune xaa lee re xaa nzhi baa nzhonn nu mbazhe re xaa .
41005039	Mrep xaa leen yoo nu nzhé xaa : ― ¿ Chozhiin tant nkee gu rezh nu nzhonn gu ? Nel nanguta mad , nebse naxna mad .
41005040	Mxizhno re xaa Jesús . Per lee Jesús mloo re xaa leen yoo nu mbe xnaa mad nu xuz mad nu yon xaa mseed lo xaa , nu mzeeb xaa pa nax mad .
41005041	Zee mzen Jesús yaa mad nu nzhé xaa lo mad : ― Talita kumi . ( Wdizh ne nii : “ Mad , ¡ guxche ! ” )
41005042	Tas nguxche mad nu mze mad ; chiibchop liin nzho mad . Nu rese xaa mdedyall ngune kwaane .
41005043	Jesús nzhé : ― Nik tub lo nayét guya . Nu nzhé xaa : ― Zaa gu kwaan gaw mad .
41006001	Mroo Jesús naz ba , zee nya xaa naz lazh xaa , kwaan re xaa mseed lo xaa .
41006002	Leezha ngok zhe sab , zhe kwaan nzholl re nu lo Dios , zee mzelo Jesús mseed re myet , pa nkasa nu nseed nu xtizh Dios . Mdedyall re xaa gorna mbin xaa kwaan nzhé Jesús . Zee nzhé re xaa lo wechxinn xaa : ― ¿ Pa mseed xaa ne re kwaan nzhak xaa ? ¿ Che Dios mzaa rese kwaan nzho yek xaa , zee nzho mod nle xaa re kwaan gro doo ne ?
41006003	¡ Xaa ne nak karpinter xgann Mari ! ¡ Re wech xaa nak Chag , Che , Judas nu Simón nu re bzan xaa nzho leeka nee ! Kwaanzee nanont Jesús lo re xaa , nu nixa nanzhont xaa xtizh xaa .
41006004	Jesús nzhé lo re xaa : ― Nik tub xaa nzaa kwent kwaan nzhé Dios lo lee xaa yilo , namkayaawent re sawlazh xaa xaa nu re sawlizh xaa nu re xaa nzho li xaa .
41006005	Namlet Jesús zyen kwaan gro lazh xaa , lakse xaa mzhib xaa yaa xaa cho nu ngokwen .
41006006	Nu ndedyall Jesús ngune xaa lee re sawlazh xaa nangwiit lo xaa . Nu zee mroo Jesús lazh xaa , nu ngwa xaa re yezh kwaan nzhi gax nu mseed xaa re xaa nzho re yezh ba .
41006007	Jesús mrezh chiibchop xaa kwaan mseed lo xaa , zee xaal xaa chopga xaa , nu nzhé xaa lo xaa : ― Za na yalnabeyy lo gu zee nzho mod koo gu rese mbi mal lextoo re myet .
41006008	Noka nzhé Jesús lo re xaa : ― Be gu tub garrot per naweet gu mas kwaan , nixa yex kwaan yo re xcheen gu leen , nixa kwaan gaw gu , nixa demi .
41006009	Nzhaal ke yelyed nii gu , per nanzhaalt wee gu stub naz ler .
41006010	Nu nzhé xaa : ― Loka xana yoo zhin gu , kwaz gu zee axta gorna yilo roo gu yezh ba .
41006011	Nu chelee tub yezh nanzheklat kayaa gu , broo gu leen yezh ba nu brib gu yide kwaan nkee tich xkyelyed gu , zee ne re xaa yezh ba lee re sawlazh xaa mle kwaan nawent .
41006012	Zee mroo re xaa ngwa , nu nzhé xaa lo re xaa zee laa xaa naletra xaa kwaan nawent nu wii xaa lo Dios .
41006013	Zyen doo mbi mal mloo xaa lextoo re myet , nu mteeb xaa anseyt cho re xaa ne nzak nu ngokwen re xaa .
41006014	Nu rese yezh mxonn wdizh cheen Jesús , zee mbin rey Herod re kwent cheen Jesús , nu nzhé xaa : ― Xaa ne nak Juan Xaa Nchubnis mroban , kwaanzee nzho mod nle xaa re kwaan gro doo .
41006015	Lee stub naz xaa nzhé : ― Lee Jesús nak Li , xaa mzaa kwent kwaan nzhé Dios lo lee xaa yilo . Nu lee stub naz xaa nzhé : ― Lee Jesús nak stub re xaa mzaa kwent kwaan nzhé Dios lo lee xaa yilo , mroban .
41006016	Per leezha mbin Herod re kwaane , nzhé xaa : ― ¡ Lee Juan xaa mxaal na nguchoog xaa yek , mroban !
41006017	Yilo mxaal Herod zen xaa Juan nu mlo xaa Juan lozhyib , nel nayii Herodías ne Juan , nel lee Herodías nak sa Lip , wech Herod , per mka Herod me .
41006018	Nel Juan nzhé lo Herod : ― Nawent nkano lu sa wech lu .
41006019	Kwaanzee nayii doo Herodías ne Juan , nu nzhekla me gut me Juan , per nyent mod gut me Juan ,
41006020	nel nzheb doo Herod ne Juan . Kwaanzee nkanap Herod xaa , nel ne xaa lee Juan nak tub xaabyi nambey nu nali nzo lo Dios . Nu nzaa Herod yek Herod nzhon xtizh Juan , nu gorna nzhon xaa xtizh Juan , nle doo xaa xgab .
41006021	Per tub mbizh mle Herod tub yalni gro doo , zhe kwaan nguxoob xaa liin . Nu mrezh xaa rese xaa nabeyy , nu rese xaa nabeyy lo re soldad nu rese xaa non re yezh cheen Galilea , zee mbid re xaa lo yalni cheen Herod .
41006022	Zee lee xchap Herodías mrep mkanii paro mzob Herod kwaan re xaa mrezh xaa . Nu lee Herod nyula doo mod mkanii me , nu noka re xaa mrezh xaa nyula mod mkanii me , zee nzhé Herod lo me : ― Naab kwaan nzhekla lu , na zaya .
41006023	Nu nzhé Herod lo me : ― Wlipa naya , loka kwaan naab lu lo na , za naya , axta nzho mod za na rol pa nabeey na lo lu .
41006024	Nu gorzee mroo mad nu ngwanabdizh mad lo xnaa mad nu nzhé mad : ― ¿ Cho kwaan naab na ? Lee me nzhé : ― Na nzhekla yek Juan Xaa Nchubnis .
41006025	Nu leeka gorzee ngwa mad lo Herod nu nzhé mad : ― ¡ Nal gorne nzhekla na zaa lu yek Juan Xaa Nchubnis , we na leen tub yann !
41006026	Nales doo ngok lextoo Herod , nel ngulola nzhé xaaya lo mad . Kwaanzee mton xaa chee xaa xtizh xaa , nel zyen doo xaa nzhi garli xaa mbin kwaan nzhé xaa gorna mcheroo lo mad .
41006027	Gorzee mxaal xaa tub soldad cheen xaa , nu nzhé xaa lo xaa : ― Gwachoog yek Juan Xaa Nchubnis . Nu gorzee ngwa soldad leen lozhyib , nu mchoog xaa yek Juan .
41006028	Nu mlo xaa yek Juan leen tub yann nu mzaa xaaya lo mad , zee lee mad mzaaya lo xnaa mad .
41006029	Gorna mbin re xaa mseed lo Juan lee Juan ngut , ngwa re xaa ngunaab xaa kwerp cheen Juan zee kaach re xaa kwerp cheen Juan .
41006030	Gorna mbare re xaa mkayaa yalnabeyy lo Jesús , zee nzhé re xaa rese kwaan mle xaa nu rese kwaan mlu xaa lo Jesús .
41006031	Zyen doo xaa nzhi lo Jesús , nu nixa nanlat re xaa gaw xaa , kwaanzee nzhé Jesús lo re xaa mseed lo xaa : ― Laa be re xaa nee . Chaa gu ya be tub pa nyent xaa , zee nzho mod le gu deskans chep .
41006032	Zee ngu re xaa leen tub kano nu nzha xaa tub pa zit , pa nyent myet .
41006033	Per ngune re myet lee xaa nzha , nu mlebeyy re xaa xaa , zee mrexonn rese xaa yezh nzha . Nu mas yilo re xaa yezh mzhin baa zeera mzhin Jesús kwaan re xaa mseed lo Jesús .
41006034	Per gorna mla Jesús leen kano , mwii xaa zyen doo xaa nzhi baa . Zee mles lextoo xaa ne xaa re xaa ba , nel kwenta mbakxiil , ma nakanot xaa kanap ma nzhak re xaa . Nu mzelo xaa mlu xaa zyen kwaan lo re xaa .
41006035	Leezha nzhazhela yizhyo , re xaa mseed lo xaa mbii gax lo xaa , nu nzhé xaa : ― Mzhela yizhyo nu nyent xaa nee to kwaan gaw xaa .
41006036	Chech re xaa , zee yizi xaa kwaan gaw xaa re yezh nzhi gax nee , nu re rench .
41006037	Per lee Jesús mkeb lo re xaa nzhé : ― Zaa gu kwaan gaw xaa . Zee lee re xaa nzhé : ― Lee re kwaan gaw tub lanee xaa non doo . Mas nona ke tub lal kwaan le xaa gan kee xaa zhiin tub gayoo mbizh . ¿ Che nzhekla lu yazii nu tub lanee pan , zee zaa nuya gaw re xaa ne ?
41006038	Jesús nzhé : ― ¿ Lak pan nkano gu ? Gwasewii gu ne lak pan nkano gu . Zee lee re xaa ngwasewii , nu nzhé xaa : ― Gaayka pan nu chopaka mbal .
41006039	Nu mxaal Jesús re xaa zee zob lakga xaa lakga xaa lo yix wen .
41006040	Nu mzob lakga xaa . Rol pa mri gayooga xaa , nu zrol pa mri choobchiiga xaa .
41006041	Zee mzen Jesús gaay pan nu rop mbal nu mwii xaa naz yiba , nu mzaa xaa dixkix lo Dios . Nu mlerol xaa pan nu mzaa xaaya lo re xaa mseed lo xaa , zee kiiz xaaya lo re xaa nzhi baa . Nu seeka mlerol xaa mbal , nu mzaa xaa ma lo re xaa .
41006042	Rese xaa ndaw axta paro nguzhe lextoo xaa .
41006043	Nu mtop xaa zchiibchop chekwid pan nu mbal kwaan mlake ndaw re xaa .
41006044	Kan tub gaay mil xaabyi ndaw .
41006045	Gwluzh ngulo mded kwaane , Jesús mxaal re xaa mseed lo xaa zee yixoob xaa leen kano nu ded xaa stub ta roo nistoo lo yezh Betsaida . Zee lee Jesús mlake lo re myet axta gorna chech xaa re xaa .
41006046	Leezha ngulo mchech Jesús re xaa , zee lee Jesús nzha naz yi zee wdizhno xaa Dios .
41006047	Leezha ngulo mzhel yizhyo , lee kano nzha xsaww nistoo nu lee Jesús techosa mlake naz roo nistoo .
41006048	Zee leezha merla kaxni yizhyo , ngune Jesús lee re xaa mseed lo xaa nded doo bid kazeno kano nel nroo doo mbi . Nu nanlat mbi nzeno xaa kano , nzobya mbi xkano xaa naz tras . Nzhakaxnila yizhyo lee Jesús nzhaze lo nistoo , nu mle xaa mod tub xaa tira dedyo lo re xaa .
41006049	Leezha ngune re xaa lee Jesús nzhaze lo nistoo , nzhé re xaa : ― ¡ Besa ! Nu mbazhe re xaa ,
41006050	nel rese xaa mluya lo , nu mzheb doo re xaa . Per gorzee lee Jesús nzhé lo re xaa : ― Blo gu balor lextoo gu , nazhebt gu , nel naya .
41006051	Nu mzeeb xaa leen kano pa nzho re xaa , nu lee mbi mlaz . Ndedyall re xaa leezha ngune re xaa kwaane .
41006052	Nel namlat kwaan mle Jesús yek re xaa leezha mdiiz xaa pan kwaan ndaw re myet , nel mkaw yek re xaa .
41006053	Zee mded xaa stub ta roo nistoo , mzhin xaa tub yezh kwaan le Genesaret , pa mkado xaa kano roo nistoo .
41006054	Gorna mla Jesús leen kano , rese xaa mlabeyy xaa .
41006055	Nu lee re xaa yezh mrexonn mzhib re xaa ne nzak lo da nu nzheno re xaa xaa lo Jesús , pa nzo Jesús .
41006056	Palpa nzeeb Jesús , nya xaa re yezh gro nu re yezh win nu re rench , zee nyilaa re xaa re xaa ne nzak lo xbi nu roo naz . Nu naab xaa lo Jesús , zee zaa Jesús diizh gal re xaa ne cho xab Jesús , nu re xaa mgal cho xab Jesús nzhakwen .
41007001	Tub mbizh mroo lak fariseo nu lak maestr xaa nlu xtizh Dios naz Jerusalén . Nu mzhin re xaa lo Jesús .
41007002	Nel nzak xaa lee lak xaa mseed lo Jesús , nawent nzo lo Dios , nel nanyanagt xaa nzhaw xaa kwentaxa nii ley cheen re xey nu .
41007003	( Nel rese fariseo nu rese nu , xaa Israel , gorna nzhaw nu , yanertlaka yanag nu nel see mle re xey nu , xaa yilo , zee mzo wen nu lo Dios .
41007004	Noka gorna mbare nu nya nu lo xbi , yanertlaka yanag nu zeera nzho mod gaw nu . Nu zyen kwaan kwenta kwaane mlu re xey nu lo nu zee zo wen nu lo Dios , kwentaxa : nzet xaa re tas nu re yann nu re yas wen wen . )
41007005	Kwaanzee lee re fariseo nu re maestr , xaa nlu xtizh Dios , mnabdizh lo Jesús , nu nzhé : ― ¿ Chozhiin nangozhawt re xaa kaseed lo lu kwaan mle re xey be ? ¿ Chozhiin nayanagt xaa gorna gaw xaa , kwentaxa nzhé re xey be ?
41007006	Zee Jesús nzhé : ― ¡ Gu nak xaa nkade nu nanlet gu kwaan wen ! Wen , wen mzaa Chay kwent cheen gu yilo , nen xomod nak gu , leezha né xaa : Né Dios : “ Né gu nkela gu na , per nanreket gu tich xnaz na .
41007007	Kanxlee nzholl re xaa lo na , nel rese kwaan seed re xaa nak kwaan mroo yek re myet . ” ‘‘
41007008	Lee re gu nle rese kwaan mle xey gu , nu mlaa gu xcheen Dios stub lad .
41007009	Nu noka nzhé Jesús : ― Tub lad nted gu re wdizh kwaan mxaal Dios le gu , leel re kwaan mlu xey gu lo gu nle gu .
41007010	Ches nzhé lo ley : “ Kela lu xuz lu nu xnaa lu ” . ‘‘ Noka nzhé ley : “ Xaa nge lo xuz o lo xnaa , bit gu xaa ” . ‘‘
41007011	Per gu mbezh nzho mod nii gu lo xuz gu nu lo xnaa gu : “ Nagarlot le na yudar rop gu nel rese kwaan mlake lo na nak korban ” . ( Wdizh ne nii : “ Leeya mzala na lo Dios ” . )
41007012	Nu nzhak re gu kwenta re xaa sbaa mbezh , nanzhaaltra le xaa yudar xuz xaa nu xnaa xaa .
41007013	Sbaa nle nanont gu xtizh Dios gorna nlu gu re kwaan mlu re xey gu lo gu . Nu zyen kwaan kwenta kwaane nlu gu .
41007014	Zee mrezh Jesús rese xaa nu nzhé xaa : ― Kenzha gu kwaane nu bin guya .
41007015	Nik tub kwaan nzeeb leen lextoo xaa le nawent nzo xaa lo Dios , nel re xgab nawent kwaan nroo lextoo xaa , kwaanzee nle nawent nzo xaa lo Dios .
41007016	¡ Re gu nzob nzha , nzhaal gon kwaane !
41007017	Leezha ngulo mlaa Jesús re xaa zee , zee mzeeb Jesús leen tub yoo kwaan re xaa mseed lo xaa . Nu lee re xaa mseed lo xaa mnabdizh lo xaa : ― ¿ Xomod nak kwent kwaan nguné lu zee ?
41007018	Zee nzhé xaa lo re xaa : ― ¿ Che noka gu , namlata yek ? ¿ Che nangwiit gu rese kwaan nzhaw xaa nya leen xpaans xaa , nyent mod leya zee nawent nzo xaa lo Dios ?
41007019	Nel namzeebta mer leen lextoo xaa , nel nebse leen xpaans xaa nzeeba , nu nrooya stuba . Wdizh ne mlu Jesús zee nzho mod gaw xaa rese kwaan .
41007020	Nu nzhé xaa : ― Kwaan nroo lextoo myet , kwaanzee nak kwaan nle nawent nzo xaa lo Dios .
41007021	Nel naz leen lextoo xaa nzhal re xgab nawent : nzoblazh xaa chaal xaa stub ngwnaa , nlewann xaa , nzhut xaa sa myet xaa ,
41007022	nzoblazh xaa kwaan nkano wechxinn xaa , nle xaa rese kwaan nawent , nkade xaa , nzhib bis nachan yek xaa , nzhak xaa enbidyos cheen stub xaa , nzhawyix xaa sa myet xaa , nto xaa yalxwa , nle xaa rese kwaan nachan .
41007023	Rese kwaan nawent ne nzhal lextoo myet , nu kwaane nle nawent nzo xaa lo Dios .
41007024	Leezha mroo Jesús yizhyo Galilea , zee nzha Jesús yizhyo cheen chop yezh le Tiro nu Sidón . Mzeeb xaa leen tub yoo , nel nanzheklat xaa ne re xaa lo xaa , per nyent mod nkaxlaan xaa lo re xaa .
41007025	Lijer mbin tub ngwnaa lee Jesús nzho leen tub yoo . Me ne nkano tub xchap , mad nzho mbi mal lextoo . Zee ngwa xnaa mad lo Jesús , nu mkichxub me lo Jesús .
41007026	Me ne nanakt tub ngwnaa me sawlazh nu , lee me nak tub me yizhyo Sirofenicia . Ngunaab me jabor lo Jesús zee koo Jesús mbi mal lextoo xchap me .
41007027	Per lee Jesús nzhé lo me : ― Yanertlaka nzhaal gaw re xinn xaa , nu nanzhaalt kiib xaa pan lo re xinn xaa , nu zaa xaaya lo re mbak .
41007028	Lee me mkeb nzhé : ― Li lu kwaan ba ; per noka mbak nzhaw re kwaan ngobi re madwin xan mes .
41007029	Zee nzhé xaa : ― Li kwaan né lu baa , nzho mod nya lu . Mroola mbi mal lextoo xchap lu .
41007030	Leezha mbare me garli me , lee xchap me naxna lo loon . Ngulola mroo mbi mal lextoo mad .
41007031	Zee mroo Jesús yezh Tiro nu mded xaa yezh Sidón , nu mded xaa yizhyo cheen chii yezh kwaan le Decápolis . Nu mbare xaa roo nistoo Galilea .
41007032	Zee mbidno re xaa tub xaa nkwee lo xaa , nu nyent mod wdizh wen xaa , zee nzhé re xaa lo Jesús : ― Zhib yaa lu cho xaa ne , zee gakwen xaa .
41007033	Zee mbe Jesús xaa zit lo re xaa , nu kwaan kwen yaa Jesús mgal Jesús leen nzha xaa . Nu mted Jesús nzhuk yaa Jesús nu mgal xaa lo luzh xaa .
41007034	Nu mwii Jesús naz yiba , nu mzilextoo xaa , nu nzhé xaa : ― ¡ Efata ! ( Wdizh ne nii : “ ¡ Xal ! ” )
41007035	Gorzee lee nzha xaa mxal , nu mzelo xaa nzhedizh wen xaa .
41007036	Zee nzhé Jesús lo re xaa : ― Nik tub lo nayét guya . Per nambint re xaa xtizh Jesús , masra nzaa xaa kwent lo re myet .
41007037	Nu rese xaa mdedyall doo . Nu mbezh re xaa lo wechxinn xaa : ― ¡ Yisutisuti ! ¡ Wen nle xaa rese kwaan ! ¡ Nu axta nsekwen xaa re xaa nkwee , nu nle xaa nzhedizh re xaa nyent mod wdizh !
41008001	Tub mbizh mkasa zyen doo xaa lo Jesús , nu nik tub kwaan nyent gaw re xaa . Jesús mrezh re xaa mseed lo xaa , nu nzhé xaa lo re xaa :
41008002	― Nles doo lextoo na ne na re xaa ne , nel nzhala chon mbizh nzhi re xaa lo be , nu nik tub kwaan nyent gaw xaa .
41008003	Kwaanzee chelee na xaal na re xaa nya xaa , napaka yiguuzh xaa naz , nel zyen doo xaa nzho zit doo nee .
41008004	Re xaa mseed lo xaa nzhé : ― ¿ Per pa yixii nu tub lanee kwaan gaw tub lanee myet , pa nik tub xaa nyent ?
41008005	Jesús nzhé lo re xaa : ― ¿ Lak pan nzeno re gu ? Zee lee re xaa nzhé : ― Gazha .
41008006	Zee nzhé xaa lo re xaa nzhi zee : ― Bzob re gu lo yo . Nu mzen xaa gazh pan , nu mzaa xaa dixkix lo Dios . Mlerol xaaya nu mzaa xaaya lo re xaa mseed lo xaa , zee mdiiz xaaya lo re xaa nzhi zee .
41008007	Noka nzeno xaa lak mbal dik . Jesús mzaa dixkix lo Dios nu mzaa xaaya zee mdiiz xaaya lo re myet .
41008008	Rese xaa ndaw axta paro nguzhe lextoo xaa , nu seesa mtazhe xaa gazh chekwid byog , re kwaan mlake .
41008009	Kan tap mil xaa ndaw .
41008010	Ngulo ndaw xaa , zee mxaal Jesús re xaa nya xaa . Nu gorzee nguxoob Jesús leen kano kwaan re xaa mseed lo xaa , nu mzhin xaa yizhyo kwaan le Dalmanuta .
41008011	Zee re xaa fariseo mzhin lo Jesús , nu mzelo xaa mdildiizh xaaya kwaan Jesús . Nel nzhekla xaa ne xaa che wli kwaan nii Jesús , zee nzhé xaa lo Jesús : ― Le tub nseyn kwaan nebse Dios nzho mod le , zee ne nu lee lu nak xaa mxaal Dios .
41008012	Jesús mzilextoo nu nzhé : ― ¿ Chozhiin naab re gu , xaa nzho mbizh nalzhe , nseyn ne ? Wli na kwaan nii na lo gu , nik tub kwaan nalet na lo gu , zee nik tub kwaan nawiit gu lo .
41008013	Zee mlaa Jesús re xaa , nu mzeeb Jesús leen kano , nu nzha xaa mded xaa stub ta roo nistoo .
41008014	Myenlazh re xaa nge xaa kwaan gaw xaa , chaka pan nkano xaa leen kano .
41008015	Leezha nzha re xaa leen kano , Jesús nzhé lo re xaa : ― Lijer gok gu lo lebadur cheen re fariseo , nu lo lebadur cheen Herod .
41008016	Re xaa mseed lo xaa mzelo nzhé xaa lo wechxinn xaa : ― Sbaa né xaa lo be nel myenlazh be nge be pan .
41008017	Nu mzeen Jesús kwaan nzhé re xaa lo re wechxinn xaa , zee mnabdizh Jesús lo re xaa : ― ¿ Chozhiin nzhé gu nanzenot gu pan ? ¿ Che seetaka nanzeent gu , nu nixa nanlata yek gu ? ¿ Che tira mkaw yek gu ?
41008018	Nzob lo gu , per nanluta lo gu ; nzob nzha gu , per namxalt nzha gu gon guya . ¿ Che tira nanselazht gu ?
41008019	Leezha mlerol na pan ndaw tub gaay mil xaa , ¿ lak chekwid pan mlake ? ― Chiibchopa ― nzhé re xaa .
41008020	― Leezha mlerol na pan ndaw tub tap mil xaa , ¿ lak chekwid pan mlake ? ― Gazha ― nzhé re xaa .
41008021	Zee nzhé Jesús : ― ¿ Chozhiin seesa nanlata yek gu ?
41008022	Gorna mzhin Jesús yezh Betsaida , lee lak xaa nzeno tub xaabyi syeg . Zee nzhé re xaa lo Jesús : ― Le jabor , zhib yaa lu cho xaa ne , zee gakwen xaa .
41008023	Jesús mzen yaa xaa nu mbe Jesús xaa tub lad roo yezh . Nu mchuk xaa zaalo xaa , nu mzhib xaa yaa xaa cho syeg , nu nzhé xaa : ― ¿ Che nyini lu lak ?
41008024	Gorna mwii xaa zee nzhé xaa : ― Nlu lak xaa nzhaze lo na , per kwenta yag nzhak xaa .
41008025	Mbare Jesús mgal zaalo xaa stuba , ¡ nu lee syeg nguni lo , nu myun rese kwaan lo xaa !
41008026	Zee Jesús nzhé lo xaa : ― Zyaa garli lu , per nadedt lu leen yezh .
41008027	Zeera lee Jesús nu re xaa mseed lo Jesús , ngwa re yezh yizhyo le Cesarea-Filipo . Leezha nzhaze re xaa , Jesús nzhé lo re xaa mseed lo xaa : ― ¿ Cho né re myet nak na ?
41008028	Lee re xaa nzhé : ― Tub naz xaa mbezh lee lu nak Juan Xaa Nchubnis , stub naz xaa mbezh lee lu nak Li , nu stub naz xaa mbezh lee lu nak stub re xaa mzaa kwent kwaan nzhé Dios lo lee xaa yilo , mroban nal .
41008029	― Lee re guya , ¿ cho nle re gu xgab nak na ? ― nzhé xaa lo re xaa . Nu lee Pér mkeb nzhé : ― Lu nak Xaa Mxaal Dios Nabeyy .
41008030	Per lee Jesús mnabeyy re xaa nu nzhé xaa lo xaa : ― Nik tub lo nayét guya .
41008031	Jesús mzelo mseed re xaa mseed lo xaa , nu nzhé xaa : ― Na nak Xaa Mzhin Ngok Myet . Nu nzhaal ded doo na bid , nu nakayaat re xaa gol na , nixa re ngwleyy xaa non , nixa re maestr xaa nlu xtizh Dios . Nu gut re xaa na , per lee mbizh yon lee na roban .
41008032	Klar ngunii xaa re wdizh ne , kwaanzee Pér mbe xaa tub lad , nu mgalno Pér xaa .
41008033	Per lee Jesús myek nu mwii lo re xaa mseed lo xaa , nu mgalno xaa Pér , nzhé xaa : ― ¡ Bachii lo na Maxuu ! Nanlet lu xgab kwaan nle Dios xgab ; lu nle re xgab kwaan nle re myet xgab .
41008034	Zee mrezh Jesús re xaa mseed lo xaa nu nzhé xaa : ― Chelee tub gu nzhekla reke tich na , laa gu rese kwaan nzhap gu , nu rese kwaan nzho yek gu le gu , nu gak gu kwenta tub xaa mbit xaa lo krus , nu breke gu tich na .
41008035	Chelee tub xaa yet nel nreke xaa tich na , nu nel ngula xaa re wdizh wen cheen Dios xaa nzho naz leen yiba , le xaa gan yalnaban kwaan tira . Per lee xaa nzheb yet kwaan na , nalet xaa gan yalnaban naz leen yiba .
41008036	Per cho gan le myet ; nixa rese kwaan nzho lo yizhyo nkano xaa , nu nalet xaa gan yalnaban naz leen yiba .
41008037	Nik tub kwaan nyent mod zaa myet zee le myet gan yalnaban naz leen yiba .
41008038	Chelee tub xaa nton ne na , nu nton nii xtizh na lo re myet xaa nzhi mbizh nal , xaa mlaa Dios nu xaa tira nawent nak , noka na ton na ne na xaa ba , gorna bare na stub welt , nel na nak Xaa Mzhin Ngok Myet . Ton na ne na xaa ba gorna xaal Xuz na na stub welt kwaan re xmandad xaa , xaa nambey .
41009001	Snee nzhé Jesús : ― Wlipa na kwaan nii na lo gu , lak gu nzhi nee , nayeta axta ne gu lee Dios nabeyy , kwaan yalnabeyy cheen xaa .
41009002	Leezha mzhaal xop mbizh , Jesús mbe Pér , Chag nu Juan yek tub yi naro , techosa dap xaa nzha . Nu gorna mzhin xaa zee , ta mzhee Jesús lo re xaa .
41009003	Nu mla xni xab xaa . Nu rus doo nguna xab xaa , nixa mas zet xaa ler nalet xaa gan naya see .
41009004	Nu mlu Li kwaan Ches kawdizhno Jesús .
41009005	Zee nzhé Pér lo Jesús : ― Maestr , wen nzo nu nee . Nal dexkwaa nu chon ramad , tuba cheen lu , stuba cheen Ches , nu stuba cheen Li .
41009006	Snee nzhé xaa nel mzheb doo yon xaa , nu nanetra xaa cho kwaan yé xaa .
41009007	Nu gorzee lee tub xkaw nze , nu ngu re xaa leen xkaw zee . Nu leen xkaw zee mroo tub bos kwaan nzhé : ― Xaa ne nak xgaan na , xaa nkedoola na . Bin gu xtizh xaa .
41009008	Gorna mwii re xaa stuba , nyentra cho mlu lo re xaa , techosa Jesús nzo .
41009009	Gorna mla re xaa yek yi Jesús nzhé lo re xaa : ― Nik tub lo nayét gu kwaan mlu lo gu , axta zhin mbizh kwaan lee na roban , Xaa Mzhin Ngok Myet .
41009010	Mbin re xaa kwaane , nu nik tub lo nanzhét xaaya . Per zyen welt nabdizh xaa lo wechxinn xaa xomod nak kwaan roban xaa ba .
41009011	Zee mnabdizh yon xaa lo Jesús : ― ¿ Chozhiin nzhé re maestr xaa nlu xtizh Dios , yanertlaka Li yaad ?
41009012	Jesús nzhé : ― Wliya . Li nkin yaad yilo , zee dexkwaa xaa rese kwaan . ¿ Chozhiin nzhé xtizh Dios : “ Lee Xaa Mzhin Ngok Myet nzhaal ded doo bid , nu tira nangaknont xaa lo re myet ” ?
41009013	Per lee na nii lo gu , mbiidla Li , nu nawent mle re xaa lo xaa , mod nzhekla re xaa mle xaa xaa , kwentaxa nkee lo Xkyech Dios .
41009014	Leezha mbare Jesús kwaan Pér , Chag , nu Juan , leezha ngwa xaa yek yi , mzhin xaa paro nzhi stub naz re xaa mseed lo Jesús , nu ngune Jesús zyen doo xaa nzhi baa . Nu lee re maestr , xaa nlu xtizh Dios , kadildiizh kwaan re xaa mseed lo Jesús .
41009015	Nu gorna ngune re xaa lo Jesús mdedyall xaa , nu mrexonn xaa nzhé xaa “ dix ” lo Jesús
41009016	Nu lee Jesús mnabdizh lo re xaa : ― ¿ Cho kwaan ndildiizh re gu kwaan stub naz xaa ne ?
41009017	Nu lee tub xaa nzo lo re xaa , mkeb nzhé : ― Maestr , na nzeno xgaan na lo lu . Nzho tub mbi mal lextoo mad , nanlaata wdizh mad .
41009018	Palpa nzo mad , nzen mbi mal mad nu ngobiya mad lo yo ; nu nroo bchiin roo mad , nu ntaaw mad keleyy mad , nu nseli mbi mal mad . Ngunaab na jabor lo re xaa kaseed lo lu , zee koo xaa mbi mal lextoo mad per nangarlot ngoo re xaa mbi mal lextoo mad .
41009019	Jesús mkeb nu nzhé : ― Myet xaa ned , xaa nanet wii lo Dios . ¿ Axta pa gor yiche lextoo na ne na re gu ? ¿ Axta zlak mbizh nzhaal zo na lo re gu ? Teno xgann lu nee .
41009020	Zee mbe xaa mad lo Jesús . Nu gorna ngune mbi mal zee lo Jesús , mlebi mbi mal mad lo yo nu mle mbi mal mzhib mad tub yizhgutye . Nu mbaxche mad lo yo , nu mroo bchiin roo mad .
41009021	Jesús mnabdizh lo xuz mad , nu nzhé : ― ¿ Pok mzelo mad snee nzhak mad ? Nu lee xuz mad mkeb nu nzhé : ― Axta leezha win mad mzhiba .
41009022	Nu zyen doo welt ngobi mbi mal mad lo ki , leen nis , nel nzhekla mbi mal gut mad . Cheleeya nzho mod koo lu mbi mal lextoo mad , bles lextoo lu ne lu nu , le yudar nu .
41009023	Jesús nzhé : ― ¿ Chozhiin né lu che nzho moda ? Rese kwaan nzho mod chelee lu ngwii lu lo Dios .
41009024	Nu gorzee mkeb xuz mad dublegan , nu nzhé xaa : ― Ngwii na lo Dios , ble yudar na zee nzho mod masra wii na lo xaa .
41009025	Nu gorna ngune Jesús zyenra xaa nzhazhin , zee mgalno Jesús mbi mal , nu nzhé xaa : ― Mbi muud , nu mbi nkwee , na nabeey lo lu , broo lextoo mad nu nabaretra lu zeeb lu lextoo mad stub welt .
41009026	Nu lee mbi mal zee mrazhe , mle mzhib mad stub yizhgutye naro stub welt , nu lee mbi mal zee mroo lextoo mad , nu mlaa mbi mal mad mod mad ngut . Zee lee re xaa nzhi baa nzhé : ― Ngulola ngut mad .
41009027	Nu lee Jesús mzen yaa mad nu mlis mad , nu lee mad mzoli .
41009028	Nu gorzee mzeeb Jesús leen yoo kwaan nebse re xaa mseed lo xaa , zee mnabdizh re xaa lo Jesús : ― ¿ Chozhiin nyent mod ngoo nu mbi mal ba ?
41009029	Jesús nzhé : ― Rese klas mbi mal ne nagarlot roo sbaasa , yilotlaka nkin naab guya lo Dios .
41009030	Gorzee lee Jesús mroo zee , nu mded xaa yizhyo Galilea kwaan re xaa mseed lo xaa . Nzhekla xaa nik tub xaa nanet pa zo xaa .
41009031	Kwaanzee kaseed Jesús re xaa mseed lo xaa nu nzhé xaa : ― Na nak Xaa Mzhin Ngok Myet . Nu zaa xaa na lo xaa nak zhiin zee gut xaa na , per mbizh yon lee na roban .
41009032	Namlat wdizh ne yek re xaa , per nzheb re xaa nabdizh xaa lo Jesús .
41009033	Nu mzhin xaa yezh le Capernaum . Leezha mzhin xaa roo yoo , Jesús mnabdizh lo re xaa mseed lo xaa : ― ¿ Cho kwaan tant mdildiizh guya naz ?
41009034	Per nik tub xaa namkebt , nel leezha nzo re xaa naz nzhé re xaa : “ ¿ Cho be nak xaa mas non ? ”
41009035	Zee mzob Jesús nu mrezh Jesús re chiibchop xaa mseed lo xaa , nu nzhé Jesús lo re xaa : ― Chelee tub gu nzhekla gak xaa mas non , nkin gak gu xaa nadoo doo nu kee gu zhiin lo rese xaa .
41009036	Nu mzo Jesús tub madwin xsaww lo re xaa , nu mdeezh Jesús mad , zee nzhé Jesús lo re xaa :
41009037	― Loka cho kayaa madwin ne nel nkela xaa na , noka mkayaa xaa na ; nu loka cho kayaa na , noka mkayaa xaa xaa mxaal na .
41009038	Juan nzhé lo Jesús : ― Maestr , ngune nu lo tub xaa ngoo mbi mal kwaan le lu , per nanakt xaa tub xaa kaseed kwaan nu . Kwaanzee nzhé nu lo xaa : “ Nalet lu kwaan ba ” .
41009039	Jesús mkeb nzhé : ― Blaa gu nu naniit gu lo xaa . Tub xaa nle tub kwaan naro kwaan yalnabeyy cheen na , nyent mod nii nawent xaa na , gorna ngulo mle xaaya .
41009040	Rese xaa nanayiit ne be , nroo xaa ba xjabor be .
41009041	Wliya , loka xaa zaa tub xig nis go gu nel xaa na nak gu , telisa kix Dios lo xaa .
41009042	’ Loka xana tub xaa le zee le tub madwin jwalt , mad ngwii lo na , mas wen kee xaa tub ke ndok yenn xaa zee nu gobi xaa xaa leen nistoo .
41009043	Chelee yaa lu lad li nle zee nle lu kwaan nawent , chooga nu blabiya zit lo lu , nel mas wen lux lu tub lad yaa lu ke nya dub lu lo ki kwaan tira nanyuyyt ,
41009044	pa nixa myaz nanluxt , nixa ki tira nanyuyyt .
41009045	Chelee nii lu nle zee nle lu kwaan nawent , chooga nu blabiya zit lo lu , nel mas wen lux lu tub lad nii lu ke nya dub lu lo ki kwaan tira nanyuyyt ,
41009046	pa nixa myaz nanluxt nixa ki tira nanyuyyt .
41009047	Chelee zaalo lu nle zee nle lu kwaan nawent , blooya nu blabiya zit lo lu , nel mas wen lux lu tub zaalo lu ke nya dub lu lo ki ,
41009048	pa nixa myaz tira nanluxt , nu nixa ki nanyuyyt .
41009049	’ Rese gu gak nzhig kwaan ki .
41009050	Chul zed leezha nzhig zed , per chelee zed nanzhigtra zed nyentra mod gak nzhiga stub welt . Seeka gak gu kwenta zed lo rese kwaan nle gu , nu wen bri re gu .
41010001	Zee mroo Jesús yezh Capernaum , nu nzha xaa yizhyo cheen Judea , nu noka mded xaa stub ta yuu Jordán . Nu mkasa zyen doo myet lo xaa , nu mseed xaa re xaa , kwentaxa nle xaaya rese welt .
41010002	Zee mzhin lak fariseo nu mnadizh xaa lo Jesús , nel nzhekla xaa kwaan xaa mod zee gaazh xaa kwaan tich Jesús , zee nzhé xaa lo Jesús : ― ¿ Cho kwaan nzhé ley ? ¿ Che nzho mod laa tub xaabyi xngwnaa xaa ?
41010003	Zee nzhé Jesús : ― ¿ Xomod nii ley cheen Ches ?
41010004	Zee nzhé re xaa : ― Ches nzhé nzho mod laa xaabyi xngwnaa xaa , nu nebse zaa xaa tub yech kwaan yé mtexonn xaa me .
41010005	Zee nzhé Jesús lo re xaa : ― Sbaa nzhé Ches lo re xey be nel tant ned doo xaa mod gu .
41010006	Per leezha mdexkwaa Dios yizhyo , tubka ngwnaa nu tubka xaabyi mchaal Dios .
41010007	Kwaanzee nzhé Dios : “ Lee xaabyi roo lo xuz xaa nu lo xnaa xaa nu chelya rop sa xaa ,
41010008	zee tubka kwerp gak rop xaa ” . ‘‘ Kwaanzee nagaktra xaa chop sinka tubka gak xaa .
41010009	Dios mchaal rop xaa , zee nyent mod lux rop sa xaa yalnchelya .
41010010	Leezha mzhin re xaa mseed lo Jesús roo yoo , zee mnabdizh xaa lo Jesús nu nzhé xaa : ― ¿ Xomod nak kwaan nzhé lu lo xaa zee ?
41010011	Jesús nzhé lo re xaa : ― Loka cho xaa laa xngwnaa nu ka xaa stub ngwnaa , mle xaa tub jwalt lo xngwnaa xaa , me mka xaa yilo .
41010012	Nu noka ngwnaa , me laa sa nu ka me stub xaabyi , mle me tub jwalt lo xmbyi me , xaa mka me yilo .
41010013	Nzhano xaa re madwin lo Jesús , zee zhiib Jesús yaa Jesús cho mad . Per lee re xaa mseed lo Jesús mzelo mgalno re xaa nzhano madwin lo xaa .
41010014	Jesús nguneya zee nayii Jesús lo re xaa mseed lo xaa , nu nzhé Jesús : ― Laa gu yiid re madwin lo na , nu nayiit gu lo mad . Nel Dios nabeyy leen lextoo re xaa nak kwenta re madwin ne .
41010015	Wlipa na nii na lo gu , loka cho gu nakayaat pa nabeyy Dios , mod tub madwin , nyent mod zeeb gu pa nabeyy Dios .
41010016	Nu mdeezh Jesús re madwin , nu mzhib xaa yaa xaa yek re madwin , nu ngunaab xaa lo Dios kwent cheen re madwin .
41010017	Tub mbizh leezha merla roo Jesús nzha , mzexonn tub xaa nu mkichxub lo Jesús , nu nzhé xaa : ― Maestr wen . ¿ Cho kwaan le na zee le na gan yalnaban kwaan tira ?
41010018	Jesús nzhé lo xaa : ― ¿ Chozhiin né lu lo na , na nak tub xaa wen ? Nik tub xaa wen nyent , nebse Dios nak xaa wen .
41010019	Nela lu re kwaan mlaa Dios le be . Re kwaane : naguta lu sa myet lu , nazoblazht lu kano lu stub ngwnaa , nalewannt lu , nagaazht lu tub kwaan nawlit tich sa myet lu , nakadet lu , nu nazeret lu diizh lo xuz lu nu lo xnaa lu .
41010020	Zee mkeb xaa nu nzhé : ― Axta tik na mlozhaw na rese kwaane .
41010021	Jesús mwii lo xaa nu mkela Jesús xaa . Zee nzhé Jesús lo xaa : ― Tubka kwaan nzho jwalt le lu . Zyaa , nu bto rese kwaan nkano lu nu bzaaya lo re xaa prob , zee gap lu zyen doo kwaan naz leen yiba , nu breke tich na .
41010022	Per gorna mbin xaa kwaan nzhé Jesús lo xaa , nales doo ngok lextoo xaa , nel zyen doo kwaan nzhap xaa . Nu mzen xaa xnaz xaa nya xaa .
41010023	Jesús mwii lo re xaa nzhi baa , nu nzhé xaa lo re xaa mseed lo xaa : ― Nagan doo zeeb tub xaa rik naz yiba , pa nabeyy Dios .
41010024	Ndedyall doo re xaa mseed lo Jesús leezha mbin xaa kwaane . Per lee Jesús mbare ngunii lo re xaa stub welt nu nzhé xaa : ― Xgaan na , aka nagan rep re xaa naz pa nabeyy Dios .
41010025	Mas nanagant ded tub kamey yeer cheen tub aguj , ke tub xaa rik le gan zeeb naz leen yiba .
41010026	Rese xaa mseed lo Jesús mdedyall doo xaa nu nzhé xaa : ― Chol sbaaya , ¿ cho le gan nya naz leen yiba ?
41010027	Jesús mwii lo re xaa , nu nzhé lo re xaa : ― Lo re myet yizhyo ne nyent moda , per lee Dios reseya nzho mod le Dios .
41010028	Pér nzhé lo Jesús : ― Wii lo rese nu , rese kwaan mlaa nu , nu mreke nu tich lu .
41010029	Jesús nzhé : ― Wlipa na kwaane , loka cho xaa laa li , laa wech , laa bzan nu bal , laa xuz , laa xnaa , laa xinn , laa xleyo , nel nzhekla xaa kee xaa xchinn na , zaa xaa kwent cheen wdizh chul cheen na ,
41010030	zee gayoo welt bareya lo xaa : li xaa , wech xaa , bzan xaa , bal me , xnaa xaa , xinn xaa , xleyo xaa lo yizhyo ne , per noka ted xaa xaa bid yizhyo ne . Per zhin mbizh zee kayaa xaa yalnaban kwaan tira leen yiba .
41010031	Mbizh zee , xaa kwaan non nal nagaknontra xaa zee ; nu xaa kwaan nanont nal gak non zee .
41010032	Mzen Jesús naz nzha xaa naz Jerusalén , nu nzhaner xaa lo re xaa nzhake tich xaa . Nu mdedyall re xaa , nu nle doo re xaa xgab . Zee mbe Jesús re chiibchop xaa mseed lo xaa tub lad , nu nzhé Jesús nen cho kwaan ded Jesús lo re xaa .
41010033	Jesús nzhé : ― Bin gu kwaane . Ya be naz Jerusalén paro zaa xaa na lo re ngwleyy non , nu lo re maestr , xaa nlu xtizh Dios ; nixa na nak Xaa Mzhin Ngok Myet . Re xaa ne yé : “ Xaa ne nzhaal yet ” . Zee zaa xaa na lo xaa nanakt xaa sawlazh be .
41010034	Nu xizhno re xaa na , nu zaa re xaaya yenn na kwaan tub le yed , chuk re xaa lo na , nu gut re xaa na . Per lee mbizh yon , lee na roban stuba .
41010035	Chag rop Juan , rop xgann Zebedeo , ngwa rop wech xaa lo Jesús nu nzhé xaa : ― Maestr , nzhekla nu le lu tub jabor kwaan naab nu lo lu .
41010036	Zee mkeb Jesús nzhé : ― Guné , nen cho kwaan nzhekla gu le na lo gu .
41010037	Nu nzhé rop xaa : ― Zaa diizh zee zob tub nu lad li lo lu , nu stub nu zob lad rebes lo lu , leezha nabeyy lu kwaan dub yalngezh cheen lu .
41010038	Jesús mkeb nzhé lo xaa : ― Nanet gu cho kwaan naab gu . ¿ Che zye gu ded gu bid , kwaan merla deed na , nu yet gu kwentaxa yet na ?
41010039	Zee nzhé rop xaa : ― Zye nu . Jesús nzhé lo xaa : ― Wli , ded gu bid kwentaxa deed na bid , nu yet gu , kwentaxa yet na .
41010040	Nyent mod zoob na gu lad li lo na nu lad rebes lo na , nel naleet na za kwaan zee . Kwaan zee kayaa re xaa naklakwent kayaa .
41010041	Leezha mbin xchii xaa mseed lo Jesús kwaane , zee nayii xaa ne xaa Juan rop Chag .
41010042	Jesús mrezh re xaa nu nzhé lo re xaa : ― Ne wen gu , re xaa nabeyy yizhyo ne , nabeyy doo xaa re xaa nzhi lo xaa , nu seeka re xaa non nabeyy doo xaa re xaa xaa .
41010043	Per lee lo re gu nagakta sbaa , sinka rebes gaka . Loka cho xaa nzhekla gak non lo re gu , xaa zee gak xmos gu .
41010044	Nu loka cho xaa nzhekla nabeyy lo re gu , xaa zee gak xaa le xchiin lo gu .
41010045	Nel na nak Xaa Mzhin Ngok Myet , nu nanzhalt na zee kee re xaa xchinn na , sinka lee na nzhal zee kee na zhiin lo rese myet , nu yet na zee zii na zyen doo xaa lo yalgut nu za na yalnaban lo xaa .
41010046	Leezha mzhin re xaa yezh Jericó , lee Jesús nzharoola leen yezh kwaan re xaa mseed lo xaa , nu re xaa nzha ke tich xaa . Lee tub syeg nzob roo naz naab gon lo re xaa . Xaa ne le Bartimeo , xgann Timeo .
41010047	Leezha mbin syeg lee Jesús , xaa yezh Nazaret nzhaded zee , zee mzelo xaa ngunii xaa dublegan : ― Jesús , lu nak xaa dii cheen rey David , bles lextoo lu ne lu na .
41010048	Zyen xaa nzhi zee , nzhé lo xaa : ― ¡ Saaw roo lu ! ¿ Cho bi tant kee lu ? Per mas nkee xaa bi , nzhé xaa : ― Jesús , lu nak xaa dii cheen rey David , bles lextoo lu ne lu na .
41010049	Zee mlaz Jesús nu nzhé lo re xaa : ― Brezh gu xaa . Zee mrezh xaa syeg , nu nzhé xaa lo xaa : ― Byakla lu ; kabezh xaa lu .
41010050	Nzholl xchamar xaa mlabi xaa , nu mkee xaa brink , nzha xaa lo Jesús .
41010051	Zee mnabdizh Jesús lo xaa : ― Guné , nen cho kwaan nzhekla lu le na lo lu . Lee syeg mkeb lo xaa nzhé : ― Maestr , nzhekla na yani lo na .
41010052	Jesús nzhé : ― Nzho mod yani zaalo lu , nel dub lextoo lu ngwii lu lo na , zee gakwen zaalo lu . Gorzee lee syeg nguni zaalo , nu mreke tich Jesús .
41011001	Gorna nzhazhin re xaa gaxla yezh Jerusalén , mzhin re xaa chop yezh le Betfagé nu Betania , gax yi le Olib , zee mxaal Jesús chop xaa mseed lo xaa ,
41011002	nu nzhé Jesús lo rop xaa : ― Gwa gu yezh kwaan nzhi delant lo be nee . Nu gorna zhin gu yezh ba , ne gu lee tub burr yeen nkadoo , ma nik tub xaa zer zob tich . Xek gu ma nu yiidno gu ma lo na nee .
41011003	Chelee nzho cho nabdizh lo gu nu né xaa lo gu : “ ¿ Chozhiin kaxek gu burr ba ? ” , yé gu lo xaa : “ Xaa Nabeyy nkin ma , nu zeera yiidlaa xaa ma ” .
41011004	Nu gorna nzha rop xaa , ngune xaa lee burr nkadoo roo pwert roo naz nu gorzee mxek xaa ma .
41011005	Nu lak xaa nzhi zee mnabdizh lo xaa : ― ¿ Cho kwaan kale gu baa ? ¿ Chozhiin kaxek gu burr ?
41011006	Lee rop xaa nzhé kwaan nzhé Jesús lo xaa , nu mlaa re xaa mbe xaa burr .
41011007	Nu nyaadno xaa burr lo Jesús , nu mzhib xaa xab xaa tich ma , zee mzob Jesús tich ma .
41011008	Nu zyen doo xaa mbek xab leen naz nu stub naz xaa nchoog re ram yag nu mbek xaaya leen naz .
41011009	Nu re xaa nzha delant nu re xaa nzeke naz tras snee mbazhe re xaa : ― ¡ Chul nak Dios ! ¡ Gool be lo xaa nze kwaan yalnabeyy cheen Xaa Nabeyy !
41011010	¡ Era xwa leezha nabeyy xaa modxa mnabeyy David , xey be ! ¡ Wen nak Dios , xaa nzob naz yiba !
41011011	Zee mzeeb Jesús yezh Jerusalén nu mzeeb xaa lach roo yidoo , nu mwii xaa reta lad . Nel mzhela yizhyo , zee nya re xaa naz Betania .
41011012	Stub mbizh leezha mroo xaa Betania , ngok nlaan Jesús .
41011013	Nu zit mlu tub yag ig lo xaa , kwaan nzeb lag lo , zee ngwa xaa loya , zee ne xaa nen che nzeb xle loya . Nu gorna mzhin xaa nyent xle loya , nebse lag nzeb loya , nel nanakt mbee nzaa xle .
41011014	Zee nzhé xaa lo yag ig : ― Nik stub welt , nagawtra myet xle lo lu . Nu mbin re xaa mseed lo xaa see ngunii xaa .
41011015	Gorna mzhin Jesús yezh Jerusalén , mzeeb xaa lach roo yidoo , nu mzelo xaa mloo xaa re xaa kato , nu re xaa kazi . Nu mtexche xaa xmes re xaa kachee demi , nu mtexche xaa yagxil cheen re xaa kato palom .
41011016	Nu nik tub xaa nzeno kwaan to , nanlaat xaa ded xaa lach roo yidoo .
41011017	Nu mzelo xaa mseed xaa re xaa , nu nzhé xaa lo re xaa : ― Nkeela lo Xkyech Dios nii : “ Li na nak yoo pa wdizhno xaa rese yezh Dios ” ; per gu mleya kwenta tub pa nzho wann .
41011018	Nu gorna mbin re ngwleyy nu re maestr xaa nlu xtizh Dios , kwaan nzhé Jesús , mzelo re xaa mkwaan mod nen xomod gut xaa Jesús , nel nzheb xaa ne xaa Jesús , nel rese xaa yezh nyula doo mod nseed xaa , nu mdedyall rese xaa ngwii xaa lo xaa .
41011019	Per gorna ngulo mzhel yizhyo , Jesús mroo kwaan re xaa mseed lo xaa Jerusalén .
41011020	Garziil , stub mbizh , zee mded re xaa lo yag ig , zee ne xaa axta loxa mbizh .
41011021	Zee mselazh Pér kwaan ngunii Jesús stub mbizh , zee nzhé xaa lo Jesús : ― Wii maestr . Lee yag ig kwaan mxobde lu lo , mbizhla .
41011022	Jesús nzhé : ― Wii gu lo Dios .
41011023	Wlipa na kwaan nii na lo gu . Loka tub xaa yé lo yi ne : “ Bachii nee nu bla axta leen nistoo ” , nu nagakt chop yek xaa nu tubka ngwii xaa lo Dios , leeya gak .
41011024	Kwaanzee nii na lo gu , rese kwaan naab gu lo Dios , Dios zaaya lo gu , nu nela gu lee gu kayaaya .
41011025	Nu gorna wdizhno gu Dios , yenlazh gu rese kwaan mle wechxinn gu lo gu , nu seeka noka Xuz be , xaa nzob naz leen yiba chee rese jwalt cheen gu kwaan mle gu .
41011026	Per chelee gu nayenlazht gu rese kwaan mle wechxinn gu lo gu , noka Xuz be , xaa nzob naz leen yiba , nacheet re jwalt cheen gu kwaan mle gu .
41011027	Zee mbare Jesús Jerusalén , nu gorna lee Jesús nzhaze lach roo yidoo , zee ngwa re ngwleyy non lo xaa , nu re maestr , nu noka re xaa gol lo xaa .
41011028	Nu mnabdizh xaa lo Jesús nzhé xaa : ― ¿ Cho mzaa diizh le lu re kwaane ? , nu ¿ cho yalnabeyy nkano lu le lu re kwaane ?
41011029	Jesús mkeb nzhé : ― Noka na nabdizh lo re gu . Chelee re gu keb gu lo na , zee nii na lo gu nen cho xaa mzaa diizh le na re kwaane .
41011030	¿ Cho mxaal Juan xaa mchubnis re myet ? ¿ Che Dios mxaal xaa o re myeta ? ¡ Keb gu !
41011031	Nu lee re xaa mzelo mkediizh kwaan re wechxinn xaa zee nzhé xaa : ― Chelee be yé be lo xaa : “ Dios mxaal xaa ” , zee né xaa lo be : “ ¿ Chozhiin nambint gu xtizh xaa ? ”
41011032	Chelee be yé be : “ Re myet mxaal xaa … ” , per nyent mod yé be sbaa ― nzhé re xaa . Nel nzheb xaa ne xaa re myet , nel ngune re myet lee Juan nak tub xaa mzaa kwent kwaan nzhé Dios lo lee xaa .
41011033	Zee nzhé xaa lo Jesús : ― Nanet nu cho xaa mxaal Juan . Zee nzhé Jesús lo xaa : ― Nixa na naniit lo gu cho xaa mzaa diizh nle na re kwaane .
41012001	Nu zee mzelo Jesús ngunii lo re xaa duzna kwent nabix . Nu nzhé xaa : ― Na za tub kwent cheen tub xaabyi kwaan mxeen yag ub dubse xleyo . Nu msaaw xaa dub welta kwaan ke . Nu mdexkwaa xaa tub pa sii xaa ub , nu mdexkwaa xaa tub yoo naro doo pa luu dubse xleyo xaa lo xaa . Nu mzaa xaaya kompani lo stub xaa zee nachii xaaya , nu mroo xaa nzha xaa zit .
41012002	Mzhin mbizh top xaa ub , zee mxaal xaa xmos xaa nzha lo xaa kanachii xkag ub xaa , zee lerol xaa re ub kwaan top xaa ba .
41012003	Per lee re xaa kanachii xkag ub xaa mzen xmos xaa nu mzaaya yenn xaa , nu nik tub kwaan namzaat xaa lo xaa , mtexonn xaa xaa nya xaa .
41012004	Zee lee xaa nak cheen leyo mbare mxaal stub xmos . Per lee re xaa kanachiiya mlee xaa yek xaa , nu mlo re xaa xkalnto xaa , mxizhno re xaa xaa .
41012005	Nu mbare xaa mxaal xaa stub xmos xaa . Nu re xaa mbit re xaa ne . Per zeesi mxaal xaa zyen doo xaa ngwa , tub naz xaa mseweey xaa nu stub naz xaa mbit xaa .
41012006	’ Nyentra cho mlake lo xaa , techosa tub xgann xaa , xaa tant nkedoola xaa . Per gwluzhtlaka mxaal xaa xgann xaa . Nu mle xaa xgab , nzhé xaa : “ Xgaan na si , gon re xaa xtizh ” .
41012007	Per lee re xaa kanachii xkag ub xaa , nzhé xaa lo re wechxinn xaa : “ Xaa ne yizo dubse kwaane gorna yet bixwanna . Te gu , gut be xaa ne , zee lake reseya lo be , zee gaka xcheen be . ”
41012008	Zee mzen re xaa xaa nu mbit re xaa xaa nu mlebi re xaa xaa tub lad pa nanzhaant xaa .
41012009	Lee Jesús mnabdizh lo re xaa nzhé : ― ¿ Xomod nle gu xgab ? ¿ Cho kwaan le xaa nak bixwann leyo pa kanachii stub xaa xkyag ub xaa ? Telisa ya xaa , nu gut xaa re xaa kanachiiya , nu zaa xaaya lo stub naz xaa zee nachii xaaya .
41012010	’ ¿ Che zer lab gu Xkyech Dios ? Leeya nzhé : Lee ke kwaan mlebi re xaa nza yoo tub lad , leeya gak tub ke mas kwaan chul doo zob xaa naz skin yoo .
41012011	Lee Dios , Xaa Nabeyy be mle kwaane ; nu ndedyall doo be ne beya . ‘‘
41012012	Zee nkwaan re xaa ba mod zen xaa Jesús nel mzeen re xaa lee kwent nabix kwaan ngunii Jesús nlu nen xomod nle xaa . Per nzheb re xaa ne re myet , zee mlaa re xaa Jesús nu nya re xaa .
41012013	Nu zee mxaal xaa lak xaa fariseo nu lak xaa Herod , zee nzhanabdizh lo Jesús , zee ne xomod gaazh xaa tub kwaan tich xaa .
41012014	Gorna mzhin xaa lo xaa nu nzhé xaa : ― Maestr , ne nu lee lu nak tub xaa wen doo nu nali doo , nu nanlet lu xgab re kwaan nii xaa lo lu . Nali nlu lu xnaz Dios . Guné lo nu : ¿ che nzhaal kix nu lo xaa kwaan ntop demi kwaan nya naz Roma o nanzhaalt kix nuya ?
41012015	Per lee Jesús nela cho xgab nle xaa , zee nzhé Jesús lo xaa : ― ¿ Chozhiin nzhekla gu gaazh gu kwaan tich na ? Teno gu tub demi Roma zee wii na loya .
41012016	Zee nzeno xaa tub demi lo Jesús , nu zee mnabdizh Jesús lo xaa : ― ¿ Cho yek nkee loya ? ¿ Nu cho le nkee loya ? ― nzhé Jesús lo xaa . Zee mkeb re xaa nzhé xaa : ― Cheen César , xaa nabeyy Roma , xaa nabeyy lo be .
41012017	Zee mkeb Jesús nu nzhé xaa lo xaa : ― Mbay . Zaa gu lo César kwaan nak cheen César , nu bzaa gu lo Dios kwaan nak cheen Dios . Kwaane nzhé Jesús lo re xaa . Zeesi ndedyall re xaa mbin xaa kwaan ngunii Jesús lo xaa .
41012018	Lee re xaa saduceo nle xgab : “ Lee re xaa ngut nanrobant ” . Zee ngwa lak xaa ngunabdizh lo Jesús nu nzhé xaa :
41012019	― Maestr , Ches mkee lo Xkyech Dios nzhé : “ Chelee tub xaabyi , xaa mchelya ngut nu nik tub xinn xaa namlaat xaa , zee lee wech xaa nzhaal chelya kwaan xngwnaa xaa ngut , zee kano xngwnaa xaa mad , zee naluxt dii cheen wech xaa ” . ‘‘
41012020	Tub welt gazh wech xaa . Lee xaa yilotlaka mchelya , ta ngut xaa . Nu nik tub xinn xaa namlaat xaa .
41012021	Lee stub wech xaa , xaa nzeke tich xaa , mchelya kwaan lee me , nu noka xaa ne ngut nu nik tub mad namlaat xaa . Nu seeka ngok xaa yon .
41012022	Nu yizasa gazh wech xaa mchelya kwaan lee me nu nik tub xaa namlaat mad . Nu gwluzhtlaka noka ngwnaa ngut .
41012023	Chol roban re xaa , ¿ xana xaa gak xmbyi me , nel yizasa gazh wech xaa mka me ?
41012024	Zee mkeb Jesús nu nzhé xaa : ― Lee na nii lo gu , ¡ tira nguyo gu ! Nanlabeyyt gu kwaan nkee lo Xkyech Dios . ¿ Che nanet gu ngezh doo Dios nu nzho mod le xaa rese kwaan ?
41012025	Gorna roban rese xaa nixa re xaabyi nu nixa ngwnaa nachelyatra xaa sinka gak re xaa kwenta re mandad cheen Dios , xaa nzho naz leen yiba .
41012026	Nal nii na lo gu , wli roban re xaa ngut . ¿ Che zer lab gu Xkyech Ches leezha ngunii Dios lo Ches leen bal yag kwaan kayek ? Zee nzhé Dios lo Ches : “ Lee na nak Dios cheen Abraham , Dios cheen Chak , Dios cheen Kob ” , nzhé xaa . ‘‘
41012027	¡ Dios nanakt Dios cheen re xaa ngut , sinka Dios nak Dios cheen re xaa mban ! ¡ Tira nguyo gu !
41012028	Lee tub maestr xaa nlu xtizh Dios mbin lee Jesús rop xaa saduceo kadildiizh . Nu gorna ngune xaa lee Jesús wen mkeb lo re xaa , zee ngunabdizh xaa lo Jesús : ― ¿ Xana kwaan mkee Ches nak mas kwaan non lo rese kwaan mnabeyy Dios le be ?
41012029	Lee Jesús mkeb nzhé : ― Lee wdizh mas non kwaan mnabeyy xaa lo rese nak : “ Sawlazh na , xaa Israel , kenzha rese gu , lee Dios Xaa Nabeyy lo be , tubka nak xaa .
41012030	Nu nzhaal kela lu Xdios lu kwaan dub lextoo lu , nu kwaan dub yalnaban cheen lu , nu kwaan dub yek lu , nu kwaan dub yalngezh cheen lu . ” ‘‘ Kwaane nak kwaan mas non lo rese wdizh .
41012031	Nu lee stub kwaan non doo nak : “ Nzhaal kela lu wechxinn lu kwentaxa nkela lu lu ” . ‘‘ Nyentra stub wdizh kwaan mas nonra lo ropse kwaane .
41012032	Zee lee maestr xaa nlu xtizh Dios , nzhé : ― ¡ Wli luya , maestr ! ¡ Wli lu kwaan né lu ! Lee Dios Xaa Nabeyy lo be , tubka nak xaa .
41012033	Nu nzhaal kela lu Xdios lu kwaan dub lextoo lu , nu kwaan dub yek lu , nu kwaan dub yalngezh cheen lu , nu nzhaal kela lu wechxinn lu kwentaxa nkela lu lu . Nonra kwaane ke rese ma kwaan nteed xaa lo Dios , nu rese gon kwaan nzek xaa lo Dios .
41012034	Ngune Jesús lee maestr wen mkeb kwaan yalnzhak doo , zee nzhé Jesús lo xaa : ― Merla nabeyy Dios leen lextoo lu . Zee rese xaa nzhi baa , nzheb nabdizh stub kwaan lo Jesús .
41012035	Jesús kaseed re xaa lach roo yidoo , zee ngunabdizh xaa lo re xaa : ― ¿ Chozhiin re maestr , xaa nlu xtizh Dios , mbezh : “ Lee Xaa Xaal Dios Nabeyy nak dii cheen David ” ?
41012036	Nel leeka David ngunii kwaan Mbi Naban cheen Dios nu nzhé xaa : Dios , Xaa Nabeyy rese kwaan , nzhé lo Xaa Nabeyy lo na : “ Zob lad li lo na , axtaka chezhin na rese xaa nayii ne lu zee kichxub xaa lo lu , nu zee gak xaa mod tub kwaan zhib lu nii lu tich ” . ‘‘
41012037	Leeka David nzhé lee xaa nak : “ Xaa Nabeyy lo na ” . ¿ Xomod nzho mod yaad xaa dii cheen David nu leeka David mlole xaa : “ Xaa Nabeyy lo na ” ? Nu lee zyen doo myet xaa nzhi nzhon xtizh Jesús nyakla .
41012038	Leezha kaseed Jesús re myet , zee nzhé Jesús lo re xaa : ― Kanap gu gu zee nakadet re maestr xaa nlu xtizh Dios gu , nel re xaa ne nyula doo gak ler wen kwaan nzhak ngwleyy , zee kichyek re xaa lo xaa gorna nii xaa “ dix ” lo xaa lo xbi .
41012039	Nu nkwaan re xaa pa non doo zob xaa , pa nkasa be nseed be xtizh Dios , nu nkwaan xaa tub pa mas non nzob xaa gorna nyu tub yalni .
41012040	Nu nkiib xaa li re ngwnaa byud . Nu nzhedizhno xaa Dios xchee doo , zee wii re xaa respet lo xaa . ¡ Per Dios ted xaa mas gro doo bid !
41012041	Tub welt nzob Jesús lach roo yidoo , gax paro ngo xaa gon leen alkansi . Zee mwii Jesús ngo re xaa gon leen alkansi . Zyen doo xaa rik ngo zyen demi leena .
41012042	Nu mzhin tub ngwnaa byud , me prob doo , nu mlo me chop rel leen alkansi .
41012043	Zee mrezh Jesús re xaa mseed lo xaa , nu nzhé xaa : ― Wlipa na kwaan nii na lo gu , mas non gon kwaana mlo ngwnaa byud ne leen alkansi , ke re gon kwaan ngo re xaa rik .
41012044	Nel rese xaa rik mlo gro doo demi leen alkansi , per nebse mlo xaa re kwaan mlake lo xaa . Per lee ngwnaa prob ne mlo rese demi kwaan nkano me , kwaan nak kwaan zi me kwaan gaw me .
41013001	Gorna mroo Jesús lach roo yidoo lee tub xaa mseed lo Jesús nzhé lo Jesús : ― ¡ Yisutisuti , wii maestr ! ¡ Chul doo nzhak re ke gro cheen yidoo ne , nu chul doo nzhak re yoo cheen yidoo ne !
41013002	Per lee Jesús mkeb nzhé : ― Naro doo yidoo . ¡ Per nik tub ke ne nalaketra tich sa ke ke , rese kwaane lux !
41013003	Zee ngwa Jesús nu mzob xaa yek yi le Olib paro nyun yidoo lo xaa . Leezha nebse Pér , Chag , Juan , nu Ndres nzo kwaan Jesús , zee mnabdizh xaa lo Jesús , nu nzhé xaa :
41013004	― Nzhekla nu né lu lo nu cho gor gak re kwaane . ¿ Nu xana nseyn luu lo nu , gorna lee re kwaane zelo gak ?
41013005	Jesús mkeb lo xaa nu nzhé xaa : ― List gok gu zee nik tub xaa nakadet gu .
41013006	Nel zyen doo xaa yiid né : “ Na nak Crist , Xaa Mxaal Dios Nabeyy ” . Nu kade xaa zyen doo myet .
41013007	’ Per gorna gon gu lee dil nzho nee nu nzho naz baa , nazhebt gu , nel see nzhaal gaka . Per nalet re kwaane nak kwaan lux yizhyo .
41013008	Kwaanzee tub yezh dil kwaan stub yezh . Nu zyen doo pa gun xog nye doo , nu zyen doo pa la win . Nu leezha gak re kwaane pensa nzelo re myet nded bid , mod tub ngwnaa me zan xinn .
41013009	’ Per list bzo re gu , nel yilaa xaa gu lo re xaa nak zhiin , nu zaa xaaya yenn gu pa nkasa re be nseed be xtizh Dios . Nel nak gu xaa na , zee yilaa xaa gu lo re xaa nabeyy nu lo re rey . Snee nzho mod zaa gu kwent cheen na lo re xaa .
41013010	Gorna zer lux yizhyo , lee xtizh Dios nkin rech rese yezh .
41013011	Nu gorna kwezh xaa gu , nu yilaa xaa gu lo re xaa nak zhiin ; nalet gu xgab cho kwaan keb gu , nel Mbi Naban cheen Dios né lo gu cho kwaan keb gu gorzee .
41013012	Leeka wech xaa yalaa wech xaa lo yalgut ; nu sbaaka lee xuz xaa zaa xaa xinn xaa ; nu gaya gak xinn xaa lo xuz xaa nu lo xnaa xaa , zee gut xaa xuz xaa nu xnaa xaa .
41013013	Rese xaa nzhi yizhyo yii ne rese gu nel nzaa gu kwent cheen na . Per loka xaa ye ded re kwaane axta gwluzhtlaka , xaa ba le gan yalnaban kwaan tira .
41013014	’ Zee gorna wii gu lee kwaan nakap doo kwib lo pa nanzhaalt kwiba , zee lee re xaa nzho yizhyo Judea nzhaal xonn xaa nya naz yi . ( Xaa lab kwaane nzhaal laya yek xaa . )
41013015	Nu re xaa nzob yek yoo mbizh zee , nayatra xaa leen li xaa koo xaa xcheen xaa .
41013016	Nu re xaa nzha naz wen , nabaret xaa top xaa xab xaa .
41013017	Ay , nales doo nzhak re ngwnaa , me nakxiin nu re ngwnaa me nkee madoo laz mbizh zee .
41013018	Naab gu lo Dios zee nagakt kwaane mbee kwaan nla doo nal .
41013019	Kwaanzee re mbizh zee , gak tub mbizh mas bidra ded re myet , ke rese bid kwaan mded re xaa axta leezha mdexkwaa Dios yizhyo axta mbizh zee , nu nadedtraya stub bes gwluzh .
41013020	Nu chol Xaa Nabeyy nanglerolt re mbizh zee , nik tub xaa nangeta axta gwluzh . Per lee xaa mlerola nel nkela xaa re xaa mleey xaa .
41013021	’ Nu mbizh zee chelee tub xaa nii lo gu : “ Wii nee , lee Xaa Mxaal Dios Nabeyy nzo nee ” . “ Wii nee , lee Xaa Mxaal Dios Nabeyy nzo baa ” , nagont gu xtizh xaa .
41013022	Yiid re xaa kade ; nu re xaa né : “ Na nak Xaa Mxaal Dios Nabeyy ” , nu zlak xaa né : “ Na nak xaa nzaa kwent kwaan né Dios lo na ” , per nawlit xaaya . Zyen kwaan gro doo le xaa , nu luu xaa re nseyn gro doo zee kade xaa re myet , axta re xaa mleey Dios nzhekla xaa kade xaa , per nyent moda .
41013023	Per list bzo gu ; rese kwaan yilo ngunii na lo gu gorna zeeraka gaka .
41013024	’ Gorna ngulo nguxoob mbizh ded re xaa bid gro doo , zee lee mbizh nu mbee nazaatra xni ,
41013025	zee lee re mbal gab yiba , nu lee re kwaan nzho naz leen yiba xiz .
41013026	Zee wii re xaa lo na , Xaa Mzhin Ngok Myet , yaad naz leen xkaw , kwaan yalngezh cheen na nu xni cheen na .
41013027	Zee xaal na re mandad cheen na , zee top xaa re xaa mleey na dubse yizhyo , axta pa mas zit lo yizhyo nu lo yiba .
41013028	’ Bseed gu lo yag ig , gorna lee re ram cheena merla koo lag , zee ne gu lee mbee kwaan la neey mzhin gaxla .
41013029	Kwaanzee gorna ne gu lee re kwaane kayakla , zee ne gu lee na , Xaa Mzhin Ngok Myet , listla nzo na roo pwert yal na .
41013030	Wlipa na nii na lo gu , rese kwaane yilo gak zeera yet re myet xaa mban re mbizh zee .
41013031	Lee yizhyo nu yiba lux per lee xtizh na nadedt .
41013032	’ Nik tub xaa nanet pa gor zhin mbizh zee , nixa re mandad cheen Dios naneta , nixa na xaa nak mer Xgann Dios nanet na pa gor , nebse Xuz na ne pa gora .
41013033	’ Per list bzo gu nu kanap gu gu , nel nanet gu cho gor zhin mbizh zee .
41013034	Kwaane nak kwenta tub xaa roo ya stub yezh . Nu gorna mroo xaa nzha xaa mlaa xaa re xmos xaa kanap li xaa . Nu mzaa xaa tub zhiin le re xmos xaa . Nu mlaa xaa tub xaa kanap roo yoo .
41013035	See list bzo gu , nel nanet gu cho gor bare xaa nak li yoo . Nzho mod zhin xaa mkaw yizhyo , o zhin xaa wall yaal , o gorna kozhe gaay , o nzekaxnila yizhyo .
41013036	Zee napa gorna kazhin xaa lo gu lee gu naxna .
41013037	Kwaane nak kwaan kanii na lo gu , noka kanii naya lo rese myet : List bzo re gu .
41014001	Nzho jwalt chop mbizh la yalni kwaan le Paskwa , zee selazh re nu , xaa Israel , xomod mloo Dios re xey nu Egipto , nu lo yalni ne nzhaw nu pan kwaan nanyut lebadur . Zee lee re ngwleyy non nu re maestr , xaa nlu xtizh Dios , kakwaan xaa mod zen xaa Jesús xlaan , zee gut xaa xaa .
41014002	Per nzhé re xaa : ― Nalet beya leen yalni , zee nanet re myeta , zee nanayiit re xaa .
41014003	Jesús nzo yezh Betania , garli Simón , xaa ngok ne lo tub yalyizh kwaan nyall cho xaa . Nu kayaw re xaa , zee lee tub ngwnaa nzhano tub bot dik kwaan mdexkwaa kwaan ke le alabastro . Nu nyazhe perfum kwaan chul doo nzebech leena , kwaan nak cheen yeey le nardo , kwaan non gro doo demi . Nu mlee me bot dik kwaan nak ke nu mxo me perfum yek Jesús .
41014004	Per lee lak re xaa nzo zee nayii xaa , nu nzhé xaa lo wechxinn xaa : ― ¿ Chozhiin sbaasa mlux ngwnaa ne perfum ba ?
41014005	Lee perfum ba non lal le xaa gan kee xaa tub liin zhiin . Nzho mod ngdooya , zee ngzaa be demi lo re xaa prob . Nu mzelo re xaa mgalno xaa ngwnaa ne .
41014006	Per Jesús nzhé : ― Laa gu me . ¿ Chozhiin ngalno gu me ? Lee kwaan mle me lo na nak tub kwaan wen doo .
41014007	Nel lee re xaa prob tubka nzo lo re gu , nu nzho mod le gu wen lo xaa gorna nzhekla gu , per na , nazot na lo gu tubka .
41014008	Per ngwnaa ne mle kwaan nzho mod le me , mlo me perfum ne cho na gorna zeeraka sebyo re xaa na .
41014009	Wlipa na nii na lo gu , dub yizhyo pa wdizh xaa wdizh chul cheen na , zee noka zet xaa ngwnaa ne , zee selazh xaa me .
41014010	Judas Iscariote nak tub xaa lo chiibchop xaa mseed lo Jesús , ngwa lo re ngwleyy non , zee yaan xaa zee zaa xaa Jesús lo re xaa .
41014011	Nu gorna mbin re xaaya , zeesi nyakdoola re xaa . Nu nzhé xaa : ― Kix nu ka lu . Zee lee Judas mkwaan mod zee zaa xaa Jesús lo re xaa .
41014012	Nu mbizh yilotlaka lo yalni kwaan le Paskwa , pa nzhaw nu pan kwaan nanyut lebadur . Nu noka nzhaw nu mbakxiil kwaan nteed nu , zee nselazh nu xomod mloo Dios xey nu Egipto . Nu lee re xaa mseed lo Jesús nzhé lo xaa : ― ¿ Pa nzhekla lu ya dexkwaa nu kwaan gawxchee be lo yalni ne ?
41014013	Zee mxaal Jesús chop xaa mseed lo xaa , nu nzhé xaa lo xaa : ― Gwa gu yezh , nu baa ne gu lo tub xaabyi nyano tub re nis . Reke gu tich xaa .
41014014	Nu loka pa zeeb xaa , yé gu lo xaa nak li yoo : “ Lee Maestr né : ‘ Nzhekla na gaw na kwaan re xaa mseed lo na xchee kwaan le Paskwa . ¿ Pa nzob yoo gaw nu leen ? ’ ”
41014015	Nu zee luu xaa tub yoo ndok lo gu kwaan nak stub pis leen yoo ndok , pa nzho rese kwaan . Baa dexkwaa gu kwaan gaw re be .
41014016	Nu mroo rop xaa mseed lo Jesús . Nu mzhin xaa yezh . Nu nguzhal xaa re kwaan kwentaxa nzhé Jesús lo xaa , nu mdexkwaa xaa kwaan gaw xaa .
41014017	Nu gorna nzelala yalnakaw , zee mzhin Jesús kwaan chiibchop xaa mseed lo xaa .
41014018	Nu gorna kayaw re xaa , Jesús nzhé lo xaa : ― Wlipa kwaan nii na . Lee tub gu , xaa kayaw kwaan na nee , zaa na lo re xaa nayii ne na .
41014019	Zee ngok nales lextoo re xaa , nu tubga xaa tubga xaa mzelo nabdizh lo Jesús : ― ¿ Che naya ?
41014020	Nu lee Jesús mkeb nzhé : ― Lee xaa nak tub lo chiibchop gu , tub xaa noka nle bsii pan leen tubka yann kwaan na .
41014021	Wlipa na nii na lo gu , lee na Xaa Mzhin Ngok Myet , nzhaal ded doo bid mod nii Xkyech Dios . Per tira nawent ded xaa zaa na lo re xaa . Mas wen nzela xaabyi zee nangalt xaa .
41014022	Nu gorna kayaw re xaa , lee Jesús mzen pan , nu mzaa xaa dixkix lo Dios , nu mlerol xaaya , nu mzaa xaaya lo re xaa mseed lo xaa . Nu nzhé xaa : ― Daw guya , kwaane nak xbaal na .
41014023	Nu mzen xaa bas . Nu mzaa xaa dixkix lo Dios , nu mzaa xaaya lo re xaa mseed lo xaa , nu ngu re xaa nis kwaan nzho leen bas .
41014024	Nu lee Jesús nzhé : ― Kwaane nak xren na . Leeya dexkwaa wdizh kub kwaan laa Dios , nu leeya xo na zee zyen doo myet le gan yalnaban kwaan tira .
41014025	Wlipa kwaan nii na lo gu , nalsi nagotra na xis ub axta mbizh kwaana go na xis ub kwaan kub pa nabeyy Dios .
41014026	Gorna ngulo mbill xaa , nu nzha xaa naz yi kwaan le Olib .
41014027	Zee lee Jesús nzhé lo re xaa mseed lo xaa : ― Nalyall lee re gu laa na , nel Xkyech Dios niiya : “ Gut na xaa nkano mbakxiil , zee lee re mbakxiil rech reta naz ” . ‘‘
41014028	Per gwluzh gorna roban na , yilotlaka na zhin yizhyo Galilea lo re gu .
41014029	Zee nzhé Pér lo xaa : ― ¡ Per nixa rese xaa laa lu , per na tira nalaat na lu !
41014030	Per Jesús nzhé lo xaa : ― Wlipa na nii na lo lu , leeka nalyall , zeeraka kozhe gaay chop welt , lee lu yé chon welt , nanlabeyyt lu na .
41014031	Nu lee Pér mas nye mkeb , nu nzhé : ― Per nixa yet na kwaan lu , per tira nayét na : “ Lee na nanlabeyyt lu ” . Nu rese xaa nzhé leeka kwaan nzhé Pér .
41014032	Zee mzhin xaa leen tub yilo kwaan le Getsemaní zee Jesús nzhé lo re xaa mseed lo xaa : ― Zob gu nee , lee na yawdizhno Dios .
41014033	Nu mbe xaa Pér , Chag , nu Juan , nu mzelo lextoo xaa nxonn doo nu nales nzhak .
41014034	Nu nzhé xaa : ― Nales doo nzhak lextoo na nal , nel merla yet na . Lakeka re gu nee , nu tubka zo gu kwaan na .
41014035	Zee lee Jesús mze xep . Nu mkichxub xaa axta ngol lachuzh xaa lo yo . Nu ngunaab xaa lo Dios , zee nadedt xaa yalne kwaan nzhaal ded xaa .
41014036	Nu nzhé xaa : ― ¡ Pa ! Rese kwaan nzho mod le lu . Nalaat lu deed na bid ne , per nagakta kwentaxa nzhekla na , sinka kwentaxa nzhekla lu . See gaka .
41014037	Nu zee mbare xaa , pa mlaa xaa yon xaa nu gorna mzhin xaa lo xaa ; lee yon xaa naxna . Zee nzhé xaa lo Pér : ― Simón , ¿ che naxna lu ? ¿ Che nik tub gor nayet lu lo mkaal ?
41014038	Lakeka gu stub welt nu nagaat gu bdizhno gu Dios , zee nakiilt Maxuu gu . Wlipa na nii na lo gu , lee xgab cheen gu nzhekla le kwaan nzhekla Dios , per lee baal cheen gu nayet leya .
41014039	Nu zee ngwa xaa stub welt nu mdizhno xaa Dios . Ngunii xaa leeka re kwaan nzhé xaa yilo .
41014040	Zee mbare xaa paro mlaa xaa yon xaa stub welt , nu gorna mzhin xaa lo xaa lee yon xaa naxna , nel nayetra xaa lo mkaal . Nu nanetra xaa cho kwaan keb xaa lo Jesús .
41014041	Ngok yon welt ngwawdizhno xaa Dios , nu gorna mbare xaa paro mlaa xaa yon xaa , zee nzhé xaa lo yon xaa : ― ¿ Che seetaka naxna gu ? ¡ Kenzha gu ! Mzhinla gor zaa xaa na lo re xaa mle jwalt , nixa na nak Xaa Mzhin Ngok Myet .
41014042	Guxche gu , chaa gu nya be , nel nzela xaa zaa na lo re xaa nayii ne na .
41014043	Seetaka kanii Jesús lo re xaa mseed lo xaa , lee Judas , xaa ngok tub xaa lo chiibchop xaa mseed lo Jesús , mzhin kwaan zyen doo xaa nzeno espad nu nzeno yag . Re xaa ne nze kwent cheen re ngwleyy non , nu cheen re maestr , xaa nlu xtizh Dios , nu kwent cheen re xaa gol .
41014044	Ngulola mzaa Judas nseyn lo re xaa , nzhé xaa : ― Loka xana xaa gaw na bit tagarlo , xaa zeeya ; zen gu xaa , nu wee gu xaa .
41014045	Gorna mzhin Judas , nu mbii xaa lo Jesús nu nzhé xaa lo xaa : ― Maestr . Nu ndaw xaa bit tagarlo Jesús .
41014046	Zee mzen re xaa Jesús nu mbe xaa xaa .
41014047	Per tub xaa nzo kwaan Jesús , mloo espad nu mchoog nzha xmos ngwleyy non doo .
41014048	Jesús nzhé lo re myet : ― ¿ Chozhiin nze gu kwaan spad nu kwaan yag zen gu na kwenta tub wann ?
41014049	Zyen doo mbizh mzo na lo re gu , mseed na re myet lach roo yidoo . Nu nik tub welt namzent gu na . Per kwaane kayak kwentaxa nzaa Xkyech Dios kwent .
41014050	Zee lee re xaa mseed lo Jesús mrexonn nu mlaa xaa techo Jesús .
41014051	Per tub xaa mad nzhake tich Jesús , nak xaa tublaka ler , nu mzen re xaa xaa .
41014052	Per lee xaa ne mlaa ler nak , nu cheey xaa mrexonn .
41014053	Zee mbe xaa Jesús lo ngwleyy non doo , nu zee mdop re ngwleyy non nu re xaa gol nu re maestr xaa nlu xtizh Dios .
41014054	Per lee Pér zit zit nzhake tich re xaa , mzeeb xaa lach jwer li ngwleyy non doo . Nu mzo xaa kwaan re polisi , xaa kazhe lo bal .
41014055	Nu lee re ngwleyy non , nu re xaa nak zhiin kakwaan xaa tub mod ne xomod gaazh xaa tub kwaan tich Jesús zee gut xaa xaa , per nanguzhalt mod lo re xaa .
41014056	Nu zyen doo xaa ngaazh kwaan tich Jesús per duzna nkade re xaa , nu xa kwaan nii tub xaa nii stub xaa .
41014057	Nu lak xaa nguxso mgaazh kwaan tich Jesús per nkade xaa nu nzhé xaa :
41014058	― Mbin nu lee lu nzhé : “ Na lux yidoo ne kwaan mdexkwaa yaa re myet , nu chonaka mbizh dexkwaa naya stuba , kwaan nadexkwaat yaa re myet ” .
41014059	Per nixa sbaa mbezh xaa per nalalt nii re xaa .
41014060	Nu zee lee ngwleyy non doo mzoli lo re xaa , nu mnabdizh lo Jesús nu nzhé : ― ¿ Chozhiin nik tub kwaan namkebt lu ? ¿ Cho kwaan komba nii re xaa lo lu ?
41014061	Per lee Jesús nik tub kwaan namkebt lo ngwleyy non doo . Zee lee ngwleyy non doo mbare mnabdizh lo Jesús , nu nzhé xaa : ― ¿ Che lu nak Crist , Xaa Mxaal Dios Nabeyy ? ¿ Che lu nak mer Xgann Dios ?
41014062	Jesús mkeb nzhé : ― Naya . Nu wii gu lee na , Xaa Mzhin Ngok Myet , zob lad li lo Dios , xaa nzho mod nle rese kwaan . Nu wii gu , lee na yal leen xkaw naz yiba stub welt .
41014063	Nu zee lee ngwleyy non doo mchaz leeka xab , nu nzhé xaa : ― ¡ Nankintra be stub testig !
41014064	― nzhé xaa ― . ¡ Ngulola mbin gu ngunii xaa kwenta Dios ! ¿ Xomod nle gu xgab lo kwaane ? Zee rese xaa nzhé : ― ¡ Nzhaal yet xaa !
41014065	Nu mzelo lak xaa mchuk lo xaa , nu msaaw xaa garlo xaa nu mdin xaa xaa . Nu nzhé xaa lo xaa : ― ¡ Né , cho xaa mkee yek lu ! Nu lee re polisi mzaa golp garlo xaa .
41014066	Nu lee Pér mzob lach jwer garli ngwleyy non doo , zee mzhin tub ngwnaa mad , me nkee zhiin lo ngwleyy non doo .
41014067	Nu gorna ngune me lee Pér kazhe lo bal , zheta mwii me lo Pér , nu nzhé me : ― Noka lu mze kwaan Jesús , xaa yezh le Nazaret .
41014068	Pér nzhé : ― Nanlabeyyt na Jesús , nixa nanet na cho kwaan né lu . Nu gorzee mroo xaa paro nze bal , nu mya xaa roo korredor , zee lee gaay mbazhe tub roo .
41014069	Zee mwii me lo xaa stub welt , nu nzhé me lo re xaa nzhi zee : ― Me nee nak tub me nzho lo re me .
41014070	Per lee Pér mkeb nu nzhé stub welt : ― Nanlabeyyt na xaa . Nu gwluzh xep lee re xaa nzhi zee nzhé lo Pér stub welt : ― Wli nuya . Lu nak tub xaa nzho lo xaa , nel lu nak tub xaa yizhyo Galilea .
41014071	Zee lee Pér mzelo mde , nu mzet Dios nu nzhé lo re xaa : ― ¡ Wlipa na , nanlabeyyt na xaabyi ba ! ¡ Nu nanet na cho kwaan mbezh gu lo na !
41014072	Nu gorzee lee gaay mbazhe rop welt . Zeera lee Pér mselazh kwaana nzhé Jesús lo Pér yilo : “ Zeeraka kozhe gaay chop welt lee lu yé chon welt nanlabeyyt na ” . Nu gorna mselazh xaa kwaane , mzelo xaa mbinn xaa .
41015001	Garziil doo mkasa re ngwleyy non , nu re xaa gol , nu re maestr xaa nlu xtizh Dios , nu re xaa nak zhiin lo re nu . Rese xaa ne myaan zee zaa xaa Jesús lo Pilat , xaa nabeyy zee . Nu gwluzh zeera mkado xaa Jesús nu mbe xaa Jesús lo Pilat .
41015002	Pilat mnabdizh lo xaa nu nzhé : ― ¿ Che lu nak Rey cheen re xaa Israel ? Zee Jesús mkeb nzhé : ― Sbaa naka , kwentaxa nguné luya lo na .
41015003	Nu lee re ngwleyy non mzelo mgaazh zyen doo kwaan tich Jesús .
41015004	Stub welt lee Pilat mbare mnabdizh lo Jesús nu nzhé : ― ¿ Chozhiin nik tub kwaan nankebt lu ? ¡ Wii , lakta kwaan ngaazh re myet tich lu !
41015005	Per lee Jesús nik tub kwaan namkebt lo xaa . Zee lee Pilat mdedyall doo mwii lo xaa nu nanetra xaa cho kwaan le xaa xgab .
41015006	Rese liin leezha nla yalni ne , Pilat nsela tub xaa nzho lozhyib , loka xaa yé re xaa yezh sela xaa .
41015007	Nu tub xaa le Barrabás nzho lozhyib , xaa nzho tubka kwaan lak xaa mbit myet , leezha mdil xaa kwaan re xaa Roma .
41015008	Nu zee ngwa re myet lo Pilat , nu mzelo xaa ngunaab xaa lo Pilat , zee sela xaa tub xaa kwentaxa nle xaa rese liin .
41015009	Nu lee Pilat mkeb nzhé : ― ¿ Che nzhekla gu sela na Jesús , Rey cheen gu , xaa Israel ?
41015010	Snee nzhé Pilat nel nela xaa lee re ngwleyy non nangulat reke zyen doo myet tich Jesús zee ngulaa re ngwleyy non Jesús lo Pilat .
41015011	Per lee re ngwleyy non nzhéya , zee yé re xaa lo Pilat sela xaa Barrabás .
41015012	Zee Pilat mnabdizh nzhé : ― Guné gu , nen cho kwaan nzhekla gu le na kwaan xaa ne , xaa mbezh re xaa nak Rey cheen gu .
41015013	Nu lee re xaa nzhé dublegan : ― ¡ Kee xaa lo krus !
41015014	Per lee Pilat nzhé lo re xaa : ― ¿ Cho kwaan nawent mle xaa ne ? Per lee re xaa mbare nzhé stub welt : ― ¡ Kee xaa lo krus !
41015015	Zee lee Pilat nzhekla kwi wen kwaan re myet , zee msela xaa Barrabás , nu mnabeyy xaa xsoldad xaa zee mdin xaa Jesús nu kee xaa xaa lo krus .
41015016	Nu zee lee re soldad mbe Jesús lo lach jwer pa nzho Pilat , nu mrezh xaa rese soldad .
41015017	Nu mlo xaa tub ler naxne yenn xaa , kwenta kwaan nzhak rey . Nu mzob xaa tub koron yek xaa kwenta cheen rey , per kwaan yich mdexkwaa xaaya .
41015018	Nu mzelo re xaa mbazhe nu nzhé re xaa : ― ¡ Xwa doo Rey cheen re xaa Israel !
41015019	Nu mzaa golp xaa yek xaa kwaan yag nu mchuk xaa lo xaa , nu mkichxub re xaa lo xaa modxa mkichxub re xaa lo rey .
41015020	Nu gorna ngulo mzhitno re xaa xaa , zee mloo xaa ler naxne yenn xaa , nu msegak xaa xaa leeka xab xaa . Nu mloo xaa xaa , mbe xaa xaa , kee xaa xaa lo krus .
41015021	Tub xaa yezh Cirene le Simón , xuz Jant nu Rufo , nyaad ngwa wen . Nu gorna nyaad ded xaa , zee mnabeyy soldad xaa zee wee xaa xkrus Jesús .
41015022	Nu mbe re xaa Jesús tub pa le Gólgota . ( Wdizh ne nii : “ Zhit Yek Xaa ” . )
41015023	Nu mzaa xaa xis ub kwaan nzho mirra leen ngu xaa , per nangut Jesús kwaan ba .
41015024	Nu zee mkee re soldad xaa lo krus . Nu mloo re xaa swert nen cho xaa le gan xab xaa , zee nen cho kwaan yizo kad tub xaa .
41015025	Gorna mkee xaa Jesús lo krus nak las nueve garziil .
41015026	Lee letr kwaana mkee xaa yek xkrus xaa nzhé : “ REY CHEEN RE XAA ISRAEL ” .
41015027	Nu xsaww chop wann mkee xaa xaa , tub wann lad li nu stub xaa lad rebes .
41015028	Nu sbaa ngok zee mbarlo Xkyech Dios kwaana nzhé : “ Lee xaa ne ngu kwent lo re wann ” .
41015029	Nu lee re xaa nded zee mxizhno xaa nu mbib xaa yek xaa lo xaa , nu nzhé re xaa lo xaa : ― Lu nzhekla lux yidoo cheen Dios , nu nzhé lu chonaka mbizh za luya stuba .
41015030	Chol tant xwa lu , nalaat lu lux lu , leeka lu sela lu lo krus .
41015031	Nu noka re ngwleyy non nu re maestr , xaa nlu xtizh Dios , mxizhno xaa xaa nu mbezh xaa lo wechxinn xaa : ― Nanlaat xaa nget stub xaa , per chozhiin nyent mod sela xaa leeka lee xaa lo krus .
41015032	Noka mbezh re xaa : ― Né lu lee lu nak Xaa Mxaal Dios Nabeyy lo re nu . Nal leeka lu sela lu lo krus , zee ne nu lee lu nkano yalnabeyy cheen Dios zee wii re nu lo lu . Nu axta rop wann , xaa nkee xkwes xaa mxizhno xaa xaa .
41015033	Nu gorna ngok rol mbizh , dubse yizhyo mla yalnakaw , nu gorna ngulo mded chon gor ,
41015034	lee Jesús mbazhe nye nzhé : ― Eloi , Eloi , ¿ lama sabaktani ? ( Wdizh ne nii : “ Xdios na , Xdios na , ¿ chozhiin mlaa lu na ? ” )
41015035	Nu lee lak xaa nzo zee , mbin ngunii xaa , zee nzhé xaa lo re xaa : ― Bkenzha gu . Lee xaa kabezh Li , xaa mzaa kwent kwaan nzhé Dios lo lee xaa yilo .
41015036	Zee lee tub xaa mrexonn nzhale bsii xiil kwaan xis ub kwaan nala nu nzhazaa xaaya go Jesús . Per lee stub xaa nzhé lo xaa : ― Laa , nazaat luya go xaa , zee ne be nen che zyiid Li la xaa lo krus .
41015037	Per Jesús gorzee mbazhe dub gan , ta ngut xaa .
41015038	Zee lee ler kwaan nyaaw roo Pa Nambey Doo leen yidoo , mzelo mraz axta yek nu axta xan , nu ngoka chop lee .
41015039	Nu lee tub xaa nabeyy lo tub gayoo soldad , xaa nzo naz delant lo Jesús , ngune xaa xomod ngut Jesús nu nzhé xaa : ― Wlipa , xaa ne ngok Xgann Dios .
41015040	Nu noka zit nzhi lak ngwnaa ngwii . Lo re me nzo Mari me yezh Magdala , nu Mari xnaa Chag yeen nu Che , nu Salomé .
41015041	Re ngwnaa ne mreke tich Jesús , nu mle re me yudar xaa gorna mkanze xaa yizhyo le Galilea . Nu zyen doo ngwnaa Galilea mreke tich Jesús naz Jerusalén nu noka re me nzo zee .
41015042	Zhe kwaan mbit xaa Jesús nak tub mbizh kwaan ndexkwaa re nu kwaan gaw nu zhe sab , zhe kwaan nzholl re nu lo Dios .
41015043	Leezha mzhel yizhyo tub xaa le Che kwaan dub lextoo xaa mzeeb xaa pa nzo Pilat . Xaa ne nak tub xaa yezh le Arimatea , nu noka nak xaa tub xaa nabeyy lo re sawlazh nu , nu noka nkambaz xaa mbizh nabeyy Dios . Nu ngwa xaa lo Pilat xaa nabeyy zee , nu ngunaab xaa xkwerp Jesús .
41015044	Mdedyall Pilat gorna mbin xaa lee Jesús ngulola ngut . Zee mrezh xaa tub xaa nabeyy lo tub gayoo soldad , zee mnabdizh xaa lo xaa , nu nzhé xaa : ― ¿ Che ngulola ngut Jesús ?
41015045	Nu lee xaa nabeyy lo tub gayoo soldad nzhé : ― Ngutla xaa . Zee mzaa Pilat diizh wee Che xkwerp Jesús .
41015046	Zee lee Che mzi tub ler kwaan wen , nu mla xaa xkwerp Jesús , zee mchaal xaaya ler , nu mlo xaaya leen tub baa kwaan mdeen xaa cho ke , nu msaaw xaa tub ke naro doo roo baa .
41015047	Mari me yezh Magdala nu Mari xnaa Che , mwii me pa mlo xaa Jesús .
41016001	Leezha ngulo mded zhe sab , zhe kwaan nzholl re nu lo Dios , Mari me yezh Magdala , nu Salomé , nu Mari xnaa Chag , mzi me perfum kwaan chul nzebech , zee yilo meya xkwerp Jesús .
41016002	Nu pensa mlen mbizh , nzha re me roo baa zhe dming , pa mlo xaa Jesús .
41016003	Zee nzhé me lo wechxinn me : ― ¿ Cho xaa kiib ke kwaan nyaaw roo baa gorna zhin be ?
41016004	Zee mwii yon me , lee ke ndok doo kwaan msaaw xaa roo baa , nazobtraya roo baa .
41016005	Nu gorna mzeeb me leen baa , mlu tub xaa mad nzob lad li lo me , xaa nak tub ler rus ler noll , kwaan nla axta nii xaa . Nu mzheb doo yon me .
41016006	Nu lee xaa mad nzhé lo yon me : ― Nazhebt gu . Gu kakwaan Jesús xaa Nazaret , xaa mkee re xaa lo krus . ¡ Mrobanla xaa ! ¡ Nyentla xaa nee ! Wii gu pa mzhib xaa xaa .
41016007	Zyaa gu nu guzh guya lo Pér nu lo re stub naz xaa mseed lo xaa . Yé gu lo re xaa : “ Yilo xaa ya yizhyo Galilea lo re gu . Baa wii gu lo xaa , kwentaxa né xaa lo gu ” .
41016008	Zee lee yon ngwnaa mrexonn mroo leen baa , nu nebse nxiz me lo yalnacheb . Nu nik tub lo nanzhét meya , nel mzheb me .
41016009	Gwluzh leezha ngulo mroban Jesús mkaxni yizhyo zhe dming , yilotlaka lo Mari , me yezh Magdala , mlu xaa , me mloo xaa tub gazh mbi mal lextoo .
41016010	Nu gorna mbare me nya me , nu nzhé meya lo re xaa mze kwaan Jesús . Per lee re xaa mze kwaan Jesús nxonn doo lextoo xaa nu nzhonn xaa .
41016011	Gorna nzhé me : “ Mban Jesús , ngune na lo xaa ” , per lee re xaa nzak nawlit meya .
41016012	Ngulo mded kwaane , Jesús myun stub mod lo chop xaa nzha naz wen .
41016013	Zee lee rop xaa ne mbare Jerusalén nu nzhé xaaya lo re xaa mze kwaan Jesús , per nixa xtizh rop xaa ne namlet xaa krer .
41016014	Mas gwluzh mlu xaa lo re chiibtub xaa mseed lo xaa . Mgalno xaa re xaa leezha kayaw re xaa , nel seetaka nzhak ned lextoo xaa nu nanlet xaa krer leezha nzhé xaa lo xaa , lee xaa roban .
41016015	Nu nzhé Jesús lo re xaa : ― Gwa gu dubse yizhyo , nu zaa gu kwent cheen wdizh chul cheen na lo rese myet .
41016016	Loka xana xaa mkayaa wdizh chul cheen na , zee chubnis gu xaa , zee le xaa gan yalnaban kwaan tira . Per lee xaa nakayaat wdizh chul cheen na , Dios xaal xaa lo ki .
41016017	Re kwaane le re xaa mkayaa wdizh chul cheen na : kwaan yalnabeyy cheen na koo xaa zyen mbi mal lextoo re myet , nu wdizh xaa stub naz diizh ,
41016018	nzho mod zen xaa mball kwaan yaa xaa , nu chelee xaa go xaa kwaan nzho kwaan leen nyent cho gak xaa , nu zhib xaa yaa xaa yek re xaa ne nzak , zee lee re xaa ne nzak yakwen .
41016019	Nu ngulo ngunii Jesús lo re xaa , Dios mtexoob Jesús , Xaa Nabeyy be , naz leen yiba , nu mzob xaa xaa lad li lo xaa .
41016020	Nu lee re xaa kwaan mze kwaan Jesús mzelo mroo mzaa kwent cheen wdizh chul cheen Jesús kwaan nyalno yalnaban rete pa . Nu lee Xaa Nabeyy nle yudar re xaa . Nu nlu Xaa Nabeyy lee xtizh Dios nak kwaan wli , nu nle xaa zyen doo kwaan gro kwaan nagarlot le re myet , zee ne re xaa lee kwaan ngunii xaa nak xtizh Dios . ¡ Sbaa gaka !
42001001	Dix Chof , xaa non doo . Zyen xaa mkee re kwaan ngok lo re nu .
42001002	Nu prop lo re xaa ngune xaa re kwaan ngok , nu xomod mzelo re kwaane axta yilo , leeka re xaa ne mkayaa zhiin zee zaa xaa kwent xtizh Dios , nak xaa mzaa kwenta lo re nu .
42001003	Kwaanzee nzak na wen kee na yech ne lo lu zee ne wen lu wlipa re kwaan mseed xaa lu , re kwaan ngok axta yilo . Wen wen ngunabdizh na lo re xaa ne , xomod mzelo re kwaane axta yilo nu xomod ngoka .
42001004	
42001005	Zacari ngok tub ngwleyy , re liin kwaan mnabeyy rey Herod re yezh Judea , nu ngok xaa partid cheen Abías . Nu lee sa Zacari le Elizabet , me nak dii cheen Aarón .
42001006	Rop sa xaa ne nali doo nzo lo Dios , nu nzhon xaa xtizh Xaa Nabeyy nu nik tub xaa nyent mod gaazh tub kwaan tich xaa .
42001007	Per nanzhapt rop sa xaa mad , nel sa xaa Elizabet nak tub me nit , me nazant mad nu ngoxla rop sa xaa .
42001008	Gorna nguzo partid cheen Zacari le xchiin leen yidoo cheen Xaa Nabeyy ,
42001009	nu mloo re xaa swert mod nak kostumbr cheen re xaa zee , nu Zacari nguzoya zee zeeb xaa leen yidoo zee zek xaa yaal lo Dios .
42001010	Nu gorna lee yaal kayek , rese xaa yezh nzhi naz jwer kawdizhno Dios .
42001011	Nu gorzee lee tub mandad cheen Xaa Nabeyy mlu lo Zacari , nzolisa lad li lo mdo pa kayek yaal .
42001012	Nu gorna ngune Zacari lo mandad , mdedyall xaa nu mzheb xaa .
42001013	Per lee mandad nzhé lo xaa : ― Zacari , nazhebt lu , nel mbinla Dios kwaan ngunaab lu lo xaa ; lee sa lu , Elizabet , kano tub mad , nu kole lu mad Juan .
42001014	Nu nix doo gak lextoo lu , nu noka zyen doo myet nix doo gak lextoo lee xaa gal ,
42001015	nel xinn lu gak tub xaa non lo Xaa Nabeyy . Nagot xaa xis ub , nu axta gorna zeeraka gal xaa lee Mbi Naban cheen Dios nabeyyla lextoo xaa .
42001016	Lee xaa le zee zyen doo xaa Israel bare lo Xdios xaa , Xaa Nabeyy lo xaa .
42001017	Juan yaner delant lo Xaa Nabeyy , kwaan leeka Mbi Naban nu yalngezh kwaan mkano Li , xaa mzaa kwent kwaan nzhé Dios lo lee xaa yilo . Zee lee re myet kwi wen kwaan re xinn xaa , nu noka re xaa nazaat yek gon diizh , zaa yek gona . Snee zo list re myet zee kayaa xaa Xaa Nabeyy .
42001018	Zacari mnabdizh lo mandad nu nzhé xaa : ― ¿ Xomod ne na wlipa gak kwaane ? Nel ngoxla rop sa na .
42001019	Lee mandad mkeb lo xaa , nzhé : ― Na nak Gabriel , na nzo gax lo Dios nu na nkee xchiin xaa . Lee xaa mxaal na wdizhno na lu , nu nii na re kwaan wen ne lo lu .
42001020	Per nel namlet lu krer kwaan nii na lo lu , nal lake lu muud , nu nagarlot wdizh lu axta mbizh gak re kwaane .
42001021	Nu lee re myet nkambaz Zacari naz jwer roo yidoo , nu nabdizh re xaa lo wechxinn xaa chozhiin nyentaka xaa roo leen yidoo .
42001022	Nu gorna mroo xaa nyentra mod nii xaa lo re xaa ; zee mzeen re xaa lee xaa ngune lo tub kwaan naz leen yidoo , nel kwaan nseyn nii xaa lo re xaa , nel muud myaan xaa .
42001023	Gorna ngulo mle Zacari xchiin xaa , nya xaa garli xaa .
42001024	Gwluzh gorna ngulo mded kwaane , lee sa xaa mbeyyxiin , nu tira mkaxlaan me garli me dubse tub gaay mbee nu namrootra me nel nle me xgab :
42001025	“ Snee mle Xaa Nabeyy lo na , zee mbyiib yalnto cheen na lo re myet ” .
42001026	Xop mbee gwluzh , Dios mxaal mandad Gabriel naz yezh Nazaret yizhyo pa nabeyy Galilea ,
42001027	lee mandad ngwasewii lo tub ngwnaa me zer chaal nik tub xaabyi , me le Mari , me nakladiizh chelya kwaan tub xaabyi le Che , xaa nak dii cheen rey David , xaa mnabeyy yilo .
42001028	Lee mandad mzeeb pa nzho me , nu nzhé lo me : ― ¡ Dix Mari , lu nak tub me wen lo Dios ! Dios , Xaa Nabeyy , nzo kwaan lu .
42001029	Gorna mbin Mari re kwaan nzhé mandad lo me , mdedyall me nu mle me xgab chozhiin sbaa nzhé mandad lo me .
42001030	Nu lee mandad nzhé : ― Mari , nazhebt lu nel nyakla Dios ne lu .
42001031	Nal lee lu weyyxiin lu , nu kano lu tub xgann lu , nu kole lu mad Jesús .
42001032	Lee xaa ne gak tub xaa gro doo nu lee xaa role Xgann Dios , xaa nzob naz yiba . Nu lee Dios , Xaa Nabeyy , le zee nabeyy xaa mod xey xaa David , xaa ngu yilo ,
42001033	zee tira nabeyy xaa re xaa Israel . Nu lee yalnabeyy cheen xaa tira naluxt .
42001034	Mari mnabdizh lo mandad , nzhé : ― ¿ Xomod nzho mod gak kwaane ? Nel lee na nik tub xaabyi zer chaal na .
42001035	Lee mandad mkeb nzhé : ― Lee Mbi Naban la tich lu , nu lee yalngezh cheen Dios , xaa nzob naz yiba la cho lu kwenta tub xkaw . Kwaanzee nzhul gak xinn lu mad gal nu role xaa Xgann Dios .
42001036	Noka sawlizh lu Elizabet gal tub xgann , nixa ngoxla me ; nixa “ me nit ” nii re xaa me . Nu nal nzhala xop mbee nakxiin me ,
42001037	nel lee Dios nzho mod le rese kwaan .
42001038	Zee lee Mari nzhé : ― Na nak mos cheen Xaa Nabeyy , laa le Dios na modxa né lu lo na . Gorzee lee mandad nya .
42001039	Tub mbizh nzha Mari tub yezh nzhi leen yi cheen yizhyo Judea , prad doo nzha me ;
42001040	nu gorna mzhin me garli Zacari ngunii me “ dix ” lo Elizabet .
42001041	Nu gorzee lee Elizabet mbin ngunii Mari “ dix ” , lee xinn me nyakdoola nu mgun mad leen lextoo me nu gorzee lee Mbi Naban cheen Dios mnabeyy leen lextoo me .
42001042	Zee lee Elizabet dub gan nzhé : ― ¡ Dios mzaa kwaan gro doo lo lu nu lo xinn lu ke lo stub naz re ngwnaa !
42001043	Nanakt na tub me non per mzeselach lu lo na , nel lu nak xnaa Xaa Nabeyy lo na .
42001044	Nu gorna mbin na ngunii lu “ dix ” lo na , lee xiin na nyakdoola nu mgun mad leen lextoo na .
42001045	¡ Chul doo ded lu nel mle lu krer lee Xaa Nabeyy le rese kwaan né xaa lo lu !
42001046	Zee lee Mari nzhé : Lee yalnaban cheen na nzholl lo Xaa Nabeyy , nel gro doo nak Xaa Nabeyy ,
42001047	nu lee mbi naban cheen na nyakdoola ne Dios , xaa koo na lo yalgut lo re jwalt cheen na .
42001048	Nel nixa nanont na per Dios mleey na , nel nal lee re myet zelo nii lo na me non ;
42001049	nel lee xaa nkano yalngezh nu zyen doo kwaan nzhale xaa lo na . ¡ Nzhul nak xaa !
42001050	Tubka nles lextoo Dios ne re xaa nzheb ne Dios .
42001051	Dios nle kwaan gro doo kwaan yalngezh cheen xaa . Mlux xaa xgab cheen re xaa xwa doo nle ,
42001052	nu mkiib xaa yalnon lo re xaa nabeyy , nu mle non xaa re xaa nanont .
42001053	Mzaa xaa zyen doo kwaan lo re xaa nlaan , nu lo re xaa rik nik tub kwaan namzaat xaa .
42001054	Mle xaa yudar re sawlazh be , xaa kwaan nkee zhiin lo Dios ; nu nanyanlazht xaa lesla xaa ne xaa re be ,
42001055	modxa nzhé Dios lo re xey be xaa yilo , nu lo Abraham , nu lo re dii cheen Abraham .
42001056	Mari mlaz garli Elizabet chon mbee , zeera nya me garli me .
42001057	Gorna mzhin mbizh gal xinn Elizabet , zee ngol tub madbyi .
42001058	Re xaa nzho gax garli me nu re sawlizh me , ngwa re xaa lo me , gorna mbin re xaa lee Xaa Nabeyy ngok wen doo lo me .
42001059	Nu gorna nguxoob mad xon mbizh , zee mbid re xaa garli Zacari zee choog xaa tik yed cho mad kwaan nak beyy cheen re xaa Israel . Nu nzhekla re xaa kole mad Zacari kwentaxa le xuz mad .
42001060	Per lee xnaa mad nzhé : ― Narolet mad sbaa , lee mad role Juan .
42001061	Lee re xaa nzhé lo me : ― Nik tub sawlizh lu nalet sbaa .
42001062	Zee kwaan nseyn mnabdizh xaa lo xuz mad , zee ne xomod nzhekla xaa kole xaa mad .
42001063	Nu lee xuz mad ngunaab tub lee tab zee kee xaa le mad lo tab , nu lee xaa mkee lo tab : “ Juan role mad ” . Nu rese xaa mdedyall .
42001064	Nu gorzee lee Zacari mzelo ngunii stub welt , nu mzelo xaa mbill xaa lo Dios .
42001065	Rese xaa nzho gax garli xaa mzheb doo , nu rese xaa nzho re yezh kwaan nzhi leen yi cheen Judea nzhedizh kwaan ngok .
42001066	Rese xaa mbin re kwaan ngok nabdizh lo re wechxinn : ― ¿ Cho kwaan gak xaa ne ? Sbaa mle xaa xgab nel kwaan gro doo mle Xaa Nabeyy lo madoo .
42001067	Lee Mbi Naban mnabeyy lextoo Zacari , xaa nak xuz madoo , zee mzaa xaa kwent kwaan nzhé Dios lo lee xaa , nu nzhé xaa :
42001068	¡ Wen doo nak Xaa Nabeyy , Dios cheen re be , xaa Israel ; mbiid xaa mdix xaa re jwalt cheen re xaa xaa !
42001069	Nel mxaal xaa tub xaa nzho mod koo be lo yalgut , lo re jwalt kwaan mle be kwaan yalngezh cheen xaa . Nu xaa ne nze naz lo dii cheen rey David , xaa ngok xey be , xaa ngok xmos Dios .
42001070	Kwaane nak kwaan nzhé re xaa mzaa kwent kwaan nzhé Dios lo lee xaa yilo , xaa nambey nak . Re xaa ne nzhé :
42001071	“ Dios nak xaa koo be lo re xaa nayii ne be , nu lo rese xaa nawent nzhak lextoo ne be ” . ‘‘
42001072	Luu xaa yalnlesla cheen xaa lo re xaa xaa , nu namyenlazht xaa wdizh kwaan mlaa xaa lo re xey be , xaa yilo .
42001073	Nu kwaane nak wdizh kwaan mlaa xaa lo xey be Abraham :
42001074	koo xaa be lo re xaa nayii ne be , zee nazhebt re be kee be zhiin lo xaa .
42001075	Nu tubka nzhul nu nali zo be lo xaa , rese mbizh kwaan mban be . Zee nzhé xaa lo xgann xaa :
42001076	“ Lee lu nak xaa zaa kwent kwaan né Dios lo lu , xaa nzob naz yiba , nel lu yaner lo Xaa Nabeyy , zee xal lu xnaz xaa ,
42001077	zee zaa lu kwent lo re xaa nak xaa Dios , lee Dios chee re jwalt cheen xaa , nu zaa xaa yalnaban cheen xaa kwaan tira .
42001078	Nel mles lextoo Dios ne be , zee zaa xaa xni mod mbizh lo re be ,
42001079	zee la xni cheen xaa lo re xaa nzho lo yalnakaw , nu lo re xaa nzho xan xkal cheen yalgut , nu le xaa zee kwi wen be kwaan lee xaa . ”
42001080	Lee madwin nzharoora nu nzhayak ngezh mad kwaan Mbi Naban cheen Dios , nu ngu mad naz wen , axta mbizh kwaan mzelo xaa zaa xaa kwent xtizh Dios lo re xaa Israel .
42002001	Re mbizh zee lee xaa nabeyy dubse pa nabeyy yezh Roma le Augusto , nu mnabeyy xaa zee top xaa le re xaa nzho dubse pa nabeyy Roma .
42002002	Cirenio ngok xaa nabeyy Siria leezha mdop le re xaa welt yilotlaka .
42002003	Nu rese myet nkin ya xaa lazh xaa zee kee le xaa list .
42002004	Nu kwaan ba mle zee mroo Che yezh Nazaret , pa nabeyy Galilea , nu ngwa xaa Belén , yezh pa nabeyy Judea , pa ngol David , xaa nabeyy yilo , nel Che nak xaa dii cheen David .
42002005	Ngwa rop xaa Mari sa xaa baa , me nakladiizh chelya kwaan lee xaa , zee ke le xaa list ; nu lee me nakxiinla .
42002006	Nu gorna nzoka xaa Belén , mzhinla mbizh gal xinn me .
42002007	Nu baa ngol xgann me mad yilotlaka , nu mchal me mad ler nu mdix me mad lo yix kwaan nzhaw ma , nel nyent yoo pa kwaz me .
42002008	Gax Belén nzho lak xaa nkanap xma nzhal yaal .
42002009	Nu gorna nzhi re xaa mlu tub mandad cheen Xaa Nabeyy lo re xaa , nu lee xni cheen Xaa Nabeyy mla lo re xaa ; nu mzheb doo re xaa .
42002010	Per lee mandad nzhé lo re xaa : ― Nazhebt re gu , nel lee na nzhal za tub kwent chul doo lo re gu , nu nix doo gak lextoo rese myet gona .
42002011	Nel nalzhe ngol tub mad yezh cheen David nu koo xaa re gu lo yalgut . Xaa ne nak Xaa Mxaal Dios Nabeyy , nu leeka lee xaa nak Xaa Nabeyy .
42002012	Kwaane nak tub nseyn zee yizhal mad lo gu , lee mad nral ler nu naxna lo yix kwaan nzhaw ma .
42002013	Nu leeka gorzee mlu zyen doo mandad cheen Dios xkwes mandad zee , lee re xaa mbill lo Dios nu nzhé :
42002014	¡ Gool re myet lo Dios xaa nzob naz yiba ! ¡ Chul kwi re myet yizhyo ne , nel Dios nyakla lextoo wii lo re myet !
42002015	Gorna lee re mandad mbare nya naz yiba , lee re xaa nkanap ma mzelo mbezh lo re wechxinn : ― Ya be Belén nal , zee ne be nen cho kwaan ngok , kwaanzee mle Xaa Nabeyy yabis lo be .
42002016	Nu gorzee mrexonn re xaa nzha xaa , nu gorna mzhin xaa ngune xaa lo Mari nu lo Che nu lo madoo , mad naxna lo yix kwaan nzhaw ma .
42002017	Nu gorna ngune xaa lo madoo , nu mzelo xaa mzaa xaa kwent kwaan nzhé mandad lo xaa cheen mad ,
42002018	nu rese xaa kwaan mbin kwaan nzhé re xaa nkanap ma , mdedyall re xaa .
42002019	Per lee Mari mlozhaw rese kwaane leen lextoo me , zee le wen me xgab xomod nak re kwaane .
42002020	Nu lee re xaa nkanap ma nya , nyakdoola re xaa . Mbill re xaa lo Dios kwent cheen rese kwaan ngune xaa lo , nu re kwaan mbin xaa , nel reseya ngok kwentaxa nzhé mandad lo re xaa .
42002021	Gorna mzhaal mad xon mbizh , zee mlo xaa mad beyy cheen xaa Israel kwaan nak mchoog xaa tik yed cho mad , nu mlole xaa mad Jesús , mod nzhé mandad lo Mari kole Mari mad leezha zeeraka weyyxiin me .
42002022	Gorna ngulo nguxoob re mbizh lee me ngok nambey , modxa nabeyy ley cheen Ches , mbe Che rop Mari mad yezh Jerusalén , zee kayaa Xaa Nabeyy mad .
42002023	Snee mle xaaya nel snee nkeeya lo ley cheen Xaa Nabeyy : “ Rese xgann xaa , xaa yilotlaka , gak xaa nali lo Xaa Nabeyy ” .
42002024	Ngwa xaa mzaa xaa gon mod nabeyy ley cheen Xaa Nabeyy , nzhaal wee xaa chop ngog o chop palom yeen .
42002025	Re mbizh zee nzho tub xaa Jerusalén , xaa le Simeón , xaa nak tub xaa nali nu nzholl lo Dios nu nkambaz xaa yaad xaa seleyy re xaa Israel . Nu lee Mbi Naban cheen Dios mnabeyy lextoo Simeón ,
42002026	nu nzhé xaa lo xaa , mbanaka xaa axta gorna ne xaa lee Xaa Nakladiizh Yaad .
42002027	Nu lee Mbi Naban cheen Dios mle zee ngwa Simeón yidoo ; nu leeka gorzee lee xuz Jesús nu xnaa Jesús mbe madoo lo lach roo yidoo , zee le xaa kwaan nabeyy ley cheen Ches .
42002028	Nu Simeón mdeezh mad nu mbill xaa lo Dios , nu nzhé xaa :
42002029	Nalsi , Xaa Nabeyy , lee kwaan nguné lu lo na ngok ; chul doo nzhak lextoo na nal nu nzho mod laa lu yet na nal .
42002030	Nel ngunela na lo xaa koo re xaa lo yalgut ;
42002031	mxaal lu xaa lo rese myet mod mlela lu xgaba axta yilo .
42002032	Lee xaa zaa xni lo rese xaa nanakt xaa sawlazh nu , nu le non xaa re xaa lu , xaa nak re nu , xaa Israel .
42002033	Xuz Jesús nu xnaa Jesús mdedyall rop xaa nzhon xaa re kwaan ngunii Simeón cheen Jesús .
42002034	Zee ngunii Simeón zee kanap Dios xaa , nu nzhé xaa lo Mari xnaa Jesús : ― Lee mad ne mleeyla Dios , zee le xaa zyen doo sawlazh be yiib jwalt cheen o kwibra mas jwalt tich . Lee mad gak tub nseyn kwaan nakayaat re xaa ,
42002035	nu snee lee mod nle re xaa xgab gakbeyy . Per lee re kwaane gak kwenta tub spad kwaan ded lextoo lu .
42002036	Noka naz ba nzo tub ngwnaa le An , me nzaa kwent kwaan nzhé Dios lo me , me nak xchap Fanuel , xaa dii cheen Aser . Lee me nak tub ngwnaa , me ngoxla . Mka me xaabyi leezha nyeen doo me , nu ngu me kwaan sa me gazhaka liin ;
42002037	nu nzhala tapgal nzho tap liin mlake me byud . Nu tira nanroot me lach roo yidoo , zhe nu yaal nkee me zhiin lo Dios , nu nkwan me gorna nanzhawt me nik tik kwaan , nu nzhedizhno me Dios .
42002038	Nu noka An mzhin gorzee , nu mzelo me mzaa me dixkix lo Dios , nu nzaa me kwent cheen Jesús , lo re xaa nkambaz nen cho gor zhin xaa zii re xaa Jerusalén lo yalgut .
42002039	Nu gorna ngulo mle xaa re kwaan nabeyy ley cheen Xaa Nabeyy , mbare xaa yizhyo Galilea , mer lazh xaa Nazaret .
42002040	Nu kad mbizh lee Jesús mas nzhero nu mas nzheyura yek , nu lee Dios tubka nzo kwaan lee xaa .
42002041	Rese liin nya xnaa Jesús nu xuz Jesús Jerusalén yalni cheen Paskwa .
42002042	Nu gorna nguxoob Jesús chiibchop liin , ngwa rop sa Che kwaan Jesús Jerusalén , mod nak kostumbr cheen xaa .
42002043	Per gorna ngulo mded yalni , nu gorna mbare xaa nya xaa garli xaa , lee Jesús mlakeka Jerusalén , per namzeent xuz xaaya nixa xnaa xaa .
42002044	Mle xaa xgab che nyala Jesús xsaww lo re myet xaa nya , nu ngulola mze xaa tub mbizh ; per gorna mkwaan xaa xaa lo re sawlizh xaa nu lo re sawlazh xaa nanguzhalt xaa lo xaa .
42002045	Zee mbare xaa Jerusalén stub welt , zee kwaan xaa xaa .
42002046	Ngulo mzhaal chon mbizh zeera nguzhal xaa lo xaa . Nu lee xaa nzob leen lach roo yidoo cheen Dios , lo re maestr xaa nlu xtizh Dios , kakenzha xaa nu kanabdizh xaa lo re xaa .
42002047	Nu rese xaa kakenzha kwaan kanii xaa , ndedyall re xaa ngune xaa xomod nzhak xaa , nu xomod nkeb xaa lo re xaa .
42002048	Gorna lee xuz xaa nu xnaa xaa ngune lo xaa mdedyall xaa ; nu lee xnaa xaa nzhé lo xaa : ― Xgann , ¿ chozhiin snee mle lu lo nu ? Nales doo nzhak lextoo rop nu xuz lu , kakwaan nu lu .
42002049	Jesús mkeb nzhé : ― ¿ Chozhiin nkwaan gu na ? ¿ Che nanet gu nkin zo na garli Xuz na ?
42002050	Per namlat kwaan nzhé xaa yek xuz xaa nu xnaa xaa .
42002051	Zee mbare xaa kwaan xuz xaa nu xnaa xaa naz Nazaret stub welt , pa ngu xaa . Nu mbin xaa rese xtizh xuz xaa nu xtizh xnaa xaa . Lee xnaa xaa mlozhaw rese kwaane leen lextoo me , zee le wen wen me xgab xomod nak re kwaane .
42002052	Nu lee Jesús nzharoora , nu nzhiyura yek xaa , nu nyakla Dios ne xaa nu noka re myet nyakla ne xaa .
42003001	Chiin liin nzha nabeyy Tiberio César dub pa nabeyy Roma , lee Poncio Pilat nak xaa nabeyy yizhyo Judea , Herod nabeyy yizhyo Galilea , wech xaa nak Lip xaa nabeyy yizhyo Iturea nu yizhyo Traconite , nu lee Lisanias nabeyy yizhyo Abilinia .
42003002	Anás nu Caifás nak ngwleyy non doo naz Jerusalén . Re mbizh zee lee Juan xgann Zacari ngu naz wen , nu ngunii Dios lo xaa .
42003003	Nu Juan mded dubse roo yuu Jordán , nu mbezh xaa lo rese myet nkin laa xaa naz nawent nu bare xaa lo Dios zee rubnis xaa , zee zhe re jwalt cheen xaa .
42003004	Nu kwaane ngok zee mbarlo kwaan mkee Chay , xaa mzaa kwent kwaan nzhé Dios lo lee xaa yilo : Tub xaa nzo naz wen nii dublegan : “ Bdexkwaa gu xnaz Xaa Nabeyy ; bxal gu tub naz nali zee ze xaa . ”
42003005	Rese pa yat nzeb yizhe , nu rese yi nu rese lom seli xaa nu rese naz narek seli xaa . Nu dexkwaa wen xaa re naz kwaan nawent nak .
42003006	Nu rese myet ne lo xaa mxaal Dios , xaa koo re xaa lo yalgut . ‘‘
42003007	Gorna lee re myet nzhin rubnis xaa lo xaa , Juan mbezh lo re xaa : ― ¡ Gu nak dii cheen mball wiz ! ¿ Cho né lo gu nzho mod xonn gu lo yalnayii kwaan né Dios yaad ?
42003008	Blu mlaa gu naz nawent nu wlipa mbare gu naz lo Dios , zee gakpa gu mod xle cheen tub yag . Nu nawdizht gu yé gu : “ ¡ Lee re be nak dii cheen Abraham ! ” Nel wlipa na nii na lo gu , Dios nzho mod le axta noka re ke ne gaka dii cheen Abraham .
42003009	Lee yibyag nzobla cho lox re yag kwaan nanzaat xle wen , zee choog xaaya nu koo xaaya lo ki .
42003010	Zee lee re xaa mnabdizh nu nzhé xaa : ― ¿ Cho kwaan nzhaal le nu ?
42003011	Juan mkeb nzhé lo re xaa : ― Nu loka cho xaa nkano chop naz ler , bzaa gu tub naza lo xaa nankanota , nu loka cho nkano kwaan gaw , bzaa guya lo xaa nyent kwaan gaw .
42003012	Noka lak xaa ntop demi kwaan nya naz Roma ngwa lo Juan , zee chubnis Juan xaa , nu mnabdizh xaa lo Juan nu nzhé xaa : ― Maestr , ¿ cho kwaan nzhaal le nu ?
42003013	Juan nzhé lo re xaa : ― Nebse gunaab gu parota nzhaal kix xaa .
42003014	Noka mnabdizh lak soldad lo Juan , nu nzhé xaa : ― ¿ Cho kwaan le re nu ? Nu lee Juan nzhé lo xaa : ― Nakiibt gu kwaan nkano re myet kwaan lajwers , nixa nagaazht gu tub kwaan nawlit tich xaa ; nu nebse gok chul lextoo gu kayaa gu re demi kwaan nzhex nka gu .
42003015	Lee re myet nkambaz nen cho kwaan gak . Nu rese xaa nle xgab chelee Juan nak Xaa Xaal Dios Nabeyy .
42003016	Per lee Juan nzhé lo re xaa : ― Na nchubnis re gu kwaan nis , per tich na nze stub xaa chubnis re gu kwaan Mbi Naban nu kwaan ki . Lee xaa nonra lo na kwaanzee nixa tich xkyelyed xaa nanzhaalt xek na .
42003017	Lee xaa nzho tub garot yaa koo paj lo nzhobxtil , nu kozhaw xaa nzhobxtil pa ngozhaw xaa re xob xaa , nu lee paj nzhobxtil zek xaa lo ki kwaan tira nanyuyyt .
42003018	Nu kwaan zyen doo re wdizh ne mzaa Juan kwent chul cheen Dios lo re myet .
42003019	Nu noka mgalno xaa Herod , xaa nabeyy yizhyo Galilea , nel mkano Herod xngwnaa wech xaa Lip , me le Herodías , nu noka mgalno xaa Herod lo rese kwaan nawent kwaana mle Herod .
42003020	Lo re kwaan nawent nzhale Herod , noka mle xaa stub kwaan nawent , mchep xaa Juan lozhyib .
42003021	Nu gorna lee Juan kachubnis re myet , noka Jesús ngwa mrubnis ; nu gorna lee xaa kawdizhno Dios lee yiba mxal ,
42003022	nu lee Mbi Naban cheen Dios nyaadla naz leen yiba mla tich xaa mod tub palom , nu kwaane nak tub kwaan mlu lo xaa . Nu tub bos kwaan nze naz yiba nzhé : ― Lu nak xgaan na , xaa nkedoola na , nu nyakdoo lextoo na wii na lo lu .
42003023	Jesús nzho kan tub galbchii liin gorna mzelo xaa mzaa xaa kwent wdizh chul cheen Dios . Nak xaa mod xgann Che , kwentaxa nle re xaa xgab . Che ngok xgann Elí ,
42003024	Elí ngok xgann Matat , Matat ngok xgann Leví , Leví ngok xgann Melqui , Melqui ngok xgann Jana , Jana ngok xgann Che ,
42003025	Che ngok xgann Matatías , Matatías ngok xgann Amós , Amós ngok xgann Nahúm , Nahúm ngok xgann Esli , Esli ngok xgann Nagai ,
42003026	Nagai ngok xgann Maat , Maat ngok xgann Matatías , Matatías ngok xgann Semei , Semei ngok xgann Chek , Chek ngok xgann Judá ,
42003027	Judá ngok xgann Joanán , Joanán ngok xgann Resa , Resa ngok xgann Zorobabel , Zorobabel ngok xgann Salatiel , Salatiel ngok xgann Neri ,
42003028	Neri ngok xgann Melqui , Melqui ngok xgann Adi , Adi ngok xgann Cosam , Cosam ngok xgann Elmadam , Elmadam ngok xgann Er ,
42003029	Er ngok xgann Jesús , Jesús ngok xgann Eliezer , Eliezer ngok xgann Jorim , Jorim ngok xgann Matat ,
42003030	Matat ngok xgann Leví , Leví ngok xgann Simeón , Simeón ngok xgann Judá , Judá ngok xgann Che , Che ngok xgann Jonam , Jonam ngok xgann Eliaquim ,
42003031	Eliaquim ngok xgann Melea , Melea ngok xgann Mená , Mená ngok xgann Matata , Matata ngok xgann Natán ,
42003032	Natán ngok xgaan rey David , David ngok xgann Isaí , Isaí ngok xgann Obed , Obed ngok xgann Booz , Booz ngok xgann Sélah , Sélah ngok xgann Naasón ,
42003033	Naasón ngok xgann Aminadab , Aminadab ngok xgann Admín , Admín ngok xgann Arní , Arní ngok xgann Esrom , Esrom ngok xgann Fares , Fares ngok xgann Judá ,
42003034	Judá ngok xgann Kob , Kob ngok xgann Chak , Chak ngok xgann Abraham , Abraham ngok xgann Taré , Taré ngok xgann Nacor ,
42003035	Nacor ngok xgann Serug , Serug ngok xgann Ragau , Ragau ngok xgann Peleg , Peleg ngok xgann Heber , Heber ngok xgann Sala ,
42003036	Sala ngok xgann Cainán , Cainán ngok xgann Arfaxad , Arfaxad ngok xgann Sem , Sem ngok xgann Noé , Noé ngok xgann Lamec ,
42003037	Lamec ngok xgann Matusalén , Matusalén ngok xgann Nok , Nok ngok xgann Jared , Jared ngok xgann Mahalaleel , Mahalaleel ngok xgann Cainán ,
42003038	Cainán ngok xgann Enós , Enós ngok xgann Set , Set ngok xgann Dan , Dan ngok xgann Dios .
42004001	Mnabeyy Mbi Naban leen lextoo Jesús , zee gorna mbare xaa roo yuu Jordán , lee Mbi Naban mbe xaa naz wen .
42004002	Nu mzo xaa choo mbizh naz wen zee mkiil Maxuu xaa , nu nandawt xaa nik tub kwaan tub choo mbizh , zee mzhiib tub yalnlaan lextoo xaa .
42004003	Zee lee Maxuu nzhé lo xaa : ― Chelee lu wlipa lu nak lu Xgann Dios , guzh lo ke ne gaka pan .
42004004	Jesús mkeb nzhé : ― Lee lo Xkyech Dios nkee : “ Nanebt pan nle zee mban myet , nel noka wdizh kwaan nroo roo Dios nle zee mban re myet ” . ‘‘
42004005	Zee lee Maxuu mbe xaa tub pa ya doo nzeb , nu mlu rese yezh kwaan nzhi lo yizhyo lo xaa .
42004006	Zee nzhé Maxuu lo xaa : ― Na za reya zee nabeyy lu rese yezh ne , nel na nabeyy re yezh ne , kwaanzee nzho mod za naya lo xaa nzhekla na .
42004007	Chelee lu kichxub lu lo na nu gool lu lo na rese yezh ne gak xcheen lu .
42004008	Jesús mkeb nzhé : ― Lee lo Xkyech Dios nkee : “ Nzhaal gool lu nebse lo Xdios lu Xaa Nabeyy lo lu , nu nebse lo lee xaa nzhaal kee lu zhiin ” . ‘‘
42004009	Zeera mbe Maxuu xaa naz yezh Jerusalén , nu mtexoob Maxuu xaa yek yidoo pa mas ya nzeb nu nzhé Maxuu lo xaa : ― Chelee lu wlipa nak lu Xgann Dios , brenzeb naz xan naz lo yo ;
42004010	nel lee lo Xkyech Dios nkee : Dios xaal mandad cheen xaa zee kanap xaa lu , zee nyent cho kwaan gak lu .
42004011	Nu zenyaa xaa lu , zee nalat nii lu lo ke . ‘‘
42004012	Jesús mkeb lo xaa nzhé : ― Noka nkee lo Xkyech Dios : “ Nanzhaalt kiil lu Xdios lu , Xaa Nabeyy lo lu ” . ‘‘
42004013	Nu gorzee nanguzhaaltra Maxuu stub mod kiil Jesús , zee mlaa xaa Jesús tub tyemp .
42004014	Jesús mbare naz yizhyo Galilea , gorna mbare xaa nkanola xaa yalngezh cheen Mbi Naban nu mrech kwent cheen xaa dubse yizhyo zee .
42004015	Nu nseed xaa re myet re pa nkasa xaa Israel nseed xaa xtizh Dios , nu re xaa zee nyula mbin xtizh xaa .
42004016	Jesús ngwa Nazaret , yezh pa mxen xaa . Zhe sab , zhe kwaan nzholl re xaa Israel lo Dios , mzeeb xaa pa nkasa xaa nseed xaa xtizh Dios , mod nak kostumbr cheen xaa ; nu mzoli xaa mlab xaa Xkyech Dios .
42004017	Nu mzaa xaa yech kwaan mkee Chay lo xaa ; Chay nak tub xaa mzaa kwent kwaan nzhé Dios lo lee xaa yilo . Nu gorna mxal Jesús loya , nguzhal pa nzhé snee lo xaa :
42004018	Lee Mbi Naban cheen Xaa Nabeyy nzo kwaan na , nel mleey xaa na zee za na kwent cheen wdizh chul lo re myet xaa prob ; zee yé na lo re xaa nzho mod roo xaa lozhyib ; nu sekwen na garlo re syeg ; nu le wen na lextoo re xaa nales doo nzhak lextoo ;
42004019	nu za na kwent cheen mbizh leezha lee Xaa Nabeyy zaa re kwaan chul cheen xaa lo re myet . ‘‘
42004020	Zeera mtuuzh Jesús yech , nu mzaa xaaya lo xaa nkanap pa nkasa re xaa nseed xaa xtizh Dios , nu mzob xaa . Rese xaa nzhi baa tubka nlach lo xaa .
42004021	Zee lee Jesús mzelo nzhé lo re xaa : ― Nalzhe mbarlo kwaan nkee lo Xkyech Dios nee , delant lo re gu .
42004022	Nu rese xaa nzhedizh wen xaa , nu ndedyall re xaa nzhon re wdizh chul kwaan ngunii xaa , nu nzhé re xaa lo wechxinn xaa : ― ¡ Lee Jesús nak xgann Che !
42004023	Jesús mkeb lo re xaa nzhé : ― Wlipa na nii na lo gu , lee re gu kale xgab nii diizh ne lo na : “ Doktor bsekwen lu leeka lu ” . Nu noka nle gu xgab nii gu lo na : “ Re kwaan mbin nu mle lu yezh Capernaum , noka bleya nee , pa nak mer lazh lu ” .
42004024	Noka nzhé Jesús : ― Wlipa na nii na lo gu , nik tub xaa mzaa kwent kwaan nzhé Dios lo xaa yilo , namkayaawent re sawlazh xaa xaa .
42004025	Wlipa na nii na lo gu , ngu zyen doo byud lazh be re mbizh cheen Li , xaa mzaa kwent kwaan nzhé Dios lo lee xaa yilo , re mbizh kwaan mla win dubse yizhyo ne nel namlat yey chon liin yirol .
42004026	Per Dios namxaalt Li ya xaa lo tub byud me lazh be , lee Dios mxaal xaa ya xaa lo tub ngwnaa byud , me nzho yezh Sarepta , pa nabeyy yezh Sidón .
42004027	Nu noka ngu zyen doo xaa lazh be , xaa myall baal cho , re mbizh cheen Eliseo , xaa mzaa kwent kwaan nzhé Dios lo lee xaa yilo , per nik tub re xaa ne , xaa myall baal cho namsekwent xaa , nebse msekwen xaa tub xaa le Naamán , xaa nak xaa yizhyo Siria .
42004028	Nu gorna mbin re xaa nzhi pa nkasa xaa Israel nseed xaa xtizh Dios kwaane , mrixyan re xaa .
42004029	Gorzee nguxso re xaa nu mloo xaa Jesús yezh ba , nu mbe xaa Jesús nu nguzo xaa Jesús yek blee roo yezh , zee kobi xaa xaa .
42004030	Per lee Jesús mdedyo xsaww lo re xaa nu nya .
42004031	Jesús mkato yezh Capernaum , yezh cheen Galilea . Rese zhe sab , zhe kwaan nzholl xaa lo Dios , Jesús nseed re myet .
42004032	Nu lee re myet ndedyall doo ngwii lo re kwaan nseed xaa , nel nzhedizh xaa kwaan yalnabeyy .
42004033	Nu pa nkasa xaa nseed xaa xtizh Dios , nzo tub xaabyi xaa nzho mbi mal lextoo , nu xaa ne ngunii dublegan , nzhé lo Jesús :
42004034	― ¡ Blaa nu ! ¿ Chozhiin mzhin lu lo nu Jesús , xaa Nazaret ? ¿ Che nze lu lux lu nu ? Na nlabeyy lu , nu ne na lee lu nak Xaa Nzhul lo Dios .
42004035	Jesús mgalno mbi mal ba , nu nzhé xaa : ― ¡ Bsaaw roo lu ! ¡ Broo lextoo xaabyi ne ! Zee lee mbi mal mlebi xaa lo yo delant lo re xaa , nu mroo mbi mal lextoo xaa nu nyent cho kwaan ngok xaa .
42004036	Rese xaa nzhi baa mdedyall , nu mbezh xaa lo wechxinn xaa : ― ¿ Cho nak xaa ne ? Nkano xaa yalnabeyy nu yalngezh ngoo xaa re mbi mal lextoo re myet , nu nzhon re mbi mal xtizh xaa .
42004037	Zeesi , lijer doo mxonn re kwaan mle Jesús dubse yizhyo kwaan le Galilea .
42004038	Gorna mroo Jesús pa nkasa xaa Israel nseed xaa xtizh Dios , zee nzha xaa garli Pér . Nu gorna mzeeb xaa garli Pér , zee nzhé re xaa lo xaa lee xnaazhap Pér ne nzak , nlen xlee , nu ngunaab xaa lo Jesús zee sekwen xaa me .
42004039	Jesús mwii lo me , nu mgalno xaa xlee , zee mroo xlee cho me . Nu gorzee nguxche me nu mzaa me kwaan ndaw re xaa .
42004040	Gorna merla la yalchool , rese xaa nzak rete klas yalyizh mbidno re xaa xaa lo Jesús nu lee xaa mzhib yaa yek re xaa nu msekwen xaa re xaa .
42004041	Nu noka nzho zyen doo xaa mloo xaa mbi mal lextoo , xaa kwaan mbazhe dublegan nu mbezh lo xaa : ― ¡ Lu nak Xgann Dios ! Per lee Jesús mgalno re mbi mal nel nanzheklat xaa nii re mbi mal lo xaa , nel nela re mbi mal lee xaa nak Xaa Mxaal Dios Nabeyy .
42004042	Gorna mkaxni yizhyo stub mbizh , Jesús mroo yezh nu nzha xaa tub pa zo techosa xaa . Per lee re myet nkwaan xaa , nu gorna nguzhal xaa lo re xaa , nzhekla re xaa sekwaz xaa , zee nayatra xaa .
42004043	Per lee Jesús nzhé lo re xaa : ― Nzhaal za na kwent cheen wdizh chul cheen Pa Nabeyy Dios lo re myet xaa stub yezh , nel kwaane mxaal xaa na le na zee nzhal na .
42004044	Kwaanzee Jesús mroo nzhazaa kwent cheen wdizh chul cheen Dios re yezh cheen Judea , pa nkasa xaa Israel nseed xaa xtizh Dios .
42005001	Tub welt Jesús nzo roo nistoo cheen Galilea , kwaan noka nii xaa Genesaret , zee mdop zyen doo myet lo xaa nu ntaaw doo re myet xaa , sinka nzhekla xaa kenzha xaa wdizh chul cheen Dios kwaan kazaa xaa kwent .
42005002	Zee mlu chop kano lo Jesús roo nistoo , kwaan nik tub xaa nyent leen , nel lee re xaa nzen mbal mla xaa leena zee zet xaa xkyeez xaa .
42005003	Jesús nguxoob leen tuba , kwaan nak cheen Simón , nu ngunii xaa lo Simón zee chep xaa xepa naz leen nistoo . Zee nguxoob xaa leen kano , nu baa mzob xaa nu mzelo xaa mseed xaa re myet .
42005004	Gorna ngulo mseed xaa re myet , zee nzhé xaa lo Simón : ― Be kano , ya be xep xsaww leen nistoo paro nech , zee bchep gu xkyeez gu zee zen gu mbal .
42005005	Simón nzhé lo Jesús : ― Maestr , dubse yaal mkee nu zhiin per nik tub mbal namzent nu ; per bay gon nu xtizh lu zee ya be zee chep nu xkyeez nu leen nistoo .
42005006	Nu gorna mlebi xaa yeez leen nistoo zyen doo mbal nguga lo xaa , nu axta mraz xkyeez xaa .
42005007	Zee mle xaa nseyn lo re xmig xaa , xaa nzho leen stub kano , zee yiid re xaa le xaa yudar xaa . Nu lee re xaa ngwa lo xaa nu mchazhe re xaa ropse kano axta nzhekla kano la naz leen nis .
42005008	Nu gorna mzeen Simón Pér lee zyen doo mbal nguga lo xaa , mkichxub xaa delant lo Jesús nu nzhé xaa : ― ¡ Bachii lo na , Xaa Nabeyy , nel na nak tub xaa nzeb doo jwalt !
42005009	Nu Simón kwaan re xmig xaa mdedyall doo nel mzen xaa zyen doo mbal .
42005010	Nu noka Chag rop Juan mdedyall doo , rop xaa ne nak xgann Zebedeo , nu ngok xmig Simón . Per lee Jesús nzhé lo Simón : ― Nazhebt lu , nel neta mbizh nalzhe naz delant lee lu gak xaa zere myet lo Dios kwentaxa nzen gu mbal .
42005011	Zee mchep re xaa xkano xaa naz roo nistoo zee mlaa re xaa rese kwaan nu mreke re xaa tich Jesús .
42005012	Tub mbizh nzo Jesús tub yezh , mzhin tub xaa nzak tub yalyizh kwaan nyall cho xaa . Gorna ngune xaa lo Jesús , mkichxub xaa nu mkichyek xaa axta lo yo nu nzhé xaa : ― Xaa Nabeyy , chelee lu nzhekla lu , nzho mod sekwen lu na lo yalyizh ne .
42005013	Jesús mzhib yaa cho xaa , nu nzhé lo xaa : ― Nzhekla na ; gakwen lu . Nu leeka gorzee lee yalyizh kwaan nyall cho xaa ngokwen .
42005014	Jesús nzhé lo xaa : ― Nik tub lo nayét luya . Gwa lo ngwleyy zee ne xaa lee lu ngokwen , nu bzaa gon cheen lu kwaan nlu lee lu ngokwen , kwentaxa mnabeyy Ches , zee ne ngwleyy lee lu ngokwen lo yalyizh kwaan mzhib lu .
42005015	Per lee xtizh Jesús yizata mbizh nzharechra , nu zyen doo xaa mdop mkenzha kwaan nii xaa , nu mkasa zyen xaa lo xaa zee sekwen xaa yalyizh cheen xaa .
42005016	Per lee Jesús tubka nya wen nyawdizhno Dios , pa nyent myet .
42005017	Tub mbizh Jesús kaseed re xaa , nu baa nzob lak xaa fariseo nu lak maestr xaa nlu xtizh Dios , xaa nze naz reta yezh pa nabeyy Galilea , nu Judea nu yezh Jerusalén ; nu yalngezh cheen Dios nkano Jesús , zee sekwen xaa rese xaa ne nzak .
42005018	Zee mzhin lak xaabyi , re xaa ne nzeno tub xaa mdeen nzhib lo yag , nu nzhekla xaa chep xaa xaa leen yoo zee zhiib xaa xaa delant lo Jesús .
42005019	Per nanguzhalt xaa mod zeeb xaa leen yoo , nel zyen doo myet nzhi baa ; kwaanzee nguxoob xaa yek yoo , nu mxal re xaa tik yek yoo , nu baa msela xaa dub yag mdeen , nu mdix xaa xaa delant lo Jesús .
42005020	Nu gorna mzeen Jesús re xaa ngwii lo Dios , zee nzhé Jesús lo xaa : ― Lee re jwalt cheen lu ngulola mzhe .
42005021	Zee lee re maestr xaa nlu xtizh Dios nu re fariseo nzelo mle xaa xgab : “ ¿ Cho nak xaabyi ne , zee sbaa nii xaa ? Nebse Dios nak xaa nzho mod chee re jwalt . ”
42005022	Per lee Jesús mzeen re kwaan nle re xaa xgab , nu nzhé xaa lo re xaa : ― ¿ Chozhiin sbaa nle re gu xgab ?
42005023	¿ Cho kwaan nzak gu ? ¿ Cho kwaan mas nanagant yé na lo xaa ne nzak : “ Ngulola mzhe re jwalt cheen lu ” , o sekwen na xaa ne nzak nu yé na lo xaa : “ Guxche , bzen xkyag lu nu zyaa ” ?
42005024	Le na kwaane lo gu , zee wii gu lee na nkano yalnabeyy chee na re jwalt , nel lee na nak Xaa Mzhin Ngok Myet . Kwaanzee nzhé Jesús lo xaa mdeen : ― Guxche nu bzen xkyag lu nu zyaa garli lu .
42005025	Nu gorzee lee xaabyi zee nguxche delant lo re xaa , nu mzen xaa xkyag xaa kwaan ngot xaa lo , nu nyayoll xaa lo Dios nya xaa garli xaa .
42005026	Rese myet mdedyall doo nu nzholl re xaa lo Dios , nu dub lo yalnacheb nzhé re xaa : ― ¡ Yisutisuti , nalzhe si ngune nu tub kwaan gro doo !
42005027	Gwluzh ngulo mded kwaane , Jesús mroo nu ngune xaa lo tub xaa ntop demi kwaan nya naz Roma , xaa ne le Leví , nzob roo mes pa nya re xaa ngix lo xaa . Jesús nzhé lo xaa : ― Breke tich na .
42005028	Zee lee Leví nguxso , nu mlaa xaa rese kwaan nu mreke xaa tich Jesús .
42005029	Mas gwluzh , garli Leví mle Leví tub yalni cheen Jesús kwaan gro doo ; nu nzhi zyen doo xaa ntop demi kwaan nya naz Roma nu noka nzhi stub naz re xaa kwaan kayaw kwaan re xaa lo mes .
42005030	Per lee re xaa fariseo nu re maestr , xaa nseed xtizh Dios , mzelo xaa ngunii nawent lo re xaa mseed lo Jesús , nu nzhé re xaa : ― ¿ Chozhiin nzhaw gu nu nzho gu kwaan re xaa ntop demi nu re xaa kwaan nle kwaan nawent ?
42005031	Jesús mkeb nzhé lo re xaa : ― Xaa nanet nzak , nankint xaa zee doktor , per lee re xaa ne nzak , xaa zee nkin doktor .
42005032	Nel lee na nanzhalt kwezh re xaa wen , lee na nzhal kwezh re xaa nzeb jwalt , zee laa xaa kwaan nawent kwaan kale xaa nu wii xaa lo Dios .
42005033	Nzhé re xaa lo Jesús : ― Lee re xaa mseed lo Juan nu re fariseo zyen doo welt nkwan xaa gorna nazhawt xaa nik tik kwaan nu noka nzhedizhno doo xaa Dios , per lee re xaa mseed kwaan lu tubka nzhaw xaa nu nzho xaa .
42005034	Jesús mkeb nzhé : ― Ble gu xgab kwaane . Nyent mod le gu zee kwan re xaa kwaan nzho tub jondang , zee nagawt xaa , gorna lee xaa kachelya nzoka kwaan re xaa .
42005035	Per zhin tub mbizh wee xaa xaa kwaan kachelya ; nu gorna zhin mbizh ba , zeesi lee re xaa nzhaal kwan .
42005036	Nu noka mzaa xaa kwent nabix ne lo re xaa nu nzhé xaa : ― Nik tub xaa nanchoogt tik ler kub , zee kobde xaaya cho ler gox . Chelee xaa sbaa le xaaya , nayet ler gox kee ler kub choya , nu sbaa noka ler kub lux .
42005037	Nu nixa nangot xaa xis ub kwaan kub leen mbud yed gox . Nel lee xis ub kwaan kub gorna yixooba zchaza mbud gox . Nu lee xis ub kwaan ngu leena xo lo yo , nu noka mbud gox lux .
42005038	Kwaanzee lee xis ub kwaan kub nzhaal yo leen mbud yed kub .
42005039	Nu rese xaa nzho xis ub kwaan nzhala mbizh mroo , nanyulat xaa go xaa xis ub kwaan kub , nel nzhé xaa : “ Lee kwaan gox mas chulra ndee ” .
42006001	Zhe sab , zhe kwaan nzholl re xaa Israel lo Dios , Jesús nzhaze pa mgaan xaa nzhobxtil , zee lee re xaa mseed lo Jesús mzelo mdich son nzhobxtil , nu mzob re xaaya nu ndaw xaaya .
42006002	Zee lee lak fariseo mnabdizh lo xaa : ― ¿ Chozhiin nle re gu kwaan nanzhaalt le gu zhe sab ?
42006003	Jesús mkeb nzhé lo re xaa : ― ¿ Che zer lab re gu Xkyech Dios kwaan mle David tub welt leezha ngok nlaan xaa nu ngok nlaan re xmig xaa ?
42006004	Mzeeb xaa leen yidoo cheen Dios , nu mzen xaa re pan kwaan nak cheen Dios ndaw xaa , kwaan nebse re ngwleyy nzho mod gaw nu noka mzaa xaaya ndaw re xmig xaa .
42006005	Nu noka nzhé xaa : ― Na nak Xaa Mzhin Ngok Myet nu nkano na yalnabeyy zee nzho mod nabeey na zhe sab .
42006006	Lee stub sab , zhe kwaan nzholl re xaa Israel lo Dios , Jesús mzeeb pa nkasa xaa Israel nu mzelo xaa mseed xaa re xaa . Nu baa nzo tub xaa mbizh yaa lad li .
42006007	Nu lee re maestr xaa nlu xtizh Dios nu re fariseo mlach lo Jesús zee nen che sekwen Jesús xaa ne nzak zhe sab , zee sbaa nzho mod gaazh xaa tub kwaan tich Jesús .
42006008	Per lee Jesús nela nen cho kwaan nle re xaa xgab , zee nzhé Jesús lo xaa mbizh yaa : ― Guxso nu bzoli xsaww lo re xaa . Lee xaabyi zee nguxso nu mzoli .
42006009	Zee Jesús nzhé lo re xaa nzhi baa : ― Nal lee na nabdizh tub kwaan lo gu : ¿ Xana kwaan nzho mod le re myet zhe sab , kwaan wen o kwaan nawent ? ¿ Che wen sekwen xaa tub myet , o gut xaa tub myet ?
42006010	Zee mwii Jesús lo rese xaa nzhi lo Jesús , nu zeera nzhé xaa lo xaa mbizh yaa : ― Bseli yaa lu . Lee xaabyi zee mseli yaa , nu gorzee lee yaa xaa ngokwen .
42006011	Per lee re fariseo nu re maestr mzhaal xyan doo , nu mzelo re xaa mkediizh xaaya , zee ne cho kwaan nzho mod gaazh xaa tich Jesús .
42006012	Nu tub mbizh zee , Jesús ngwa yek tub yi zee wdizhno xaa Dios dubse yaal .
42006013	Nu gorna ngunil yizhyo , Jesús mrezh re xaa mseed lo xaa , nu lo re xaa mseed lo xaa mleey xaa chiibchop xaa zaa xaa yalnabeyy cheen xaa lo .
42006014	Snee le re xaa mkayaa yalnabeyy lo xaa : Simón ( xaa mlole Jesús Pér ) , Ndres ( wech Simón ) , Chag , Juan , Lip , Tol ,
42006015	Teo , Max , Chag ( xgann Alfeo ) , Simón ( xaa nkedoola lazh ) ,
42006016	Judas ( xgann Chag ) , Judas Iscariote ( xaa mzaa Jesús lo re xaa mbit xaa ) .
42006017	Zee mbare Jesús naz yek yi kwaan re xaa mreke tich xaa , zee mzhin xaa tub pa lach . Baa mkasa re xaa mreke tich xaa nu noka zyen doo re myet stub naz yezh ngwa lo xaa : re xaa nze yezh Jerusalén , nu re xaa nze re yezh cheen Judea , nu re xaa nze rop yezh Tiro nu Sidón kwaan nzho roo nistoo . Mzhin re xaa baa zee kenzha xaa kwaan zaa Jesús kwent nu noka zee sekwen Jesús re yalyizh cheen xaa .
42006018	Nu rese xaa nded bid lo re mbi mal , xaa nzho lo re xaa ne , msekwen xaa xaa .
42006019	Kwaanzee rese xaa nzhekla gal cho Jesús , nel ne re xaa cho Jesús nroo yalngezh sekwen re xaa ne nzak .
42006020	Jesús mwii lo re xaa mseed lo xaa nu nzhé xaa lo re xaa : ― Wen re gu xaa prob , nel lee pa nabeyy Dios gak xcheen re gu .
42006021	’ Wen re gu xaa nlaan nal , nel lee re gu gak xaa yazhe lextoo . ’ Wen re gu xaa nzhonn nal , nel gwluzh lee re gu xizh .
42006022	’ Wen re gu xaa nded bid xaa ngwii lo na , Xaa Nyaad Ngok Myet , gorna yii re myet lo gu , nu gorna koo re xaa gu yezh , nu gorna nge re xaa lo gu , nu gorna nanzheklat re xaa gon xtizh re gu .
42006023	Byakdoola gu , nu nix doo gok lextoo gu re mbizh ba , nel re gu kayaa kwaan gro doo naz leen yiba ; nel sbaaka mnayii re xaa ne re xaa mzaa kwent kwaan nzhé Dios lo lee xaa yilo .
42006024	’ Per nales ded re gu xaa rik nal , nel mkanola gu rese kwaan mle zee nix doo nzhak lextoo gu .
42006025	’ Per nales ded re gu xaa nkano zyen doo kwaan nzhaw , nel gu gak nlaan . ’ Per nales ded re gu xaa nxizh nal , nel lee re gu gonn nu gak nales doo lextoo .
42006026	’ Per nales ded re gu xaa wen nii re myet lo nal , nel sbaa ngunii wen re myet lo re xaa mbezh mzaa xaa kwent kwaan nguné Dios lo lee xaa yilo per nawlit xaaya .
42006027	Noka Jesús nzhé : ― Per lee na nii lo re gu , xaa kayon xtizh na : Bkela gu re xaa nayii ne gu , ble gu wen lo re xaa nzhedizh nawent lo gu .
42006028	Nii wen gu lo re xaa kwaan nxobde lo gu , nu gunaab gu lo Dios kwent cheen re xaa nii wdizh nawent lo gu .
42006029	Chelee tub xaa la panyet tagarlo gu , noka bzaa gu stub tagarlo gu la xaaya . Nu chelee tub xaa nzhekla kiib xchamar gu , noka laa gu kiib xaa xkamis gu .
42006030	Nu loka cho xaa naab tub kwaan lo gu , zaa guya lo xaa , nu chelee tub xaa kiib tub xcheen gu nayét gu lo xaa : “ ¿ Ma xcheen na ? ”
42006031	Mod nzhekla gu le xaa lo gu , sbaaka ble gu lo xaa .
42006032	’ Chelee gu nkela gu nebse xaa nkela gu , ¿ xana kwaan wen le gu gan ? Noka re xaa nzeb jwalt snee nle .
42006033	Nu chelee gu wen nak gu nebse lo re xaa kwaan nle wen lo gu , ¿ xana kwaan wen le gu gan ? Noka re xaa nzeb jwalt nle kwaane .
42006034	Nu chelee gu nteche gu tub kwaan lo tub xaa kiin tub kwaan lo gu , nu nela gu zere xaaya lo gu stub welt , ¿ xana kwaan wen le gu gan ? Noka re xaa nzeb jwalt nteche kwaan ngiin wechxinn xaa lo xaa , nu nela xaa lee xaa zereya lo xaa stub welt .
42006035	Nzhaal kela re gu xaa nayii ne gu nu nalet gu xgab chelee xaa nanketla xaa gu . Ble gu kwaan wen lo xaa nu nalet gu xgab chelee xaa nalet xaa kwaan wen lo gu , nu chelee xaa kiin xaa tub kwaan lo gu teche guya lo xaa nu nalet gu xgab chelee xaa nazeret xaaya lo gu stub welt . Snee gro doo kwaan le gu gan , nu snee gak re gu xinn Dios , xaa nzob naz yiba , nel nle xaa kwaan wen lo re myet , nixa nanzaat re myet dixkix lo xaa nu nixa nakap nak re myet lo xaa .
42006036	Kwaanzee noka gu blesla gu ne gu re myet , modxa nlesla Xuz be Dios ne re myet .
42006037	’ Nanaabt gu kwent lo stub xaa zee noka Dios nanaabt kwent lo gu . Byenlazh gu kwaan nawent kwaan nle re myet lo gu , zee noka Dios chee re jwalt cheen gu .
42006038	Zaa gu kwaan lo stub naz xaa , zee noka Dios zaaya lo gu , kwaan tub medid nyazhera . Dios chiix kwaan zaa xaa lo gu leeka medid kwaan mchiix gu kwaan mzaa gu lo stub naz xaa , leeka sbaa chiix Dios kwaan zaa xaa lo gu .
42006039	Jesús nzhé wdizh nabix ne lo re xaa : ― Nyent mod wee tub syeg leeka sasyeg syeg , nel rop xaa ne la leen blee .
42006040	Nik tub xaa mseed nyent mod gakra lo xmaestr xaa , per gorna yilo seed xaa , zeera zhin xaa gak xaa kwenta xmaestr xaa .
42006041	’ ¿ Chozhiin ngwii lu lo paj kwaan nzho leen mbeelo wechxinn lu , nu nangwiit lu lo dub yag kwaan nzho leen mbeelo lu ?
42006042	Nu chelee lu nanzeent lu nzho dub yag leen mbeelo lu , ¿ xomod le lu reyez yé lu lo wechxinn lu : “ Laa ko na paj kwaan nzho leen mbeelo lu ” ? ¡ Gu nak xaa nkade nu nanlet gu kwaan wen ! Yilotlaka bloo dub yag kwaan nzho leen mbeelo lu , zee nzho mod wii wen lu , zee koo lu paj kwaan nzho leen mbeelo wechxinn lu .
42006043	Jesús nzhé : ― Nyent yag kwaan wen kwaan nzaa xle nawent . Nu noka nyent yag nawent kwaan nzaa xle wen .
42006044	Kad yag nzhakbeyy kwaan xle cheena . Nantopt xaa ig lo yag yich , nu nixa nantopt xaa ub lo yag yich garbat .
42006045	Lee xaa wen , nzhedizh kwaan wen , nel kwaan wen nzhal lextoo xaa . Lee xaa mal , nzhedizh kwaan nawent , nel kwaan nawent nzhal lextoo xaa . Nel lextoo xaa nzhal kwaan nzhedizh xaa .
42006046	’ ¿ Chozhiin nii gu lo na “ Xaa Nabeyy ” , nu nanlet gu kwaan nii na ?
42006047	Nal lee na nii lo gu xomod nak xaa nreke tich na ; nkenzha xaa xtizh na nu nle xaa kwaan nii na .
42006048	Lee xaa ne nak mod tub xaa mza tub li . Yilotlaka mdeen nech xaa simyent axta lo ke . Nu gorna mroo nis yuu nu mkee nis cho yoo , per namlet nis gan mkuna nel wen wen nyaya .
42006049	Per lee xaa nzhon kwaan nii na , nu nanlet xaa kwaan nii na , xaa zee nak mod tub xaa mza li lo yux nu namdeent xaa simyent . Nu gorna mroo nis yuu , nu mkee nisa , zee mbaxcheya nu tira mluxa .
42007001	Gorna ngulo ngunii Jesús lo re myet , zee nya xaa naz yezh Capernaum .
42007002	Baa nzho tub xaa nabeyy lo tub gayoo soldad Roma , xaa ne nkano tub xmos , xaa nkedoola xaa , nu ne nzak xaa ne , mer yet xaa .
42007003	Gorna lee xaa nabeyy lo re soldad mbin lee Jesús nle kwaan gro doo , zee mxaal xaa lak xaa Israel , xaa gol , zee yichezh xaa Jesús zee sekwen Jesús xmos xaa .
42007004	Nu gorna mzhin re xaa gol lo Jesús ngunaab xaa jabor lo Jesús nu nzhé xaa lo xaa : ― Nzhaal le lu yudar xaa nabeyy lo tub gayoo soldad ,
42007005	nel nkela xaa re sawlazh be , nu leeka lee xaa mdexkwaa pa nya re be nseed be xtizh Dios .
42007006	Zee mreke Jesús tich re xaa gol , per gorna merla zhin xaa garli xaa nabeyy lo tub gayoo soldad , zee lee xaa nabeyy lo tub gayoo soldad mxaal lak xmig xaa yé xaa lo Jesús : ― Xaa Nabeyy , nalet lu xgab yé lu lee lu zeeb leen li na , nel nanont na lo lu ,
42007007	kwaanzee nixa nangwat na ngukwaan na lu . Nebse nabeyy zee sekwen lu xmos na .
42007008	Nel nzho tub xaa nabeyy lo na , nu sbaaka nkano na soldad , xaa nabeey na lo . Gorna yé na lo tub xaa : “ Gwa ” , zee ya xaa ; gorna yé na lo stub xaa : “ Te ” , zee nyiid xaa lo na ; nu gorna nabeey na xmos na le xaa tub kwaan , zee nle xaaya .
42007009	Mdedyall Jesús gorna mbin xaa kwaane , nu mwii Jesús lo re xaa nzhake tich xaa nu nzhé xaa lo re xaa : ― Wlipa na nii na lo gu , ¡ nik tub xaa sawlazh be nangwiit lo Dios modxa ngwii xaabyi ne lo Dios !
42007010	Nu gorna mbare re xaa mxaal xaa ngwa lo Jesús garli xaa nabeyy lo soldad , lee xmos xaa ngulola ngokwen .
42007011	Gwluzh ngulo mded kwaane , lee Jesús kwaan re xaa mseed lo xaa nzha naz yezh kwaan le Naín . Nu noka zyen doo myet nzhake tich xaa .
42007012	Gorna nzhazhin re xaa gax roo yezh , ngune xaa lo zyen doo xaa yezh nzhakaach tub xaa ngut . Per xaa ngut nak techosa xaa lo xnaa xaa , nu byud xnaa xaa .
42007013	Nu gorna ngune Xaa Nabeyy lo me , mlesla xaa ngune xaa me , zee nzhé xaa lo me : ― Nagonnt lu .
42007014	Nu gorzee mbii gax xaa lo yin , zee lee re xaa nzhano yin mlaz , zee lee Jesús mgal cho yin nu nzhé xaa lo xaa ngut : ― Xaa mad , ¡ guxche !
42007015	Zee lee xaa ngut ta mzob nu mzelo nzhedizh , zee lee Jesús mzaa xaa lo xnaa xaa .
42007016	Nu gorna ngune re xaa ngok kwaane , mzheb doo re xaa nu mzelo re xaa mbill lo Dios , nu nzhé re xaa : ― Tub xaa non doo , xaa nzaa kwent kwaan nzhé Dios lo lee xaa mzhin lo re be nee nal . Nu noka nzhé re xaa : ― Dios nze le yudar re sawlazh be .
42007017	Nu dub welt yizhyo Judea mbin re xaa kwaan mle Jesús nu noka re stub naz xaa nzho yizhyo gax mbin kwaane .
42007018	Juan mbin rese kwaane , nel re xaa mreke tich xaa mzaa kwenta lo xaa . Zee mrezh Juan chop xaa .
42007019	Zee mxaal xaa xaa ya nabdizh xaa lo Jesús zee nen che mer lee xaa nak Xaa Mxaal Dios Nabeyy , cheleeya nalet xaaya , zee kwaz xaa yaad stub xaa .
42007020	Zee lee rop xaa mxaal Juan mbii gax lo Jesús nu nzhé xaa lo Jesús : ― Juan Xaa Nchubnis mxaal nu nabdizh nu lo lu , nen chelee lu nak Xaa Mxaal Dios Nabeyy o kwaz xaa yaad stub xaa .
42007021	Nu leeka gorzee lee Jesús msekwen zyen doo xaa ne nzak lo yalyizh cheen xaa , nu noka msekwen xaa re xaa nded bid lo mbi mal kwaan nzho leen lextoo xaa , nu noka mxal xaa garlo re syeg .
42007022	Zeera mkeb xaa lo rop xaa mxaal Juan , nu nzhé xaa : ― Zyaa gu nu guzh gu re kwaan ngune gu nu re kwaan mbin gu lo Juan . Guzh gu lo xaa lee re syeg ngwii , nu lee re xaa mdeen nze , nu lee re xaa nyall cho ngokwen , nu lee re xaa nkwee mxal nzha , nu lee re xaa ngut mroban , nu lee lo re xaa prob nzhon kwent cheen wdizh chul cheen Dios .
42007023	¡ Wen re myet , xaa nanzeret tich lo na nu nantont ne na !
42007024	Gorna lee rop xaa mxaal Juan nya , nu gorzee lee Jesús mzelo mzaa kwent cheen Juan lo re myet , nu nzhé xaa : ― Leezha ngwa gu naz wen , ¿ cho kwaan mle gu xgab wii gu lo ? ¿ Che ngwa gu ngwasewii gu lo tub nit kwaan nkun mbi ?
42007025	Nu cheleeya nanakta sbaa , ¿ cho kwaan ngwa gu ngwasewii gu lo zeey ? ¿ Che ngwa gu ngwasewii gu lo tub xaa nak tub ler chul doo nzhak ? Nela gu lee re xaa nzhak re ler chul doo , nak re xaa wen nzho leen li re rey .
42007026	Wena , ¿ cho kwaan mroo gu ngwasewii gu lo ? ¿ Che ngwasewii gu lo tub xaa nzaa kwent kwaan nzhé Dios lo lee xaa ? Wlipa na nii na , lee Juan nak mas non ke stub xaa mzaa kwent kwaan nzhé Dios lo lee xaa yilo .
42007027	Juan nak xaa nzaa Xkyech Dios kwent : Wii gu , xaal na tub mandad yilo ke lu , xaa zee dexkwaa naz ze lu . ‘‘
42007028	’ Lee na nii lo re gu , nik stub xaa nangoknont kwenta Juan . Per snee naka , lee xaa nanont tant pa nabeyy Dios , nak mas nonra ke Juan .
42007029	Gorna mkenzha rese xaa kwaane , nu lee re xaa ntop demi kwaan nya naz Roma , rese xaa mrubnis lo Juan , zee mbezh re xaa : “ Nali nak Dios ” .
42007030	Per lee re xaa fariseo nu re maestr xaa nlu xtizh Dios , namrubnist xaa lo Juan , kwaanzee nanet xaa kayaa xaa kwaan nzhé Dios lo xaa .
42007031	Zee lee Jesús nzhé : ― ¿ Cho kwenta nzhak re myet xaa nzhi nal ?
42007032	Lee re myet ne nak kwenta re madwin , mad nzob ngit lo xbi , mad mbazhe lo re wechxinn : “ Mbill nu bzhik , per lee re gu namkaniit ; mbill nu re kwaan nales nzholl , per lee re gu nambinnt ” .
42007033	Sbaa nii na , nel leezha mbid Juan Xaa Nchubnis , nanzhawt xaa pan , nu nixa nanzhot xaa xis ub , nu lee re gu né : “ Mbi mal nzho lextoo xaa ” .
42007034	’ Nu nal nzhal na , Xaa Mzhin Ngok Myet , nzhaw na nu nzhoo na re kwaan , nu lee re gu mbezh lee na nak tub xaa nzhaw doo nu nzho doo xis ub , nu nak na xmig re xaa ntop demi kwaan nya naz Roma nu noka nak na xmig re xaa nle re kwaan nawent .
42007035	Mod nii re xaa : “ Lee yalnzhak cheen Dios luu klar lo re xaa nzho yek ” .
42007036	Lee Simón , tub fariseo mbe Jesús gaw garli xaa . Nu gorna kayaw xaa ,
42007037	zee lee tub ngwnaa , me nzeb doo jwalt , me nzho yezh ba , mzhin lo Jesús , nel ngune me lee Jesús kayaw garli fariseo . Nu nzheno me tub bot dik kwaan mdexkwaa kwaan ke le alabastro , kwaan nyazhe perfum kwaan chul doo nzebech .
42007038	Nzhonn me mzob me nii Jesús , nu nis kwaan nzhonn me ngok bsii nii Jesús . Nu zeera msekwizh me nii Jesús kwaan yich yek me . Nu ndaw me bit nii xaa nu mxo me perfum tich nii xaa .
42007039	Zee lee fariseo , xaa mbe Jesús gaw Jesús garli xaa , gorna ngune xaa kwaane , snee mle xaa xgab leen yek xaa : “ Chol xaa ne ngak tub xaa nzaa kwent kwaan nzhé Dios lo lee xaa , zeen xaa nen cho ngwnaa ne , me kagal cho xaa , tub ngwnaa me duzna kwaan nawent nle ” .
42007040	Zee lee Jesús nzhé lo fariseo : ― Simón , nzhekla na nii na tub kwaan lo lu . Lee fariseo mkeb nzhé : ― Néya maestr .
42007041	Jesús nzhé : ― Za na tub kwent lo lu . Ngu chop xaabyi xaa mdiin demi lo tub xaa . Tub xaa mdiin gaay gayoo demi plat , lee stub xaa mdiin choobchii demi plat lo xaa .
42007042	Nu nel nyent demi kix xaa lo xaa mteche demi lo xaa , zee lee xaa mteche demi lo xaa mle perdon re demi kwaan mzeb rop xaa . Nal nabdizh na lo lu : ¿ xana xaa mas mkelara xaa mtecheya lo xaa ?
42007043	Zee lee Simón mkeb nzhé : ― Nzak na xaa nzeb mas grorey nkelara xaa . Jesús nzhé lo fariseo : ― Wli luya .
42007044	Zee lee Jesús mwii lo ngwnaa nu nzhé xaa lo Simón : ― ¿ Che nlu ngwnaa ne lo lu ? Mzeeb na leen li lu , nu namzaat lu nis keeb na nii na ; per lee ngwnaa ne mdeeb nii na kwaan nis garlo me nu msekwizh meya kwaan yich yek me .
42007045	Gorna ngunii lu “ dix ” lo na , nandawt lu bit tagarlo na . Per lee ngwnaa ne , axta gorna mzhin me , nu axta nal seetaka kayaw me bit nii na .
42007046	Namteebt lu anseyt yek na , per lee ngwnaa ne mxo me perfum tich nii na .
42007047	Kwaanzee nii na lo lu , lee rese jwalt cheen ngwnaa ne ngulola mzhe , nel nkedoola me na . Per lee re xaa mzhe chepse jwalt cheen , zee chepse nkela xaa na .
42007048	Zee nzhé xaa lo ngwnaa ne : ― Lee re jwalt cheen lu ngulola mzhe .
42007049	Nu lee lak xaa nzhi baa , nzhé lo wechxinn xaa : ― ¿ Cho nak xaa ne , nzak xaa nzho mod kiib xaa jwalt ?
42007050	Zee lee Jesús nzhé lo ngwnaa : ― Nel ngwii lu lo na zee ngok nzhul lu lo rese jwalt cheen lu , nal wen nya lu .
42008001	Gwluzh ngulo mded re kwaane , zee nzha Jesús kwaan re chiibchop xaa mseed lo xaa , nzhazaa xaa kwent cheen wdizh chul cheen pa nabeyy Dios re yezh nu re rench .
42008002	Nu noka nzha lak ngwnaa , me mloo Jesús mbi mal lextoo nu me msekwen xaa lo yalyizh . Tub me nzha kwaan lee xaa le Mari , me yezh Magdala , me ne mloo xaa gazh mbi mal lextoo ;
42008003	nu stub me le Juan sa Chusa , xaa mkee zhiin lo Herod ; nu stub me le Susana , nu noka nzha zlakra ngwnaa . Nu re ngwnaa ne mzaa me kwaana nkano me lo Jesús nu lo re xaa xaa .
42008004	Zyen doo myet mroo lazh yiyon kwaan yé Jesús , snee mod zyen doo myet mdop lo Jesús , zee mzaa Jesús kwent nabix lo re xaa nu nzhé xaa :
42008005	― Nal lee na za tub kwent lo gu cheen tub xaa nchech nzhobxtil lo yo . Nu gorna kachech xaa ben lo yo tub naza mla leen naz , nu mtaazh xaa ticha , nu lee mbyin ngwa nu ngutawa .
42008006	Stub naza mla lo ke pa nyent zyen yo ; nu gorna mlena mxena chep , nu mbizha nel nyent gop xena .
42008007	Nu lee stub naza mla leen yag yich ; gorna mlena , mlena leen yag yich zee mdin yicha .
42008008	Per lee stub naza kwaan mla lo yo wen , mxen dooya nu mzaaya zyen doo nzhobxtil , axta tub yiyoo nzhobxtil mzaa tub ben . Sbaa nak kwent . Nu dublegan nzhé Jesús : ― ¡ Loka cho nzob nzha , nzhaal gon kwaane !
42008009	Lee re xaa mseed lo Jesús mnabdizh lo Jesús : ― ¿ Xomod nak kwent ne ?
42008010	Jesús mkeb lo re xaa nu nzhé xaa : ― Dios mzaa yek re gu zee ne gu xomod nak re kwaan nanyunt cheen pa nabeyy Dios ; per lee lo stub naz xaa nii na duzna kwent nabix , nu zee nixa wii xaa nu naluta lo xaa , nu nixa gon xaaya nu nalata yek xaa .
42008011	’ Snee nak kwent nabix ne : Lee nzhobxtil nak kwenta xtizh Dios .
42008012	Lee nzhobxtil kwaan mla leen naz nak kwenta re xaa nzhon xtizh Dios , per lee Maxuu nzha nkiiba lo xaa zee nawiit xaa lo Dios nu zee nalet xaa gan yalnaban kwaan tira .
42008013	Lee nzhobxtil kwaan mla lo ke pa nyent zyen yo nak kwenta re xaa nzhon xtizh Dios , nu nyakdoola xaa mkayaa xaaya , per nanyet nzo xaa lo xtizh Dios ; ngwii xaa lo Dios tub tyemp , per gorna nzhin tub yalzi lo xaa zee nlaa xaa Dios .
42008014	Lee nzhobxtil kwaan mla leen yag yich nak kwenta re xaa nzhon xtizh Dios , per chepse chepse lee re xgab yizhyo ne nle gan lo xaa nu re demi kwaan nkano xaa nu re kwaan nlu chul cheen yizhyo ne , ngin xtizh Dios lextoo xaa nu kwaane nle zee nanzaat xaa xle . Lee xaa nak kwenta tub nzhobxtil kwaan ngin yag yich nu nanzaata nzhobxtil .
42008015	Per lee nzhobxtil kwaan mla neb lo yo wen , nak kwenta re xaa nzhon xtizh Dios kwaan dub lextoo xaa , nu nle xaa re kwaan nzhé xtizh Dios , nu nye nzo xaa lo xtizh Dios , nu xaa ne nzaa zyen doo xle .
42008016	Noka nzhé Jesús : ― Nik tub xaa nankeet tub bruj nu nsaaw xaa yeka kwaan tub almud o chep xaaya xan loon , sinka nzob xaaya pa ya nzeb , zee zaaya xni lo re xaa rep leen yoo .
42008017	Nik tub kwaan xlaan nyent mod nalut , nixa tub kwaan nzholaan nyent mod nanet re xaa loya .
42008018	’ Kenzha wen gu re kwaan nii na . Nel re xaa nkano kwaan , kayaa xaa masraya ; per lee re xaa nankanota axta chep re kwaan nkano xaa yiib lo xaa .
42008019	Xnaa Jesús nu re wech Jesús mzhin pa nzo Jesús , per nyent mod bii xaa gax lo Jesús nel zyen doo myet nzhi baa .
42008020	Nu gorzee nzhé lak xaa lo Jesús : ― Xnaa lu nu re wech lu nzo naz jwer , nzhekla re xaa nii xaa lo lu .
42008021	Lee Jesús mkeb nzhé : ― Re xaa nzhon xtizh Dios nu nle kwaan nzhéya , re xaa zee nak mod xnaa na nu mod re wech na .
42008022	Tub mbizh Jesús mzeeb leen tub kano kwaan re xaa mseed lo xaa , nu nzhé xaa lo re xaa : ― Ya be stub ta roo nistoo . Zee nzhaze xaa nzha xaa leen nistoo .
42008023	Nu gorna nzhaze re xaa leen nistoo , ta ngot Jesús . Nu lee tub mbi dox doo mroo leen nistoo , nu mzelo nis nguzhe leen kano , nu nzho reyez la kano naz xan nistoo , nu kaded doo xaa bid .
42008024	Kwaanzee mloo xaa mkaal lo Jesús nu nzhé xaa : ― ¡ Maestr ! ¡ Maestr ! ¡ Nzhalaw be leen nistoo ! Jesús nguxche nu mgalno nistoo nu mbi , nu gorzee lee nistoo nu mbi zheta ngok .
42008025	Gwluzh nzhé xaa lo re xaa mseed lo xaa : ― ¿ Chozhiin nzheb re gu ? ¿ Ma kwaan ngwii gu lo Dios ? Per lee re xaa mzheb doo nu mdedyall xaa , nu mnabdizh xaa lo wechxinn xaa : ― ¿ Cho nak xaabyi ne , nu axta nistoo nu mbi nzhon xtizh xaa ?
42008026	Mzhin xaa stub ta roo nistoo cheen Galilea yizhyo kwaan le Gadara .
42008027	Nu gorna mla Jesús leen kano zee mroo tub xaa yezh , mbii gax lo Jesús . Xaa ne nzho mbi mal lextoo . Nzha zyen doo mbizh nanzhaktra xaa xab xaa , nixa nanzhotra xaa li xaa , sinka lee xaa nyu duzna leen yeer pa nyu re xaa ngut .
42008028	Gorna ngune xaa lo Jesús , nu mkichxub xaa lo Jesús nu mbazhe xaa nzhé xaa : ― ¿ Chozhiin nze lu lo nu , Jesús Xgann Dios , xaa nzob naz yiba ? ¡ Naab na lo lu nateedt lu nu bid !
42008029	Nzhé xaa kwaane , nel Jesús mgalno re mbi mal kwaan nzho lextoo xaa , zee mrooya lextoo xaa . ( Zyen welt nzen nye mbi mal xaa . Nu nixa nkado re myet yaa xaa nu nii xaa kwaan kaden , per nle xaa gan nchoog xaaya nu nzhe mbi mal xaa naz wen . )
42008030	Jesús mnabdizh lo xaa : ― ¿ Cho le lu ? Nu lee xaa mkeb nzhé : ― Na le Zyen Doo . Nzhé xaa kwaane , nel zyen doo mbi mal nzho lextoo xaa .
42008031	Nu lee re mbi mal ngunaab lo Jesús : ― Nagubit lu re nu leen yerdoo .
42008032	Nel gax zee nzhi zyen doo kuch kayaw , zee lee re mbi mal nzhé lo Jesús : ― Laa zeeb re nu lextoo re kuch ba . Nu zee lee Jesús mzeyal .
42008033	Nu lee re mbi mal mroo lextoo xaa nu nya ngu lextoo re kuch . Nu leeka gorzee mzelo re kuch mrexonn nkato naz yat nu mla axta leen nistoo . Nu ngwep re ma nis nu tira ngut re ma .
42008034	Per gorna mzeen re xaa nkanap re kuch kwaane , gorzee mrexonn xaa nu nya xaa mzaa xaa kwenta lo re xaa nzo wen nu lo re xaa yezh .
42008035	Gorzee nzhasewii re myet nen cho kwaan ngok . Nu gorna mzhin xaa pa nzo Jesús , zee mlu xaabyi , xaa mroo re mbi mal lextoo , nzob lo Jesús , nakla xaa ler nu ngokwenla xaa , zee mzheb doo re xaa .
42008036	Nu lee re xaa ngune ngok kwaane mzaa kwent lo re xaa nen xomod ngokwen xaa ngu mbi mal lextoo .
42008037	Rese myet , xaa yizhyo Gadara , nzhé lo Jesús zee nya Jesús , nel nzheb doo re xaa . Kwaanzee lee Jesús mzeeb leen kano nu nya .
42008038	Lee xaabyi kwaan mroo re mbi mal lextoo nzhé lo Jesús : ― Laa reke na tich lu . Per Jesús mnabeyy xaa , zee lake xaa zee zaa xaa kwent lo re xaa :
42008039	― Zyaa garli lu , nu guzh re kwaan mle Dios lo lu . Lee xaabyi zee nya , nu mzaa xaa kwent kwaan mle Jesús lo rese xaa dub yezh .
42008040	Gorna mbare Jesús stub ta roo nistoo , nyakdoola re myet mkayaa xaa xaa , nel rese xaa nkambaz xaa .
42008041	Nu gorzee mzhin tub xaa le Jairo , xaa nak tub xaa nabeyy pa nkasa re xaa Israel nseed xaa xtizh Dios . Xaabyi ne mkichxub lo Jesús nu ngunaab xaa zee ya Jesús garli xaa ,
42008042	nel nkano xaa tubka xchap xaa , mad nzho kan tub chiibchop liin , mer yet . Nu gorna nzha Jesús zyen doo myet nzhake tich xaa nu ntaaw doo re myet xaa .
42008043	Lo re myet zee nzha tub ngwnaa , me nzhala chiibchop liin ne nzak . Tubka nded ren lextoo me . Nu mlux me rese kwaan nzhap me ngwa me lo re doktor , nu nik tub xaa namlet gan sekwen me .
42008044	Ngwnaa ne mbii naz tich Jesús , nu mgal me cho xab xaa . Nu leeka gorzee lee ren kwaan ded lextoo me mlaz .
42008045	Zee lee Jesús mnabdizh : ― ¿ Cho mgal cho na ? Nu rese xaa nzhé : ― Namgalt na cho lu . Per lee Pér nzhé : ― Maestr , rese xaa ntaaw lu nu nzobya lu .
42008046	Kwaanzee Jesús mbare nzhé : ― Nzho tub myet mgal cho na , nel mzeen na mroo yalngezh cho na .
42008047	Per lee ngwnaa ne nyent mod kaxlaan me nzheb me nu mbii me gax mkichxub me lo Jesús . Nu nzhé me delant lo re xaa , cho zhiin mgal me cho xab Jesús , nu xomod ta ngokwen me mgal me cho xab xaa .
42008048	Jesús nzhé lo me : ― Xchap na . Nel mwii lu lo Dios , zee ngokwen lu . Nal wen nya lu .
42008049	Seetaka kanii Jesús gorna mzhin tub mos lo Jairo nzhé lo Jairo : ― Lee xchap lu ngulola ngut , nankintra nii lu lo maestr .
42008050	Per Jesús mbin kwaan nzhé mos nu nzhé xaa lo Jairo : ― Nazhebt lu . Nebse wii lu lo Dios , lee xchap lu roban .
42008051	Nu gorna mzhin xaa garli Jairo , namlaat Jesús mzeeb re xaa kwaan lee xaa , nebse mzeeb Pér , Chag , nu Juan kwaan xuz mad nu xnaa mad mzeeb .
42008052	Rese xaa nzhi nzhonn nu mbazhe nel ngutla mad , per lee Jesús nzhé lo re xaa : ― Nagonnt gu nel nanguta mad , nebse naxna mad .
42008053	Rese xaa mxizhno Jesús , nel nela xaa ngut mad .
42008054	Zee mzen Jesús yaa mad nu ngunii xaa dub gan nu nzhé xaa : ― ¡ Mad , guxche !
42008055	Nu lee mad mbare mroban . Nu gorzee nguxche mad , zee mnabeyy Jesús zaa xaa kwaan gaw mad .
42008056	Mdedyall doo xuz mad nu xnaa mad . Per lee Jesús nzhé lo re xaa nik tub kwaan ngok nayét xaa lo re myet .
42009001	Jesús mrezh re chiibchop xaa kwaan kaseed lo xaa , nu mzaa xaa yalnabeyy lo re xaa zee nzho mod koo xaa reta klas mbi mal kwaan nzho lextoo re myet , nu sekwen xaa re xaa ne nzak .
42009002	Mxaal xaa re xaa zee zaa xaa kwent xomod nak pa nabeyy Dios nu sekwen xaa re xaa ne nzak .
42009003	Nu nzhé xaa lo re xaa : ― Nik tub kwaan naweet gu ze gu naz , nixa tub garrot , nixa yex kwaan yo re xcheen gu , nixa pan , nixa demi , nixa chop naz ler naweet gu .
42009004	Loka yezh pa zhin gu kwaan gu tub yoo pa kwaz gu , nu baa blaz gu axta roo gu yezh ba .
42009005	Nu chelee xaa tub yezh nanzheklat kayaa xaa gu , broo gu yezh baa nu brib gu yide kwaan ke tich xkyelyed gu , zee ne re xaa yezh ba lee re sawlazh xaa mle tub kwaan nawent .
42009006	Zee mroo re xaa , nu ngwa re xaa rese yezh nu rese rench , mzaa xaa kwent cheen wdizh chul nu msekwen xaa re xaa ne nzak .
42009007	Rey Herod mbin rese kwent cheen Jesús nu rese kwaan mle Jesús . Nanetra Herod nen cho kwaan le Herod xgab , nel rol xaa mbezh lee Juan mroban , nu kale xaa re kwaane .
42009008	Stub naz xaa mbezh lee Jesús nak Li , xaa mzaa kwent kwaan nzhé Dios lo lee xaa yilo ; nu stub naz xaa mbezh lee Jesús nak stub re xaa mzaa kwent kwaan nzhé Dios lo re xaa yilo , xaa mroban .
42009009	Per lee Herod nzhé : ― Mer na mxaal xaa mchoog yek Juan . ¿ Cho xaaya zeey ? ¿ Xana xaa kayon na kwent cheen ? Kwaanzee Herod nzhekla ne lo Jesús .
42009010	Gorna mbare re xaa mkayaa yalnabeyy lo Jesús , zee nzhé re xaa kwaan mle re xaa lo Jesús . Zee lee Jesús mbe nebse re xaa mseed lo xaa nu ngwa xaa stub yezh le Betsaida , zee zo nebse re xaa .
42009011	Per gorna ngune re myet lee Jesús nzha naz ba , zee mreke re xaa tich Jesús . Mkayaa xaa re xaa , zee mzaa xaa kwent cheen pa nabeyy Dios lo re xaa nu msekwen xaa re xaa ne nzak .
42009012	Gorna nzhazhela yizhyo , zee mbii chiibchop xaa mseed lo Jesús nu nzhé xaa lo Jesús : ― Xaal re myet ne , zee nya xaa zee le xaa deskans nu yikwaan xaa kwaan gaw xaa re yezh nzhi gax nee ; nel nik tub kwaan nyent gaw re xaa nee .
42009013	Jesús nzhé lo re xaa : ― Re gu zaa kwaan gaw xaa . Lee re xaa mkeb nzhé : ― Nik tub kwaan nankanot nu nee , nebse gaay pan nu chop mbal , per chelee lu nzhekla lu yizi nu kwaan gaw re xaa .
42009014	Nu baa nzhi kan gaay mil xaabyi . Per lee Jesús nzhé lo re xaa mseed lo xaa : ― Guzh re gu lo re xaa zee zob choobchiiga xaa tub pa .
42009015	Sbaa mle re xaaya , zee mzob rese xaa .
42009016	Zee lee Jesús mzen gaay pan nu rop mbal , nu mwii xaa naz yiba nu mzaa xaa dixkix lo Dios , nu mle rol xaaya nu mzaa xaaya lo re xaa mseed lo xaa , zee kiiz re xaaya lo re myet .
42009017	Rese myet ndaw axta paro ngulo nguzhe lextoo re xaa . Nu seesa mtazhe re xaa zchiibchop chekwid pan kwaan mlake .
42009018	Tub mbizh techosa Jesús kawdizhno Dios . Nu lee re xaa mseed lo xaa nzhi gaxka lo xaa , zee mnabdizh xaa lo re xaa : ― ¿ Cho né re myet nak na ?
42009019	Lee re xaa mkeb nzhé : ― Tub naz xaa mbezh lee lu nak Juan Xaa Nchubnis , stub naz xaa mbezh lee lu nak Li , nu stub naz xaa mbezh lee lu nak stub re xaa mzaa kwent kwaan nzhé Dios lo lee xaa yilo , mrobanla nal .
42009020	― Lee re gu , ¿ cho nle re gu xgab nak na ? ― nzhé xaa lo re xaa . Nu lee Pér mkeb nzhé : ― Lu nak Xaa Mxaal Dios Nabeyy .
42009021	Nu mnabeyy Jesús lo re xaa nu nzhé xaa : ― Nik tub lo nayét gu kwaane
42009022	― nzhé xaa lo re xaa ― . Lee na nak Xaa Mzhin Ngok Myet , nu nzhaal ded doo na bid . Nu nakayaat re xaa gol na , nixa re ngwleyy xaa non , nixa re maestr xaa nlu xtizh Dios . Re xaa ne gut na , per mbizh yon lee na roban .
42009023	Gwluzh zeera nzhé xaa lo re xaa : ― Loka cho xaa nzhekla reke tich na , nkin laa xaa rese kwaan nzhap xaa , nu rese kwaan nzho yek xaa le xaa , nu gak xaa kwenta tub xaa mbit xaa lo krus , nu reke xaa tich na .
42009024	Chelee tub xaa yet xaa nel nreke xaa tich na , le xaa gan yalnaban kwaan tira . Per lee xaa nzheb yet kwaan na , nalet xaa gan yalnaban naz leen yiba .
42009025	¿ Per cho gan le myet chol rese kwaan nzho lo yizhyo nkano xaa , nu nalet xaa gan yalnaban naz leen yiba ?
42009026	Nel loka xaa nton ne na nu ton ne xtizh na ; noka na , Xaa Mzhin Ngok Myet , ton na ne na xaa zee , gorna bare na naz lo yizhyo stub welt , kwaan xni chul cheen na nu kwaan xni chul cheen Xuz na nu kwaan re xmandad xaa , xaa nambey .
42009027	Wlipa na nii na lo gu , lakra gu xaa nzhi nee nal , nayeta axta yilo ne gu xomod nak pa nabeyy Dios .
42009028	Kan tub xon mbizh ngwluzh , nzha ngulo ngunii xaa kwaane , zeera nguxoob Jesús yek tub yi zee wdizhno xaa Dios . Nu mbe xaa Pér , Chag , nu Juan .
42009029	Nu gorna kawdizhno xaa Dios , lee mod nzhak xaa mzhee , nu lee xab xaa mluya rus doo nu mla doo xniya .
42009030	Nu mlu chop xaabyi , kwaan kawdizh kwaan lee xaa . Xaa ne nak Ches nu Li .
42009031	Nu nzo yon xaa xsaww lo tub xni kwaan chul doo nu mdizh yon xaa kwent cheen yalgut cheen Jesús kwaan ded xaa yezh Jerusalén .
42009032	Zee lee Pér kwaan Chag nu Juan nze doo mkaal lo xaa per nangota xaa , zee ngune xaa lo xni chul cheen Jesús nu lo rop xaabyi kwaan mzo kwaan lee xaa .
42009033	Gorna lee rop xaabyi ba nzhekla nya , lee Pér nzhé : ― Maestr , ¡ wen nzo nu nee ! Nal dexkwaa nu chon ramad : tub cheen lu , stub cheen Ches , nu stuba cheen Li . Per nanet Pér cho kwaan ngunii Pér .
42009034	Gorna kaniika xaa , zee lee tub xkaw msaaw lo re xaa , nu mzheb doo xaa ngu xaa leen xkaw .
42009035	Nu leen xkaw mroo tub bos kwaan nzhé : ― Xaa ne nak xgaan na , xaa mleey na . Bin gu kwaan né xaa .
42009036	Gwluzh gorna ngulo mbin xaa bos , ngune xaa techosa Jesús nzo . Nu re mbizh zee nik tub lo nanzhét xaa re kwaan mlu lo xaa .
42009037	Nu lee stub mbizh , gorna mbare xaa ngwa xaa yek yi , zyen doo myet ngwa mri lo Jesús .
42009038	Nu lee tub xaabyi , xaa nzo lo re myet , nzhé dublegan : ― Maestr , blesla lu wii lo xiin na , nel tubka xaa nkano na .
42009039	Nzen tub mbi mal xaa , nu nle mbi mal zee mbazhe xaa , nu nle mbi mal zee nzhib tub yizhgutye xaa , nu ngoo mbi mal bchiin roo xaa . Nakap doo nle mbi mal xaa nu nanzheklat mbi mal laa xaa .
42009040	Nzhé naya lo re xaa kaseed lo lu , zee koo xaa mbi mal lextoo mad , per nyent mod ngle xaaya .
42009041	Jesús mkeb nzhé : ― Myet xaa ned , xaa nanet wii lo Dios . ¿ Axta pa gor yiche lextoo na ne na re gu ? ¿ Axta zlak mbizh nzhaal zo na lo re gu ? Teno xgann lu nee .
42009042	Gorna lee xaa mad mbii , zee lee mbi mal mlebi mad lo yo , nu gorzee mle mbi mal zee mzhib mad stub yizhgutye . Per lee Jesús mgalno mbi mal , nu msekwen Jesús mad , nu mzaa xaa mad lo xuz mad .
42009043	Nu rese xaa nzhi baa , mdedyall ngune lo kwaan gro doo cheen Dios kwaan ngok . Gorna rese xaa mdedyall ngune kwaan ngok , Jesús nzhé lo re xaa mseed lo xaa :
42009044	― Wen bkenzha gu kwaane nu nanyenlazht guya ; nel na , Xaa Mzhin Ngok Myet , zaa xaa na lo re myet .
42009045	Per namlat kwaan nzhé Jesús yek re xaa , nel namzeyalt Dios laya yek re xaa . Per nzheb re xaa nabdizh xaa lo Jesús nen cho kwaan nak kwaan nzhé xaa lo re xaa .
42009046	Zee lee re xaa mseed lo Jesús mzelo ndildiizha nen xana xaa nak xaa mas xaa nonra .
42009047	Gorna mzeen Jesús kwaan nle re xaa xgab , zee mdezh Jesús tub madwin , nu mzo xaa mad saaw lo re xaa .
42009048	Nu nzhé xaa lo re xaa : ― Loka cho xaa kayaa tub madwin nel nkela xaa na , noka mkayaa xaa na ; nu loka cho xaa kayaa na , noka mkayaa xaa xaa mxaal na . Kwaanzee lee xaa mas nanont lo re gu , nak xaa mas non lo re gu .
42009049	Juan nzhé lo xaa : ― Maestr , ngune nu lo tub xaa ngoo mbi mal kwaan yalnabeyy cheen lu , nu nzhé nu lo xaa : “ Nalet lu komba ” , nel nanakt xaa tub xaa be .
42009050	Jesús mkeb lo xaa nzhé : ― Nanzhaalt yé gu lo xaa : “ Nalet luya ” , nel xaa kwaan nanayiit ne re be , xaa zee nroo xjabor re be .
42009051	Gorna mzhin gaxla mbizh kwaan nya Jesús yiba , mlib xaa lextoo xaa ya xaa Jerusalén .
42009052	Mxaal xaa lak xaa xaa nzha delant lo xaa , zee ya xaa tub yezh cheen Samaria zee kwaan xaa pa kwaz re xaa .
42009053	Per lee re xaa yezh ba nanzheklat kayaa re xaa , nel mzeen re xaa yezh ba , lee re xaa ya naz Jerusalén .
42009054	Gorna lee Chag rop Juan , xaa mseed lo Jesús , mzeen kwaane , zee nzhé xaa lo Jesús : ― Xaa Nabeyy , ¿ che nzhekla lu nabeyy nu lo ki zee roo ki naz yiba , zee luuxa re xaa nzho yezh ne ?
42009055	Zee lee Jesús mwii lo rop xaa , nu mgalno xaa xaa .
42009056	Zeera nzha xaa stub yezh .
42009057	Gorna nzo Jesús kwaan re xaa naz , tub xaabyi nzhé lo Jesús : ― Xaa Nabeyy , nzhekla na reke na tich lu rese pa ya lu .
42009058	Jesús mkeb lo xaa nzhé : ― Lee re mbaz nkano ma yeer cheen ma nu lee re mbyin nkano ma xlaaz ma ; per lee na , Xaa Mzhin Ngok Myet nankanot na mer li na .
42009059	Jesús nzhé lo stub xaa : ― Breke tich na . Per lee xaa ne mkeb nzhé : ― Xaa Nabeyy , laa yilo kaach na xuz na .
42009060	Jesús mkeb lo xaa : ― Laa kaach re xaa nak mod tub xaa ngut re xaa ngut . Lu , gwa nu bzaa kwent cheen pa nabeyy Dios .
42009061	Nu lee stub xaa nzhé lo Jesús : ― Xaa Nabeyy , nzhekla na reke na tich lu , per yilotlaka laa ya na zee yé naya lo re sawlizh na .
42009062	Jesús mkeb lo xaa nzhé : ― Loka xaa zen yaa yarad nu wii xaa naz tras , nanont xaa zee pa nabeyy Dios .
42010001	Ngulo mded re kwaane , zee lee Xaa Nabeyy mleey stub chongal nzho chii xaa , nu mxaal xaa chopga chopga xaa nzha yilo lo xaa , zee ya xaa re yezh nu re rench pa nak diizh ya xaa .
42010002	Jesús nzhé lo re xaa : ― Wlipa na nii na lo gu , nzho doo xchiin Xaa Nabeyy per lee xaa nkee zhiin nazyent xaa . Kwaanzee naab gu lo Xaa Nabeyy , zee xaal xaa masra xaa kee zhiin zee top xkyalgon xaa .
42010003	Kwaanzee gwa re gu nal ; nu wii gu lee na xaal gu mod mbakxiil xsaww lo re lob , ma nakap .
42010004	Nu nik tub kwaan naweet gu : naweet gu yex kwaan yo re xcheen gu leen , nixa demi , nixa yelyed ; nu nixa nik tub lo nakwazt gu wdizh gu naz .
42010005	Gorna zeeb gu leen tub yoo yilotlaka yé gu : “ Wen kwi re gu , xaa nzho leen yoo ne ” .
42010006	Zee chelee xaa nzho leen yoo nzhaal kayaa re wdizh wen kwaan ngunii gu lo xaa , lakeya lo xaa , per chelee xaa nanzhaalt kayaa xaaya , nalaket wdizh wen lo xaa .
42010007	Nu blaz gu leeka yoo baa , daw gu kwaan zaa xaa gaw gu , nu gu gu kwaan zaa xaa go gu , nel xaa nkee zhiin nzhaal yex ka . Nu nayat gu tich tub yoo stub yoo .
42010008	Nu loka yezh kwaan ya gu nu chul kayaa xaa gu , daw gu kwaan zaa xaa lo gu .
42010009	Nu bsekwen gu re xaa ne nzak , xaa nzho yezh ba , nu guzh gu lo re xaa : “ Lee mbizh kwaan nabeyy Dios mzhin gaxla lo re gu ” .
42010010	Per chelee gu zhin gu tub yezh nu nakayaat xaa gu , broo gu leen naz nu guzh gu :
42010011	“ Axta re yide cheen yezh lazh gu , kwaan mkee nii nu , rib nuya zee gab yide ba , sbaa ne re gu lee re gu namkayaat nu . Per nkin ne re gu kwaane : Lee mbizh kwaan nabeyy Dios mzhin gaxla lo re gu . ”
42010012	Wlipa na nii na , mbizh kwaan naab Dios kwent , lee bid kwaan ded re xaa yezh ba gak mas nakap ke bid kwaan ded re xaa yezh Sodoma .
42010013	’ ¡ Ay , proob re gu xaa yezh Corazín ! ¡ Ay proob re gu xaa yezh Betsaida ! ¡ Ay , xomod ded gu bid ! Chol leen yezh Tiro nu Sidón ngak re kwaan gro ne , kwaan ngok lo re gu , nzhala mbizh ngbare xaa lo Dios nu ngak xaa ler nadox nu ngzob xaa lo xkade kwaan lu lee xaa nales doo nzhak lextoo .
42010014	Kwaanzee mbizh kwaan naab Dios kwent , lee bid kwaan ded re gu gak mas nakapra ke kwaan ded re xaa yezh Tiro nu Sidón .
42010015	Nu gu , xaa yezh Capernaum , ¿ che nzak gu nya gu yiba ? ¡ Nawlit kwaane , lee gu nya axta xan lo Hades pa nzho re xaa ngut !
42010016	Jesús nzhé lo re xaa kwaan xaal xaa ya re yezh ba , nu nzhé xaa : ― Xaa kwaan nkenzha kwaan nii gu , noka nkenzha xaa kwaan nii na ; nu xaa kwaan nakayaat gu , noka nakayaat xaa na ; nu xaa kwaan nakayaat na , noka nakayaat xaa xaa kwaan mxaal na .
42010017	Gorna mbare chongal nzho chii xaa mxaal Jesús re yezh ba , nyakdoola re xaa nu mbezh re xaa : ― Xaa Nabeyy , axta re mbi mal nzhon xtizh nu kwaan yalnabeyy cheen lu .
42010018	Nu lee Jesús nzhé lo re xaa : ― Ngune na lee Maxuu ngob leen yiba mod tub balngwzi .
42010019	Mza na yalnabeyy lo re gu zee ze gu tich mball nu tich nix , nu lo rese yalngezh cheen xkontrad gu nu nyent cho gak gu .
42010020	Nu nayaklat gu nel nzhon re mbi mal xtizh gu , sinka goklara gu nel lee le re gu nkeela naz leen yiba .
42010021	Nu leeka gorzee lee Mbi Naban mle nyakdoola Jesús nu nzhé xaa : ― Goll na lo lu Xuz na , Xaa Nabeyy yiba nu yizhyo ; nel mkaxlaan lu re kwaane lo re xaa nzhak nu mlu luya lo re xaa nagakt . Xuz na sbaa mle luya , nel kwaane nzhekla lu .
42010022	’ Lee Xuz na mzaa rese kwaan lo na . Nu nik tub xaa nanet cho nak na , xaa nak Xgann xaa , nebse Xuz na ne cho nak na . Nu nik tub xaa nanet cho nak Xuz na , nebse na , xaa nak Xgann xaa , ne cho nak xaa , nu re xaa nzhekla na za na kwenta lo .
42010023	Nu mzere xaa yenn xaa lo re xaa mseed lo xaa , nu nzhé xaa lo re xaa : ― Wen rese xaa kwaan kawii lo re kwaan kalach re gu lo .
42010024	Nel wli na nii na lo re gu , zyen doo xaa mzaa kwent kwaan nzhé Dios lo lee xaa yilo nu zyen doo rey mzoblazh ngwii re kwaan kalach re gu lo , per nangunet xaa loya , nu nzhekla xaa ngon xaa kwaan kayon gu per nambint xaaya .
42010025	Nu lee tub maestr xaa nlu xtizh Dios , nguxso mnabdizh lo Jesús nel nzhekla yizhal xaa tub kwaan gaazh xaa tich Jesús , nu nzhé xaa : ― Maestr , ¿ cho kwaan nzhaal le na zee le na gan yalnaban kwaan tira ?
42010026	Jesús mkeb lo xaa , nzhé : ― ¿ Cho kwaan nkee lo ley ? ¿ Nu cho kwaan nla yek lu gorna nlab luya ?
42010027	Lee maestr xaa nlu xtizh Dios mkeb nzhé : ― Nzhaal kela lu Xdios lu kwaan dub lextoo lu , nu kwaan dub yalnaban cheen lu , nu kwaan dub yalngezh cheen lu , nu kwaan dub yek lu , nu nzhaal kela lu wechxinn lu kwentaxa nkela lu lu . ‘‘
42010028	Jesús mkeb lo xaa nzhé : ― Wen mkeb lu , bleya zee ban lu .
42010029	Per lee maestr nzhekla lake wen lo re xaa nzhi baa , zee mnabdizh xaa lo Jesús nu nzhé xaa : ― ¿ Cho xaa nak wechxinn na ?
42010030	Zee lee Jesús mkeb lo xaa nzhé : ― Za na tub kwent lo lu . Tub xaa mroo naz Jerusalén nyaadla naz yezh Jericó nu mzhaal xaa lak wann , re xaa ne mlewann xaa nu mkiib xaa re xcheen xaa nu axta xab xaa mkiib xaa lo xaa , nu mzaa re xaa yenn xaa nu mlaa re xaa xaa mod tub xaa ngut .
42010031	Nu lee tub ngwleyy nyaad ded naz baa . Nu gorna ngune xaa lo xaa , nebse mwii xaa lo xaa nu tub lad mded xaa lo xaa , nu nzha xaa .
42010032	Nu seeka nyaad ded tub xaa dii cheen Leví , nu gorna ngune xaa lo xaa , nebse mwii xaa lo xaa nu tub lad mded xaa lo xaa , nu nzha xaa .
42010033	Per tub xaa Samaria , xaa nyaad ded leeka naz ba , gorna ngune xaa lo xaa mlesla xaa ne xaa xaa .
42010034	Nu mbii xaa gax lo xaa , nu mchub xaa anseyt nu xis ub pa mweey , nu mchaal xaa ler pa mweey . Nu zee mtexoob xaa xaa tich xburr xaa nu mbe xaa xaa leen tub posad nu mkanap xaa xaa .
42010035	Nu stub mbizh gorna lee xaa Samaria roo nya , mloo xaa chop demi plat nu nzhé xaa lo xaa nkanap posad : “ Bkanap chep xaa ne nu chelee mas gro le lu gast , na kixa lo lu gorna bare na ” .
42010036	Zee mnabdizh Jesús lo maestr nu nzhé xaa : ― ¿ Cho kwaan nzak lu ? ¿ Xana lo yon xaa ne ngok wechxinn xaa mzaa re wann yenn ?
42010037	Lee maestr xaa nlu xtizh Dios mkeb nzhé : ― Xaa mlesla ne xaa mzaa re wanna yenn . Jesús nzhé lo maestr : ― Zyaa nu ble kwaane .
42010038	Nu gorna nzha Jesús zee mzhin xaa tub yezh ; zee lee tub ngwnaa le Mart mrezh xaa garli me .
42010039	Nu nkano Mart tub bal Mart , me le Mari . Nu lee Mari mzob lo Jesús , kakenzha re kwaan nzhé Jesús .
42010040	Per lee Mart nle doo xgab re kwaan nzho jwalt dexkwaa me leen yoo , nu mbii me lo Jesús nu nzhé me lo Jesús : ― Xaa Nabeyy , techosa na mlaa bal na le na re kwaane . Guzh lo me le me yudar na chep .
42010041	Per lee Jesús mkeb lo me nzhé : ― Mart , zyen doo kwaan kale lu xgab ,
42010042	per Mari mleey kwaan mas non , nu kwaanzee nakiibt naya lo me .
42011001	Tub mbizh Jesús kawdizhno Dios tub pa . Nu gorna ngulo mdizhno xaa Dios , zee lee tub xaa mseed lo xaa nzhé : ― Xaa Nabeyy , bseed nu wdizhno nu Dios , modxa mseed Juan re xaa mreke tich Juan .
42011002	Jesús nzhé lo re xaa : ― Gorna wdizhno gu Dios guzh gu snee : Xuz na , xaa nzob naz yiba , nzhekla na wii re myet lo lu , nel nambey doo lu . Nzhekla na yaad lu nabeyy lu lo yizhyo ne .
42011003	Zaa kwaan gaw na nalzhe .
42011004	Bchee rese jwalt kwaan mle na , modxa myenlazh na re jwalt kwaan mle wechxinn na lo na . Naleyat lu na la na lo re kwaan nawent .
42011005	Nu noka nzhé Jesús lo re xaa : ― Chelee tub xmig lu mzhin garli lu wall yaal , nu nakanot lu kwaan zaa lu gaw xaa , zee nzha lu garli stub xmig lu nu yé lu lo xmig lu : “ Mig , teche chon pan lo na ,
42011006	nel lee tub xmig na mroo zit mzhin garli na nal yaal , nu nik tub kwaan nankanot na za na gaw xaa ” .
42011007	Nu lee xmig lu keb axta leen yoo , yé : “ Naxnala re xiin sa nu , nakeet lu rezh yek na . Msaawla na garli na , nu nayixchetra na za na pan lo lu , nel nyawwla garli na . ”
42011008	Wlipa na nii na lo gu , nixa xmig lu nak xaa per nayixchet xaa zaa xaa pan lo lu gor yaal , per nel ned doo nzo lu kanaab luya lo xaa , yixche xaa zaa xaa rese kwaan kin lu .
42011009	Kwaanzee nii na lo gu : Gunaab guya , zee lee Xaa Nabeyy zaaya lo gu ; bkwaan guya , zee yizhala lo gu ; bkwezh gu roo yoo , zee lee xaa xal roo yoo .
42011010	Nel rese xaa naaba kayaa xaaya ; nu rese xaa nkwaana , yizhala lo xaa ; nu rese xaa kwezh roo yoo , zxal xaa roo yoo lo xaa .
42011011	’ Chelee gu nkano gu tub mad nu naab mad tub mbal gaw mad lo gu , ¿ che zaa gu tub mball wiz lo mad ? Telisa nazaat guya .
42011012	Nu chelee mad naab mad tub ngo gaw mad lo gu , ¿ che zaa gu tub nix lo mad ? Telisa nazaat guya .
42011013	Nu chelee re gu , xaa nak xaa nakap , nzaa gu kwaan wen lo xinn gu , ¡ per lee Xuz be xaa nzob naz yiba , telisa mas wenra nak xaa nu zaa xaa Mbi Naban lo rese xaa naaba lo xaa !
42011014	Jesús kagoo tub mbi mal lextoo tub xaa nyent mod wdizh . Gorna mroo mbi mal lextoo xaa ba , zee mzelo xaa mdizh xaa nu rese myet mdedyall ngune lo xaa .
42011015	Per lee lak xaa mbezh : ― Nkano xaa yalnabeyy cheen Beelzebú , xaa nak leeka Maxuu , zee nzho mod nabeyy xaa lo re mbi mal .
42011016	Lee stub naz xaa nzhekla ne cho nak Jesús , zee nzhé xaa lo Jesús : ― Ble tub kwaan gro , kwaan nze naz leen yiba .
42011017	Jesús nela cho xgab nle re xaa , zee nzhé Jesús lo re xaa : ― Rese yezh , kwaan nzhak chop tant nu ndil kwaan leeka re sawlazh xaa , nadiit yezh ba xche .
42011018	Nu chelee Maxuu gak chop tant , nu dil Maxuu kwaan leeka Maxuu , nayet Maxuu xche . Per lee re xaa nzhé ngoo na mbi mal kwaan yalnabeyy cheen Beelzebú .
42011019	Cheleeya sbaa naka , ¿ cho mzaa yalnabeyy lo re xaa mseed lo gu zee koo xaa mbi mal zee ? Nu leeka re xaa ne nlu nawlit nak re kwaan ngunii gu .
42011020	Per lee na ngoo mbi mal kwaan yalnabeyy cheen Dios , nu kwaane nlu lee yalnabeyy cheen Dios mzhinla lo re gu .
42011021	’ Gorna lee tub xaabyi ngezh nkanap li nu nkano xaa xspad xaa , nu nle xaa xgab dil xaa kwent cheen re xcheen xaa , telisa nalewannt xaa xaa .
42011022	Per chelee stub xaabyi xaa mas ngezhra nze le gan lo xaa , zee kiib xaa xspad xaa , zee nzho mod kiib xaa re xcheen xaa nu kiiz xaaya lo re xmig xaa .
42011023	’ Re xaa nanroot jabor cheen na , xaa zee nayii ne na ; nu xaa nankeet zhiin kwaan na , xaa zee nluux xchinn na .
42011024	’ Gorna lee tub mbi mal mroo lextoo tub xaa , zee lee mbi mal zee nzha pa nyent nis nkwaan tub pa chul doo kwaz mbi mal . Nu chelee mbi mal nanyazhaalt tub pa chul lo , zee yé mbi mal : “ Bareka na garli na , pa mroo na stub welt ” .
42011025	Nu chelee mbi mal bare lo xaa kwaan mroo mbi mal , zee lee xaa zee nak mod tub yoo kwaan wen wen mlob leen nu axta chul nzhak .
42011026	Zee lee mbi mal mbare nya pa ngu yilo , nu yaxii mbi mal stub gazh mbi mas nawent ke mbi zee . Nu lee xaa ne gak mas nakapra ke mod nak xaa yilo .
42011027	Leezha kanii Jesús re kwaane , tub ngwnaa mzo lo re myet ngunii dublegan nu nzhé me : ― ¡ Wen doo nak xnaa lu , me mzan lu nu me mzaa nizh ngu lu !
42011028	Lee Jesús mkeb nzhé : ― Nanakta sbaa mod ngunii lu , sinka nii na lo lu : ¡ Wen doo nak re xaa nkenzha kwaan nzhé Dios , nu nzhon xaa xtizh xaa !
42011029	Gorna mdop zyen myet lo Jesús , zee nzhé Jesús lo re xaa : ― Rese gu , xaa nzho mbizh nal nakap doo nak , nel nzhekla gu tub nseyn gro doo , per nik tub nseyn nalut na lo re gu , nebse yun nseyn cheen Jonás lo gu .
42011030	Nel sbaa kwentaxa ngok Jonás tub nseyn lo re xaa yezh Nínive , sbaaka gak na tub nseyn , Xaa Mzhin Ngok Myet , lo re myet xaa nzhi mbizh nal .
42011031	Nu mbizh kwaan naab Dios kwent lo re myet , lee ngwnaa me mnabeyy Re Yezh Naz Sur , gaazh kwaan tich re myet xaa nzhi mbizh nal , nel lee me mroo axta stub ta yizhyo nu ngwa me lo Salomón nel nzhekla me gon me re yalnzhak kwaan ngunii Salomón . Nu nal nee nzo tub xaa mas nonra lo Salomón .
42011032	Nu noka re xaa Nínive gaazh kwaan tich re xaa nzhi mbizh nal , nel mbin xaa xtizh Jonás nu mlaa xaa kwaan nawent nu mwii xaa lo Dios . Nu lee nal nee nzo tub xaa mas non lo Jonás .
42011033	’ Nik tub xaa nakeet yek tub bruj , nu ko xaaya tub pa xlaan nu nixa nakot xaaya leen tub chekwid , sinka nzob xaaya tub pa ya nzeb zee zaaya xni lo re xaa nzeeb leen yoo .
42011034	Zaalo xaa nak mod xni kwaan nzeni lo xaa . Sbaaka chelee zaalo xaa wen nyani zee dubse cho xaa nzho xni . Per chelee zaalo xaa nanyenit zee dubse cho xaa nakaw na .
42011035	Bwii gu , napa nanyenit zaalo gu , napa tira blanyas na nzo gu .
42011036	Kwaanzee chelee dubse kwerp cheen lu nla xni nu nik tika nanat nakaw , rese kwaan luu klar lo lu mod tub pa chul nla xni .
42011037	Gorna ngulo ngunii Jesús kwaane , lee tub xaa fariseo ngunii lo Jesús zee yataw Jesús garli xaa . Nu gorna mzhin Jesús garli xaa , mzelo re xaa ndaw .
42011038	Nu gorna lee fariseo mwii lee Jesús nangunagt kayaw , zee mdeyall xaa .
42011039	Zee nzhé Xaa Nabeyy lo xaa nak li yoo : ― Lee re gu fariseo , wen nzet gu naz tich re bas nu naz tich re yann , per lee leen lextoo gu nyazhe re kwaan mlewann gu nu re kwaan nakap doo nak .
42011040	¡ Xaa ned ! ¿ Che nanet gu lee xaa kwaan mdexkwaa kwaan naz tich noka mdexkwaa leeka kwaan naz leen ?
42011041	Mas wen zelazh gu re kwaan nzhap gu lo re xaa prob zee gak nzhul dub gu .
42011042	’ ¡ Ay , bid doo ded gu fariseo ! Nel nzaa gu gon lo Dios tub part lo chii part re xcheen gu , axta re btyonxtil , nu rud nu rese yix lo Dios , per nanlet gu re kwaan nali nixa nankanot gu yalnkela cheen Dios leen lextoo gu . Re kwaane nak kwaan nzhaal le gu , nu noka nzhaal nzaa gu kwaan lo Dios .
42011043	’ ¡ Ay , bid doo ded gu fariseo ! Nel nyula gu zob gu tub pa non doo pa nkasa be nseed be xtizh Dios , nu nyula gu gorna nii xaa “ dix ” lo gu lo xbi .
42011044	’ ¡ Ay , bid doo ded gu ! Nel lee re gu nak mod tub baa , nu nanet xaa nzo nii xaa ticha .
42011045	Nu lee tub re maestr xaa nlu xtizh Dios nzhé lo Jesús : ― ¡ Maestr , gorna sbaa nii lu , noka nu ngalno lu !
42011046	Jesús nzhé lo xaa : ― ¡ Ay , noka re gu maestr , xaa nlu xtizh Dios bid doo ded re gu ! Nel nzhib gu kwaan nga doo tich stub xaa , xaa nyent mod wee . Nu lee gu nik chep nakagt choya , per nik kwaan kwen yaa gu nakaant choya .
42011047	’ ¡ Ay , bid doo ded gu ! Nel ndexkwaa gu yoo chul pa nak baa cheen re xaa mzaa kwent kwaan nzhé Dios lo lee xaa yilo , nu xey re gu xaa yilo mbit re xaa ne .
42011048	Nu kwaane nlu lee re gu nzak wen kwaan mle re xey gu xaa yilo , nel lee xey gu xaa yilo mbit re xaa ne nu lee re gu ndexkwaa xbaa re xaa ne .
42011049	’ Kwaanzee lee Dios kwaan yalnzhak cheen xaa nzhé xaa : “ Xaal na lak xaa zaa kwent kwaan nzhé na lo xaa nu xaal na lak xaa nkayaa yalnabeyy lo na ; nu lak xaa ne gut re xaa nu zlak xaa ne renal re xaa ” .
42011050	Kwaanzee lee ren cheen re xaa mzaa kwent kwaan nzhé Dios lo lee xaa yilo , axta gorna mzelo yizhyo nu axta re mbizh nal , nu naab xaaya lo re xaa nzho mbizh ne ;
42011051	nu axta gorna mxo xren Bel nu axta gorna mxo xren Zacari , xaa mbit xaa xsaww lo pa nzek xaa gon lo Dios nu roo yidoo cheen Dios . Wlipa na nii na lo gu , rese kwent ne naab xaa lo re xaa nzho mbizh nal .
42011052	’ ¡ Ay , bid doo ded re gu maestr , xaa nlu xtizh Dios ! Nkano gu leyaw cheen yalnzhak , per re gu nanseedt nu nixa nanlaat gu seed stub naz xaaya .
42011053	Gorna ngulo nzhé Jesús re kwaane , lee re maestr xaa nlu xtizh Dios nu re fariseo mrixyan doo xaa nu mzelo xaa mnabdizh xaa zyen doo kwaan lo Jesús
42011054	zee keb Jesús tub wdizh nawent , nu snee yizhal xaa tub kwaan gaazh xaa tich Jesús .
42012001	Nu zyen doo mil myet mzelo mkasa lo Jesús nu nzelo re xaa ntaaw doo xaa wechxinn xaa . Zee lee Jesús ngunii yilotlaka lo re xaa mseed lo xaa , nu nzhé xaa : ― List bzo gu lo re fariseo , xaa nto yalxwa nu nanlet xaa kwaan wen , nel lee xaa nak kwenta lebadur kwaan nle nyixoob dubse koob .
42012002	Nel rese kwaan nanyunt , nzho tub mbizh leeya luu , nu rese kwaan nzholaan nzho tub mbizh leeya roo lo xni .
42012003	Kwaanzee rese kwaan ngunii gu naz lo yalnakaw , gon re xaaya gorna nla xni mbizh ; nu rese kwaan ngunii gu xlaan , dublegan yé xaaya yek yoo .
42012004	’ Nu nal nii na lo re gu , xmig na . Nazhebt gu ne gu xaa nzho mod gut gu nel nyentra mod le xaa stub naz kwaan nawent lo gu .
42012005	Nal seed na gu zee ne gu nen xana xaa nzhaal zheb gu ne gu . Bzheb gu ne gu xaa nzho mod gut kwerp cheen gu , xaa nkano yalgezh chep xaa gu lo ki kwaan tira nanyuyyt . Xaa ne nzhaal zheb gu ne gu .
42012006	’ Wii , gaay myaa nto xaa chopka rel . Nu wlipa na nii na lo gu , lee Dios nanyanlazht nik tub re ma ne .
42012007	Rese kwaan nak kwent lo Dios , axta re yich yek be nela xaa lak . Kwaanzee nazhebt gu , nel mas nonra gu ke zyen doo myaa .
42012008	’ Nu wlipa na nii na lo re gu , loka xaa roo xjabor na lo re myet , noka na Xaa Mzhin Ngok Myet , roo na xjabor re xaa ba lo re mandad cheen Dios ,
42012009	per loka xaa yé lo re myet nanakt xaa xaa na , noka na yé lo re mandad cheen Dios nanakt xaa xaa na .
42012010	’ Nu chelee tub xaa nge lo na , Xaa Mzhin Ngok Myet , zchee Dios jwalt zee ; per chelee tub xaa nge lo Mbi Naban cheen Dios , nacheet Dios jwalt cheen xaa zee .
42012011	’ Nu leezha yilaa xaa gu lo re xaa nabeyy pa nkasa be nseed be xtizh Dios , nu noka yilaa xaa gu lo re xaa nabeyy nu lo re xaa nak zhiin , nalet gu xgab cho kwaan keb gu gorzee ,
42012012	nel lee Mbi Naban né lo gu nen cho kwaan keb gu gorzee .
42012013	Tub xaa nzo lo re myet nzhé lo Jesús : ― Maestr , guzh lo wech na zee zaa xaa rol kwaan nzhap xuz nu ka na .
42012014	Jesús mkeb nzhé : ― Mig , ¿ cho né lo lu lee na nak jwes , xaa ngiiz yizhyo ?
42012015	Zee lee Jesús ngwii lo re myet nu nzhé xaa : ― List bzo gu nu nazoblazht gu kano gu masra kwaan lo re kwaan nkanola gu ; nel nanont re kwaane lo yalnaban .
42012016	Noka mzaa Jesús stub kwent nabix lo re xaa nu nzhé xaa : ― Ngu tub xaa rik ngok doo xkyalgon xaa ,
42012017	nu nle doo xaa xgab nel pa kochaw xaa re xkyalgon xaa .
42012018	Nu nzhé xaa : “ A , nela na cho kwaan le na nal . Lux na pa ngozhaw na re xob na yilo , nu dexkwaa na stub yoo mas narora ke kwaane . Zee gaaya yizhaw re xkyalgon na nu stub naz re kwaan nkano na . ”
42012019	Nu le xaa xgab : “ Nalsi nkano na zyen doo kwaan , nu zgaaya zyen doo liin . Kwaanzee nix doo nzhak lextoo na ; nebse gaa na , nu gaw na , nu goo na . ”
42012020	Per lee Dios yé lo xaa : “ Xaa ned , leeka nalgwzhe yal na kiib na yalnaban cheen lu , nu lee re kwaan nkano lu , ¿ cho lo lakeya ? ”
42012021	Nu snee gak re xaa ntop zyen doo kwaan zee nebse nix doo gak lextoo leeka lee xaa , per naz lo Dios nik tub kwaan nankanot xaa .
42012022	Jesús nzhé lo re xaa mseed lo xaa : ― Kwaanzee nii na lo re gu : Nalet gu xgab kwaan gaw gu nu kwaan go gu zee ban gu yee , nixa nalet gu xgab xana ler gak gu yee ,
42012023	nel lee yalnaban cheen gu nonra lo kwaan gaw gu nu lo kwaan gak gu .
42012024	Bwii gu lo nga . Nixa nanzhaant ma nu nixa nantopt ma yalgon nu nixa nangochawt ma xkyalgon ma , per lee Xuz be , xaa nzob naz leen yiba , nzaa kwaan nzhaw ma . Nu nonra gu lo re ma ba .
42012025	Nixa nle doo gu xgab roo gu stub zhit per nyentra mod roo gu .
42012026	Nu chelee gu nyent mod le gu tub kwaan win kwenta kwaane , ¿ chozhiin nle gu xgab stub naz re kwaan ?
42012027	’ Bwii gu lo re yeey , xomod nxeen yeey kwaan nzeb naz wen . Nankeet yeey zhiin nu nixa nangaxkwaat yeey ler . Kwaanzee nii na lo gu , nixa rey Salomón , xaa ngok duzna ler chul , namyunt xab xaa chul kwenta re yeey ne .
42012028	Nu chelee Dios chul mle re yeey kwaan nzeb naz wen nalzhe , nu lee yee choog xaaya nu zek xaaya lo ki , telisa sbaaka zaa Dios rese kwaan chul kwaan nkin gu . ¿ Chozhiin chepse ngwii gu lo xaa ?
42012029	Nu sbaa nalet gu xgab , yé gu : “ ¿ Cho kwaan gaw be , nu cho kwaan go be ? ” Nalet gu xgab re kwaane .
42012030	Nel lee re myet yizhyo nkwaan re kwaane , per lee Xuz be nela cho kwaan nkin gu .
42012031	Per yilotlaka kwaan gu zee nabeyy Dios rese kwaan , zee zaa Dios rese kwaane lo gu .
42012032	’ Nazhebt gu , xaa nak mod xmbakxiil na , nixa nazyent gu , per lee Xuz be nzhekla zaa pa nabeyy xaa lo re gu .
42012033	Bto gu kwaan nkano gu , nu bzaa gu demi lo re xaa nankanota , sbaa nak mod kagozhaw gu xcheen gu leen tub bools kwaan nanluxt , pa nyent mod lewann xaa gu nu pa nyent mod kee mbaza .
42012034	Nel pa nzho re xcheen gu , baa nzo xgab cheen gu .
42012035	’ List bzo gu , nu list gok gu xab gu nu list kee gu yek xbruj gu ,
42012036	zee gak gu mod tub mos xaa listla nzo gorna lee xpatron xaa mbare ngwa jondang , zee gorna lee xpatron xaa kwezh roo yoo lee xaa listlaka nzo xala .
42012037	Chul doo nzhak lextoo re xmos xaa , xaa list nzo gorna lee xpatron xaa yaad . Wlipa na nii na lo gu , lee xpatron xaa yé lo xmos xaa : “ Te gaw ” . Nu lee xpatron xaa ko kwaan leen yann gaw xmos xaa .
42012038	Nu chul nzhak lextoo re mos , xaa sbaaka listla nzo xaa gorna lee xpatron xaa yaad , nexa chol nyaad xaa wall yaal o nyaad xaa nzekaxnila yizhyo .
42012039	Per nzhaal la kwaane yek gu : Chelee xaa nak li tub yoo nela cho gor yiid tub wann lewann garli xaa , tubka list nzo xaa , nu nalaat xaa zeeb nik tub xaa leen li xaa , lewann xcheen xaa .
42012040	Kwaanzee noka re gu list bzo gu , nel lee na , Xaa Mzhin Ngok Myet , yal mer gor kwaan tira nanlet gu xgab .
42012041	Zee lee Pér ngunabdizh nzhé : ― Xaa Nabeyy , ¿ che ngunii lu wdizh nabix ne nebse lo re nu o noka ngunii luya lo rese xaa ?
42012042	Zee lee Xaa Nabeyy nzhé : ― ¿ Cho nak mos wen ? Lee mos wen nak xaa mlaa xpatron xaa garli xaa , zee zaa xaa kwaan gaw re stub naz re xmos patron gorna zhin gor gaw xaa .
42012043	Chul doo nzhak lextoo mos , xaa kale kwaan nzhé xpatron xaa lo xaa , gorna lee xpatron xaa bare .
42012044	Nu wlipa na nii na lo gu , lee xpatron xaa zo xaa ne zee nabeyy xaa lo rese kwaan nzhap xpatron xaa .
42012045	Per chelee mos zee le xgab : “ Nayaadt xpatron na nal ” , nu mzelo xaa mdin re xmos xpatron xaa , nu mzelo xaa ndaw xaa nu ngu xaa zee mzuzh xaa ,
42012046	nu mbizh kwaan nanlet xaa xgab nu gor kwaan nanlet xaa xgab , lee xpatron xaa bare yaad nu gorna zhin xaa chezi xaa xaa nu chep xaa xaa pa nzho re xaa nangwiit lo Dios .
42012047	’ Lee mos , xaa nela cho kwaan mlaa xpatron xaa le xaa , nu nanzolist xaa nixa nanzhont xaa diizh , zyen doo yaayed zaa xaa yenn xaa .
42012048	Per lee mos , xaa kwaan nanet cho kwaan mlaa xpatron le , nu nle xaa kwaan nawent , mas nazyent yaayed zaa xaa yenn xaa ba . Nu loka xaa mzaa xaa zyen kwaan lo , sbaaka zyen kwaan naab xaa lo xaa ba ; nu xaa mkayaa zyen doo kwaan lo xpatron , mas zyenra kwaan naab xpatron xaa lo xaa .
42012049	Nu Jesús nzhé : ― Lee na nzhalno ki lo yizhyo ne ; ¡ nu kwaan dub lextoo na nzhekla na maleyy kala bal nal !
42012050	¡ Per nkin deed na bid kwaan nagan doo kwaan nak mod rubnis na , nu dubse nal nyent mod gak wen lextoo na axta yilo deed na kwaane !
42012051	¿ Che nle gu xgab lee na nzhal zee chul doo kwi re xaa lo yizhyo ne ? Nanakta sbaa . Lee na nzhal zee gak rol re xaa .
42012052	Nu nalzhe naz delant , leen tub yoo pa nzho tub gaay xaa , chon xaa gak gaya lo chop xaa nu chop xaa gak gaya lo chon xaa .
42012053	Zee lee xuz xaa gak gaya lo xgann xaa , nu lee xgann xaa gak gaya lo xuz xaa , nu lee xnaa me gak gaya lo xchap me , nu lee xchap me gak gaya lo xnaa me . Lee xnaaye me gak gaya lo xix me , nu lee xix me gak gaya lo xnaaye me .
42012054	Jesús noka nzhé lo re xaa nzhi baa : ― Gorna ne gu lee xkaw nze pa naz nyaaz mbizh , mbezh gu : “ Zla yey ” . Nu sbaa nzhaka .
42012055	Gorna ne gu lee mbi nze naz sur , mbezh gu : “ La doo neey nal ” . Nu sbaa nzhaka .
42012056	¡ Gu nak xaa nkade nu nanlet kwaan wen ! Chelee gu nlabeyy gu re nseyn yiba nu yizhyo , ¿ xomod nanlabeyyt gu re mbizh kwaan nzho be nal ?
42012057	’ ¿ Chozhiin nanet gu kwaan gu kwaan wen leeka lo gu ?
42012058	Chelee tub xaa nayii ne lu nu nzhekla xaa kwezh xaa lu lo xaa nak zhiin , mas wen kwaan mod zee kwi wen rop gu xaa , gorna zeeraka kwezh xaa lu lo xaa nak zhiin , zee napa kazaa xaa nak zhiin lu lo xaa nkanap roo lozhyib , napa kago xaa lu lozhyib .
42012059	Wlipa na nii na lo lu , naroot lu baa chelee lu nakixt lu axta paro nzhaal kix lu .
42013001	Tub mbizh ngwa lak xaa lo Jesús nu nzhé xaa : ― Lee Pilat mbit lak re xaa yizhyo Galilea , nu mchaal xaa ren cheen xaa kwaan ren cheen re ma kwaan mteed xaa lo Dios .
42013002	Jesús nzhé lo re xaa : ― ¿ Cho kwaan nzak gu ? ¿ Che nzak gu mas nzebra re xaa ne jwalt ke stub naz re xaa Galilea , zee sbaa mle xaa xaa ?
42013003	Lee na nii lo gu , nanakta sbaa ; nu chelee re gu nalaat naletra gu kwaan nawent nu wii gu lo Dios , sbaaka noka re gu yet .
42013004	Nu , ¿ cho kwaan nzak gu ? Leezha mla yoo ndok tich chiimchon xaa tub pa le Siloé zee ngut re xaa . ¿ Che nle re gu xgab nzebra re xaa jwalt ke stub naz re xaa Jerusalén ?
42013005	Bare na nii na lo gu , nanakta sbaa ; nel chelee re gu nalaat gu re kwaan nawent kwaan kale gu nu nawiit gu lo Dios , sbaaka noka re gu yet .
42013006	Zee lee Jesús mzaa stub kwent nabix ne lo re xaa nu nzhé xaa : ― Tub xaabyi nzo tub xan yag ig leen xleyo xaa pa nzhaan xaa . Nu ngukwaan xaa xle loya , per nyent xle loya .
42013007	Zee nzhé xaa lo re xaa nkee zhiin lo xaa : “ Wii , nzhala chon liin nzekwaan na ig lo yag ne , per nik tub welt zer yizhal na xle loya . Bchooga nal , zee naleta tras leen xleyo na . ”
42013008	Per lee xaa nkee zhiin lo xaa nzhé : “ Xaa nabeyy , blaaya stub liin . Nal le nzhul naya nu ko na bon xana ,
42013009	cheleeya zaaya xle stub liin , wena ; per cheleeya nazaata xle zee choog naya . ”
42013010	Jesús kaseed re xaa zhe sab , mbizh kwaan nzholl re xaa Israel lo Dios , pa nkasa re xaa Israel nseed xaa xtizh Dios .
42013011	Nu baa nzo tub ngwnaa , me nzhala chiimchon liin nded me bid lo tub mbi mal kwaan nanlaat nli tich me .
42013012	Gorna ngune Jesús lo me , zee mrezh xaa me , zee bii me gax lo xaa nu nzhé xaa lo me : ― Ngwnaa , nal gorne lee lu yakwen lo yalyizh cheen lu .
42013013	Nu mzhib xaa yaa xaa cho me , nu leeka gorzee lee tich me ta mli nu mzelo me mbill me lo Dios .
42013014	Lee xaa nabeyy pa nkasa re xaa nseed xaa xtizh Dios mzhaal xyan , nel ngune xaa lee Jesús msekwen ngwnaa ne zhe sab . Zee nzhé xaa lo re xaa nzhi baa : ― Xop mbizh nkee xaa zhiin tub sman , zee yiid gu zee sekwen xaa gu . Per nanzhaalt yiid gu zhe sab , zee sekwen xaa gu .
42013015	Zee lee Jesús nzhé lo xaa nabeyy pa nkasa re xaa : ― ¡ Gu nak xaa nkade nu nanlet gu kwaan wen ! ¿ Che nanxekt gu xngoon gu nu xburr gu zhe sab , zee yisego gu ma nis ?
42013016	Nu lee ngwnaa ne , me nak dii cheen Abraham , ¿ che nyent mod zhe sab xek be me lo yalyizh kwaan mkado Maxuu me nzhala chiimchon liin ?
42013017	Gorna ngulo nzhé Jesús kwaane , rese xaa mnayii ne Jesús mton , per lee re myet nix doo ngok lextoo xaa ngune xaa re kwaan gro kwaan mle Jesús .
42013018	Zee lee Jesús nzhé lo re xaa : ― Nal za na stub kwent nabix ne zee ne gu xomod nak pa nabeyy Dios .
42013019	Leeya nak kwenta tub bizh cheen mostas kwaan mgaan tub xaa xleyo xaa . Mlena nu ngoka tub yag , nu lee re mbyin mdexkwaa xlaaz ma lo re ram cheena .
42013020	Noka nzhé Jesús : ― Nal lee na za stub kwent nabix lo re gu zee ne gu xomod nak pa nabeyy Dios .
42013021	Leeya nak mod lebadur kwaan ngo tub ngwnaa leen chon medid arin , zee yixooba .
42013022	Jesús mseed re myet xaa nzho re yezh gro nu re yezh win gorna nzhaze xaa nzha xaa naz Jerusalén .
42013023	Nu lee tub xaa mnabdizh lo xaa nu nzhé : ― Xaa Nabeyy , ¿ che nazyent xaa le gan yalnaban kwaan tira ? Zee lee Jesús nzhé lo xaa :
42013024	― Bseyezh gu yek gu zeeb gu pwert nanyag , nel wlipa na nii na lo gu , zyen doo xaa nzhekla zeeb pwert , per nyent mod zeeb xaa .
42013025	’ Nu gorna lee xaa nak li yoo , zoli saaw roo yoo , lee re xaa lake naz jwer kwezh roo yoo nu yé xaa : “ Xaa Nabeyy , xal roo yoo zeeb nu ” . Zee keb Xaa Nabeyy lo xaa : “ Nanlabeyyt na gu nu nixa nanet pa naz nze gu ” .
42013026	Zee lee re gu yé lo xaa : “ Re nu ndaw kwaan lu , nu lu nak xaa mseed re sawlazh nu leen naz ” .
42013027	Per lee xaa né lo gu stuba : “ Nanlabeyyt na re gu . Bachii re gu lo na , xaa nzeb jwalt . ”
42013028	Nu baasi , gonn gu nu kozhe leyy gu gorna ne gu lo Abraham , nu lo Chak , nu lo Kob nu lo rese xaa mzaa kwent kwaan nzhé Dios lo lee xaa yilo , pa nabeyy Dios , nu lee re gu lakeka naz jwer .
42013029	Xaa nzho dubse yizhyo axta paro nzhaal yizhyo kwaan yiba zhin xaa nu gaw xaa pa nabeyy Dios .
42013030	Nu nzho lak xaa kwaan nanont nal gak non zee ; nu nzho lak xaa kwaan non nal nagakt non zee .
42013031	Nu leeka gorzee lee lak fariseo mbii gax lo Jesús nu nzhé xaa lo xaa : ― Broo nee , nel lee Herod nzhekla gut lu .
42013032	Jesús mkeb lo xaa nzhé : ― Gwa gu nu guzh gu lo Herod , xaa nak mod tub mbaz , ma ngolki : “ Nalzhe nu yee koo na mbi mal nu sekwen na re xaa ne nzak , nu wiizh yilo lux na xchinn na ” .
42013033	Nexa xomoda per lee na nzhaal reke na xnaz na nalzhe nu yee nu stub mbizh wiizh . Nel nyent mod yet tub xaa nzaa kwent kwaan né Dios lo lee xaa tub pa nanakt Jerusalén .
42013034	’ Xaa Jerusalén , xaa Jerusalén , gu nzhut re xaa nzaa kwent kwaan nzhé Dios lo lee xaa yilo , nu nzaake gu re xaa mxaal Dios lo gu . Lak welt nzhekla na ngtop na re xinn gu , kwentaxa ntop kolek re xinn kolek xan xiil kolek , per nanzheklat gu .
42013035	Wii gu , nik stub kwaan nalaketra leen li gu . Nu wlipa na nii na lo gu , nanetra gu lo na , axta zhin mbizh kwaan yé gu : “ ¡ Gool be lo xaa nze kwaan yalnabeyy cheen Xaa Nabeyy ! ”
42014001	Zhe sab , Jesús ngwataw garli tub xaa nabeyy lo re fariseo nu lee re xaa nzhi ngwii lo xaa zee nen cho kwaan le xaa .
42014002	Nzo tub xaa nzeki nii nu yaa lo re xaa ba .
42014003	Zee lee Jesús mnabdizh lo re fariseo nu lo re maestr xaa nlu xtizh Dios , nu nzhé xaa : ― ¿ Cho kwaan nzhé ley ? ¿ Che wen sekwen xaa tub xaa zhe sab o nawenta ?
42014004	Per lee re xaa nik tub kwaan namkebt xaa . Zee lee Jesús mgal cho xaabyi ba nu msekwen Jesús xaa , nu mlaa Jesús nya xaa .
42014005	Zeera nzhé Jesús lo re xaa nzhi baa : ― Chelee tub gu nkano tub la ngoon o tub burr nu la ma leen tub pos zhe sab , ¿ che nakoot gu ma zhe sab ?
42014006	Nik tub xaa nyent mod nkeb lo Jesús .
42014007	Gorna ngune Jesús lee re xaa kakwaan tub pa mas non zob xaa , zee ngunii Jesús stub kwent nabix ne lo re xaa nu nzhé xaa :
42014008	― Leezha kwezh tub xaa lu yitaw lu lo tub jondang , nakweeyt lu pa mas non zob lu , nel gorna yiid stub xaa nonra ke lu ,
42014009	zee lee xaa mrezh gu bii lo lu , nu né xaa lo lu : “ Mig , zaa pa nzob lu zob xaa ne ” . Nu kwaan yalnto yixso lu nu nya lu zob lu axta tras .
42014010	Mas wen leezha kwezh xaa lu yitaw lu lo tub jondang , bzob lu naz tras , nu gorna ne xaa mrezh lu lo lu , zee né xaa lo lu : “ Mig , bded zob naz delant ” . Zeesi lee lu gak xaa non lo re xaa .
42014011	Nel lee xaa nto yalxwa , zhin mbizh ton xaa ; nu xaa nantot yalxwa , zhin mbizh lee xaa gak non .
42014012	Nu noka nzhé Jesús lo xaa mle jondang : ― Leezha kwezh lu tub xaa gaw garli lu , nakwezht lu re xmig lu , nixa re wech lu , nixa re sawlizh lu , nixa re xaa rik xaa nzho gax garli lu ; nel rese xaa ne nzho mod bare xaa kwezh xaa lu gaw lu garli xaa zee kix xaa re kwaan ndaw xaa lo lu .
42014013	Mas wen leezha le lu tub yalni , brezh re xaa prob , re xaa nzhak net nii , re xaa reenk nu re syeg ;
42014014	zee lee Dios le kwaan chul lo lu , nel lee re xaa ne nyent mod kix xaa kwaan ndaw xaa lo lu , per lee mbizh kwaan roban re xaa nali ngok , kayaa lu kwaan chul kwaan mle lu gan .
42014015	Lee tub xaa kayaw kwaan Jesús mbin kwaane , nu nzhé xaa lo Jesús : ― Wen re xaa nyataw lo yalni cheen pa nabeyy Dios .
42014016	Nu lee Jesús mkeb nzhé : ― Za na stub kwent cheen tub xaa mle tub yalni gro doo , nu mrezh xaa zyen doo xaa .
42014017	Nu gorna mzhin gor yo yalni , zee mxaal xaa tub xmos xaa yéya lo re xaa mrezh xaa : “ Te gu nal , rese kwaan listla nzhi ” .
42014018	Per rese xaa nzhé lo xaa nyent moda . Xaa yilotlaka nzhé : “ Nal mzi na tub lee leyo nu nkin yasewii na loya ; zee yé lu lo xaa le xaa perdon na , nel nyent mod yal na ” .
42014019	Lee stub xaa nzhé : “ Mzi na chii la ngoon ; zee yé lu lo xaa le xaa perdon na , nel nyent mod yal na ” .
42014020	Nu lee stub xaa nzhé : “ Pensa mchelya na nu nyent mod yal na ” .
42014021	Lee mos mbare nu nzhé rese kwaane lo xaa nkee xaa zhiin lo . Nu lee xaa mrixyan doo nu nzhé xaa lo xmos xaa : “ Gwa leen naz nu roo wri yezh nu yaadno lu re xaa prob , nu re xaa reenk , nu re xaa nzhak net nii , nu re syeg ” .
42014022	Nu lee mos mbare nzhé : “ Xaa Nabeyy , mlela na kwaan né lu lo na , per seesa nzhora pa zob xaa ” .
42014023	Zee lee xaa nzhé lo xmos xaa : “ Gwa re naz kwaan nzha naz wen , nu ble jwers lo re xaa zee yiid xaa , zee yizhe leen li na .
42014024	Nel wlipa na nii na lo gu , nik tub re xaa mrezh na yilo , nagawt kwaan mdexkwaa na . ”
42014025	Nu zyen doo myet nzhake tich Jesús , nu lee Jesús mzere yenn , nzhé lo re xaa :
42014026	― Chelee tub xaa nzeke tich na , nu nankelat xaa na masra mod nkela xaa xuz xaa , nu xnaa xaa , nu sa xaa , nu xinn xaa , nu wech xaa , nu bzan xaa , nu leeka lee xaa , nyent mod gak xaa tub xaa nreke tich na .
42014027	Nu loka xaa nanreket tich na nu naweet xaa xkrus xaa , nanzhaalt gak xaa zee xaa nseed lo na .
42014028	Chelee tub xaa nzhekla za tub yoo gro , yilotlaka zob xaa le xaa xgab zee nen paro kwaan lux xaa yilo yaaya tira .
42014029	Nel chelee xaa yilotlaka simyent zob xaa nu gwluzh naletra xaa gan zelo xaaya ; zee rese xaa wii loya xizhno xaa xaa ba .
42014030	Zee yé re xaa : “ Xaabyi ne mbaxkwe xan yoo nu namlet xaa gan ngulo mza xaaya ” .
42014031	Nu sbaaka , chelee tub rey nzhekla dil kwaan stub rey , yilotlaka zob xaa nu le wen xaa xgab , nen che zle xaa reyez ya xaa kwaan tub chii mil soldad dil xaa kwaan stub rey , xaa nzeno tub gal mil soldad .
42014032	Nu chelee xaa nzak xaa nyent mod le xaa gan , gorna lee rey zitra nze , zee xaal xaa lak xaa nabdizh lo rey , zee nen xomod kwi wen rop xaa .
42014033	Sbaaka nak re gu , nyent mod gak gu tub xaa reke tich na , chelee gu nalaat gu re kwaan nkano gu .
42014034	’ Chul zed , per chelee zed nagaknzhigtra zed , nyentra mod le nzhig xaa zed stub welt .
42014035	Nixa kobi xaa zed zee gak zed bon , per nik stub sirb naletra zed . ¡ Loka xaa nzob nzha , nzhaal gon kwaane !
42015001	Mzhin re xaa ntop demi kwaan nya naz Roma nu stub naz re xaa nzeb jwalt mbii lo Jesús .
42015002	Per lee re xaa fariseo nu re maestr xaa nlu xtizh Dios , nxizhno xaa Jesús nu mbezh re xaa : ― ¡ Xaa ne nkayaa re xaa nzeb jwalt nu noka nzhaw xaa kwaan re xaa nzeb jwalt !
42015003	Zee nzhé Jesús kwent nabix ne lo re xaa :
42015004	― ¿ Cho kwaan nzak gu ? Tub xaa nkano tub gayoo mbakxiil nu mzowen xaa tub ma . Telisa laa xaa stub tapgal nzho chiibyee ma , zee yikwaan xaa ma mzowen axta yizhal ma lo xaa .
42015005	Nu gorna nguzhal ma lo xaa , nix doo nzhak lextoo xaa zee mzhiib xaa ma yenn xaa ,
42015006	nu nya xaa garli xaa zee top xaa re xmig xaa nu re xaa nzho gax garli xaa nu yé xaa lo re xaa : “ Nix doo nzhak lextoo na kwaanzee noka byakla gu , nel nguzhal xmbakxiil na , ma mzowen ” .
42015007	Nu wlipa na nii na lo re gu . Mas chul nzhak lextoo re xaa yiba , leezha lee tub xaa nzeb jwalt laa jwalt cheen xaa nu wii xaa lo Dios , ke wii xaa lo tapgal nzho chiibyee xaa wen , xaa nakint bare lo Dios .
42015008	Noka mzaa xaa stub kwent nabix lo re xaa nu nzhé xaa : ― Ngu tub ngwnaa nkano tub chii demi plat nu mzowen me tuba . Telisa mkee me xni , nu mloob me leen li me zee kwaan meya , axta ke nguzhala lo me .
42015009	Nu gorna nguzhala lo me , zee mrezh me re xmig me nu re me nzho gax garli me nu nzhé me lo re me : “ Nix doo nzhak lextoo na kwaanzee noka byakla gu , nel nguzhal na demi plat cheen na kwaan mzowen ” .
42015010	Nu nii na lo re gu : Sbaaka nix doo nzhak lextoo re mandad cheen Dios , leezha lee tub xaa nzeb jwalt laa jwalt cheen xaa nu wii xaa lo Dios .
42015011	Noka mzaa xaa stub kwent nabix lo re xaa nu nzhé xaa : ― Ngu tub xaabyi xaa nkano chop xgann .
42015012	Nu lee xaa mas winra nzhé lo xuz : “ Pa , zaa re kwaan yizo na lo na nal ” . Zee lee xuz xaa mdiiz re kwaan lo rop xgann xaa .
42015013	Nu leezha ngulo mdiiz xaa re kwaan lo xaa , lee xinn xaa , xaa winra , mto rese kwaan mzaa xuz xaa lo xaa , nu mroo xaa nzha xaa tub yezh zit lazh xaa . Baa mlux xaa rese xdemi kwaan nzhano xaa lo re kwaan tira nawent lo yizhyo ne .
42015014	Nu leezha ngulo mlux xaa rese xdemi xaa kwaan nzhano xaa , nu mer liin zee mla doo win yezh ba zee ngok nlaan xaa .
42015015	Zee ngunaab xaa zhiin lo tub xaa yezh ba kee xaa . Nu lee zhiin kwaan nkee xaa nak nzaa xaa kwaan nzhaw kuch .
42015016	Nu ngok nlaan doo xaa , axta nzhekla xaa gaw xaa bad kwaan nzhaw kuch , nu nyent cho zaaya gaw xaa .
42015017	’ Nu gorna mzeen xaa kwaan kaded xaa , mle xaa xgab nu nzhé xaa : “ Lakta mos xaa nkee zhiin garli xuz na , nkano xaa kwaan nzhaw xaa nu chelee xaa nzhekla xaa gawra xaaya nzhoraya . Nu lee na mer yet na lo yalnlaan ne . ”
42015018	Nal mas wen bare na garli xuz na nu yé na lo xuz na : “ Pa , mle na jwalt lo Dios nu lo lu .
42015019	Nanzhaaltra le lu na xinn lu , sinka ble na mod tub mos cheen lu . ”
42015020	’ Nu nguxso xaa nu nya xaa lo xuz xaa nu gorna zitra nyaad xaa garli xuz xaa , lee xuz xaa ngune lo xaa lee xaa nyaad , zee mlesdoo lextoo xuz xaa ngune xaa lo xaa . Nu mdexonn xuz xaa xaa nu ndaw xaa bit tagarlo xaa .
42015021	Nu lee xgann xaa nzhé lo xaa : “ Pa , mle na jwalt lo Dios nu lo lu , nanzhaaltra le lu na mod xinn lu ” .
42015022	Per lee xuz xaa nzhé lo re xmos xaa : “ Le gu prad , kwaan gu ler kwaan mas wen segak gu xaa , nu bloo gu tub ani kwen yaa xaa nu bkee gu tub naz yelyed nii xaa .
42015023	Nu kwaan gu beser ma mas nachaa doo nu bit gu ma gaw re be , zee le be yalni nu yakdoola be .
42015024	Nel lee xgaan na xaa mluxla nu xaa mzowen , mroban stub welt . ” Nu mzelo xaa mle xaa yalni .
42015025	’ Nu lee xgann xaa , xaa yilo , nzo naz wen , nu gorna nyaad xaa ngwa xaa wen nyaadzhin gax xaa garli xaa , nu mbin xaa nkee bi cheen musk zee ngune xaa kakanii re xaa .
42015026	Zee mrezh xaa tub xmos xuz xaa zee ngunabdizh xaa lo xaa nen cho kwaan nzho re xaa .
42015027	Zee lee mos nzhé lo xaa : “ Lee wech lu mbare nu lee xuz lu mbit beser , ma nachaa doo , nel wen mbare wech lu nyaad garli lu stub welt ” .
42015028	’ Per lee wech xaa xaa yilo mrixyan doo xaa nu nanzheklat xaa zeeb xaa leen yoo . Zee lee xuz xaa mroo ngunaab jabor lo xaa zee zeeb xaa leen yoo .
42015029	Zee nzhé xaa lo xuz xaa : “ Zyen doo liin nzha nkee na zhiin lo lu , nu tubka nzhon na xtizh lu , nu nik tub chib dik zer zaa lu lo na , le na tub yalni kwaan re xmig na .
42015030	Per lee nal mzhin xgann lu , xaa bduun , xaa mlux rese xdemi lu lo re ngwnaa me nto cho , nu nal mbit lu beser , ma nachaa doo . ”
42015031	’ Zee lee xuz xaa nzhé lo xaa : “ Xgann , lu tubka nzo lo na , nu rese kwaan nkano na nak xcheen lu .
42015032	Per lee nal nzhaal le be yalni nu yakla be , nel lee wech lu , xaa mluxla nu xaa mzowen mroban stub welt . ”
42016001	Zee lee Jesús nzhé lo re xaa mseed lo xaa : ― Ngu tub xaa rik , xaa mzaa li nkanap tub xmos . Per stub xaa nzhé lo xaa rik : “ Xmos lu , xaa nkano li lu , kalux re xcheen lu ” .
42016002	Nu lee xaa rik mxaal xaa ngwaxii xmos xaa , nu nzhé xaa lo xmos xaa : “ Mbin na tub kwent cheen lu . Néya lo na . ¿ Cho kwaan kale lu kwaan re xcheen na ? Nal nyentra mod kano lu re xcheen na . ”
42016003	Zee lee xmos xaa mle xgab leen lextoo xaa : “ ¿ Cho kwaan le na nal , lee xpatron na chexonn na ? Nayetra na gaan na nu nton na naab na karda .
42016004	A , nela na cho kwaan le na zee zaa re xaa kwaan gaw na gorna nankanotra na zhiin ne . ”
42016005	Nu zee mxaal xaa xaa ngwachezh re xaa nzeb lo xpatron xaa nu mnabdizh xaa lo xaa yilotlaka mzhin nu nzhé xaa : “ ¿ Lak nzeb lu lo xpatron na ? ”
42016006	Lee xaa ne nzhé : “ Tub gayoo barril anseyt ” . Zee nzhé xaa lo xaa : “ Nee , bzen resib cheen lu , nu bkee loya , leeya nak choobchiika barril anseyt ” .
42016007	Zeera mnabdizh xaa lo stub xaa nu nzhé xaa : “ ¿ Lak nzeb lu ? ” Xaa ne mkeb nzhé : “ Tub gayoo sak nzhobxtil ” . Zee lee xaa nzhé lo xaa : “ Bzen resib cheen lu nu bkee loya leeya nak tapgalka sak nzhobxtil ” .
42016008	Gorna lee xaa rik ngune kwaane , nzhé xaa : “ Nzho doo yek xaa , zee ne xomod chul ded xaa gwluzh ” . Nel lee re myet yizhyo mas nzho yek lo re kwaan yizhyo ke re xaa nzo lo xni .
42016009	Zee nzhé Jesús : ― Na nii lo gu , zaa gu demi kwaan nkano gu yizhyo ne , zee gak re xaa xmig gu . Zee gorna lee re kwaan yizhyo ne lux , zee lee re xmig gu kayaa gu leen tub yoo kwaan tira naluxt .
42016010	Nu loka xaa wen nkano chepse kwaan , sbaaka wen kano xaa zyen kwaan ; nu loka xaa nawent nkano chepse kwaan , sbaaka nawent nkano xaa zyen kwaan .
42016011	Nu chelee gu nagakt gu kano wen gu demi yizhyo ne , nyent mod nkano gu kwaan nak kwaan wlipa naz yiba .
42016012	Nu chelee gu nagakt gu kano wen gu xcheen stub xaa , nyent mod zaa xaa lo gu kwaan nak xcheen gu .
42016013	Nik tub mos nyent mod kano chop patron xaa kee xaa zhiin lo , nel tub xaa yii ne xaa lee stub xaa kela xaa , nel tub xaa gon xaa xtizh , lee stub xaa nagont xaa xtizh . Nyent mod kee gu zhiin lo Dios nu kee gu zhiin kwaan gu demi yizhyo ne .
42016014	Zee lee re xaa fariseo mbin re kwaane zee mxizhno xaa Jesús nel nkedoola re xaa demi .
42016015	Zee lee Jesús nzhé lo re xaa : ― Gu nak xaa nlu wen lo re myet , per lee Dios nlabeyy xgab cheen re gu ; nel re kwaan nzak re myet non doo , lee lo Dios nik tik nanonta .
42016016	’ Axta leezha myaad Juan , re gu nkanola re kwaan nkee lo ley cheen Dios nu re kwaan ngunii re xaa mzaa kwent kwaan nzhé Dios lo lee xaa yilo . Axta zee nu axta nal seetaka kazaa re xaa kwent cheen wdizh chul cheen pa nabeyy Dios , nu nzaa re xaa jwers zee rep re xaa .
42016017	Nu mas nanagant lux yizhyo nu yiba ke lux tik ley cheen Dios .
42016018	’ Loka xaa laa xngwnaa nu ka xaa stub ngwnaa , kale xaa jwalt lo Dios ; nu loka xaa ka tub ngwnaa , me mlaa xmbyi me , noka xaa ne kale jwalt lo Dios .
42016019	Jesús mzaa stub kwent nu nzhé xaa : ― Ngu tub xaa rik , xaa nzhak duzna ler kwaan mas wen nu rese mbizh nle xaa yalni nu nzhaw xaa duzna re kwaan wen .
42016020	Nu noka ngu tub xaa prob , xaa le Lach . Xaa ne nak tub xaa mzhaal yeezh kwaan nyall cho nu nzob xaa gax roo pwert cheen xaa rik naab xaa karda .
42016021	Nu nzoblazh xaa gaw xaa re kwaan byog kwaan nzhab lo mes cheen xaa rik . Nu lee re mbak mbii gax lo Lach nu ntale ma lo yeezh kwaan nzeb cho xaa .
42016022	Nu mzhin tub mbizh ngut Lach nu zee mbe re mandad cheen Dios xaa pa nzho Abraham . Noka mzhin stub mbizh ngut rik nu msebyo xaa rik .
42016023	’ Nu lee rik kaded doo bid leen Hades pa nzho re xaa ngut , nu ta mlep xaa yek xaa zee mlu Abraham lo xaa zit doo ; nu noka mlu Lach lo xaa nzo xkwes Abraham .
42016024	Zee dub gan mrazhe rik nu nzhé rik : “ Xuz na Abraham , blesla lu ne lu na . Bxaal Lach zee le bsii xaa yek kwen yaa xaa kwaan nis zee teeb xaaya lo luzh na , nel bid doo kadeed na lo ki nee . ”
42016025	Nu lee Abraham nzhé lo rik : “ Xgann , bselazh lu leezha dubse leezha mban lu , mkano lu zyen doo kwaan wen nu lee Lach mkano duzna kwaan nawent . Per nal lee xaa nak xaa nix doo nzhak lextoo nzo nee , nu lee lu kaded doo bid naz baa .
42016026	Nu nel nyent moda nel nzho tub barank xsaww lo re nu nu lo re gu , zee nik tub xaa nzho nee nyent mod ya baa , nixa nzhekla xaa ya xaa nyent moda ; nu nik tub xaa nzho baa nyent mod yaad nee , nixa nzhekla doo xaa yaad xaa nee . ”
42016027	’ Zee lee rik mkeb nu nzhé : “ Xuz na Abraham , naab na tub jabor lo lu , xaal Lach garli xuz na ,
42016028	nel nkano na tub gaay wech na , xaa nzho baa , zee nii xaa lo re xaa zee nayat xaa nee pa nzhoo na , nel bid doo kadeed na nee ” .
42016029	Per Abraham mkeb lo xaa nu nzhé xaa : “ Nkanola re xaa kwaan mkee Ches , nu kwaan mkee re xaa mzaa kwent kwaan nzhé Dios lo lee xaa yilo ; laa gon xaa xtizh re xaa ne ” .
42016030	Nu lee rik mbare nzhé : “ Xuz na Abraham , nagont xaaya , per chelee tub xaa ngut roban nu lu xaa lo re xaa , telisa laa xaa naletra xaa kwaan nawent nu wii xaa lo Dios ” .
42016031	Per lee Abraham nzhé lo xaa : “ Chelee xaa nagont xtizh Ches nu xtizh re xaa mzaa kwent kwaan nzhé Dios lo lee xaa yilo , telisa nalaat xaa re kwaan nawent kwaan kale xaa nixa chelee tub xaa roban lo re xaa ngut nu yazaa kwent xtizh Dios lo xaa ” .
42017001	Jesús nzhé lo re xaa mseed lo xaa : ― Telisa yo xaa kiil gu le gu jwalt lo Dios , per bid ded doo xaa kiil sa myet nu nle zee ralnii sa myet .
42017002	Mas wen kee xaa tub ke gro doo yenn xaa nu gobi xaa xaa leen nistoo , ke le xaa zee tub re xaa chut ne le jwalt .
42017003	Kwaanzee ¡ list gok gu ! Chelee tub wech lu le tub jwalt lo lu , bgalno lu xaa nu chelee xaa laa xaa kwaan nawent kwaan mle xaa lu , byenlazh kwaan mle xaa lu .
42017004	Nu chelee xaa mle xaa jwalt lo lu gazh welt tub mbizh , nu gazh welt bare xaa lo lu nu né xaa lo lu : “ Yenlazh kwaan mle na lo lu ” , zee nzhaal yenlazh lu kwaan mle xaa lu .
42017005	Lee re xaa mseed lo Jesús nzhé lo xaa : ― Ble zee mas wii nu lo Dios .
42017006	Zee lee Xaa Nabeyy nzhé lo re xaa : ― Chelee gu ngwii gu lo Dios , lalsa paro na tub bizh dik cheen mostas , nzho mod yé gu lo yag ne : “ Bachii nee nu bzo axta leen nistoo ” , nu leeya gon xtizh gu .
42017007	’ Chelee tub gu nkano tub mos xaa nkee goon o xaa nkano xma gu naz wen , gorna mbare xaa nya xaa wen , at nambezht gu lo xaa : “ Bded zee gaw lu ” ;
42017008	sinka mbezh gu lo xaa : “ Bdexkwaa kwaan gaw xchee na nu list bzo koo lu kwaan leen xkyann na gorna lee na kayaw nu kayoo . Nu gorna yilo gaw na zeesi nzho mod gaw lu nu go lu . ”
42017009	At nixa dixkix nanzaat gu lo xmos gu , xaa mle xchiin gu .
42017010	Nu leeka snee re gu , gorna yilo le gu re kwaan mnabeyy xaa gu , guzh gu : “ Nak re be tub mos xaa nanont , nel nebse kwaan nzhaal le be , mle be ” .
42017011	Gorna lee Jesús nzha naz yezh Jerusalén , mded xaa roo wri yizhyo cheen Samaria nu cheen Galilea .
42017012	Nu gorna mzhin xaa tub yezh , zee mbii chii xaa nzak yalyizh kwaan nyall cho lo Jesús . Nu zit mzo re xaa lo Jesús .
42017013	Nu dublegan nzhé xaa : ― ¡ Maestr ! ¡ Jesús ! ¡ Blesla lu ne lu re nu !
42017014	Gorna ngune Jesús lo re xaa zee nzhé Jesús lo re xaa : ― Gwa gu nu blu gu gu lo re ngwleyy , lee gu ngokwenla . Nu gorna nzhaze re xaa naz , lee yalyizh kwaan nzak xaa ngokwen .
42017015	Zee lee tub xaa mbare , gorna mzeen xaa lee xaa ngokwen , nu dublegan nzholl xaa lo Dios ,
42017016	nu mkichxub xaa nu mkichyek xaa lo Jesús , nu nzhé xaa : ― Dixkix lu . Nu xaa ne nak tub xaa Samaria .
42017017	Zee lee Jesús nzhé :
42017018	― Ngu chii xaa msekwen na per tubka xaa stub yizhyo mbare mzaa dixkix lo Dios . ¿ Per ma stub yee xaa msekwen na ?
42017019	Zeera nzhé Jesús lo xaa : ― Guxso nu zyaa . Nel mwii lu lo Dios zee ngokwen lu .
42017020	Zee lee re xaa fariseo mnabdizh lo Jesús nu nzhé xaa : ― ¿ Pok zhin yalnabeyy cheen Dios ? Jesús nzhé lo xaa : ― Gorna zhin yalnabeyy cheen Dios , naluta .
42017021	Nayét xaa : “ ¡ Wii gu , leeya nzo nee ! ” o “ ¡ Leeya nzo baa ! ” Nel lee mbizh kwaan nabeyy Dios mzhin gaxla lo re gu .
42017022	Zee nzhé Jesús lo re xaa mseed lo xaa : ― Zhin tub mbizh leezha zoblazh gu ne gu mbizh kwaan nabeey na , Xaa Mzhin Ngok Myet , nu nanet guya .
42017023	Lak xaa yé : “ Lee xaa nzo nee , lee xaa nzo baa ” , nayat gu baa nixa nareket gu tich xaa .
42017024	Gorna bare na , Xaa Mzhin Ngok Myet , gaka mod la tub balngwzi ; lee xni cheena la dubse yizhyo .
42017025	Per yilotlaka nkin ded doo na bid , nu lee re myet xaa nzhi re mbizh ne , nakayaat xaa na .
42017026	Kwentaxa ngok re mbizh cheen Noé , sbaaka gak gorna bare na .
42017027	Re mbizh cheen Noé , gorna zeeraka la yey lux re kwaan nu zeeraka zeeb Noé leen bark , lee re myet seetaka nzhaw nu nzho nu nchelya .
42017028	Nu leeka snee ngok re mbizh cheen Lot , lee re myet nzhaw nu nzho , nzi xaa nu nto xaa , nzhaan xaa nu nza xaa yoo .
42017029	Per lee mbizh leezha mroo Lot yezh Sodoma , mroo ki nu azufre naz leen yiba nu mod yey mlaya leen yezh , nu mluxa dubse Sodoma .
42017030	Sbaaka gak mbizh leezha yal na .
42017031	Lee mbizh zee , lee xaa nzob yek yoo , nakoot xaa re xcheen xaa kwaan nzho leen yoo , nu lee xaa nzha naz wen , nabaretra xaa garli xaa yaadxii xaa xcheen xaa .
42017032	¡ Bselazh gu cho kwaan ngok kwaan sa Lot !
42017033	Xaa kwaan tira nanzheklat yet lo yizhyo ne telisa yet xaa , per lee xaa kwaan tira nanzhebt yet lo yizhyo ne , xaa ba le gan yalnaban kwaan tira .
42017034	Nu wlipa na nii na lo gu , yaal zee chop xaa naxna lo tub loon , tub xaa wee xaa nu stub xaa lake xaa .
42017035	Chop ngwnaa tubka nkayoo ; tub me wee xaa stub me lakeka xaa .
42017036	Chop xaabyi tubka nkee zhiin naz wen ; tub xaa wee xaa nu stub xaa lakeka xaa .
42017037	Zee mnabdizh xaa lo Jesús : ― ¿ Pa ded re kwaane , Xaa Nabeyy ? Nu lee Jesús nzhé : ― Pa nax tub ma ngut , baa ndop re ngolbech .
42018001	Noka Jesús mzaa tub kwent nabix lo re xaa , zee ne re xaa tubka nkin wdizhno xaa Dios nu nalaat xaa nalet xaaya .
42018002	Jesús nzhé : ― Tub welt ngu tub jwes tub yezh , xaa nanzhebt ne Dios nixa nanzhont xtizh re myet .
42018003	Nu leeka yezh ba ngu tub byud , me tubka nya lo jwes nu mbezh me lo xaa : “ ¡ Le yudar na lo xaa nayii ne na ! ”
42018004	Nu zyen doo welt nzhiya me lo jwes nu nanzhont xaa xtizh me . Nu mzhin tub mbizh kwaan mle xaa xgab nu nzhé xaa : “ Nanzhebt na ne na Dios nixa nanzhont na xtizh re myet ,
42018005	per nal le na yudar ngwnaa byud ne , nel tant tubka nzeke me rezh yek na nel napa zhin tub mbizh yiche lextoo na ne na me ” .
42018006	Zee nzhé Xaa Nabeyy : ― Bkenzha gu kwaan nzhé jwes , xaa nanaabt kwent nali .
42018007	¡ Telisa nela be lee Dios gon xtizh re xaa mleey xaa , xaa nzhedizhno xaa zhe nu yaal ! ¿ Che sbaaka gak Dios tras ?
42018008	Wlipa na nii na lo gu , telisa zle xaa yudar gu gorna naab guya lo xaa ; per gorna yal na , Xaa Mzhin Ngok Myet , ¿ che zyizhal na xaa ngwii lo na lo yizhyo ne ?
42018009	Zee lee Jesús mzaa stub kwent nabix lo stub naz myet xaa nzak nali nak , xaa nzak tira nanont stub naz re myet .
42018010	Nu Jesús nzhé : ― Tub welt nzha chop xaa nzhawdizhno Dios lach roo yidoo . Tub xaa nak fariseo , lee stub xaa nak xaa ntop demi kwaan nya naz Roma .
42018011	Lee fariseo mzoli techosa nu snee ngunii xaa lo Dios : “ Dios , dixkix lu , nel nanakt na kwenta stub naz re myet ne . Nanakt na wann , xaa wen nak na , nu nankanot na stub naz re ngwnaa ba , nu nixa nanakt na kwenta xaa ne , xaa ntop demi kwaan nya naz Roma .
42018012	Nu nii na lo lu : Chop welt nkwan na tub sman gorna nanzhawt na nik tik kwaan , nu nza na tub chii part rese kwaan nle na gan lo lu . ”
42018013	Per lee xaa ntop demi kwaan nya naz Roma zit mzo ; nu nixa namlept xaa lo xaa naz yiba , sinka nebse ngazya xaa laz xaa nu nzhé xaa : “ Dios , blesla lu ne lu na , nel na nak tub xaa nzeeb doo jwalt ” .
42018014	Lee na nii lo gu , mbare xaabyi ne garli xaa nu mchela Dios re jwalt cheen xaa . Lee stub xaa namchet Dios re jwalt cheen . Nel lee re xaa nto yalxwa , zhin mbizh ton xaa ; nu lee re xaa nantot yalxwa , zhin mbizh gak non xaa .
42018015	Lee re myet nzhe re madwin lo Jesús nu noka nzhe xaa axta re madoo , zee zhiib Jesús yaa Jesús yek re mad win . Nu gorna ngune re xaa mseed lo Jesús lee re xaa tant nzhano mad lo Jesús , zee mgalno xaa re xaa nyaadno mad win .
42018016	Jesús mrezh re xaa mseed lo xaa nu nzhé Jesús lo re xaa : ― Laa gu yiid re madwin lo na , nu nasaawt gu lo mad zee nayiidt mad lo na . Nel Dios nabeyy leen lextoo re xaa nak kwenta re madwin ne .
42018017	Wlipa na nii na lo gu , loka cho gu nakayaat pa nabeyy Dios , mod tub madwin , nyent mod zeeb gu pa nabeyy Dios .
42018018	Tub xaa non ngwa mnabdizh lo Jesús : ― Maestr wen , ¿ cho kwaan le na , zee le na gan yalnaban kwaan tira ?
42018019	Jesús nzhé lo xaa : ― ¿ Chozhiin né lu lo na , na nak tub xaa wen ? Nik tub xaa wen nyent , nebse Dios nak xaa wen .
42018020	Nela lu re kwaan mlaa Dios le be . Re kwaane : nazoblazht lu kano lu stub ngwnaa , naguta lu sa myet lu , nalewannt lu , nagaazht lu tub kwaan nawlit tich sa myet lu , nu nazeret lu diizh lo xuz lu nu lo xnaa lu .
42018021	Lee xaa non nzhé : ― Rese kwaane kale na dubse nzexen na .
42018022	Gorna mbin Jesús kwaane , zee nzhé Jesús lo xaa : ― Tubka kwaan nzho jwalt le lu . Zyaa , nu bto rese kwaan nkano lu nu bzaaya lo re xaa prob , zee gap lu zyen doo kwaan naz leen yiba , nu breke tich na .
42018023	Gorna lee xaa non mbin kwaane , nales doo ngok lextoo xaa , nel rik doo xaa .
42018024	Jesús mwii lo xaa nu nzhé xaa : ― ¡ Nagan doo zeeb tub xaa rik naz leen yiba , pa nabeyy Dios !
42018025	Mas nanagant zeeb tub kamey leen yeer cheen tub aguj , ke tub xaa rik le gan nya yiba .
42018026	Nu gorna mbin re xaa kwaane , nzhé re xaa : ― ¿ Cho le gan nya yiba chol sbaa naka ?
42018027	Jesús nzhé : ― Lo re myet yizhyo ne nyent moda , per Dios reseya nzho mod le Dios .
42018028	Zee nzhé Pér : ― Lee rese nu , rese kwaan mlaa nu , nu mreke nu tich lu .
42018029	Jesús nzhé lo xaa : ― Na nii lo re gu , loka cho xaa laa li , laa sa , laa wech , laa xuz nu xnaa , laa xinn kwent cheen pa nabeyy Dios ,
42018030	zee zyen welt bareya lo xaa nu zhin mbizh kayaa xaa yalnaban kwaan tira leen yiba .
42018031	Nu zeera mbe Jesús techosa re chiibchop xaa mseed lo Jesús tub lad nu nzhé Jesús lo re xaa : ― Bkenzha gu nal . Nal ya be Jerusalén , nu baa gak rese kwaan nzhé re xaa mzaa kwent kwaan nzhé Dios lo lee xaa yilo , kwent cheen Xaa Mzhin Ngok Myet .
42018032	Zaa xaa na lo re xaa nanakt xaa Israel , nu xizhno re xaa na ; nu koo xaa xkyalnto na , nu chuk re xaa lo na .
42018033	Nu gorna yilo zaa re xaaya yenn na kwaan tub le yed , zeera gut re xaa na ; per lee mbizh yon lee na roban stuba .
42018034	Namlat xtizh Jesús yek re xaa mseed lo xaa ; nanet re xaa cho kwaan mzaa Jesús kwent , nel mkaxlaan Dios diizh ne lo xaa .
42018035	Nu gorna nzhazhin Jesús gax yezh Jericó , ngune xaa lo tub xaabyi syeg nzob roo naz naab karda .
42018036	Lee syeg mbin nkee doo rezh , nel zyen doo xaa nzhake tich Jesús , kwaanzee ngunabdizh xaa lo re xaa nu nzhé xaa : ― ¿ Cho kwaan kayak ?
42018037	Zee nzhé re myet lo syeg : ― Jesús xaa Nazaret nzhaded nee .
42018038	Zee lee syeg dub gan mrazhe nzhé : ― ¡ Jesús , lu nak xaa dii cheen rey David , blesla lu ne lu na !
42018039	Zee lee re myet mgalno xaa nu nzhé xaa lo xaa : ― ¡ Saaw roo lu ! ¿ Cho bi nkee lu ? Per lee xaa mas nyera mrazhe xaa nu nzhé xaa : ― ¡ Jesús , lu nak xaa dii cheen rey David , blesla lu ne lu na !
42018040	Zee mlaz Jesús nu nzhé Jesús : ― Teno gu xaa nee . Gorna mzhin xaa zee mnabdizh Jesús lo xaa :
42018041	― Guné , nen cho kwaan nzhekla lu le na lo lu . Lee xaa mkeb nzhé : ― Xaa Nabeyy , nzhekla na wii na .
42018042	Jesús nzhé lo xaa : ― Nzho mod yani garlo lu , nel kwaan dub lextoo lu ngwii lu lo na , zee gakwen zaalo lu .
42018043	Nu leeka gorzee lee syeg nguni zaalo nu mreke xaa tich Jesús nu mbill xaa lo Dios . Nu gorna lee re xaa yezh ngune kwaan ngok , noka re xaa mzelo mbill lo Dios .
42019001	Jesús nzha mzeeb yezh Jericó .
42019002	Baa nzho tub xaa rik doo , xaa le Zaqueo , xaa ne nak xaa nabeyy lo re xaa ntop demi kwaan nya naz Roma .
42019003	Zaqueo nzhekla ne lo Jesús ; per nyent mod lu Jesús lo xaa , nel zyen doo myet nzhi , nu nel chut doo xaa .
42019004	Zee mrexonn xaa nguner xaa naz delant nu nguxoob xaa lo tub yag kwaan le sicómoro , zee wii xaa lo Jesús gorna ded xaa xan yag ba .
42019005	Gorna mzhin Jesús baa , nu mwii xaa naz lo yag zee nzhé xaa lo Zaqueo : ― Zaqueo , bla baa , nel garli lu kwaz na nalzhe .
42019006	Nu gorzee lejer doo mla xaa , nu nyakdoola xaa mbin xaa lee Jesús kwaz garli xaa .
42019007	Gorna ngune re myet kwaane , mzelo re xaa mkediizh xaaya nu nzhé re xaa : ― Lee Jesús nya kwaan tub xaa nzeeb doo jwalt .
42019008	Zaqueo mzoli nu nzhé xaa : ― Wii Xaa Nabeyy , rol re kwaan nkano na za na lo re xaa prob ; nu chelee na mlewann na xcheen stub xaa , tap tant kwaan mkiib na lo xaa zere na lo xaa nal .
42019009	Jesús nzhé lo re xaa : ― Nalzhe lee yalnaban kwaan tira mzhin lo re xaa nzho yoo ne , nel noka lee xaa nak dii cheen Abraham .
42019010	Nel na , Xaa Mzhin Ngok Myet , nzekwaan re xaa mzowen zee za na yalnaban lo re xaa .
42019011	Gorna mbin xaa re kwaane , Jesús mzaa tub kwent nabix ne lo re xaa , gorna nzhazhin gaxla xaa Jerusalén , nel lee re xaa nle xgab merla nabeyy Dios lo re myet .
42019012	Zee nzhé Jesús lo re myet : ― Ngu tub xaa non doo , nu mroo xaa nzha xaa zit doo , pa gak xaa tub rey xaa nabeyy , nu zeera bare xaa garli xaa .
42019013	Gorna zeeraka roo xaa , mrezh xaa tub chii xmos xaa , nu mzaa xaa tubga demi or lo re xaa nu nzhé xaa : “ Bkano gu demi ne zhiin axta gorna bare na ” .
42019014	Per re xaa nabeyy xaa lo nayii ne xaa , nu mxaal re xaa lak xaa nzha yéya lo rey : “ Nanzheklat nu gak xaa ne rey cheen nu ” .
42019015	Per gorna ngok xaa rey zee mbare xaa nabeyy xaa xkyizhyo xaa . Zee mrezh xaa re xmos xaa , xaa mzaa xaa demi lo , nel nzhekla xaa ne xomod mkano xaaya zhiin .
42019016	Xaa yanertlaka mzhin lo xaa nzhé : “ Xaa nabeyy , demi or kwaan mzaa lu lo na nee , mle na gan stub chii demi or ” .
42019017	Lee xaa nabeyy nzhé lo xaa : “ Xmos na , wen doo mkee lu zhiin nu nali doo mle luya . Nali doo ngok lu lo chepse kwaan mza na lo lu , nu lee nal za na chii yezh nabeyy lu . ”
42019018	Lee stub xmos xaa mzhin lo xaa nu nzhé : “ Xaa nabeyy , kwaan demi or kwaan mzaa lu lo na , mle na gan stub gaay demi or ” .
42019019	Nu nzhé xaa lo xaa : “ Nal nza na gaay yezh nabeyy lu ” .
42019020	Lee stub mos mzhin nu nzhé : “ Xaa nabeyy , lee xdemi lu kwaan mzaa lu lo na , leeya nee . Mlozhaw naya lo tub panit .
42019021	Xaa nabeyy na , ne na lee lu nak tub xaa nakap doo , nu nzhaan lu pa nanakt xleyo lu nu ntop lu yalgon pa nankeet lu goon . ”
42019022	Lee rey nzhé lo xaa : “ Leeka kwaan xtizh lu kwaan ngunii lu lo na , naab na kwent lo lu ; lu nak tub xaa mal . Néla lu lee na nzhaan pa nanakt xleyo na nu ntop na yalgon pa naket na goon .
42019023	¿ Chozhiin nangoot lu xdemi na bank ? Zee gorna ngbare na , ngzaa lu xdemi na kwaan mza na lo lu , nu ngzaa lu xinna kwaan mleya gan lo na . ”
42019024	Zee lee xaa nabeyy nzhé lo re xaa nzhi lo xaa : “ Bkiib gu demi or lo xaa ne nu bzaa guya lo xaa nkano chii demi or ” .
42019025	Nu lee re xaa nzhé lo xaa : “ Xaa nabeyy , nkanola xaa chii demi or ” .
42019026	Per lee xaa nabeyy mkeb nzhé : “ Lee na nii lo gu : Nel xaa nkanoya zaa xaa masraya lo xaa , nu axta nzhobre zaa xaaya lo xaa . Per lee xaa kwaan nankanota axta chep kwaan nkano xaa yiib lo xaa .
42019027	Teno gu re xaa nanzheklat gak na rey lo , nu bit gu xaa lo na nee . ”
42019028	Gorna ngulo mzaa xaa kwent ne , zee nzha xaa naz Jerusalén .
42019029	Gorna lee Jesús nzhazhin gax rop yezh kwaan le Betfagé nu Betania , gax yi le Olib , mxaal xaa chop xaa mseed lo xaa .
42019030	Nu nzhé xaa lo rop xaa : ― Gwa gu yezh kwaan nzhi gax nee , nu baa yizhal tub burr ma nkadoo lo gu , ma nik tub xaa zer zob tich . Xek gu ma nu yaadno gu ma nee .
42019031	Chelee nzho cho nabdizh lo gu nu né xaa lo gu : “ ¿ Chozhiin kaxek gu burr ba ? ” yé gu lo xaa : “ Xaa Nabeyy nkin ma , nu zeera bare nu yiidlaa nu ma ” .
42019032	Lee rop xaa kwaan mxaal Jesús nzha , nu nguzhal xaa burr kwentaxa nzhé Jesús lo rop xaa .
42019033	Gorna lee xaa kaxek ma , lee bixwann burr mnabdizh lo xaa : ― ¿ Chozhiin kaxek gu xburr na ?
42019034	Lee rop xaa mkeb nzhé : ― Nel Xaa Nabeyy nkin ma .
42019035	Zee mbe xaa ma lo Jesús . Nu mzhib xaa xab xaa tich ma , zee mzob Jesús tich ma .
42019036	Nu gorna nzhaded Jesús lee re myet mbek xab leen naz .
42019037	Nu gorna nzhakato xaa xan yi Olib , lee re myet kwaan nzhake tich xaa mzelo mbill dublegan lo Dios nu mzaa re xaa dixkix lo Dios kwent cheen rese kwaan gro doo kwaan ngune xaa mle Jesús .
42019038	Nu mbezh re xaa : ― ¡ Goll be lo xaa nze kwaan yalnabeyy cheen Xaa Nabeyy ! ¡ Wen kwi re xaa leen yiba nu gool re be lo xaa nzob naz yiba !
42019039	Lee lak fariseo nzo lo re myet nzhé lo Jesús : ― Maestr , bgalno re xaa nzeke tich lu .
42019040	Per lee Jesús nzhé lo xaa : ― Lee na nii lo gu , chelee re xaa ne saaw roo lee re ke wdizh .
42019041	Leezha mzhin Jesús gaxla Jerusalén , mbinn xaa gorna mlu yezh lo xaa .
42019042	Nu nzhé xaa : ― ¡ Oj chol ne re gu xaa Jerusalén , nalzhe nzho mod kwi wen gu , per lee nal mkaxlaan Dios re kwaane lo re gu !
42019043	Mzhin gaxla re mbizh lee re xaa nayii ne lu dil kwaan lu , nu dub welt lo lu kwi re xaa .
42019044	Telisa lux xaa lu kwaan re xinn lu , nu nik stub ke nalaketra tich sa ke ke , nel nangunet lu mbizh kwaan mbiid Dios lo lu .
42019045	Jesús mzeeb lach roo yidoo , nu mloo xaa re xaa nzi nu re xaa nto naz jwer .
42019046	Nu nzhé xaa lo re xaa : ― Nkeela lo Xkyech Dios nii : “ Li na nak yoo pa wdizhno rese xaa Dios ” ‘‘ ; per gu mleya kwenta tub pa nzho wann .
42019047	Yizata mbizh mseed Jesús re myet leen lach roo yidoo . Nu lee re fariseo nu re maestr xaa nlu xtizh Dios , nu re xaa non nkwaan re xaa mod gut xaa Jesús .
42019048	Per nangazhaalt mod ngut re xaa Jesús , nel zyen doo myet tubka nzeke tich Jesús nu nzhon xaa re kwaan nseed Jesús re xaa .
42020001	Tub mbizh gorna lee Jesús kaseed re myet lach roo yidoo , zee ngwa re ngwleyy non lo xaa , nu noka ngwa re maestr , nu noka ngwa re xaa gol lo xaa .
42020002	Nu mnabdizh xaa lo Jesús nu nzhé xaa : ― ¿ Cho mzaa diizh le lu re kwaane ? nu ¿ cho yalnabeyy nkano lu le lu re kwaane ?
42020003	Jesús nzhé lo re xaa : ― Noka na nabdizh tub kwaan lo gu , keb gu kwaan nabdizh na .
42020004	¿ Cho xaa mxaal Juan , xaa mchubnis re myet ? ¿ Che Dios mxaal xaa o re myet ?
42020005	Nu lee re xaa mzelo nzhé lo re wechxinn xaa : ― Chelee be yé be lo xaa : “ Dios mxaal xaa ” , zee né xaa lo be : “ ¿ Chozhiin nambint gu xtizh xaa ? ”
42020006	Per chelee be yé be lo xaa : “ Re myet mxaal xaa ” , zee gut re myet be kwaan ke , nel nzak re myet lee Juan nak tub xaa mzaa kwent kwaan nzhé Dios lo lee xaa .
42020007	Zee nzhé re xaa : ― Nanet nu cho mxaal Juan .
42020008	Jesús nzhé lo re xaa : ― Nixa na naniit lo gu cho mzaa diizh le na re kwaane .
42020009	Jesús mzaa stub kwent nabix lo re myet nu nzhé xaa : ― Tub welt ngu tub xaabyi , xaa mgaan yag ub tub lach . Nu mzaa xaaya kompani lo stub xaa zee nachii xaaya , zee nya xaa ngu xaa tub yezh zit doo , nu zyen doo liin nya xaa ngu xaa baa .
42020010	Nu gorna mzhin mbizh top xaa yalgon , zee mxaal xaa tub re xmos xaa , zee yaxii xaa re kwaana yizo xaa nak cheena . Per lee re xaa kanachiiya mzaa golp xaa ba , nu nik tub kwaan namzaat xaa lo xaa gorna mbare xaa .
42020011	Lee xaa nak cheena mxaal stub xmos xaa , nu lee re xaa kanachiiya , mzaa golp re xaa nu ned doo mle xaa xaa ne , nu mxaal xaa xaa nya xaa nu nik tub kwaan namzaat xaa lo xaa .
42020012	Nu zeera lee xaa nak cheena mbare mxaal stub xaa ngok yon xaa . Lee re xaa kanachiiya ngune lo xaa nu mseweey xaa xaa , nu mlebi xaa xaa tub lad pa nanzhaant xaa .
42020013	Zee lee xaa nak cheena nzhé : “ ¿ Cho kwaan le na ? Nal xaal na mer xgaan na , xaa nkedoola na , xaa nesi ech zon re xaa xtizh xaa . ”
42020014	Gorna ne re xaa kanachiiya lo xgann xaa , zee nzhé re xaa : “ Xaa ne nak xaa kayaa rese kwaane gorna lee xuz xaa yet . Gut re be xaa , zee gak lach ne cheen re be . ”
42020015	Zee mloo re xaa xaa lach pa nzeb yag ub nu mbit re xaa xaa . Lee nal , ¿ xomod nzak gu ? ¿ cho kwaan le xaa nak cheen lach yag ub nal ?
42020016	Ya xaa nu gut xaa re xaa kanachiiya , zee zaa xaa lach ub lo stub naz xaa zee nachii xaaya . Gorna mbin re xaa kwaane , zee nzhé re xaa : ― ¡ Nanet Dios gak kwaane !
42020017	Lee Jesús mwii lo re xaa nu nzhé Jesús : ― ¿ Xomod nak kwaan nkee lo Xkyech Dios ? Lee ke kwaan mlebi re xaa nza yoo tub lad , leeya gak tub ke mas kwaan chul doo , zob xaa naz skin yoo . ‘‘
42020018	Xaa ral ke ne nii tira yech xaa ; nu chelee ke ne la yek tub xaa , yidese leya xaa .
42020019	Re xaa fariseo nu re maestr xaa nlu xtizh Dios , nzhekla re xaa zen xaa Jesús , nel mzeen re xaa lee kwent nabix kwaan ngunii Jesús nlu nen xomod nle re xaa . Per nzheb re xaa ne re myet , zee mlaa re xaa Jesús nu nya re xaa .
42020020	Tubka nkwaan re xaa nayii ne Jesús tub mod zen re xaa Jesús . Kwaanzee mxaal re xaa myet , xaa mle mod xaa wlipa nkenzha xtizh Jesús nel xaa ne nzhekla keb Jesús tub kwaan nawent , zee nzho mod zaa xaa Jesús lo re xaa nak zhiin .
42020021	Re xaabyi ne nzhé lo Jesús : ― Maestr , nela nu lee re kwaan nlu lu nak kwaan wli , lee lu nak xaa nali lo re myet , nu nali nlu lu xnaz Dios lo re myet .
42020022	¿ Che nzhaal kix nu lo xaa kwaan ntop demi kwaan nya naz Roma o nanzhaalt kix nuya ?
42020023	Per Jesús nela lee re xaa kakade , zee nzhé Jesús lo xaa :
42020024	― Blu tub demi lo na . ¿ Cho yek nkee loya ? ¿ Nu cho le nkee loya ? Lee re xaa mkeb nzhé : ― Cheen César , xaa nabeyy Roma .
42020025	Zee nzhé Jesús lo re xaa : ― Mbay . Zaa gu lo César kwaan nak xcheen César , nu bzaa gu lo Dios kwaan nak xcheen Dios .
42020026	Nik tub kwaan nawent nanguzhalt re xaa lo re kwaan mseed Jesús . Nu gorna mbin xaa kwaan nzhé Jesús , mdedyall doo xaa zee zheta ngok re xaa .
42020027	Lee re xaa saduceo nle xgab , lee re myet xaa ngut , nanrobant . Zee ngwa lak xaa lo Jesús , zee nabdizh xaa lo Jesús , nu nzhé xaa :
42020028	― Maestr , Ches mkee lo Xkyech Dios nzhé : “ Chelee tub xaabyi , xaa mchelya ngut nu nik tub xinn xaa namlaat xaa , zee lee wech xaa nzhaal chelya kwaan xngwnaa xaa ngut , zee kano xngwnaa xaa mad , zee naluxt dii cheen wech xaa ” .
42020029	Tub welt ngu tub xaa nkano xop wech . Lee xaa yilotlaka mchelya , ta ngut xaa . Nu nik tub xinn xaa namlaat xaa .
42020030	Lee wech xaa , xaa nzeke tich xaa , mchelya kwaan lee me , nu noka xaa ne ngut nu nik tub mad namlaat xaa .
42020031	Nu seeka ngok xaa yon . Nu yizasa gaazh xaa mchelya kwaan lee me nu nik tub xaa namlaat mad .
42020032	Nu gwluzhtlaka noka ngwnaa ngut .
42020033	Chol roban re xaa , ¿ xana xaa gak xmbyi me , nel yizasa gazh xaa mka me ?
42020034	Jesús nzhé lo re xaa : ― Lee re myet xaa yizhyo ne nchelya .
42020035	Per lee re xaa nzhaal roban lo re xaa ngut , nu nya xaa naz yiba , nu baa nachelyatra re xaa .
42020036	Nu nyentra mod yet xaa stub welt , nel mroban re xaa zee gak xaa xinn Dios . Nu gak re xaa kwenta re mandad cheen Dios .
42020037	Nu axta Ches mlu lee re myet roban , gorna mzaa xaa kwent cheen yag kwaan kayek , gorna ngunii Xaa Nabeyy lo xaa nu nzhé xaa : “ Lee na nak Dios cheen Abraham , Dios cheen Chak , Dios cheen Kob ” . ‘‘
42020038	¡ Nel Dios nanakt Dios cheen re xaa ngut ; nel Dios nak xaa nabeyy lo re xaa mban , nel lo Dios rese myet mban !
42020039	Nu lee tub maestr xaa nlu xtizh Dios , nzhé lo Jesús : ― ¡ Maestr , wen né lu !
42020040	Nu gorna ngulo mded kwaane , mzheb re xaa nabdizhra xaa lo Jesús .
42020041	Jesús mnabdizh lo re myet nu nzhé xaa : ― ¿ Xomod nak kwaan mbezh re myet , lee Xaa Xaal Dios Nabeyy yaad naz lo dii cheen David ?
42020042	Nel leeka David mkee lo yech cheen Salm nzhé : Dios , Xaa Nabeyy rese kwaan , nzhé lo Xaa Nabeyy lo na : “ Zob lad li lo na ,
42020043	axtaka chezhin na rese xaa nayii ne lu , zee kichxub xaa lo lu , nu zee gak xaa mod tub kwaan zhib lu nii lu tich ” . ‘‘
42020044	’ Leeka David nzhé : “ Lee xaa nak Xaa Nabeyy lo na ” . ¿ Xomod nzho mod yaad xaa dii cheen David nu leeka David mlole xaa : “ Xaa Nabeyy lo na ” ?
42020045	Leezha kaseed xaa re myet zee nzhé xaa lo re xaa mseed lo xaa :
42020046	― Kanap gu gu zee nakadet re maestr xaa nlu xtizh Dios gu , nel re xaa ne nyula doo gak ler chul doo , zee wii re xaa respet lo xaa lo xbi . Nu nkwaan re xaa tub pa non doo zob xaa pa nkasa be nseed be xtizh Dios , nu nkwaan xaa tub pa mas non nzob xaa gorna nyu tub yalni .
42020047	Nu nkiib xaa li re ngwnaa byud . Nu nzhedizhno xaa Dios xchee doo , zee wii re xaa respet lo xaa . ¡ Per Dios ted xaa mas gro doo bid !
42021001	Jesús mwii lo re rik , xaa kago demi leen alkansi naz roo yidoo cheen re xaa Israel .
42021002	Noka ngune xaa lo tub byud , me prob doo . Me ne mlo chop rel leen alkansi .
42021003	Zee Jesús nzhé : ― Wlipa na nii na lo gu , lee ngwnaa prob ne mzaa mas grora gon ke re stub naz xaa mzaaya .
42021004	Nel rese xaa mlo gro doo demi leen alkansi , per nebse mlo xaa re kwaan mlake lo xaa . Per lee ngwnaa prob ne mlo rese demi kwaan nkano me kwaan nak kwaan zi me kwaan gaw me .
42021005	Lak myet kawdizh cheen yidoo kwaan gro cheen re xaa Israel . Nu mbezh xaa lee re ke cheen yidoo ne chul doo nzhak nu zyen doo gon ngwaya . Per lee Jesús nzhé :
42021006	― Kwaan kawii gu lo nal , zhin tub mbizh rese ke kwaan chul doo kwaan nyun lo gu , nalaketra tich sa ke ke .
42021007	Zee mnabdizh re xaa lo Jesús : ― Maestr , ¿ cho gor zelo re kwaane gak ? ¿ Cho kwaan luu zee mer gak re kwaane ?
42021008	Jesús mkeb lo xaa nu nzhé xaa : ― List gok gu zee nik tub xaa nakadet gu . Nel zyen doo xaa yiid nu né xaa : “ Na nak Crist , Xaa Mxaal Dios Nabeyy ” . Noka né xaa : “ Mzhin gaxla mbizh gak re kwaane ” . Nareket gu tich re xaa sbaa nii .
42021009	Gorna gon gu lee dil nzho rete pa , nazhebt gu . Rese kwaane nzhaal gak yilotlaka ; per nalet re kwaane nak kwaan lux yizhyo .
42021010	Noka nzhé Jesús lo re xaa : ― Lee re yezh dil kwaan stub yezh nu lee pa nabeyy tub rey dil kwaan pa nabeyy stub rey .
42021011	Nu gun re xog naro doo lo yizhyo , nu la win , nu la reta yalyizh reta pa . Nu luu nseyn gro doo naz leen yiba , kwaanzee cheb doo re myet .
42021012	Yilotlaka ded re kwaane , lee re myet zen re gu nu ted xaa gu bid , nu yilaa xaa gu pa nkasa be nseed be xtizh Dios nu noka yilaa xaa gu lo re xaa nak zhiin nu lo re rey zee chep xaa gu lozhyib . Sbaa le xaa gu nel nzaa gu kwent cheen na .
42021013	Kwaane gak zee nzho mod zaa gu kwent cheen na lo re myet .
42021014	Nu nalet gu xgab cho kwaan keb gu gorzee lo re kwaan gaazh xaa tich gu .
42021015	Nel na za yalnzhak lo gu zee wen keb gu lo xaa gorzee ; zee lee re xaa nayii ne re gu nyent mod saaw roo gu , nu nixa nyent mod keb lo gu nik tub kwaan .
42021016	Leeka xuz gu , leeka re wech gu , nu re xaa li gu , nu re xaa nyenn gu , yilaa xaa gu lo xaa nak zhiin , nu sbaa axta nzho mod gut xaa lak gu .
42021017	Nu rese myet zhaal xyan ne gu , nel nzaa gu kwent cheen na .
42021018	Per nik tub yich yek gu naluxt .
42021019	Per loka xaa ye ded re kwaane , xaa ba le gan yalnaban kwaan tira .
42021020	’ Gorna ne gu lee re soldad dub welt nzhi yezh Jerusalén zee ne gu leeya lux .
42021021	Re xaa nzho yizhyo Judea nzhaal rexonn xaa nya xaa naz yi , lee re xaa nzho yezh nzhaal rexonn nya leeka naz yi , nu lee re xaa nzhi naz wen nanzhaaltra bare xaa yezh .
42021022	Bid doo ted Dios re xaa mbizh zee , zee gak rese kwaan kwentaxa nkeeya lo Xkyech Dios .
42021023	Nagan gak re kwaane lo re ngwnaa me nakxiin mbizh zee . Nu nagan gaka lo re ngwnaa me nkano madoo , nu nagan doo gaka lo re myet nzhi lo yizhyo ne , nel lee yalnayii cheen Dios la tich re myet yizhyo ne .
42021024	Lee lak myet yet kwaan spad , nu zlak myet wee xaa lo yizhyo cheen xaa . Nu nabeyy re xaa nanakt xaa Israel yezh Jerusalén , axta gorna yilo yixoob re mbizh kwaan nzhaal nabeyy re xaa yizhyo Israel .
42021025	’ Nu luu nseyn gro doo naz yiba lo mbizh , lo mbee , lo re mbal . Nu lee re myet xaa nzho re yezh yizhyo ne , tira guuzh lo yalnacheb gorna ne xaa lee nistoo nakap doo nkee brink .
42021026	Nu tira guuzh re myet lo yalnacheb cheen re kwaan gak lo yizhyo ne , nel lee re kwaan nzho naz leen yiba xiz .
42021027	Gorzee wii re gu , lee na Xaa Mzhin Ngok Myet , nyal leen xkaw kwaan gro doo yalnabeyy cheen na nu kwaan xni chul cheen na .
42021028	Gorna ne gu lee re kwaane zelo gak , zoli gu nu blep gu yek gu naz yiba nel merla zhin na za na yalnaban kwaan tira lo gu .
42021029	Jesús mzaa tub kwent nabix ne lo re myet , nu nzhé xaa : ― Wii gu lo yag ig nu wii gu lo stub naz yag .
42021030	Gorna lee re ram cheena merla koo lag , zee ne gu lee mbee kwaan la neey mzhin gaxla .
42021031	Leeka snee , gorna ne gu lee re kwaane kayak , nela gu lee yalnabeyy cheen Dios nzezhin gaxla .
42021032	Wlipa na nii na lo gu , lee re myet xaa nzhi nal nayeta xaa gorna lee re kwaane zeeraka gak .
42021033	Lee yizhyo nu yiba lux per lee xtizh na nadedt .
42021034	’ Bkanap gu gu napa lee re kwaan yizhyo ne kale gan lo gu , zee tubka nalet gu xgab cho kwaan gaw gu nu cho kwaan go gu zee listlaka zo gu mbizh kwaan bare na ,
42021035	nel zhin mbizh nakap ne lo rese myet dubse yizhyo .
42021036	Tubka bkanap gu gu , nu tubka wdizhno gu Dios zee nzho mod le gu gan lo re kwaan nakap doo kwaan ded , nu zee nzho mod zo gu lo na , Xaa Mzhin Ngok Myet .
42021037	Rese mbizh nseed Jesús rese myet lach roo yidoo , per rese yaal ngwa xaa yi kwaan le Olib , nu mlaz xaa baa .
42021038	Garziil doo rese myet nya lach roo yidoo zee gon xaa kwaan yé Jesús .
42022001	Mzhin gaxla mbizh la yalni kwaan le Paskwa , zee selazh re xaa Israel xomod mloo Dios re xey xaa Egipto , nu lee lo yalni ne nzhaw xaa pan kwaan nanyut lebadur leen .
42022002	Nu lee re ngwleyy non , nu lee re maestr xaa nlu xtizh Dios , kakwaan xaa mod zen xaa Jesús xlaan , zee gut xaa xaa , per mzheb xaa ne xaa re myet .
42022003	Zee lee Maxuu mzeeb lextoo Judas , xaa le Iscariote , tub xaa lo re chiibchop xaa mseed lo Jesús .
42022004	Judas ngwa mdizhno re ngwleyy non nu re polisi , xaa nkanap yidoo , zee ne xomod zaa Judas Jesús lo re xaa ba .
42022005	Nyakdoola re xaa nu nzhé xaa : ― Nal kix nu ka lu .
42022006	Zee lee Judas myaan kwaan re xaa zee zaa xaa Jesús lo re xaa , nu mkwaan xaa le xaaya leezha nyent zyen myet .
42022007	Mzhinla mbizh cheen yalni kwaan le Paskwa , mbizh kwaan nzhaw xaa pan kwaan nanyut lebadur , leeka mbizh kwaan nteed xaa mbakxiil lo Dios .
42022008	Jesús mxaal Pér nu Juan nu nzhé xaa lo rop xaa : ― Gwa gu nu bdexkwaa xchee kwaan le Paskwa gaw be .
42022009	Per lee rop xaa nzhé lo xaa : ― ¿ Pa nzhekla lu yadexkwaa nuya ?
42022010	Jesús mkeb nzhé : ― Gwa gu yezh , nu baa yizhal gu tub xaabyi , xaa nyano tub re nis . Breke gu tich xaa axta roo yoo pa zeeb xaa .
42022011	Yé gu lo xaa nak li yoo : “ Lee Maestr né : ‘ Nzhekla na gaw na kwaan re xaa kaseed lo na xchee Paskwa . ¿ Pa nzob yoo gaw nu leen ? ’ ”
42022012	Nu zee luu xaa tub yoo ndok lo gu kwaan nak stub pis leen yoo ndok , pa nzho rese kwaan . Baa dexkwaa gu kwaan gaw re be .
42022013	Nu mroo rop xaa mseed lo Jesús . Nu mzhin xaa yezh . Nu nguzhal xaa re kwaan kwentaxa nzhé Jesús lo xaa , nu mdexkwaa xaa kwaan gaw xaa .
42022014	Gorna mzhin gor , mzelo Jesús ndaw kwaan re chiibchop xaa mkayaa yalnabeyy lo xaa .
42022015	Jesús nzhé lo re xaa : ― Nzhekla doo na gaw na xchee Paskwa kwaan re gu , gorna zer ted xaa na bid .
42022016	Wlipa na nii na lo gu , nabaretra na gaw na xchee ne xcha , axta yilo gak re kwaan nii xchee ne , zeera gaw naya pa nabeyy Dios .
42022017	Zee lee Jesús mzen bas nu mzaa xaa dixkix lo Dios nu nzhé xaa : ― Bzen guya nu bted guya lo rese wechxinn gu .
42022018	Wlipa kwaan nii na lo gu , nalsi nagotra na xis ub nee , sinka go na axta mbizh kwaana go naya xis ub pa nabeyy Dios .
42022019	Zee lee Jesús mzen pan nu mzaa xaa dixkix lo Dios nu mlerol xaaya . Zee mzaa xaaya lo re xaa nu nzhé xaa : ― Kwaane nak xbaal na , kwaan za na zee le gu gan yalnaban kwaan tira . Ble gu kwaane zee selazh gu na .
42022020	Leeka sbaa mzen Jesús bas , gorna ngulo ndaw xaa pan , nu nzhé xaa : ― Lee xis ub kwaan nzho leen bas ne nak ren cheen wdizh kub kwaan xo na kwent cheen re gu .
42022021	Wii gu , lee xaa zaa na lo re xaa nayii ne na , tubka kayaw kwaan be .
42022022	Wlipa na nii na lo gu , lee na Xaa Mzhin Ngok Myet , zaa xaa na lo re xaa nayii ne na , nel sbaa nak mod mle Dios xgab . ¡ Per tira nawent ded xaa zaa na lo re xaa !
42022023	Zee rese xaa mnabdizh lo wechxinn xaa , ne xana xaa le kwaane .
42022024	Zee lee re xaa mseed lo Jesús mzelo nkediizha nen xana xaa nak xaa mas xaa nonra .
42022025	Jesús nzhé lo re xaa : ― Ne wen gu , lee re xaa nabeyy yizhyo ne , nabeyy doo xaa lo re xaa nzhi lo xaa , nu seeka re xaa non nabeyy doo xaa re xaa xaa , nu nii re xaa lo xaa : “ Xaa nle yudar be ” .
42022026	Per lo re gu nanakta snee . Blaa gu lee xaa mas non lo re gu gak mod xaa yeen . Nu blaa gu lee xaa nabeyy gu gak xmos gu .
42022027	¿ Cho kwaan nzak gu ? ¿ Cho xaa nonra , xaa kayaw o xaa kago kwaan leen yann ? Lee xaa kayaw nonra lo xaa nkee zhiin kago kwaan leen yann . Per lee na nak tub xaa nkee xchiin gu .
42022028	’ Re gu nzo kwaan na leezha ndeed na bid .
42022029	Na za yalnabeyy lo gu , modxa mzaa xuz na yalnabeyy lo na ,
42022030	zee nzho mod gaw gu nu go gu pa nabeey na , zee zob gu nabeyy gu lo chiibchop dii cheen re be .
42022031	Zee lee Xaa Nabeyy nzhé lo Pér : ― Pér , bkenzha kwaane . Lee Maxuu ngunaab zee nabeyy xaa gu , zee koo xaa gu , kwentaxa ngoo xaa nzhobxtil lo paj .
42022032	Pér ngunaab na lo Dios kwent cheen lu zee nalaat lu xomod ngwii lu lo na . Zee gorna bare lu lo na , nzhaal le lu yudar re wech lu zee noka re xaa nye zo lo Dios .
42022033	Pér nzhé lo Jesús : ― ¡ Xaa Nabeyy ! List nzo na nya na yoo na kwaan lu lozhyib , nu noka list nzo na yet na kwaan lu .
42022034	Jesús mkeb lo xaa nu nzhé : ― Pér , lee na nii lo lu , zeeraka kozhe gaay lee lu yé chon welt nanlabeyyt lu na .
42022035	Jesús nzhé lo re xaa mseed lo xaa : ― Leezha mxaal na gu ngunii na lo gu zee naweet gu demi , nixa yex kwaan yo re xcheen gu leen , nixa yelyed . ¿ Che nzho tub welt ngu jwalt tub kwaan lo gu ? Lee re xaa mkeb nzhé : ― Nik tub welta .
42022036	Zee nzhé xaa lo re xaa : ― Per lee nal xa naka ; nzhaal wee gu demi nu yex kwaan yo re xcheen gu leen . Nu loka cho nankanot espad , nzhaal to xaa xkamis xaa zee zii xaa tuba .
42022037	Na nii lo gu , kwaan nzaa Xkyech Dios kwent cheen na nzhaal gaka , paro nzhé : “ Lee re myet nzak lee xaa nak tub xaa nakap doo ” . ‘‘ Zee gak rese kwaan nzaa Xkyech Dios kwent cheen na .
42022038	Zee lee re xaa mseed lo xaa nzhé : ― Xaa Nabeyy , nee nkano nu chop espad . Jesús nzhé : ― Wena .
42022039	Zee mroo Jesús leen yoo , zee ngwa xaa yi kwaan le Olib , kwentaxa nleka xaa yilo , noka re xaa mseed lo xaa ngwa kwaan lee xaa .
42022040	Gorna mzhin xaa baa , zee nzhé xaa lo re xaa : ― Bdizhno gu Dios zee nakiilt Maxuu gu .
42022041	Zee mlaa Jesús re xaa , kan tub lal paro ngol xaa tub ke kwaan yaa xaa . Baa mkichxub xaa nu mdizhno xaa Dios .
42022042	Snee nzhé xaa : ― ¡ Ay , Xuz na ! Che leeya nzho moda , nalaat lu deed na kwaan nakladiizh deed na , per nagakta kwentaxa nzhekla na , sinka kwentaxa nzhekla lu .
42022043	Zee tub mandad cheen Dios myaad naz leen yiba mzaa jwers lo xaa .
42022044	Nu nales doo nzhak leen lextoo xaa , nu xche doo mdizhno xaa Dios . Nu kwenta ren nzhak nis neey ngob garlo xaa .
42022045	Gorna ngulo mdizhno xaa Dios , zee nguxso xaa , nu mbare xaa paro mlaa re xaa mseed lo xaa . Nu mzhin xaa lo re xaa , lee re xaa naxna , nel nales doo nzhak lextoo re xaa .
42022046	Zee nzhé Jesús lo re xaa : ― ¿ Chozhiin naxna gu ? Guxche gu nu bdizhno gu Dios , zee nakiilt Maxuu gu .
42022047	Lee Jesús seetaka kanii lo re xaa mseed lo xaa , zee lee Judas , xaa ngok tub xaa lo re chiibchop xaa mseed lo Jesús , nze delant lo zyen doo myet . Nu mbii gax lo Jesús , ndaw xaa bit tagarlo xaa .
42022048	Per lee Jesús nzhé lo xaa : ― Judas , ¿ che kwaan tub bit luu lu na , xaa nak Xaa Mzhin Ngok Myet lo re xaa nak zhiin ?
42022049	Gorna ngune re xaa nzo kwaan Jesús lee kwaane kayak , zee ngunabdizh xaa lo Jesús nu nzhé xaa : ― Xaa Nabeyy , ¿ che zdil nu kwaan spad cheen nu ?
42022050	Per tub xaa nzo kwaan Jesús , mloo spad nu mchoog lad li nzha xmos ngwleyy non doo .
42022051	Jesús nzhé lo xaa mchoog nzha xmos ngwleyy : ― ¡ Laa ! Nu gorzee mzen xaa nzha xaa zee mkened xaaya stuba .
42022052	Jesús nzhé lo re ngwleyy non nu lo re maestr , nu lo re xaa gol , xaa kwaan nzewee xaa : ― ¿ Chozhiin nze gu kwaan spad nu kwaan yag zen gu na kwenta tub wann ?
42022053	Zyen doo mbizh mzo na lo re gu lo lach roo yidoo nu namzent gu na . Per nal nze gu lo yalnabeyy cheen yalnakaw zen gu na , nel gor nal nak gor cheen gu .
42022054	Zee mbe xaa Jesús garli ngwleyy non doo , nu lee Pér zit zit nzhake tich re xaa .
42022055	Nu xsaww jwer roo yoo , mze re xaa tub bal , nu mzob re xaa dub welt lo bal zee zhe xaa . Nu noka Pér mzob kazhe lo bal .
42022056	Tub ngwnaa mad , me nak mos lo ngwleyy non doo , ngune lee Pér nzob kazhe lo bal , zee wen wen mwii me lo Pér lo xni cheen bal , zeera nzhé me : ― Noka me nee mkanze kwaan Jesús .
42022057	Pér mkade nu nzhé : ― Ngwnaa , nanlabeyyt na xaa ba .
42022058	Gwluzh xep lee stub xaa ngune lo Pér nu zee nzhé xaa : ― Noka lu nak tub re xaa nreke tich Jesús . Pér nzhé : ― ¡ Aa , nanot na !
42022059	Kan stub gor gwluzh , zee stub xaa nzhé : ― Wlipa na , noka xaabyi ne mzo kwaan Jesús nel nak xaa tub xaa yizhyo Galilea .
42022060	Per lee Pér mkeb nzhé : ― ¡ Nanet na cho kwaan né lu lo na ! Nu leeka gorzee , lee Pér seetaka kawdizh lee gaay mbazhe .
42022061	Nu gorzee lee Xaa Nabeyy mwii lo Pér , zee lee Pér mzelazh kwaan nzhé Xaa Nabeyy lo Pér : “ Zeeraka kozhe gaay , chon welt lee lu yé nanlabeyyt lu na ” .
42022062	Gorzee mroo Pér nu nales doo ngok lextoo xaa nu mbinn doo xaa .
42022063	Nu lee re xaa nkanap Jesús , nxizhno xaa Jesús , nu nzaa golp re xaa Jesús .
42022064	Msaaw xaa garlo Jesús kwaan tub lee ler nu mbezh re xaa lo Jesús : ― ¡ Né , cho mkeeya yek lu !
42022065	Mxizhno xaa Jesús nu zyen doo kwaan nawent nzhé xaa lo Jesús .
42022066	Nu gorna ngulo nguni yizhyo , lee re xaa nabeyy lo re xaa Israel , xaa nak re ngwleyy non nu re maestr xaa nlu xtizh Dios mkasa , zee lee re xaa yiidno Jesús pa nzhi re xaa . Nu nzhé re xaa lo xaa :
42022067	― Né lo nu , ¿ che lu Crist , Xaa Mxaal Dios Nabeyy ? Jesús mkeb nzhé : ― Chelee na za na kwent lo gu , nalet gu krer xtizh na .
42022068	Nu chelee na nabdizh na tub kwaan lo gu nakebt gu nik tub kwaan lo na .
42022069	Neta nalzhe naz delant lee na zoob lad li lo Dios xaa ngezh doo , nel lee na nak Xaa Mzhin Ngok Myet .
42022070	Rese xaa nzhé lo xaa : ― ¿ Che nak lu Xgann Dios ? Jesús nzhé : ― Leeka re gu nguné , lee na nak xaa .
42022071	Zee nzhé re xaa : ― Nankintra wdizhno be stub xaa , zaa kwent cheen xaa ne . Mbinla be mer lee xaa nguné kwaane .
42023001	Zee ngu re xaa junt zee mbe Jesús lo Pilat .
42023002	Zee mzelo xaa mgaazh xaa zyen doo kwaan nawent tich Jesús kwenta kwaane : ― Nguga xaabyi ne lo re nu , lee xaa nzheno re sawlazh nu naz nawent , nu nguné xaa lo re sawlazh nu : “ Nanzhaalt kix be cheen leyo lo César xaa nabeyy yezh Roma ” , nu noka né xaa : “ Lee na nak Crist , Xaa Mxaal Dios Nabeyy ” .
42023003	Zee lee Pilat mnabdizh lo Jesús nu nzhé xaa : ― ¿ Che lu nak Rey cheen re xaa Israel ? Jesús nzhé : ― Sbaa naka , kwentaxa nguné luya .
42023004	Zee lee Pilat nzhé lo re ngwleyy non nu lo re xaa nzhi baa : ― Nzak na nik tub jwalt namlet xaa ne .
42023005	Zee mbare re xaa nzhé : ― Wii , axta yizhyo Galilea mzelo xaa mzaa xaa kwent zee lee re myet zelo yasya lo re xaa Roma . Nu noka mzhin xaa re yezh cheen Judea nee nu sbaaka kale xaa .
42023006	Gorna mbin Pilat kwaane , zee mnabdizh xaa : ― ¿ Che xaa yizhyo Galilea nak xaa ne ?
42023007	Gorna ngune Pilat lee Jesús nak xaa yizhyo pa nabeyy Herod , zee mxaal xaa Jesús lo Herod . Mbizh ba Herod nzo Jerusalén .
42023008	Nyakdoola Herod ngune lo Jesús , nel nzha doo mbizh nzhekla xaa ne xaa lo Jesús , nel zyen doo welt mbin Herod kwent cheen Jesús , nu nzhekla xaa ne xaa le Jesús tub kwaan gro doo .
42023009	Zee mnabdizh Herod zyen doo kwaan lo Jesús , per lee Jesús nik tub kwaan namkebt lo Herod .
42023010	Per lee re ngwleyy non , nu re maestr xaa nlu xtizh Dios nzhi baa nu zyen doo re kwaan mgaazh re xaa tich Jesús .
42023011	Zee lee Herod nu re soldad cheen Herod mzaaya yenn Jesús nu mxizhno re xaa Jesús . Nu mlo re xaa tub ler chul doo yenn Jesús zee mbe re xaa Jesús lo Pilat stub welt .
42023012	Nu mer mbizh ba lee Pilat rop Herod mbare myenn stub welt , nel yilo mdil doo rop xaa .
42023013	Pilat mrezh re ngwleyy non nu re xaa nabeyy yezh , zee ya re xaa lo Pilat .
42023014	Zee nzhé Pilat lo re xaa : ― Mbidlaa re gu xaabyi ne lo na , mgaazh gu kwaan tich xaa , lee xaa nle zee yasya re myet ne re xaa Roma . Delant lo re gu mnabdizh na re kwaane lo xaa , nzak na nik tub jwalt kwaan mgaazh gu tich xaa namlet xaa .
42023015	Noka Herod nzak nik tub kwaan namlet xaa , zee mxaal xaa xaa lo na stuba . Nik tub kwaan namlet xaa zee nanzhaalt yet xaa .
42023016	Nal za naya yenn xaa zee sela na xaa .
42023017	Nu rese liin leezha nla yalni ne , Pilat nsela tub xaa nzho lozhyib .
42023018	Per rese myet dublegan mbazhe , nu nzhé : ― Nanzheklat nu sela lu xaabyi ba , Barrabás nzhekla nu sela lu .
42023019	Barrabás nak tub xaa mbit myet nu leeka lee xaa nak xaa mchaldil xaa nabeyy yezh , kwaanzee mlo xaa Barrabás lozhyib .
42023020	Pilat nzhekla sela Jesús , zee mbare xaa ngunii xaa lo re myet stub welt .
42023021	Per lee re myet mbare nzhé : ― ¡ Kee xaa lo krus ! ¡ Kee xaa lo krus !
42023022	Myon welt mbare Pilat nzhé lo re xaa : ― ¿ Chozhiin ? ¿ Cho kwaan nawent mle xaa ne ? Nanguzhalt na nik tub kwaan nawent kwaan mle xaa zee gut na xaa , nebse teed na xaa bid zee sela na xaa zee nya xaa .
42023023	Per lee re xaa seetaka nye doo mbazhe , nu mbezh re xaa nzhaal kee xaa lo krus . Tant nkee doo re xaa bi , zee mle xaa gan le Pilat kwaan nzhekla re xaa .
42023024	Zee lee Pilat mnabeyy zee gaka mod nzhekla re xaa .
42023025	Zee msela Pilat Barrabás xaa mbit myet nu xaa mchaldil xaa nabeyy yezh . Nu mzaa xaa Jesús zee gaka mod nzhekla re myet .
42023026	Zee mbe re xaa Jesús , nu lee tub xaabyi le Simón xaa yezh Cirene nyaad ngwa wen , zee mnabeyy soldad xaa zee wee xaa krus cheen Jesús naz tras tich Jesús .
42023027	Zyen doo myet mreke tich Jesús . Nu zyen doo ngwnaa , me nzhonn , nzhake tich xaa , nel nales doo nzhak lextoo me ne me xaa .
42023028	Zee lee Jesús mzere yenn naz tras mwii lo re me , nu nzhé xaa : ― Xchap na , me Jerusalén , nanzhonnt gu kwent cheen na , lee gu nzhonn kwent cheen re gu nu kwent cheen re xinn gu .
42023029	¡ Bkenzha gu ! Zhin tub mbizh gorna yé gu : “ Nyakdoola re me nit , nu noka nyakdoola re me nik tub welt zer zaa nizh go mad ” .
42023030	Zee zelo re me yé me lo re yi : “ Bla tich re nu ” . Nu noka yé re me lo re yi : “ Sebyo nu ” .
42023031	Chelee snee le xaa lo tub yag naye , nakapra le xaa lo tub yag mbizhla .
42023032	Nu noka mbe xaa chop xaa nakap zee gut xaa xaa tubka kwaan Jesús .
42023033	Gorna mzhin re xaa pa nii xaa “ Zhit Yek Xaa ” , zee lee re soldad mkee Jesús lo krus , nu noka mkee xaa rop xaa nakap lo krus ; tub xaa mkee xaa lad li lo Jesús nu stub xaa mkee xaa lad rebes lo Jesús .
42023034	Zee lee Jesús nzhé : ― Xuz na , chee jwalt kwaan kale re xaa ne , nel nanet xaa cho kwaan kale xaa . Nu mloo re xaa swert nen cho xaa le gan xab xaa , zee nen cho kwaan yizo kad tub xaa .
42023035	Nu dub welt lo xaa nzhi re myet ngwii . Nu lo re xaa baa nzhi re xaa non , nu nxizhno re xaa Jesús nu mbezh re xaa : ― Nanlaat lu yet stub xaa , per chozhiin nyent mod sela lu leeka lu lo krus . Né lu lee lu nak Crist , Xaa Mxaal Dios Nabeyy lo re nu .
42023036	Nu noka re soldad mxizhno Jesús . Nu nzhazaa xaa xis ub kwaan nala go Jesús .
42023037	Zee nzhé re soldad lo xaa : ― Chol lu nak Rey cheen re xaa Israel , bla lo krus .
42023038	Lee letr kwaana mkee xaa yek xkrus xaa nzhé : “ REY CHEEN RE XAA ISRAEL ” .
42023039	Zee lee tub xaa nakap nkee xkwes Jesús lo krus , ngunii re wdizh nawent lo Jesús , nu nzhé xaa : ― Chol nak lu Xaa Mxaal Dios Nabeyy , bla lu leeka lu lo krus , nu bla nu lo krus .
42023040	Per lee stub xaa mkee lo krus , xaa mle kwaan nakap , mgalno xaa wechxinn xaa , xaa nzhé kwaan nawent lo Jesús , nu nzhé xaa lo wechxinn xaa : ― ¿ Chozhiin nanzhebt lu ne lu Dios ? Yon be lal kaded bid .
42023041	Nu nzhaal ded rop be bid nel mle be re kwaan nawent , per lee xaa ne nik tub kwaan nawent namlet .
42023042	Zee nzhé xaa lo Jesús : ― Xaa Nabeyy , bselazh na gorna zhin lu pa nabeyy lu .
42023043	Jesús nzhé lo xaa : ― Wlipa na nii na lo lu , leeka nalzhe zo lu kwaan na lo Lach Chul cheen na .
42023044	Kan rolta mbizh dubse yizhyo mla yalnakaw axta las tres mzhel yizhyo .
42023045	Nu lee mbizh namzaatra xni . Nu lee ler kwaan nyaaw roo Pa Nambey Doo leen yidoo ngok chop lee .
42023046	Zee lee Jesús mrazhe nzhé : ― Xuz na , lo lu za na yalnaban cheen na . Gorna ngulo ngunii xaa kwaane ta ngut xaa .
42023047	Nu gorna lee xaa nabeyy lo tub gayoo soldad ngune xomod ngut Jesús , mbill xaa lo Dios , nu nzhé xaa : ― Wlipa lee xaa ne nak tub xaa nali doo .
42023048	Nu rese myet xaa nzhingwii nen xomod ngut Jesús , nales doo nzhak lextoo re xaa nu mgazya xaa lazh xaa nu nya xaa .
42023049	Zee re xmig Jesús nu re ngwnaa Galilea , me mreke tich Jesús , nzhingwii zit , ne xomod mle xaa Jesús .
42023050	Noka nzo tub xaabyi le Che . Lee xaa nak tub xaa yezh Arimatea , tub yezh cheen re xaa Israel . Nak xaa tub xaa nali doo lo Dios , nu nkambaz xaa mbizh kwaan nabeyy Dios . Nak xaa tub xaa lo re xaa nabeyy lo xaa Israel , per nangulat xaa kwaan mle re xaa ba .
42023051	
42023052	Che ngwa lo Pilat nu ngunaab xaa kwerp cheen Jesús .
42023053	Zee mla xaa xkwerp Jesús lo krus , nu mchaal xaa xkwerp Jesús tub lee ler wen doo nu mlo xaa xaa leen tub baa kwaan mdeen xaa cho ke . Nu nik tub xaa zer yo leen baa ba .
42023054	Nu zhe zee nak mbizh kwaan ndexkwaa xaa re kwaan gaw xaa zhe sab , zhe kwaan nzholl re xaa Israel lo Dios , nu merla zelo zhe sab .
42023055	Lee re ngwnaa me Galilea , me mreke tich Jesús , ngwa roo baa . Nu ngune me xomod mzhiib xaa xkwerp Jesús leen baa .
42023056	Zee mbare re me Jerusalén , nu mzi me perfum kwaan chul doo nzebech . Nu mle re me deskans zhe sab , modxa nabeyy ley le me .
42024001	Zhe dming garziil gorna pensa ngulo mlen mbizh , re ngwnaa ne ngwa roo baa pa mlo xaa xkwerp Jesús , nu mbe me re perfum kwaan chul doo nzebech .
42024002	Gorna mzhin me lee ke ndok kwaan msaaw xaa roo baa nanzobtra pa mzob xaaya .
42024003	Zee mzeeb re me leen baa per nanguzhalt xkwerp Jesús lo re me .
42024004	Zee mnabdizh re me lo wechxinn me nu nzhé me : ― ¿ Xomod ngok kwaane ? Zee mlu chop xaabyi , xaa nak ler rus kwaan nla xni doo lo re me .
42024005	Mzheb doo re me ta mwii re me naz lo yo . Zee lee rop xaabyi zee nzhé lo re me : ― ¿ Chozhiin kakwaan gu xaa mban lo re xaa ngut ?
42024006	Wii gu nyent xaa nee ; lee xaa mrobanla . ¿ Che nanzetla gu kwaan né xaa lo gu leezha nzoka xaa yizhyo Galilea ?
42024007	Leezha né xaa lo gu : “ Lee na nak Xaa Mzhin Ngok Myet , nu zaa xaa na lo re myet xaa nzeb jwalt , zee kee re xaa na lo krus per lee mbizh yon lee na roban stub welt ” .
42024008	Zeera mzelazh re me kwaan nzhé Jesús leezha mbanaka xaa .
42024009	Gorna mbare re me ngwa me roo baa , zee mzaa me kwent cheen re kwaane lo chiibtub xaa mseed lo Jesús nu lo re stub naz myet .
42024010	Snee le re me : Mari me yezh Magdala , Juan , nu Mari xnaa Chag . Nu noka stub naz re ngwnaa me nzhi baa mzaa kwent cheen kwaane lo re xaa mkayaa yalnabeyy lo Jesús .
42024011	Lee re xaa nzhé lo re wechxinn xaa : ― ¡ Nzhak naxen re ngwnaa ne ! Nu nanlet re xaa krer kwaan nzhé re me .
42024012	Nu gorzee nguxso Pér nu mrexonn xaa ngwa xaa roo baa . Nu gorna mzhin xaa mkichyek xaa mwii xaa leen baa per nebse ler kwaan mchaal xaa Jesús myun lo xaa . Zeesi mdedyall xaa nya xaa , gorna ngulo ngune xaa kwaane .
42024013	Leeka mbizh ba mroo chop xaa mseed lo Jesús naz Jerusalén nu nzha xaa yezh kwaan le Emaús , kwaan nzhi kan chiibtub kilómetro .
42024014	Nzhaze rop xaa nu nzhayadizh rop xaa re kwaan ngok .
42024015	Nu gorna nzhayadizh rop xaa nu leeka gorzee lee Jesús nzhaze kwaan rop xaa ,
42024016	per nzho tub kwaan mleya zee namzeent rop xaa cho xaa nak xaa .
42024017	Zee lee Jesús nzhé lo rop xaa ba : ― ¿ Cho xaa kazet gu ? Zee lee rop xaa mlaz chep nu nales doo nzhak lextoo rop xaa .
42024018	Tub xaa le Cleofas nzhé lo xaa : ― ¿ Che naleet naz Jerusalén mroo lu ? ¿ Che zer gon lu re kwaan ngok re mbizh ne ?
42024019	Lee xaa mnabdizh lo rop xaa : ― ¿ Cho kwaan ngok ? Lee rop xaa mkeb nzhé : ― Kawdizhno nu kwent cheen Jesús xaa yezh Nazaret . Lee xaa ne ngok tub xaa non doo nu mzaa xaa kwent kwaan nzhé Dios lo lee xaa . Dios mxaal xaa zee mle xaa re kwaan gro doo nu mdiizh xaa duzna kwaan yalnabeyy zee mdedyall doo re myet mwii lo xaa .
42024020	Nu lee re ngwleyy non nu re xaa gol mzaa xaa lo re xaa mbit xaa , zee mkee re xaa xaa lo krus .
42024021	Nu mle nu xgab lee xaa zelo nabeyy re sawlazh be , nu texonn xaa re xaa Roma , per lee nal nzhala chon mbizh ngut xaa .
42024022	¡ Per nal garziil lak ngwnaa mle zee mdedyall doo nu , nel ngwa me roo baa cheen Jesús ,
42024023	per nanguzhalt xkwerp Jesús lo re me ! Nu gorna mbare re me lo re nu , ngune me lo re nu , lee me ngune lo chop mandad cheen Dios , xaa nzhé lo re me lee Jesús mbanla .
42024024	Zee lee zlak xaa nzo lo nu ngwa roo baa , zee ngune xaa leeka kwaan ngune re ngwnaa , per nanguzhalt xaa xkwerp Jesús .
42024025	Zee lee Jesús nzhé lo rop xaa : ― ¡ Xaa ned ! ¿ Chozhiin tant nen doo nle gu krer kwaan mkee re xaa kwaan mzaa kwent kwaan nzhé Dios lo lee xaa yilo ?
42024026	Nkin ded Crist bid , Xaa Xaal Dios Nabeyy , nu zeera bare xaa nya xaa pa nzho xni gro doo cheen xaa .
42024027	Zee lee Jesús mzaa kwent xomod mbarlo re kwaan nkee lo Xkyech Dios cheen lee xaa , re kwaan mzaa Ches kwent nu re kwaan nzhé re xaa mzaa kwent kwaan nzhé Dios lo lee xaa yilo .
42024028	Nu gorna mzhin rop xaa yezh pa nzha xaa , zee lee Jesús mle mod tub xaa ya mas zit ,
42024029	zee lee rop xaa nzhé lo xaa : ― Blaz lo rop nu , nel mzhela yizhyo . Zee mlaz Jesús lo rop xaa .
42024030	Gorna mzelo re xaa gaw , zee mzen Jesús cha pan nu mzaa xaa dixkix lo Dios nu mlerol xaaya , nu mzaa xaaya lo rop xaa .
42024031	Zeera mxal lo rop xaa , nu mlabeyy xaa Jesús . Zee ta namlutra Jesús lo xaa .
42024032	Nu zee nzhé xaa lo wechxinn xaa : ― ¡ Nyak doo lextoo be gorna nyaad wdizh be naz , gorna mzaa xaa kwent kwaan nkee lo Xkyech Dios lo be !
42024033	Nu leeka gorzee mzoli rop xaa nu zoza mbare rop xaa naz Jerusalén . Nu gorna mzhin rop xaa zee nzhé xaaya lo chiibtub xaa Jesús , nu lo stub naz re xaa nzo lo re xaa .
42024034	Nu nzhé re xaa lo rop xaa : ― Telisa mban Xaa Nabeyy , ngunela Pér lo xaa .
42024035	Zee mzaa rop xaa re kwent ne xomod ngune xaa lo Jesús gorna nzhaze xaa naz , nu xomod mlabeyy xaa Jesús gorna mlerol Jesús pan .
42024036	Gorna lee re xaa seetaka kawdizh re kwaane , lee Jesús ta mreke xsaww lo re xaa nu nzhé : ― Wen kwi re gu .
42024037	Per lee re xaa mzheb doo , nu mle re xaa xgab nu nzhé xaa : ― Tub bes mzhin lo be .
42024038	Jesús nzhé lo re xaa : ― ¿ Chozhiin tant nzheb re gu ? ¿ Chozhiin seetaka ned doo lextoo gu ?
42024039	Wii gu yaa na nu wii gu nii na . ¡ Leeka naya ! Gal gu cho na zee ne gu mer naya . Tub bes nankanot baal nixa zhit , kwentaxa nkano naya , modxa nlu na lo gu .
42024040	Gorna ngulo nzhé Jesús kwaane , zee mlu xaa yaa xaa nu nii xaa lo re xaa .
42024041	Nu nixa sbaa mlu Jesús yaa xaa nu nii xaa lo re xaa , per seesa nanlet xaa krera . Nagan doo le re xaa krera , nu noka nyakdoola re xaa . Zeera nzhé Jesús lo re xaa : ― ¿ Che nkano gu kwaan gaw gu ?
42024042	Zee mzaa xaa tik mbal nguy lo Jesús .
42024043	Nu ndaw Jesús mbal delant lo re xaa .
42024044	Zee nzhé Jesús : ― Kwaane nak re kwaan ngunii na lo re gu , leezha mzoka na kwaan re gu . Rese kwent cheen na kwaan nkee lo ley cheen Ches , nu re kwaan ngunii re xaa mzaa kwent kwaan nzhé Dios lo lee xaa yilo , nu re kwaan nkee lo Salm , rese mbarlola .
42024045	Zeera mxal Jesús yek re xaa zee la xtizh Dios yek xaa .
42024046	Zee nzhé Jesús lo re xaa : ― Lo Xkyech Dios nkee lee Xaa Xaal Dios Nabeyy nzhaal yet , nu mbizh yon lee xaa roban .
42024047	Nu nzhaal zaa gu kwent kwaane lo re myet xaa nzho re yezh lo yizhyo , nu nzhaal zelo gu naz Jerusalén . Nu kwaane nak kwaan nzhaal zaa gu kwent zee rese xaa laa kwaan nawent kwaan kale xaa , zee chee Dios xjwalt xaa kwent cheen na .
42024048	Re gu nzhaal zaa kwent cheen na nel ngune gu nu mbin gu re kwaan mle na .
42024049	Bkenzha gu . Na xaal kwaan nguné Xuz na zaa xaa lo re gu , per nzhaal kwaz re gu naz Jerusalén axta yilo kayaa gu yalngezh kwaan yaad naz yiba .
42024050	Zee Jesús mloo re xaa roo yezh Betania , zee mlep xaa yaa xaa nu ngunaab xaa lo Dios kwent cheen re xaa , zee zo Dios kwaan re xaa .
42024051	Nu gorna seetaka kanii xaa lo Dios lee Jesús ta nguxoob naz leen yiba .
42024052	Gorna ngulo mbill re xaa mseed lo Jesús lo xaa , zee mbare re xaa Jerusalén stub welt . Zeesi nyakdoola re xaa .
42024053	Nu zeesi tubka mzo re xaa lach roo yidoo nu tubka mbill re xaa lo Dios .
43001001	Lee Wdizh Naban ngu axta mbizh yilotlaka , nu lee Wdizh Naban nzola kwaan Dios , nu lee Wdizh Naban nak Dios .
43001002	Nu lee Wdizh Naban nzola kwaan Dios axta yilo .
43001003	Nu rese kwaan nzho mdexkwaa Dios kwaan Wdizh Naban , nu rese kwaan nzho nik tuba namdexkwaat techo .
43001004	Lee Wdizh Naban nak yalnaban , nu lee yalnaban nak xni kwaan nzaa xni lo rese myet yizhyo .
43001005	Nu lee xni ne nzaa xni lo yalnakaw nu lee yalnakaw nyent mod saaw lo xni ne .
43001006	Nu Dios mxaal tub xaa le Juan ,
43001007	zee zaa xaa kwent cheen xaa yaad , xaa nak xni , zee rese xaa wii lo xaa .
43001008	Naleet Juan nak xni , per lee Juan nak tub xaa mzaa kwent cheen xni ,
43001009	nu lee xni kwaan wlipa nzaa xni lo rese myet , yaad yizhyo ne .
43001010	Lee Wdizh Naban myaad lo yizhyo ne , nu nixa leeka Wdizh Naban nak xaa mdexkwaa yizhyo ne , per lee re xaa yizhyo ne namlebeyyt Wdizh Naban .
43001011	Myaad Wdizh Naban lo xkyizhyo xaa , per namkayaat re xmyet xaa xaa .
43001012	Per lee rese xaa mkayaa Wdizh Naban nu mwii lo xaa , mzaa xaa yalnabeyy lo xaa gak xaa xinn Dios .
43001013	Nu lee re xaa ne ngol stub welt zee gak xaa xinn Dios , per nanakta nel nzhekla myeta o nel nzhekla xuz xaa o xnaa xaa , kwaane naka nel sbaa nzhekla Dios .
43001014	Lee Wdizh Naban ngok myet , nu mban xaa nu ngu xaa lo re be , nu ngune nu yalnkela cheen xaa , nu ngune nu wli nak xaa . Noka ngune nu lo xni cheen xaa , nu kwaane mlu nebse lee xaa nak Xgann Dios .
43001015	Juan mzaa kwent cheen xaa nu nzhé : ― Kwent cheen xaa mza na , leezha ngunii na , lee xaa nze ngwluzh lo na per mas nonra xaa lo na , nel lee xaa nzhola axta yilo gorna zeeraka gal na .
43001016	Nel nadoo doo nak xaa , mlu xaa yalnkela cheen xaa lo nu , nu tubka nlu xaaya .
43001017	Yilo mzaa Dios ley lo Ches ; per leezha myaad Jesucrist , Dios mlu yalnkela cheen xaa nu mod wli nak xaa .
43001018	Nik tub xaa zer ne lo Dios ; nebse Xgann xaa ngune lo xaa , xaa techosa lo xaa , nu lee xaa nak xaa mlu xomod nak Dios .
43001019	Lee re xaa nabeyy nu , xaa Israel , xaa nzho yezh Jerusalén , mxaal xaa re ngwleyy nu re xaa nle yudar xaa zee yanabdizh xaa lo Juan zee ne xaa cho nak Juan .
43001020	Nu klar doo nzhé Juan lo re xaa : ― Nanakt na Crist , Xaa Mxaal Dios Nabeyy .
43001021	Zee mbare re xaa mnabdizh : ― ¿ Cho nak lu zeey ? ¿ Che lu nak Li , xaa mzaa kwent kwaan nzhé Dios lo lee xaa yilo ? Juan mkeb nzhé : ― Nanakt na Li . Zee lee re xaa mbare nzhé : ― ¿ Che lu nak stub xaa mzaa kwent kwaan nzhé Dios lo lee xaa yilo , xaa nak kwent yaad ? Lee xaa mkeb nzhé : ― Nanakt na xaa ba .
43001022	Zee lee re xaa nzhé : ― ¿ Cho nak lu zeey ? Nkin yé nu tub kwaan lo re xaa mxaal nu . ¿ Che nzho mod né lu lo nu , cho nak lu ?
43001023	Juan mkeb modxa nzhé Chay , xaa mzaa kwent kwaan nzhé Dios lo lee xaa yilo : ― Na nak kwenta tub bos kwaan nii paro nanzhot myet : “ Bxal gu tub naz nali ze Xaa Nabeyy ” . ‘‘
43001024	Zee lee re xaa mxaal re xaa fariseo mnabdizh lo Juan ,
43001025	nu nzhé xaa : ― Chelee lu nanakt lu Xaa Mxaal Dios Nabeyy , nixa nanakt lu Li , nixa nanakt lu tub xaa mkayaa wdizh lo Dios yilo , ¿ chozhiin nchubnis lu ?
43001026	Juan mkeb nzhé : ― Na nchubnis kwaan nis , per lo re gu nzho stub xaa nanlabeyyt gu .
43001027	Xaa ne nze gwluzh lo na , nu nonra xaa lo na zee nixa tich xkyelyed xaa nanzhaalt xek na .
43001028	Re kwaane ngok tub pa le Betania , stub lad roo yuu Jordán , pa mchubnis Juan .
43001029	Stub mbizh , Juan ngune lo Jesús mzebii gax lo Juan , zee nzhé Juan : ― ¡ Wii re gu , xaa ne nak Xmbakxiil Dios , xaa kiib jwalt cheen rese myet yizhyo ne !
43001030	Xaa ne nak xaa mza na kwent leezha ngunii na lo gu : “ Gwluzh lo na nze stub xaa mas nonra lo na , nel lee xaa nzho axta yilo leezha zeeraka gal na ” .
43001031	Nu nixa nanlabeyyt na xaa , per na nchubnis zee lee re xaa Israel labeyy xaa .
43001032	Nu noka mzaa Juan kwent , nzhé xaa : ― Ngune na lee Mbi Naban nyaad naz yiba mod tub palom , nu mlaya cho xaa .
43001033	Nu na seetaka nanet na cho nak xaa , per xaa mxaal na zee chubnis na kwaan nis , nguné lo na : “ Loka xaa kwaan ne lu la Mbi Naban cho , nu kwaz Mbi Naban kwaan lee xaa , xaa zee nak xaa chubnis kwaan Mbi Naban ” .
43001034	Nu na nguneya , kwaanzee nza na kwent lee xaa nak Xgann Dios .
43001035	Nu stub mbizh , Juan nzo leeka zee , kwaan chop xaa kwaan mseed lo xaa .
43001036	Gorna ngune Juan lee Jesús nzhaded , zee nzhé xaa : ― ¡ Wii gu , xaa ba nak Xmbakxiil Dios !
43001037	Gorzee lee rop xaa mseed lo Juan , mbin nzhé Juan kwaane , zee mreke xaa tich Jesús .
43001038	Jesús mzere yenn ; nu gorna ngune xaa lee rop xaa ne nzeke tich xaa , zee mnabdizh xaa lo xaa : ― ¿ Chozhiin nzeke gu tich na ? Lee rop xaa nzhé : ― Dix Maestr , ¿ pa nzho lu ?
43001039	Jesús mkeb nzhé : ― Te gu zee ne gu . Zee ngwa rop xaa ne , zee ngune xaa pa nzho xaa , nu mlaz xaa kwaan lee xaa las cuatro axta mkaw yizhyo .
43001040	Lee rop xaa mbin kwaan nzhé Juan nu mreke xaa tich Jesús , tub xaa le Ndres , wech Simón Pér .
43001041	Nu leeka gorzee nguchezh Ndres wech xaa Pér , nu nzhé xaa lo xaa : ― Ngune nu lo Xaa Mxaal Dios Nabeyy , xaa nak Crist .
43001042	Zeera mbe Ndres Pér pa nzo Jesús , gorna ngune Jesús lo xaa nu nzhé xaa lo xaa : ― Lu nak Simón , xgann Juan , per nal role lu Cefas . ( Wdizh ne nak “ Pér ” . )
43001043	Stub mbizh , Jesús mroo nzha naz yizhyo Galilea , zee ngune xaa lo Lip nu nzhé xaa lo xaa : ― Reke tich na .
43001044	Lip nak tub xaa yezh Betsaida , lazh Ndres rop Pér .
43001045	Lip ngwakwaan Nat , nu nzhé lo xaa : ― Ngune nu lo xaa kwaan mzaa Ches kwent cheen lo re yech cheen ley , nu leeka lee xaa mzaa re xaa yilo kwent kwaan nzhé Dios lo lee xaa . Xaa zee nak Jesús , xinn Che , xaa yezh Nazaret .
43001046	Nat nzhé : ― ¡ Nyent mod yo tub xaa wen yezh Nazaret ! Lip nzhé : ― Chaa , zee ne lu .
43001047	Gorna ngune Jesús lee Nat mzhin gax lo xaa , nzhé xaa : ― Nee nze tub xaa wlipa nak tub xaa sawlazh be , xaa Israel , xaa nankadet .
43001048	Zee nzhé Nat : ― ¿ Xomod nlabeyy lu na ? Jesús mkeb nzhé : ― Gorna zeeraka kwezh Lip lu , ngune na lo lu gorna nzob lu xan tub yag ig .
43001049	Nat nzhé : ― Maestr , ¡ lu nak Xgann Dios , lu nak rey lo sawlazh be , re xaa nak dii cheen Israel !
43001050	Jesús mkeb nzhé : ― Nel nii na lo lu ngune na nzob lu xan tub yag ig , zee nzak lu na nak Xgann Dios . Per nara ne lu re kwaan mas grora ke kwaane .
43001051	Noka nzhé Jesús : ― Wlipa na nii na lo gu , zne gu lee yiba xal , nu lee re mandad cheen Dios la nu yixoob lo na ; nel na nak Xaa Mzhin Ngok Myet .
43002001	Ngok yon mbizh ngu tub jondang Caná , yezh cheen Galilea . Lee xnaa Jesús nzo baa ;
43002002	Jesús nu nu , xaa mseed lo xaa , noka mrezh xaa re nu ya nu jondang .
43002003	Leezha mbare xis ub lee xnaa Jesús nzhé lo Jesús : ― Nyentra xis ub .
43002004	Jesús mkeb nzhé : ― ¿ Chozhiin naab lu kwaane lo na ? Nal nyent mod le na yudar lu nel zer zhin gor kwaan le na kwaane .
43002005	Lee me nzhé lo re mos , xaa ngiiz xis ub : ― Ble gu rese kwaan né xaa lo gu .
43002006	Baa nzhi tub xop yas ke , kwaan ngo re nu nis leen leezha nle nzhul nu nu lo Dios . Nu leen kad tub yas nyu tub tapgal o tub gayoo litr nis .
43002007	Jesús nzhé lo re mos : ― Chezhe gu nis leen re yas ba . Nu mtezhe re xaaya .
43002008	Zee nzhé Jesús lo re xaa : ― Bloo gu chepa , nu be guya lo xaa nabeyy lo re gu zee le xaa preba . Snee mle xaaya .
43002009	Lee xaa ne mle preb nis kwaan ngok xis ub , nu nixa nanet xaa pa mrooya ; nebse re xmos xaa ne pa mrooya , nel re xaa mtezhe nis leen yas . Zee lee xaa nabeyy lo re mos mrezh xaa mchelya ,
43002010	zee nzhé xaa lo xaa : ― Rese xaa yilotlaka ngiiz xis ub kwaan mas wen , zee gorna lee re xaa nze jondang ngulola ngu xis ub kwaan mas wen , nu zeera ngiiz xaa xis ub kwaan nanakt kwaan wen . ¡ Per lee lu rebes mle luya , mlozhaw lu kwaan wen zee kiiz luya axta gwluzh !
43002011	Kwaane mle Jesús yezh Caná yizhyo cheen Galilea nu kwaane ngoka kwaan yilotlaka kwaan gro kwaan mle xaa . Nu snee mlu xaa yalnabeyy cheen xaa , nu rese nu , xaa mseed lo xaa , mzelo ngwii lo xaa .
43002012	Ngulo mded kwaane , zee mkato xaa naz yezh Capernaum , kwaan xnaa xaa , nu kwaan re wech xaa , nu kwaan re nu , xaa mseed lo xaa , nu mlaz xaa baa lak mbizh .
43002013	Jesús nguxoob naz Jerusalén leezha merla zhin yalni cheen re nu , xaa Israel , kwaan le Paskwa , pa nselazh nu xomod mloo Dios re xey nu Egipto .
43002014	Nu lo lach jwer yidoo ngune Jesús lo re xaa nto ngoon , xaa nto mbakxiil , xaa nto palom , nu re xaa nchee demi nzhi baa .
43002015	Gorna ngune xaa kwaane , mzen xaa tub le doo nu mdexkwaa xaa tub bins nu mloo xaa re xaa lo lach roo yidoo , kwaan re xmbakxiil xaa nu kwaan re xngoon xaa . Nu mchech xaa re xdemi re xaa kachee demi , nu mtexche xaa xmes re xaa .
43002016	Nu lo re xaa nto palom , nzhé xaa : ― ¿ Cho gor koo gu re xma gu nee ? ¡ Nalet gu li Xuz na barati !
43002017	Zee lee re nu , xaa mseed lo xaa , mselazh kwaan nzhé xtizh Dios , kwaan nzhé : “ Nzhak selos na ne na xomod nle re xaa li lu , nu kwaane le zee gut re xaa na ” . ‘‘
43002018	Lee re xaa non lo nu mnabdizh lo xaa : ― ¿ Xana kwaan gro le lu , zee luu lee lu nkano yalnabeyy le kwaane ?
43002019	Jesús mkeb nzhé : ― Blux gu yidoo ne , zee chonaka mbizh za naya .
43002020	Lee re xaa non nzhé : ― Tub choobxop liin mza xaa yidoo ne , nu lee lu né , chonaka mbizh za luya .
43002021	Per yidoo kwaan kazaa Jesús kwent nak leeka kwerp cheen xaa .
43002022	Kwaanzee leezha mroban xaa , lee nu , re xaa mseed lo xaa , mselazh kwaan nzhé xaa , nu mzeen nu lee kwaan nii xtizh Dios nu kwaan nzhé Jesús nak kwaan wli .
43002023	Leezha mzo Jesús Jerusalén , yalni cheen Paskwa , zyen doo xaa mzelo ngwii lo xaa mod Xaa Mxaal Dios Nabeyy , nel mwii re xaa lo re kwaan gro mle xaa .
43002024	Per Jesús ne nawlit xaaya , nel nlabeyy xaa xomod nak rese myet .
43002025	Nu nankint xaa tub xaa zaa kwent lo xaa xomod nak re myet , nel lee xaa nlabeyy lextoo rese myet .
43003001	Ngu tub fariseo , xaa le Nikodem , tub xaa non doo lo re nu .
43003002	Tub gwzhe ngwa xaa ne lo Jesús nu nzhé xaa : ― Maestr , ne nu lee Dios mxaal lu zee seed lu nu , nel nik tub xaa nyent mod le re kwaan gro doo kwaan nle lu , chelee Dios nanzot kwaan lee xaa .
43003003	Jesús nzhé lo xaa : ― Wlipa na nii na lo lu , chelee xaa nagalt stub welt nyent mod rep xaa Pa Nabeyy Dios .
43003004	Nikodem mnabdizh : ― ¿ Per xomod gal tub xaa stub welt leezha ngoxla xaa ? ¡ Nyent mod rep tub xaa lextoo xnaa xaa nu gal xaa stub welt !
43003005	Jesús mkeb lo xaa nzhé : ― Wlipa na nii na lo lu , chelee xaa nagalt xaa leen nis nu kwaan Mbi Naban cheen Dios nyent mod rep xaa Pa Nabeyy Dios .
43003006	Loka xaa nzhal lo tub myet , myet nak xaa ; nu loka xaa nzhal lo Mbi Naban , mod Mbi Naban nak xaa .
43003007	Nu nadedyallt lu nel ngunii na lo lu : Lee gu nzhaal gal stub welt .
43003008	Lee mbi nze loka lad nzheklaya , nu nixa nzhon lu mbezha , per nanet lu pa naz nzeya nu nixa pa naz nyaya . Nu sbaaka nak re xaa nzhal kwaan Mbi Naban .
43003009	Nikodem mbare mnabdizh : ― ¿ Xomod nzho mod gak re kwaane ?
43003010	Jesús mkeb nzhé : ― Lu nak maestr lo re sawlazh be , ¿ xomod nanlat re kwaane yek lu ?
43003011	Wlipa na nii na lo lu , lee re nu ne re kwaan nii nu , kwaanzee nzaa nu kwent re kwaan ngune nu , per nanlet re gu krer kwaan nii nu .
43003012	Nu chelee gu nanlet gu krer kwaan yizhyo kwaan nza kwent lo gu , ¿ xomod le gu krer , chelee na za na kwent cheen kwaan naz yiba ?
43003013	’ Nik tub xaa zer ya naz yiba , techosa xaa kwaan mla naz yiba ; xaa kwaan kaza na kwent cheen , nak na . Lee na nak Xaa Mzhin Ngok Myet .
43003014	Nu konxa mkee Ches mball wiz lo yag wen , sbaaka nkin kee xaa na lo yag , Xaa Mzhin Ngok Myet ,
43003015	zee rese xaa kwaan tubka wii lo na , le xaa gan yalnaban kwaan tira .
43003016	Nu mkedoola Dios rese xaa yizhyo ne , zee mxaal xaa Xgann xaa , xaa techosa lo xaa , zee loka xaa tubka wii lo xaa nayeta xaa , sinka le xaa gan yalnaban kwaan tira .
43003017	Nel mxaal Dios Xgann Dios yizhyo ne , nu nanakta nel naab xaa kwent lo re myet , sinka mxaal xaa xaa zee lee re myet le gan yalnaban kwaan tira .
43003018	Loka xaa kwaan tubka wii lo Xgann Dios , nanaabt Dios kwent lo xaa ; per lee xaa kwaan nawiit lo xaa tubka , ngulola ngunaab Dios kwent lo xaa , nel namwiit xaa lo xaa nak tubka Xgann Dios .
43003019	Loka xaa kwaan nangwiit lo Xgann Dios ngulola ngunaab Dios kwent lo xaa , nel gorna myaad xni yizhyo ne , mas nyula re xaa yalnakaw ke xni , nel nle xaa re kwaan nawent .
43003020	Rese xaa kwaan nle kwaan nawent , nayii xaa ne xaa xni , nu nambiit xaa loya , zee nalut re kwaan kale xaa .
43003021	Per lee re xaa nzhake tich kwaan wli , mbii xaa lo xni , zee luu lee re kwaan kale xaa , nak kwaan nzhekla Dios .
43003022	Ngulo mded kwaane , zee lee Jesús kwaan re nu , xaa mseed lo xaa , mroo Jerusalén nu ngwa nu naz wen cheen Judea , nu baa ngu re nu lak mbizh , nu mchubnis xaa re myet .
43003023	Nu noka Juan kachubnis naz yezh Enón , gax yezh Salim , nel baa nzho nall nis ; nu lee re myet nya lo xaa nu nchubnis xaa xaa .
43003024	Re kwaane mded leezha zeeraka ko xaa Juan lozhyib .
43003025	Per lee lak xaa mseed lo Juan , mzelo mdildiizh kwaan lak sawlazh nu , kwent cheen xomod gak nzhul xaa lo Dios ,
43003026	kwaanzee ngwa xaa nu nzhé xaa lo Juan : ― Maestr , lee xaa mbid lo lu stub ta yuu Jordán , xaa kwaan mzaa lu kwent cheen , lee nal noka xaa kachubnis re myet , nu zyen doo xaa nya lo xaa .
43003027	Juan nzhé lo xaa : ― Nik tub xaa nyent mod kano tub kwaan chelee Dios nazaata lo xaa .
43003028	Leeka re gu mbin leezha klar doo ngunii na , lee na nanakt Crist , xaa Xaal Dios Nabeyy , lee na nak nebse tub xaa mxaal Dios delant lo xaa .
43003029	Lo tub jondang , lee xaa ka sa nak xaa chelya , nu noka xmig xaa nchelya nzo kwaan lee xaa , nu nzhon xaa kwaan nii xaa , nu nyakdoola xaa nzhon xaa kwaan nii xaa nchelya . Nu seeka na nyakdoola na nal .
43003030	Lee xaa nkin gak nonra , per lee na gak tub xaa nanont .
43003031	Lee xaa kwaan nyaad naz yiba nabeyy lo rese xaa nu lo rese kwaan . Loka xaa nzhal yizhyo ne , xaa yizhyo ne nak xaa nu nzhedizh xaa kwaan yizhyo ne . Per lee xaa kwaan nyaad naz yiba , lee xaa nabeyy lo rese xaa nu lo rese kwaan .
43003032	Nu nzaa xaa kwent kwaan ngune xaa lo , nu kwaan mbin xaa , per nik tub xaa nanlet krer kwaan nii xaa .
43003033	Per lee re xaa kwaan nle krer kwaan nii xaa noka mlu xaa wli nak Dios .
43003034	Lo xaa mxaal Dios nzaa kwent cheen Dios , mzaa Dios Xmbi Naban xaa nu nangwiit xaa paro kwaan mzaa xaa lo xaa .
43003035	Lee Xuz xaa nkela Xgann xaa , nu mzaa xaa yalnabeyy lo xaa , zee nabeyy xaa lo rese kwaan nzho yizhyo ne nu yiba .
43003036	Loka xaa kwaan tubka wii lo Xgann xaa , le xaa gan yalnaban kwaan tira ; per lee xaa kwaan nangwiit lo Xgann xaa nalet gan yalnaban , sinka le xaa gan la yalnayii cheen Dios tich xaa .
43004001	Nu mbin re xaa fariseo zyenra xaa nreke tich Jesús ke tich Juan nu nzhachubnis xaa mas zyenra xaa ke Juan .
43004002	( Per kwaan wli nak nanchubnist Jesús , sinka xaa nchubnis nak re nu , xaa mseed lo xaa . )
43004003	Gorna mbin Jesús kwaane , mroo xaa Judea , nu nzha xaa naz Galilea stub welt .
43004004	Per gorna nzha xaa , nkin ded xaa yizhyo cheen Samaria .
43004005	Nu mzhin xaa tub yezh cheen Samaria kwaan le Sicar , gax xleyo Kob kwaan mlaa xaa lo xinn xaa Che ,
43004006	pa nzob bzo kwaan nii re xaa , bzo cheen Kob . Nu Jesús nguzha mze xaa zee mzob xaa roo bzo ba , kwaane ngok kan rolta mbizh .
43004007	Zee lee re nu , xaa mseed lo xaa , mlaa nu Jesús nu nzhazi nu kwaan gaw nu leen yezh . Nu gorzee lee tub ngwnaa , me yezh Samaria nzexii nis , zee Jesús nzhé lo me :
43004008	― Zaa chep nis goo na .
43004009	Per lee re nu , xaa Israel , nanzhaalt xtizh kwaan re xaa Samaria , kwaanzee lee ngwnaa ne mkeb , nzhé lo xaa : ― ¿ Chozhiin naab lu nis lo na , nak na tub me Samaria nu lee lu nak tub xaa Israel ?
43004010	Jesús mkeb nzhé : ― Chelee lu nlabeyy lu kwaan nzelazh Dios nu cho nak xaa kwaan kanaab nis lo lu , nu chol naab lu nis lo na , lee na za nis kwaan nzaa yalnaban go lu .
43004011	Lee ngwnaa nzhé : ― Per nik tub kwaan nankanot lu koo lu nis , nu lee bzo nech ; ¿ pa koo lu nis kwaan nzaa yalnaban zaa lu goo na ?
43004012	Lee Kob , xaa nak xey be , xaa yilo , mlaa bzo ne lo nu , nu leen bzo ne mloo xaa nis ngu xaa , nu ngu re xinn xaa nu re xma xaa . ¿ O che nonra lu ke Kob ?
43004013	Jesús mkeb nzhé : ― Rese xaa kwaan nzho nis ne , telisa gak nzhek lextoo xaa stub welt ;
43004014	per loka xaa go nis kwaan za na , tira nagaknzhektra lextoo xaa . Nel lee nis kwaan za na go xaa , gak leen lextoo xaa mod tub xlen pa nlen nis , kwaan nzaa yalnaban kwaan tira .
43004015	Lee ngwnaa ne nzhé lo Jesús : ― Xaa Nabeyy , zaa lu nis ba goo na , zee nagaknzhektra lextoo na , nu nankintra yaadxii na nis nee .
43004016	Jesús nzhé lo me : ― Gwa , gwachezh sa lu zee bare gu stub welt .
43004017	Lee ngwnaa mkeb nzhé : ― Nankanot na sa na . Jesús nzhé lo me : ― Wli lu nguné lu , nankanot lu sa lu ;
43004018	per nzhala gaay xaabyi nzhachelya lu , per lee xaa nkano lu nal nanakt xaa sa lu . Wli lu kwaan nguné lu .
43004019	Gorna mbin me kwaane , zee nzhé me : ― Nzak na lee lu nak tub xaa nzaa kwent kwaan né Dios lo lu .
43004020	Lee re xey nu xaa yilo nzhedizhno Dios yek yi ne , per lee re gu né ; paro nzhaal nii xaa lo Dios nak leen yezh Jerusalén .
43004021	Jesús mkeb lo me , nzhé : ― Wlipa na nii na lo lu , merla zhin mbizh kwaan nankintra ya gu yi ne nixa nankintra ya gu Jerusalén , zee wdizhno gu lo Dios .
43004022	Nel nanet re gu cho xaa wdizhno gu lo , per lee re nu ne nu cho xaa nzhedizhno nu , nel naz lo re nu , xaa Israel , nyaad yalnaban kwaan tira .
43004023	Per nal mzhin gor , nu nal nak gor leezha lee re xaa wlipa nzholl lo Xuz be , gool lo xaa mod nlu Mbi Naban leen lextoo xaa nu tub mod nali nak . Nel sbaa nzhekla Xuz be gool re xaa lo xaa .
43004024	Dios nak mbi , nu kwaanzee lee re xaa nzhekla gool lo xaa nzhaal gool lo xaa mod nlu Mbi Naban leen lextoo xaa , nu tub mod nali nak .
43004025	Lee ngwnaa nzhé : ― Nela na , telisa yaad Xaa Xaal Dios Nabeyy , xaa nak Crist ; nu leezha yaad xaa , zaa xaa kwent lo nu xomod nak rese kwaan .
43004026	Jesús nzhé : ― ¡ Na nak xaa zee , xaa kwaan kayawdizhno lu !
43004027	Nu gorna mzhin re nu , mdedyall doo nu ngune nu lee Jesús kayawdizh kwaan tub ngwnaa . Per mzheb nu nabdizh cho kwaan nzhekla me , o cho kwaan kayadizh rop xaa me .
43004028	Zee mlaa me xre me nu ngwa me yezh , nu nzhé me lo rese xaa yezh :
43004029	― Te gu nee , zee wii gu lo tub xaabyi , xaa nguné rese kwaan mle na lo na . ¿ Che nalet xaa ne nak Xaa Xaal Dios Nabeyy ?
43004030	Zee mroo re xaa yezh nu ngwa xaa pa nzo Jesús .
43004031	Zeera nzhé re nu lo xaa : ― Maestr , daw tub kwaan .
43004032	Per lee Jesús nguné lo nu : ― Nkano na tub kwaan gaw na , kwaan nanet re gu .
43004033	Zee mzelo nu mnabdizh nu lo wechxinn nu : ― ¿ Che nzho cho mzaa kwaan ndaw xaa ?
43004034	Per Jesús né lo nu : ― Lee kwaan nle na nak kwaan nzhekla xaa mxaal na le na , nu kwaane nak kwenta kwaan nzhaw na , nu telisa le naya .
43004035	Per lee re gu nzhedizh : “ Nzho jwalt stub tap mbee , zeera top be yalgon ” . Per lee na nii lo gu , bwii gu nee , ngulola ngok yalgon nu mzhinla mbizh dopa .
43004036	Lee xaa ntop yalgon nzhex nka , nu lee yalgon kwaan ntop xaa nak kwaan ndii tira , zee lee xaa kwaan mlo ben nu xaa kwaan mtop yalgon , gak chul lextoo rop xaa .
43004037	Nel wli mod nii xaa : “ Tub xaa ngo ben lo yo nu stub xaa ntop yalgon ” .
43004038	Na mxaal re gu zee top gu yalgon kwaan namgaant gu , stub naz xaa nak xaa mgaana nu mdexkwaaya , per re gu topa nu kayaaya .
43004039	Zyen doo xaa yezh Sicar yizhyo cheen Samaria , mwii lo Jesús , nel lee ngwnaa zee nzhé lo re xaa : “ Nguné xaa rese kwaan mle na ” .
43004040	Nu kwaanzee gorna mzhin re xaa yezh ba lo Jesús , ngunaab xaa lo Jesús zee kwaz xaa lo re xaa . Zee lee re nu mlaz baa chop mbizh .
43004041	Nu zyen stub naz xaa mwii lo Jesús , gorna nzhon xaa kwaan nii Jesús .
43004042	Nu nzhé xaa lo ngwnaa zee : ― Nalsi ne nu wli lee Jesús nak xaa nzaa yalnaban , nu nanakta nebse nel nguné luya lo nu sinka noka nel mbin nu kwaan nguné Jesús lo nu zee ne nu lee xaa nak xaa nzaa yalnaban .
43004043	Gorna ngulo mded rop mbizh zee , Jesús mzen xnaz naz yizhyo Galilea .
43004044	Nu leeka Jesús nzhé , lee re sawlazh xaa , xaa nzaa kwent kwaan nzhé Dios lo lee xaa , nagont xaa xtizh xaa .
43004045	Gorna mzhin xaa Galilea , lee re myet zee mkayaa xaa chul doo , nel ngune re xaa re kwaan gro kwaan mle xaa lo yalni cheen Paskwa naz yezh Jerusalén , kwaanzee noka lee xaa mzo lo yalni cheen Paskwa .
43004046	Jesús mbare naz yezh Caná yizhyo cheen Galilea , paro mle xaa lee nis ngok xis ub . Nu mzhaal xaa kwaan tub xaa non lo rey , nu lee xgann xaa ne ne nzak yezh Capernaum .
43004047	Leezha mbin xaa ne lee Jesús mzhin Galilea , ngwa xaa lo xaa nu ngunaab xaa jabor lo Jesús , zee ya xaa garli xaa zee sekwen xaa xgann xaa , xaa merla yet .
43004048	Jesús mkeb lo xaa nzhé : ― Chelee na nalut na tub nseyn o tub kwaan gro lo gu nawiit gu lo na .
43004049	Per lee xaa non lo rey nzhé : ― Chaa ya be nal , napa lee xgaan na kayet .
43004050	Zee lee Jesús nzhé lo xaa : ― Zyaa garli lu ; ngokwenla xgann lu . Lee xaa ne mle krer kwaan nzhé Jesús lo xaa , nu mbare xaa garli xaa .
43004051	Nu gorna nya xaa garli xaa , lee re xmos xaa nzhaxiila xaa kan rol naz nu nzhé lo xaa : ― ¡ Ngokwenla xgann lu !
43004052	Lee xaa mnabdizh : ― ¿ Pa gor mzelo xgaan na ngokwen xaa ? Nu lee re xmos xaa nzhé lo xaa : ― Naaze , kan la una mroo xlee mad .
43004053	Zee lee xuz mad mzeen leeka gor kwaan nzhé Jesús lo xaa : “ Ngokwenla xgann lu ” , mer gorzee ngokwen xaa . Nu lee xaa nu rese xaa nzho li xaa mwii lo Jesús .
43004054	Kwaane ngok rop kwaan gro kwaan mle Jesús gorna mroo xaa Judea nyaad xaa naz Galilea .
43005001	Mded lak mbizh , zee lee re sawlazh nu mle tub yalni , nu Jesús mbare ngwa Jerusalén stub welt .
43005002	Nu leen yezh Jerusalén , gax pwert kwaan nii xaa Mbakxiil , nzob tub tank kwaan diizh hebreo leya Betesda . Nkanoya gaay korredor ,
43005003	pa nkambaz zyen doo re xaa ne nzak : xaa nachool lo , xaa ngob nii , nu xaa mdeen .
43005004	Nkambaz re xaa gorna yiid mandad cheen Dios kun nis leen tank , nu loka xaa yilotlaka nzeeb leen tank gakwen xaa lo yalyizh kwaan nzak xaa .
43005005	Nu lo re xaa ba , nzho tub mdeen , xaa nzhala tub galbchiibxon liin ne nzak .
43005006	Nu gorna ngune Jesús lee xaa naxkoslosa , nu ne xaa lak liin nzha sbaa nax xaa , mnabdizh xaa lo xaa : ― ¿ Che nzhekla lu gakwen lu ?
43005007	Lee xaa mkeb nzhé : ― Nyent cho chep na leen tank gorna lee nis gun . Nu kad welt leezha nzhekla na rep na , yilo stub xaa nrep ke na .
43005008	Jesús nzhé lo xaa : ― Guxso , bzen xda lu nu bze .
43005009	Nu leeka gorzee lee xaa ngokwen , mzen xaa xda xaa nu mzelo xaa mze xaa . Per zhe zee nak zhe sab , mbizh kwaan nzholl re nu lo Dios .
43005010	Lee re xaa non lo nu , xaa Israel , nzhé lo xaa kwaan ngokwen : ― Nalzhe nak zhe sab , zhe kwaan nzholl re be lo Dios ; nyent mod wee lu xda lu .
43005011	Lee xaabyi zee mkeb nzhé : ― Xaa msekwen na né lo na : “ Bzen xda lu nu bze ” .
43005012	Lee re xaa mnabdizh lo xaa : ― ¿ Xana xaa né lo lu : “ Bzen xda lu nu bze ” ?
43005013	Per lee xaabyi zee nanet xaa cho msekwen xaa , nel lee Jesús mzeeb lo re myet xaa nzhi baa .
43005014	Lo lach roo yidoo zeera ngune Jesús lo xaa stub welt , zee nzhé Jesús lo xaa : ― Wii , nal ngokwen lu ; naletra lu kwaan nawent zee nadedt lu stub bid kwaan mas naxinnra .
43005015	Lee xaabyi zee nya nu nzhé lo re xaa non : ― Jesús nak xaa kwaan msekwen na .
43005016	Nu kwaanzee , lee re xaa non mrenal Jesús nel nle Jesús re kwaane zhe sab .
43005017	Per Jesús nzhé lo re xaa : ― Lee Xuz na tubka nkee zhiin zee noka na nkee zhiin .
43005018	Nu kwaanzee lee re xaa non mas nzhekla gut Jesús , nu nanebt nel nanlet xaa kwaan nzhé ley cheen zhe sab , zhe kwaan nzholl nu Dios , sinka noka naka nel nle xaa lal ke Dios , gorna mbezh xaa Dios nak Xuz xaa .
43005019	Jesús nzhé lo re xaa : ― Wlipa na nii na , na nak Xgann Dios nu nik tub kwaan nanlet na nel nebse nzhekla na ; nebse nle na kwaan ne na nle Xuz na . Rese kwaan nle Xuz na , sbaaka rese nle na .
43005020	Nel nkela Xuz na na nu nlu xaa rese kwaan nle xaa lo na , nu luu xaa kwaan mas gro lo na , zee dedyall gu ne guya .
43005021	Nel konxa nseban Xuz na re xaa ngut , nu nle xaa zee mban xaa stuba , sbaaka lee na nza yalnaban lo re xaa kwaan nzhekla na za naya .
43005022	Nu lee Xuz na nanaabt kwent lo re xaa , sinka mzaa xaa yalnabeyy lo na , xaa nak Xgann xaa , zee naab na kwent lo re xaa ,
43005023	zee rese xaa wii respet lo na , konxa ngwii xaa respet lo Xuz na . Lee xaa kwaan nangwiit respet lo na , noka nangwiit xaa respet lo Xuz na , xaa kwaan mxaal na .
43005024	’ Wlipa na nii na lo gu , loka xaa kwaan nkenzha kwaan nii na nu ngwii lo xaa mxaal na , le xaa gan yalnaban kwaan tira ; nu nanaabt Dios kwent lo xaa mbizh gwluzh , nel mroola xaa lo re xaa ngut nu nkano xaa yalnaban kwaan tira .
43005025	Wlipa na nii na lo gu , mzhin gaxla gor , nu nal nak gor zee lee re xaa ngut nkenzha bos cheen na , nu loka xaa kwaan gona ban xaa .
43005026	Nu nel leeka Xuz na nle zee mban myet , sbaaka mzaa xaa lo na zee le na ban myet ;
43005027	nu noka mzaa xaa yalnabeyy lo na , xaa nak Xgann xaa , zee naab na kwent lo rese xaa , nel lee na nak Xaa Mzhin Ngok Myet .
43005028	Nu nadedyallt gu lo kwaane , nel yo tub mbizh rese xaa ngut kenzha bos cheen na ,
43005029	nu roo re xaa leen xbaa xaa . Lee re xaa mle kwaan wen roban zee kayaa xaa yalnaban ; lee re xaa mle kwaan nawent roban xaa zee naab Dios kwent lo xaa .
43005030	’ Nyent mod le na nebse kwaan nzhekla na . Naab na kwent mod nabeyy Xuz na na , nu lee mod naab na kwent nak tub mod nali , nel nanlet na kwaan nzhekla na sinka nle na kwaan nzhekla xaa kwaan mxaal na .
43005031	Chelee na nebse za na kwent cheen na , nanonta .
43005032	Per nzho tub xaa nzaa kwent cheen na , kwent zeesi non .
43005033	Re gu mxaal xaa nabdizh xaa lo Juan , nu wli nak re kwaan mkeb xaa lo gu .
43005034	Per na nankint tub xaa zaa kwent cheen na , nii na kwaane zee ne re gu nzho mod le gu gan yalnaban .
43005035	Juan nak mod tub xni , nu mzo re gu lo xni cheen xaa lak mbizh .
43005036	Per jabor cheen na nkano na tub preb kwaan mas non ke kwent kwaan mzaa Juan . Lee re kwaan nle na , kwaan nak kwaan mxaal Xuz na le na , nlu lee xaa nak xaa mxaal na .
43005037	Nu noka Xuz na , xaa kwaan mxaal na nroo xjabor na , nixa nanzhont re gu bos cheen xaa nixa zer ne gu lo xaa ,
43005038	nixa nanzhot kwent cheen xaa lextoo gu nel nangwiit gu lo na , xaa mxaal Dios .
43005039	Lee re gu nseed xtizh Dios , nel nzak gu nzho mod yizhal gu yalnaban kwaan tira loya , per nangwiit gu lee Xkyech Dios nzaa kwent cheen na ,
43005040	nu lee re gu nanet yiid lo na zee kayaa gu yalnaban kwaan nza na .
43005041	’ Nankwaant na mod zee nii wen re myet lo na .
43005042	Nu na nlabeyy re gu nu ne na lee re gu nankelat Dios .
43005043	Na nzhal kwent cheen Xuz na , nu lee re gu nakayaat na ; nu chol yiid stub xaa kwent cheen leeka lee xaa , telisa kayaa gu xaa .
43005044	¿ Xomod gak gu tub xaa ngwii lo Dios , chelee gu nebse nkwaan gu mod zee nii wen re xaa gu , nu nankwaant gu mod zee nii wen Dios gu ?
43005045	Nu nanlet gu xgab lee na gaazh kwaan tich gu lo Xuz na , xaa ngaazh kwaan tich gu nak Ches , xaa mzaa ley kwaan ngwii gu lo nu nzak gu sbaa yizhal gu yalnaban .
43005046	Nu chol nzhon gu xtizh Ches , noka nzhaal gon gu xtizh na , nel Ches mzaa kwent cheen na lo re yech kwaan mkee xaa .
43005047	Per chelee re gu nanlet krer kwaan mkee xaa , ¿ xomod le gu krer kwaan nii na ?
43006001	Gorna ngulo mded kwaane Jesús ngwa stub ta roo nistoo cheen Galilea , kwaan noka nii xaa Tiberias .
43006002	Zyen doo myet mreke tich xaa , nel ngune xaa re kwaan gro kwaan mle xaa ; msekwen xaa zyen doo myet , xaa ne nzak .
43006003	Zee nguxoob Jesús yek tub yi nu baa mzob xaa kwaan re nu , xaa mseed lo xaa .
43006004	Nu merla gak yalni cheen Paskwa , kwaan nle nu , xaa Israel .
43006005	Gorzee lee Jesús mwii lo re myet xaa nzeke tich xaa , nu nzhé xaa lo Lip : ― ¿ Pa yizi be kwaan gaw tub lanee myet ?
43006006	Snee mnabdizh xaa , zee ne xomod keb Lip , nel nela Jesús cho kwaan le xaa .
43006007	Lip mkeb lo xaa nzhé : ― Nixa demi kwaan le xaa gan chop gayoo mbizh nagalta zuuy pan kwaan gaw re xaa tikgaya .
43006008	Zee lee Ndres stub xaa mseed lo Jesús , wech Simón Pér , nzhé :
43006009	― Nee nzo tub xaawin , nkano gaay pan sebad nu chop mbal ; ¿ per pa gaa kwaane gaw rese xaa ?
43006010	Jesús mkeb nzhé : ― Guzh gu lo re xaa zee zob xaa . Nu mzeb doo yixyi baa , zee mzob re xaabyi , kan tub gaay mil xaa .
43006011	Jesús mzen gaay pan , nu gorna ngulo mzaa xaa dixkix lo Dios zee mzaa xaaya lo re nu , zee mdiiz nuya lo re xaa nzob baa ; sbaaka kwaane mle xaa kwaan mbal , nu mzaa xaaya ndaw re xaa , axta paro nguzhe lextoo re xaa .
43006012	Gorna ngulo ndaw re xaa , Jesús nzhé lo nu : ― Btop gu re kwaan mlake , zee naluxta sbaasa .
43006013	Zee mtop nuya nu mchezhe nu chiibchop chekwid kwaan pan byog kwaan mlake lo re gaay pan sebad .
43006014	Zee lee re myet , gorna ngune xaa kwaan gro kwaan mle Jesús , mbezh re xaa : ― Wlipa lee xaa ne nak xaa nzaa kwent kwaan nzhé Dios lo lee xaa , xaa nakladiizh xaal Dios yiid lo yizhyo ne .
43006015	Per Jesús mzeen nzhekla re xaa wee xaa xaa lajwers , zee gak xaa rey cheen re xaa , kwaanzee nya xaa naz yek yi stuba , zee zo techo xaa .
43006016	Gorna nzela yalchool , lee nu mkato roo nistoo ,
43006017	nguxoob nu leen tub kano nu mzelo nu mzeno nu kano leen nistoo zee zhin nu yezh Capernaum . Nu tira ngulola mla yalchool , lee Jesús zeeraka bare .
43006018	Zee lee nis mzelo mgun nel nze doo mbi .
43006019	Leezha nzhazela nu kan gaay o xop kilómetro , ngune nu lee Jesús nzezhin gaxla lo nu nyaad zenii lo nistoo , nu mzheb doo nu .
43006020	Lee Jesús né : ― ¡ Naya , nazhebt gu !
43006021	Zee mkayaa nu xaa , nu leeka gor kwaan mzeeb Jesús leen kano , mzhin re nu yezh pa nzha nu .
43006022	Lee stub mbizh , lee re myet xaa mlake stub ta roo nistoo , ngune lee nu nya leen tub kano kwaan nzo baa nu lee Jesús namyat kwaan re nu .
43006023	Zee lee stub naz kano nze naz yezh Tiberias mzhin gax pa ndaw rese xaa gorna ngulo mzaa Jesús dixkix lo Dios .
43006024	Nu gorna ngune re xaa nixa Jesús nu nixa re nu nyent baa , noka re xaa mzeeb leen kano nu nzhakwaan xaa Jesús naz yezh Capernaum .
43006025	Gorna mzhin re xaa stub ta roo nistoo , nguzhal Jesús lo xaa nu mnabdizh xaa lo xaa : ― Maestr , ¿ cho gor nyaad lu nazre ?
43006026	Jesús mkeb lo xaa nzhé : ― Wlipa na nii na lo gu , gu nkwaan na nel ndaw gu axta paro nguzhe lextoo gu nu nanakta nel mla re kwaan gro kwaan mle na yek gu .
43006027	Nanzhaalt kwaan gu kwaan gaw gu kwaan nandiit tira , sinka kwaan gu kwaan gaw gu kwaan tira ndii nu kwaan nzaa yalnaban kwaan tira lo gu . Nel na nak Xaa Mzhin Ngok Myet zee za na yalnaban kwaan tira lo gu , nel Dios , xaa nak Xuz na , mzob sey cheen xaa cho na , zee ne re myet lee na nak Xgann xaa .
43006028	Zee mnabdizh re xaa nzhé xaa : ― ¿ Cho kwaan nzhaal le nu zee le nu kwaan nzhekla Dios ?
43006029	Jesús mkeb nzhé : ― Kwaan nzhekla Dios nak , gon gu xtizh na , xaa kwaan mxaal xaa .
43006030	Zee mnabdizh re xaa : ― ¿ Xana tub kwaan nzho mod luu lu lo nu , zee nzho mod le nu krer lu ? ¿ Cho kwaan nzho mod le lu ?
43006031	Re xey be , xaa yilo ndaw pan kwaan nyaad naz yiba naz wen , modxa nzhé Xkyech Dios : “ Mzaa xaa pan kwaan nyaad naz yiba ndaw re xaa ” . ‘‘
43006032	Jesús mkeb nzhé : ― Wlipa na nii na , naleet Ches nak xaa mzaa pan yiba , sinka Xuz na nak xaa nzaa pan kwaan wlipa nyaad naz yiba .
43006033	Nel lee pan kwaan wlipa nzaa Dios nak xaa kwaan mla naz yiba , nu nzaa xaa yalnaban lo re myet yizhyo .
43006034	Lee re xaa nzhé : ― Xaa Nabeyy , zaa duzna pan zee gaw nu .
43006035	Zee nzhé Jesús lo re xaa : ― Lee na nak kwenta pan kwaan nzaa yalnaban . Nu xaa kwaan yiid lo na tira nagaknlaantra xaa ; nu xaa kwaan tira wii lo na nagaknzhektra lextoo xaa .
43006036	Per modxa nii na lo gu , nixa ne gu lo na nangwiit gu lo na .
43006037	Rese xaa nzaa Xuz na lo na , nyiid lo na , nu lee xaa kwaan nyiid lo na nachexonnt na xaa naz jwer .
43006038	Nel lee na nyal naz yiba zee nalet na kwaan nzhekla na , sinka nyal na zee le na kwaan nzhekla Xuz na , xaa mxaal na .
43006039	Nu lee kwaan nzhekla Xuz na , xaa mxaal na nak , nazowent na nik tub re xaa mzaa xaa lo na , sinka rese xaa ba seban na mbizh gwluzhtlaka .
43006040	Nel lee kwaan nzhekla Xuz na nak , wii rese xaa lo Xgann xaa ; nu xaa nzak lee xaa nak xaa mxaal Dios , le gan yalnaban kwaan tira ; zee lee na seban xaa mbizh gwluzhtlaka .
43006041	Zee lee re xaa nzelo nzhedizh nawent Jesús , nel lee Jesús nzhé : “ Lee na nak kwenta pan kwaan nyaad naz yiba ” .
43006042	Zee nzhé re xaa : ― ¿ Che naleet xaa ne nak Jesús , xgann Che ? Rese be nlabeyy xuz xaa nu xnaa xaa . ¿ Xomod né xaa nal : “ Nyaad na naz yiba ” ?
43006043	Zee lee Jesús nzhé : ― Nawdizht gu sbaa .
43006044	Nik tub xaa nyent mod yiid lo na , chelee Xuz na , xaa mxaal na , nayiidnot xaa lo na ; zee seban na xaa ba mbizh gwluzh .
43006045	Re xaa mzaa kwent kwaan nzhé Dios lo lee xaa yilo nzhé xaa : “ Yo mbizh seed Dios rese xaa ” . Snee rese xaa kwaan nzhon xtizh Xuz na nu nseed lo xaa , nyiid xaa lo na .
43006046	’ Nu nanakta nel ngune stub xaa lo Xuz na ; xaa ngune lo xaa nak na , xaa nyaad naz lo Dios .
43006047	Wlipa na nii na , xaa kwaan ngwii lo na , le xaa gan yalnaban kwaan tira .
43006048	Lee na nak kwenta pan kwaan nzaa yalnaban kwaan tira .
43006049	Re xey be xaa yilo ndaw pan kwaan nyaad naz yiba naz wen , per nixa ndaw xaaya ngut xaa .
43006050	Per kwaan kaza na kwent lo gu nak pan wlipa kwaan nyaad naz yiba , nu loka xaa kwaan gawa tira nayeta xaa .
43006051	Lee na nak pan ba , kwaan nyaad na naz leen yiba ; nu loka xaa kwaan gaw pan ne tira ban xaa . Lee pan kwaan za na nak leeka baal cheen na , nu za naya kwent cheen rese myet yizhyo ne zee ban xaa .
43006052	Lee re xaa mzelo mkediizha : ― ¿ Xomod nzho mod zaa xaa ne leeka kwerp cheen xaa gaw be ?
43006053	Jesús nzhé lo re xaa : ― Wlipa na nii na lo gu , na nak Xaa Mzhin Ngok Myet nu chelee gu nagawt gu baal cheen na , nu nagot gu xren na , nabant gu .
43006054	Loka xaa kwaan gaw baal cheen na nu go ren cheen na nkano xaa yalnaban kwaan tira , nu na seban xaa mbizh gwluzh .
43006055	Nel baal cheen na nak laaw xaa kwaan wlipa , nu xren na nak kwaan wlipa nzho xaa .
43006056	Lee xaa kwaan nzhaw baal cheen na nu nzho xren na tubka nzo xaa zee kwaan na , nu na nzo tubka kwaan lee xaa .
43006057	Lee Xuz na , xaa mxaal na nkano yalnaban , nu na mban kwent cheen lee xaa ; nu leeka see , loka xaa gaw baal cheen na , ban xaa kwent cheen na .
43006058	Kaza na kwent cheen pan kwaan nyaad naz yiba . Lee pan ne nanakt mod kwaan nyaad naz yiba kwaan ndaw re xey be , xaa yilo , nel nixa ndaw xaaya ngut xaa , per loka xaa gaw pan kwaan za na , tira ban xaa .
43006059	Jesús nzhé re kwaane , paro nkasa re nu nseed nu xtizh Dios yezh Capernaum .
43006060	Gorna mbin re xaa kwaan nzhé Jesús , zyen doo xaa nzhake tich xaa mbezh : ― Nagan doo la kwaan nii xaa ne yek be ; ¿ che nzho mod gon be xtizh xaa ?
43006061	Jesús mzeen kwaan kawdizh re xaa , zee nzhé xaa : ― Nawent nzhak lextoo gu nzhon gu kwaane .
43006062	¿ Xomod gak lextoo gu chol ne gu lee na , Xaa Mzhin Ngok Myet , yixoob paro nzob na yilo ?
43006063	Mbi Naban nak xaa nzaa yalnaban , per kwerp nyent mod zaa yalnaban . Nu lee re kwaan nii na lo gu nak cheen Mbi Naban nu cheen yalnaban .
43006064	Per seesa nzho lak gu nanet wii lo na . Nel axta yilo , nela Jesús cho xaa nanet wii lo xaa , nu ne xaa xana xaa zaa xaa lo re xaa nzhekla gut xaa .
43006065	Zee nzhé xaa : ― Kwaanzee nii na lo gu nik tub xaa nyent mod yiid lo na chelee Xuz na nayiidnot xaa lo na .
43006066	Kwaanzee zyen doo xaa nzhake tich Jesús , mlaa xaa xaa nu nya xaa .
43006067	Jesús mnabdizh lo chiibchop nu , xaa kwaan mseed lo xaa , nu né xaa : ― ¿ Che noka re gu nzhekla nya ?
43006068	Simón Pér mkeb nzhé : ― Xaa Nabeyy , ¿ cho lo ya nu ? Lee xtizh lu nak kwaan nzaa kwent xomod le nu gan yalnaban kwaan tira .
43006069	Re nu ne lee lu nak Xaa Nali nze lo Dios nu ngwii nu lo lu .
43006070	Jesús mkeb nzhé : ― Mleey na chiibchop gu , nu tub gu nzhon xtizh Maxuu .
43006071	Gorna ngunii Jesús kwaane , kazaa xaa kwent cheen Judas , xgann Simón Iscariote , nel lee xaa nak xaa zaa xaa lo re xaa nzhekla gut xaa , nixa nak xaa tub xaa lo chiibchop nu mseed lo xaa .
43007001	Gorna ngulo mded re kwaane , Jesús nzhaze re yezh yizhyo Galilea , nanzheklat xaa ya xaa yizhyo Judea , nel baa nzhekla re sawlazh nu gut xaa .
43007002	Per nel merla zhin yalni cheen Ramad , tub yalni cheen re nu , xaa Israel ,
43007003	lee re wech Jesús nzhé lo xaa : ― ¿ Cho kwaan le lu zee kwaz lu nee ? Gwa Judea , zee lee re xaa nreke tich lu , xaa nzho baa , ne re kwaan nle lu .
43007004	Nel leezha lee tub xaa nzhekla xaa wii re xaa lo xaa , nanlet xaa re kwaan xlaan . Chol nle lu re kwaan kwenta kwaane , bleya delant lo re myet .
43007005	Nu nixa re wech xaa nanzakt lee xaa nak xaa mxaal Dios yaad .
43007006	Jesús nzhé : ― Zer zhin gor cheen na , per lee re gu rese gor nak wen ya gu .
43007007	Lee re xaa yizhyo nyent mod yii ne re gu ; per lee na nayii xaa ne xaa na , nel na nlu lo re xaa lee kwaan nle xaa nak kwaan nawent .
43007008	Gwa gu yalni , nayat na nal , nel zer zhin gor cheen na .
43007009	Nzhé xaa kwaane lo re wech xaa , nu mlakeka xaa Galilea .
43007010	Gorna ngulo nzha re wech Jesús , noka Jesús ngwa yalni , per ngwa xaa xlaan .
43007011	Lee re xaa sawlazh nu nkwaan xaa lo yalni , nu mbezh re xaa : ― ¿ Pa nzha xaa zee ?
43007012	Lee re myet mdildiizh . Lak xaa mbezh : “ Nak xaa tub xaa wen ” ; per zlak xaa mbezh : “ Nanakt xaa tub xaa wen ; nebse nkade xaa re myet ” .
43007013	Per nik tub xaa nabezht kwaane delant lo re xaa , nel nzheb re xaa ne xaa re xaa non .
43007014	Nzhadedla rol yalni , zeera lee Jesús mzeeb lo lach roo yidoo nu mzelo xaa mseed xaa re myet .
43007015	Lee re xaa ndedyall nu mbezh re xaa : ― ¿ Xomod tant nzhak xaa ne , nu namseedt xaa ?
43007016	Jesús mkeb lo re xaa nzhé : ― Lee kwaan nlu na nanakta cheen na , leeya nak cheen xaa mxaal na .
43007017	Chelee tub xaa nzhekla le kwaan nzhekla Dios , nzho mod labeyy xaa chelee kwaan nlu na nak cheen Dios o cheen na .
43007018	Lee xaa kwaan nii kwent cheen leeka lee xaa , nle xaaya zee lee re myet wii lo xaa ; per lee xaa nleya zee wii re xaa lo xaa kwaan mxaal xaa , xaa ba mbezh kwaan wli nu nankadet xaa ba .
43007019	’ ¿ Che nawlit Ches mzaa ley lo re xey be ? Per nik tub gu nanlet kwaan nzhéya . ¿ Chozhiin nzhekla gu gut gu na ?
43007020	Lee re myet nzhé : ― ¡ Tub mbi mal nzho lextoo lu , kwaanzee nawent nzhak yek lu ! ¿ Cho nzhekla gut lu ?
43007021	Jesús nzhé : ― Re gu mdedyall nel mle na tub kwaan gro zhe sab , mbizh kwaan nzholl re be lo Dios .
43007022	Ches mseed be zee koo be xgann be beyy cheen re xaa sawlazh be ( nixa kwaane namzelot lo Ches , lee kwaane mzelo lo re xey be , xaa mas yilo ) . Nu lee re be ngoo madoo madbyi beyy , nixa ped naka mbizh kwaan nzholl re be lo Dios .
43007023	Nal chelee gu nzak gu wen koo be beyy tub madoo mbizh kwaan nzholl re be lo Dios , zee le be kwaan nzhé ley cheen Ches , ¿ chozhiin nayii gu ne gu na nel msekwen na dub kwerp cheen tub xaa mbizh kwaan nzholl re be lo Dios ?
43007024	Nanaabt gu kwent mod nlu re kwaan lo gu . Leezha naab gu kwent , ble guya tub mod nali .
43007025	Zee lak re xaa nzho Jerusalén , mzelo nzhé : ― ¡ Wii gu , xaa ne kakwaan re xaa , zee gut xaa xaa !
43007026	Nu nal baa nzo xaa delant lo re xaa kanii xaa , nu nik tub xaa naniit lo xaa . ¿ O che noka re xaa non nzak wlipa lee xaa nak Crist , Xaa Xaal Dios Nabeyy ?
43007027	Per re be ne pa nze xaa ba , per gorna yaad Xaa Xaal Dios Nabeyy , nik tub xaa nanet pa naz yaad xaa .
43007028	Nu zee mseed Jesús re xaa lo lach roo yidoo , nu nzhé xaa dublegan : ― ¡ Re gu nzak nlabeyy gu na nu ne gu pa naz nzhal na ! Per nanzhalt na nel nzhekla na , nzhal na nel lee xaa nali mxaal na , xaa kwaan nanlabeyyt re gu .
43007029	Na nlabeyy xaa ne nel lo xaa mroo na , nu lee xaa mxaal na .
43007030	Zee nzhekla re xaa zen xaa , per nik tub xaa namgalt xaa nel zer zhin gor cheen xaa .
43007031	Zyen doo xaa mwii lo xaa nu nzhé xaa : ― Lee xaa ne nak Xaa Mxaal Dios Nabeyy nel nle xaa rese kwaan gro , nel rese kwaan nzho mod le xaa .
43007032	Lee re xaa fariseo mkenzha kwaan mbezh re myet cheen Jesús ; nu lee xaa nu re ngwleyy non , mxaal lak polisi , xaa nkanap yidoo , zee zen xaa xaa .
43007033	Zee lee Jesús nzhé : ― Xepse kwaz na lo gu , zee bare na lo xaa mxaal na .
43007034	Zee re gu kwaan na , per nayizhalt na lo gu nel nyent mod ya gu pa nya na .
43007035	Zee lee re myet mzelo mnabdizh lo re wechxinn : ― ¿ Pa nya xaa ne , zee nayizhalt xaa ne lo be ? ¿ Che nya xaa naz lo re sawlazh be , xaa nzho stub naz re yezh nu noka seed xaa re xaa nanakt xaa sawlazh be ?
43007036	¿ Cho kwaan nzhekla xaa ne né xaa , gorna ngunii xaa : “ Kwaan gu na per nayizhalt na lo gu , nel nyent mod ya gu pa nya na ” ?
43007037	Mbizh gwluzhtlaka lo yalni , mbizh kwaan mas non , Jesús nguxso nu nzhé lo re xaa dublegan : ― Chelee tub gu nzhek lextoo , te gu lo na nu go gu nis .
43007038	Gaka modxa nzhé Xkyech Dios : “ Loka xaa kwaan wii lo na , lextoo xaa roo nis kwaan zaa yalnaban kwaan tira ” . ‘‘
43007039	Kwaan kwaane nzhekla Jesús yé : Loka xaa wii lo xaa , kayaa xaa Mbi Naban ; nel lee Mbi Naban zeeraka yaad zee , nel lee Jesús zeeraka bare nya naz yiba .
43007040	Nzho lak re xaa mbin kwaane , nzhé xaa : ― Wlipa lee xaa ne nak xaa nzaa kwent kwaan nzhé Dios lo lee xaa , xaa nakladiizh yaad .
43007041	Zlak xaa mbezh : ― Xaa ne nak Xaa Mxaal Dios Nabeyy . Per zlak xaa mbezh : ― Naleet xaaya , nel Xaa Xaal Dios Nabeyy nyent mod ngal yizhyo Galilea ,
43007042	nel lee Xkyech Dios nzhé , lee Xaa Xaal Dios Nabeyy nzhaal gak xaa dii cheen rey David , nu gal xaa naz yezh Belén , leeka yezh pa ngol David .
43007043	Snee ngok rol myet kwent cheen Jesús .
43007044	Lak xaa nzhekla ko xaa lozhyib per nik tub xaa namzent xaa .
43007045	Lee re polisi , xaa nkanap yidoo , mbare pa nzo re fariseo nu re ngwleyy non , nu mnabdizh xaa ne lo re polisi : ― ¿ Chozhiin nayiidnot gu xaa ?
43007046	Lee re polisi nzhé : ― ¡ Nik tub xaa zer wdizh modxa nzhedizh xaa ne !
43007047	Zee lee re fariseo nzhé : ― ¿ Che noka re gu ngulo mkade xaa ?
43007048	Nik tub re xaa nabeyy lo be o tub re nu , nanzakt lee xaa nak Xaa Xaal Dios Nabeyy .
43007049	¡ Per maldit re xaa mkayaa xaa mod Xaa Mxaal Dios Nabeyy , nel nixa nanlabeyyt re xaa ley cheen Ches !
43007050	Lee Nikodem nak tub fariseo , xaa ngwa mdizhno Jesús tub welt nu nzhé xaa :
43007051	― Lee ley cheen be nzhé nyent mod gaazh be tub kwaan tich xaa leezha zer né xaa cho kwaan mle xaa yilo .
43007052	Lee re xaa mkeb nzhé : ― ¿ Che noka lu nak xaa Galilea ? Bseed Xkyech Dios , zee ne lu nik tub xaa nzaa kwent kwaan nzhé Dios lo lee xaa nanzet naz Galilea .
43007053	Nu zee kad tub xaa nya naz garli xaa .
43008001	Per lee Jesús nya naz yek yi Olib .
43008002	Nu stub mbizh , gorna mkaxni yizhyo mbare xaa naz roo yidoo stub welt . Lee re myet mbii gax lo xaa nu lee xaa mzob nu mzelo mseed xaa re xaa .
43008003	Zee lee re maestr , xaa nlu xtizh Dios , nu re fariseo nzhano tub ngwnaa , me nguga kachaal kwaan stub xaabyi , nu mzo xaa me xsaww lo re xaa nzhi baa ,
43008004	zee nzhé xaa lo Jesús : ― Maestr , lee ngwnaa ne nguga kachaal kwaan stub xaabyi .
43008005	Lee lo xley be kwaan mzaa Ches lo re xey be , xaa yilo , nzhé nzhaal zaake be tub ngwnaa snee nle axta yilo gut be me . ¿ Lee luya , cho kwaan né lu ?
43008006	Mnabdizh re xaa kwaane , zee kiil xaa Jesús , nu snee yizhal xaa tub kwaan gaazh xaa tich xaa . Per lee Jesús mkichyek nu mzelo mkee kwaan kwen yaa lo yo .
43008007	Nu lee re xaa seetaka kanabdizh , zee mzoli Jesús nu nzhé xaa lo re xaa : ― Rese gu , xaa zer le nik tub kwaan nawent , kee ke yilotlaka yenn me .
43008008	Nu mkichyek xaa nu mzelo xaa mkee xaa lo yo stub welt .
43008009	Gorna mbin re xaa kwaane , tubga xaa tubga xaa mzelo nya , nu yilotlaka re xaa gol mroo . Gorna ngulo nya re xaa nebse Jesús rop ngwnaa zee mlake ,
43008010	nguxso xaa nu mnabdizh xaa lo me : ― ¿ Ma re me ? ¿ Che nik tub me nangunaabt kwent lo lu ?
43008011	Lee ngwnaa mkeb lo xaa , nzhé : ― Nik tub meya , Me Nabeyy . Jesús nzhé lo me : ― Nixa na , nanaabt kwent lo lu ; nal zyaa nu naletra lu kwaan nawent .
43008012	Stub welt Jesús ngunii lo re myet nu nzhé xaa : ― Lee na nak kwenta xni yizhyo ; loka xaa kwaan reke tich na , nkano xaa xni kwaan nzaa yalnaban , nu nazet xaa naz lo yalnakaw .
43008013	Lee re fariseo nzhé lo xaa : ― Leeka kwent cheen lu kazaa lu ; nanont kwent ba .
43008014	Lee Jesús mkeb nzhé : ― Non kwent cheen na , nixa leeka na nzaya . Nel ne na pa naz nzhal na nu pa naz nya na ; per lee re gu nanet pa naza .
43008015	Lee re gu naab kwent mod mbezh re myet . Lee na nanaabt kwent lo re xaa ;
43008016	per chelee na naab na kwent , zee naka tub kwaan nali , nel nanaabt techo na kwent , sinka noka Xuz na , xaa mxaal na , naab kwent kwaan na .
43008017	Lee lo ley cheen be nzhé , chelee chop testig nii tubka kwaan , non kwaan nii xaa .
43008018	Wena , leeka na nak tub testig kwent cheen na , nu lee Xuz na , xaa mxaal na , nak stub testig .
43008019	Zee mnabdizh re xaa : ― ¿ Ma xuz lu ? Jesús mkeb nzhé : ― Lee re gu nanlabeyyt na nixa Xuz na , chol nlabeyy gu na , noka nlabeyy gu Xuz na .
43008020	Jesús nzhé re kwaane leezha kaseed xaa re xaa lo lach roo yidoo , paro nzhib alkansi , pa ngo xaa gon leen . Per nik tub xaa namzent xaa , nel zer zhin gor cheen xaa .
43008021	Jesús mbare nzhé lo re xaa : ― Lee na nya , nu kwaan re gu na , per yet re gu lo jwalt cheen gu . Lee pa nya na nyent mod ya re gu .
43008022	Kwaanzee lee re xaa nzhé : ― ¿ Che kale xaa xgab gut xaa xaa , zee né xaa nyent mod ya be pa nya xaa ?
43008023	Jesús nzhé lo re xaa : ― Re gu nak xaa yizhyo ne , per nanakt na tub xaa yizhyo ne , lee na nzhal naz yiba .
43008024	Kwaanzee nii na lo gu , yet gu lo re jwalt cheen gu , nel chelee gu nanzakt gu lee na nak Xaa Mxaal Dios Nabeyy , yet gu lo re jwalt cheen gu .
43008025	Zee mnabdizh re xaa lo xaa : ― ¿ Cho nak lu ? Jesús mkeb nzhé : ― Axta yilo nii na cho nak na .
43008026	Nu nzho zyen doo kwaan nzho mod naab na kwent lo gu ; per lee xaa mxaal na nii kwaan wli , nu nebse re kwaan nguné xaa lo na , yé na lo re myet yizhyo .
43008027	Per lee re xaa namzeent kazaa xaa kwent cheen Xuz xaa .
43008028	Kwaanzee nzhé xaa lo re xaa : ― Gorna kee re gu na lo krus , Xaa Mzhin Ngok Myet , gorzee ne re gu cho nak na , nu nanlet na kwaan nzhekla na ; nebse nii na kwaan mseed Xuz na na .
43008029	Nel lee xaa kwaan mxaal na nzo kwaan na ; lee xaa namlat techo na , nel tubka nle na kwaan nyula xaa .
43008030	Gorna nzhé Jesús kwaane lo re xaa , zyen doo xaa mzelo ngwii lo xaa mod Xaa Mxaal Dios Nabeyy .
43008031	Lee Jesús nzhé lo re myet , xaa mwii lo xaa : ― Chelee re gu zob gu xtizh na , wlipa nak gu tub xaa nseed lo na ;
43008032	labeyy gu re kwaan wli , nu re kwaan wli le zee gak gu mod tub xaa mla .
43008033	Lee re xaa mkeb nzhé : ― Lee re nu nak dii cheen Abraham , nu nik tub welt zer gak nu mos cheen tub xaa ; ¿ chozhiin né lu lo nu , gak nu mod tub xaa mla ?
43008034	Jesús nzhé : ― Wlipa na nii na lo re gu , xaa nle jwalt nak mos cheen re kwaan nawent .
43008035	Lee tub mos nambazt tira garli xaa nabeyy lo xaa , per lee xgann xaa tira nzho garli xaa .
43008036	Kwaanzee chelee xgann Dios le zee gak gu mod tub xaa mla , zeesi wlipa nak gu xaa mla .
43008037	Nela na lee gu nak dii cheen Abraham ; per nzhekla gu gut gu na , nel nanzheklat gu zob gu xtizh na .
43008038	Na nii kwaan mlu lo na leezha mzo na kwaan Xuz na , nu sbaaka lee re gu nle re kwaan nguné xuz gu lo gu .
43008039	Lee re xaa nzhé : ― ¡ Lee nu nak dii cheen Abraham ! Per lee Jesús mkeb lo re xaa nzhé : ― Chol nak gu dii cheen Abraham , zle gu kwaan mle xaa .
43008040	Per lee re gu nixa nii na lo gu kwaan wli , kwaan mseed Dios na , nzhekla gu gut gu na . ¡ Tub kwaan snee nik tub welt namlet Abraham !
43008041	Lee re gu nle kwaan nle xuz gu . Lee re xaa nzhé : ― ¡ Lee re nu nanakt xinn xto xaa ; nkano nu tubka xuz nu , xaa nak Dios !
43008042	Jesús mkeb nzhé : ― Chol wli Dios nak xuz gu , telisa nkela gu na , nel na nzhal naz lo Dios , lee na nanzhalt nel nzhekla na , lee na nzhal nel Dios mxaal na .
43008043	¿ Chozhiin nyent mod la yek gu kwaan nzhekla na nii na ? Nel nanzheklat gu gon gu kwaan nii na .
43008044	Lee Maxuu nak mod xuz re gu ; nu lee re gu nak xaa xaa , nu nle gu kwaan nzhekla xaa . Lee Maxuu nak tub xaa nzhut myet axta yilo . Nangwiit xaa lo kwaan wli nel nik tub kwaan wli nyent lextoo xaa . Leezha nii xaa kwaan nawlit , nii xaaya mod nak xaa ; nel lee xaa nak xaa nkade , nu lee xaa nak xuz re kwaan nawlit .
43008045	Per nel na nii kwaan wli zee nanlet gu krer xtizh na .
43008046	¿ Cho tub gu nzho mod né lee na mle tub kwaan nawent ? Nu cheleeya nii na kwaan wli , ¿ chozhiin nanlet gu krer xtizh na ?
43008047	Xaa nak xaa Dios nkenzha xtizh Dios ; per lee re gu namkayaat wdizh lo Dios , naka nel nanakt gu xaa xaa .
43008048	Zee lee re xaa nzhé : ― Wen nii nu , leezha nii nu lee lu nak tub xaa Samaria nu nzho mbi mal lextoo lu .
43008049	Jesús mkeb nzhé : ― Nankanot na nik tub mbi mal lextoo na . Lee kwaan nle na nak ngwii na respet lo Xuz na ; per lee re gu nangwiit gu respet lo na .
43008050	Nu na nankwaant zee wii gu respet lo na , per nzho tub xaa nzhekla wii re xaa respet lo na , nu xaa ba nak xaa naab kwent .
43008051	Wlipa na nii na , loka xaa kwaan nzhon kwaan nii na , nayeta xaa .
43008052	Lee re xaa mkeb nzhé : ― Nalsi , ne nu wlipa nzho mbi mal lextoo lu . Abraham nu rese xaa mzaa kwent kwaan nzhé Dios lo lee xaa yilo ngut , nu lee lu né : “ Loka xaa kwaan gon xtizh na nayeta xaa ” .
43008053	¿ O che nonra lu ke xey be Abraham , xaa yilo ? Lee xaa ngut nu noka re xaa mzaa kwent kwaan nzhé Dios lo lee xaa yilo ngut . ¿ Cho nzak lu nak lu ?
43008054	Jesús mkeb nzhé : ― Cheleeya leeka na le zee wii xaa respet lo na , nanonta . Per lee xaa kwaan nle zee wii xaa respet lo na nak Xuz na , leeka xaa kwaan mbezh re gu nak Xdios gu .
43008055	Per nanlabeyyt re gu xaa , per na nlabeyy xaa . Nu chol nii na nanlabeyyt na xaa , nak na mod tub xaa nkade , mod re gu . Per wli nlabeyy na xaa , nu nzhon na xtizh xaa .
43008056	Lee Abraham , xey re be , nyakdoola xaa ne xaa na re mbizh nal ; nu ngune xaa lo na , nu nyakdoola xaa .
43008057	Lee re xaa nzhé lo Jesús : ― ¡ Zeeraka yo lu choobchii liin , nu né lu ngune lu lo Abraham !
43008058	Jesús mkeb nzhé : ― ¡ Wlipa na nii na , lee na nzhoola leezha zeeraka yo Abraham !
43008059	Zee lee re xaa mzen ke kee yenn xaa , per Jesús mkaxlaan nu mroo lach roo yidoo .
43009001	Gorna nzhaded Jesús tub pa , ngune xaa lo tub syeg , xaa sbaa ngol .
43009002	Lee re nu , xaa mseed lo xaa mnabdizh : ― Maestr , ¿ chozhiin syeg xaabyi ne ngol ? ¿ Che naka nel xuz xaa rop xnaa xaa mle jwalt o che naka nel leeka lee xaa mle jwalt ?
43009003	Jesús mkeb né : ― Nangolt xaa sbaa nel xuz xaa rop xnaa xaa mle jwalt , nixa nanakta nel lee xaa mle jwalt ; sbaa nak xaa , zee lo lee xaa luu Dios cho kwaan nzho mod le Dios .
43009004	Gorna nak zhe nkin kee be xchiin xaa kwaan mxaal na ; gorna la yaal nik stub xaa nyent mod kee zhiin .
43009005	Leezha nzoka na lo yizhyo ne , nak na xni lo yizhyo ne .
43009006	Gorna ngulo ngunii xaa kwaane , nu mchuk xaa lo yo , nu mdexkwaa xaa ban nu mteeb xaaya zaalo syeg .
43009007	Zee nzhé xaa lo xaa : ― Gwa , bdeeb garlo lu leen tank kwaan le Siloé . ( Wdizh ne nii : “ Xaa mxaal ” . ) Lee syeg ngwa nu mdeeb garlo , zee nguni zaalo xaa , zee mbare xaa .
43009008	Lee re xaa nzho gax garli xaa , nu re xaa ngune lee xaa ngunaab karda , mnabdizh xaa lo wechxinn xaa : ― ¿ Che nalet xaa ne nzob naab karda yizasa mbizh ?
43009009	Lak xaa mbezh : ― Lee xaaya . Zlak xaa mbezh : ― Nalet xaaya , nixa kwenta lee xaa nzhak xaa . Per leeka lee xaa mbezh : ― Naya .
43009010	Zee mnabdizh re xaa lo xaa : ― ¿ Xomod nzho ngwii lo lu ?
43009011	Lee xaa mkeb nzhé : ― Xaa le Jesús mdexkwaa ban , nu mteeb xaaya zaalo na , nu né xaa lo na : “ Gwa roo Tank Siloé nu bdeeb garlo lu ” , né xaa lo na . Gorzee ngwa na , nu mteeb na garlo na nu gorzee nguni zaalo na .
43009012	Zee mnabdizh re xaa : ― ¿ Ma xaa zee nal ? Nu lee xaa mkeb nzhé : ― Nanet na .
43009013	Nu zhe kwaan mdexkwaa Jesús ban nu msekwen xaa zaalo syeg ngok zhe sab , mbizh kwaan nzholl re nu lo Dios . Kwaanzee mbe re xaa xaa ngokwen lo re fariseo .
43009014	
43009015	Zee lee re fariseo mnabdizh lo xaa : ― ¿ Xomod nzho mod nyani zaalo lu nal ? Nu lee xaa mkeb nzhé : ― Lee xaa mteeb ban zaalo na , nu mzet na garlo na kwaanzee nal nzho mod ngwii na .
43009016	Lak xaa fariseo nzhé : ― Pa gak xaa ne tub xaa mxaal Dios , nel nangozhawt xaa zhe sab , mbizh kwaan nzholl re be lo Dios . Per zlak xaa mbezh : ― ¿ Xomod nzho mod le xaa re kwaan gro ne , chelee xaa nak xaa tub xaa nzeb jwalt ? Zee snee ngok re xaa chop tant .
43009017	Nu mbare xaa ngunabdizh xaa lo xaa ngok syeg yilo : ― ¿ Per cho nzak lu nak xaa msekwen zaalo lu ? ¿ Cho kwaan né lu ? Lee xaa mkeb nzhé : ― Na nii lee xaa nak tub xaa nzaa kwent kwaan nzhé Dios lo lee xaa .
43009018	Per lee re xaa non namlet krer lee xaa ngok syeg yilo , axta gorna nguchezh xaa xuz xaa rop xnaa xaa ,
43009019	zee mnabdizh xaa lo xaa : ― ¿ Chelee xinn gu nak xaa ne ? ¿ Che nzho mod né gu lo nu , nen che syeg xaa ngol xaa ? ¿ Xomod nal , nzhola mod ngwii xaa ?
43009020	Lee xuz xaa rop xnaa xaa mkeb nzhé : ― Xgann nu nak xaa ne , nu sbaa ngol xaa ;
43009021	per nanet nu xomod nzho mod ngwii xaa nal , nixa nanet nu cho msekwen zaalo xaa . Leeka lo xaa bnabdizh gu nel grola xaa , nzho mod né xaaya lo gu .
43009022	Sbaa nzhé xuz xaa rop xnaa xaa nel nzheb xaa ne xaa re xaa non lo re xaa Israel , nel myaan re xaa koo xaa xaa lo re xaa nkasa nseed xtizh Dios , xaa kwaan yé lee Jesús nak Xaa Mxaal Dios Nabeyy .
43009023	Kwaanzee nzhé xuz xaa rop xnaa xaa : “ Bnabdizh gu lo xaa , grola xaa ” .
43009024	Lee re xaa non mbare mrezh xaa kwaan nak syeg yilo , nu nzhé xaa lo xaa : ― Né lo nu kwaan wli delant lo Dios . Nel ne re nu lee xaa zee nak tub xaa nzeb jwalt .
43009025	Lee xaa mkeb nzhé : ― Nanet na che nak xaa tub xaa nzeb jwalt , o nanakt xaa tub xaa nzeb jwalt . Per kwaan ne na nak , nanyanit zaalo na yilo , per nal nyanilaya .
43009026	Zee mbare re xaa ngunabdizh lo xaa : ― ¿ Cho kwaan mle xaa lu ? ¿ Xomod mle xaa zee nguni zaalo lu nal ?
43009027	Lee xaa mkeb nzhé : ― Nguniila naya lo gu , per lee gu nanlet krera . ¿ Chozhiin nzheklara gu zere naya stub welt ? ¿ O che noka re gu nzhekla reke tich xaa ?
43009028	Zee lee re xaa mzelo myech lo xaa , nu nzhé xaa lo xaa : ― Lu nreke tich xaabyi ba , per lee re nu nreke tich Ches ,
43009029	nel ne re nu lee Dios ngunii lo Ches ; per lee xaa ba nixa nanet nu pa naz nze xaa .
43009030	Lee xaa mkeb nzhé : ― ¿ Xomod nak kwaane ? ¿ Chozhiin nanet re gu pa naz nze xaa , nel lee xaa msekwen garlo na ?
43009031	Nel ne re be nanzhont Dios xtizh xaa kwaan nzeb jwalt ; nebse nzhon Dios xtizh re xaa kwaan ngwii lo xaa nu nle kwaan nzhekla xaa .
43009032	Nik tub welt zer zaa xaa kwent cheen tub syeg ngol nu nyanila zaalo xaa .
43009033	Nu chelee xaa ne nanzet kwent cheen Dios , nyent mod le xaa tub kwaan gro .
43009034	Zee nzhé re xaa lo xaa : ― ¡ Lu nak tub xinn xto xaa ! ¿ Chozhiin nzhekla lu luu lu xana kwent wen lo nu ? Nu mloo xaa xaa pa nseed re xaa xtizh Dios .
43009035	Jesús mbin lee re fariseo mloo xaa ngok syeg pa nseed re nu xtizh Dios ; nu gorna mzhaal xaa xaa mnabdizh xaa lo xaa : ― ¿ Che ngwii lu lo Xaa Mzhin Ngok Myet ?
43009036	Lee xaa nzhé : ― Né lo na , xana xaa zee , zee wii na lo xaa .
43009037	Jesús mkeb nzhé : ― Ngunela lu lo xaa , nel na nak xaa , xaa kawdizh kwaan lu .
43009038	Zee lee xaabyi zee mkichxub lo Jesús , nu nzhé lo xaa : ― Xaa Nabeyy , ngwii na lo lu .
43009039	Zee nzhé Jesús lo xaa : ― Na nyal yizhyo ne zee naab na kwent ; lee re syeg yani garlo nu lee re xaa nyani garlo gak syeg .
43009040	Lak fariseo nzo kwaan lee xaa , nu gorna mbin xaa kwaane mnabdizh xaa : ― ¿ Napa noka nu nak syeg ?
43009041	Jesús mkeb nzhé : ― Chol nak gu syeg , nankanot gu kulp cheen re jwalt cheen gu . Per nel né gu nyani garlo gu , nzhap gu kulp cheen re jwalt cheen gu .
43010001	Zee nzhé Jesús : ― Wlipa na nii na , lee xaa kwaan nanrept naz roo korrel cheen mbakxiil , nu nrep xaa naz cho korrel , nak xaa wann .
43010002	Per lee xaa kwaan nrep naz roo pwert nak xaa kwaan nkanap mbakxiil .
43010003	Xaa kwaan nkanap roo korrel nxal xaa roo pwert ded xaa , nu nkwezh xaa kad tub mbakxiil kwaan le ma , nu lee re mbakxiil nlabeyy bos cheen xaa . Ngoo xaa ma leen korrel ,
43010004	nu gorna yilo roo rese ma , lee xaa nyaner lo ma , nu lee re mbakxiil nreke tich xaa nel nlabeyy ma xbos xaa .
43010005	Per lee xaa nanlabeyyt ma nanreket ma tich xaa , nxonn ma lo xaa , nel nanlabeyyt ma bos cheen stub naz xaa .
43010006	Jesús ngunii wdizh nabix ne lo re xaa , per lee re xaa namlata yek xaa , kwaan nzhekla xaa nii xaa .
43010007	Jesús mbare nzhé lo re xaa : ― Kwaane si wlipa na : Lee na nak mod tub pwert paro nded re mbakxiil .
43010008	Rese xaa kwaan mbid yilo lo na , nak tub xaa nlewann ; per nambint re mbakxiil xtizh re xaa ba .
43010009	Lee na nak mod roo pwert , nu lee xaa nrep kwent cheen na , le xaa gan yalnaban . Gak xaa mod tub mbakxiil ma nrep nu nroo nu nyazhal yixyi gaw ma .
43010010	’ Lee wann nebse nyiid lewann , nu gut , nu lux xaa ma ; per lee na nyal zee wlipa ban gu .
43010011	Lee na nak mod xaa chul nkanap re mbakxiil . Lee xaa chul nkanap re xmbakxiil , nzaa xaa yalnaban cheen xaa kwent cheen re mbakxiil .
43010012	Per lee xaa nebse nzhex nka nkee zhiin , gorna ne xaa lee lob nze , zee nlaa xaa mbakxiil nu nxonn xaa nya xaa , nel nanakt xaa xaa nkela mbakxiil nu nel nanakt mbakxiil xma xaa . Nu lee lob nkiib re mbakxiil lo xaa nu nchech ma re ma .
43010013	Lee xaabyi zee nxonn , nel nebse nkwaan xaa yex ka xaa , nu nankelat xaa re mbakxiil .
43010014	’ Lee na nak mod xaa chul nkanap re mbakxiil . Modxa nlabeyy Xuz na na , nu nlabeyy na Xuz na , sbaaka nlabeyy na re xmbakxiil na nu lee re ma nlabeyy ma na . Nu na za yalnaban cheen na kwent cheen re xmbakxiil na .
43010015	
43010016	Noka nkano na stub naz mbakxiil , ma nanakt korrel ne ; nu noka nzhaal yaxii na re ma ne . Zee lee re ma ba gon xtizh na , nu yo ma tubka korrel nu tubka xaa kanap ma .
43010017	’ Lee Xuz na nkela na nel na nza yalnaban cheen na zee kayaa naya stub welt .
43010018	Nik tub xaa nyent mod gut na , yet na nel sbaa nzhekla na . Nkano na yalnabeyy za na yalnaban cheen na nu kayaa naya stub welt . Kwaane mxaal Xuz na na le na .
43010019	Gorna lee re xaa mbin kwaane mbare mrexcho xaa stub welt .
43010020	Zyen doo re xaa mbezh : ― ¿ Chozhiin nzhon gu xtizh xaa ba ? Mbi mal nzho lextoo xaa , nzhak nachan yek xaa .
43010021	Lee stub naz xaa mbezh : ― Nik tub xaa nzho mbi mal lextoo nyent mod nii sbaa . ¿ Napa nel tub xaa nzho mbi mal lextoo , nzho mod sekwen zaalo tub syeg ?
43010022	Re mbee nla nal , lee re xaa yezh Jerusalén kale yalni cheen xkyidoo xaa .
43010023	Nu Jesús nzo baa , naz roo korredor kwaan le Salomón .
43010024	Zee lee lak xaa mlo welt lo Jesús nu mnabdizh xaa lo xaa : ― ¿ Axta cho gor zaa lu xkwent lu lo nu , zee yilo li lextoo nu ? Chelee lu nak Crist , Xaa Xaal Dios Nabeyy , gunéya lo nu nal .
43010025	Jesús mkeb nzhé : ― Nguniila naya lo re gu , per nanlet gu krer xtizh na . Lee re kwaan nle na kwaan yalnabeyy cheen Xuz na , nlu sbaa naka .
43010026	Per lee re gu nanlet krera , nel nanakt gu xmbakxiil na .
43010027	Lee xaa nak mod xmbakxiil na nu nlabeyy ma bos cheen na , nu na nlabeyy re ma nu nreke ma tich na .
43010028	Na nza yalnaban cheen na lo ma nu tira nayetra ma , nu zee nik tub xaa nyent mod kiib ma lo na .
43010029	Lee Xuz na mzaa re ma lo na , nu lee xaa ngezh mas ke stub xaa , nu nik tub xaa nyent mod kiib ma lo xaa .
43010030	Lee Xuz na nu na tubka nak nu .
43010031	Lee re xaa mbare mzen ke kee yenn xaa stub welt ,
43010032	per Jesús nzhé lo re xaa : ― Kwaan yalnabeyy cheen Xuz na mle na zyen doo kwaan wen lo gu . ¿ Che kwent cheen kwaanzee , zaake gu na ?
43010033	Lee re xaa mkeb nzhé : ― Nazaaket nu lu lo re kwaan wen mle lu , zaake nu lu lo re kwaan nawent nii lu . Lu nak tub xaabyi , per lee lu kale mod Dios .
43010034	Jesús nzhé : ― Lee lo ley cheen be nkee : “ Na nii , lee gu nak dios ” . ‘‘
43010035	Nel lee Xkyech Dios nzhé nyent mod yé be nawlita , Dios mrole dios re xaa kwaan mkayaa xtizh Dios .
43010036	Nu chelee Dios mloxcho na nu mxaal xaa na yizhyo , ¿ xomod nzho mod zaa gu kwent lee na mle tub kwaan nawent lo Dios , leezha ngunii na nak na Xgann Dios ?
43010037	Chelee na nalet na re kwaan nle Xuz na nawiit gu lo na .
43010038	Per chelee na nle na kwaan nle xaa , nixa nangwiit gu lo na per ble gu krer kwaan nle na , zee ne gu lee Xuz na nzo kwaan na nu na nzo kwaan Xuz na .
43010039	Nu stub welt nzhekla xaa zen xaa Jesús , per mkaxlaan Jesús lo re xaa .
43010040	Jesús mbare naz stub ta yuu Jordán , nu mlaz xaa baa , pa mchubnis Juan .
43010041	Zyen doo xaa ngwa lo xaa , nu mbezh xaa : ― Wlipa , Juan namlet nik tub kwaan gro , per rese kwaan nguné Juan cheen xaa ne wli .
43010042	Zyen doo xaa mzelo ngwii lo Jesús naz baa .
43011001	Ngu tub xaabyi ne nzak , xaa le Lach , xaa yezh Betania . Mari nu Mart , me nak leeka bzan Lach , nzho leeka yezh ba .
43011002	Mari mchub perfum kwaan chul nzebech nii Xaa Nabeyy , nu msekwizh meya kwaan yich yek me .
43011003	Zee mxaal rop bal me xaa yé kwaane lo Jesús : ― Me Nabeyy , lee xmig lu ne nzak .
43011004	Gorna mbin Jesús kwaane , nu né xaa : ― Lee yalyizh ne nazhint nebse lo yalgut , sinka noka leya sirb luu lee yalnabeyy cheen Dios nak tub kwaan gro , nu xomod gro nak yalnabeyy cheen Xgann Dios .
43011005	Nu nixa nkedoola Jesús rop bal Mart nu Lach ,
43011006	mlaz xaa xchop mbizh pa nzo xaa , leezha mbin xaa kwaane .
43011007	Zeera né xaa lo re nu , xaa mseed lo xaa : ― Ya be stub welt yizhyo Judea .
43011008	Zee lee re nu nzhé lo xaa : ― Maestr , nalsi lee re sawlazh be , re xaa nzho yizhyo ba nzhekla ngut lu kwaan ke , nu seesa nzhekla lu ya lu baa stub welt .
43011009	Jesús né : ― Wli na nii na , lee tub mbizh nkano chiibchop gor pa nzaaya xni . Chelee tub xaa ze zhe , naralt nii xaa , nel nkano xaa xni cheen yizhyo ne ;
43011010	per chelee tub xaa ze yaal , nral nii xaa , nel nyent xni lo xaa .
43011011	Ngulo ngunii xaa sbaa noka né xaa : ― Lee xmig be Lach naxna , per na yalexche xaa .
43011012	Zee nzhé nu : ― Xaa Nabeyy , chelee xaa naxna xaa , zee yakwen xaa .
43011013	Per lee kwaan né Jesús lo nu , nak lee Lach ngut , nu lee nu seetaka kale xgab lee xaa naxna .
43011014	Zeera klar nguné Jesús lo re nu : ― Lee Lach ngutla .
43011015	Nu nyakla na nel namzot na baa , nel snee ne re gu lee na nak Xaa Mxaal Dios Nabeyy . Chaa gu , yasewii be lo xaa .
43011016	Zee lee Max , xaa nii re xaa “ Kwech ” , né lo stub naz nu , xaa mseed lo Jesús : ― Chaa ya re be zee noka re be yet kwaan lee xaa .
43011017	Gorna mzhin Jesús , ngune xaa lee Lach nzhala tap mbizh mkaach xaa .
43011018	Nu yezh Betania nzhi gax Jerusalén , kan chon kilómetro ,
43011019	zee zyen xaa nzho Jerusalén ngwa nguseleyy Mart nu Mari nel ngut bzan me .
43011020	Gorna ngune Mart lee Jesús mzezhin baa , mroo me garli me zee mzhaal me kwaan lee xaa ; per lee Mari mlakeka leen yoo .
43011021	Lee Mart nzhé lo Jesús : ― Me Nabeyy , chol nzo lu nee , nangeta bzan na .
43011022	Per nixa nala , na ne lee Dios zaa kwaan naab lu lo xaa .
43011023	Jesús mkeb nzhé : ― Lee bzan lu ban stuba .
43011024	Mart nzhé : ― Wliya , nela na , lee xaa ban stub mbizh kwaan roban re xaa ngut , mbizh gwluzhtlaka .
43011025	Zee lee Jesús nzhé : ― Lee na nak yalmroban nu yalnaban . Loka xaa wii lo na , nixa yet xaa lee xaa ban ;
43011026	nu lee xaa seetaka mban , xaa ngwii lo na tira nayeta xaa . ¿ Che nzak lu wli kwaane ?
43011027	Lee me nzhé : ― Nle na krera , Me Nabeyy . Ne na lu nak Crist , Xgann Dios , Me Mxaal Dios Nabeyy , me nak kwent yaad yizhyo ne .
43011028	Gorna ngulo nzhé xaa kwaane , Mart ngwa nguchezh bal me Mari , nu nzhé meya lo bal me xlaan : ― Lee Maestr nzo nee nu kabezh me lu .
43011029	Gorna mbin Mari kwaane , lijer nguxso me nu ngwa me lo Jesús .
43011030	Lee Jesús zeeraka zeeb leen yezh ; nu nzoka xaa pa mzhaal Mart xaa .
43011031	Gorna ngune re xaa kaseleyy Mari , lee Mari lijer nguxso , nu mreke re xaa tich me , mle xaa xgab lee roo xbaa Lach ya me yayonn me .
43011032	Gorna mzhin Mari pa nzo Jesús , mkichxub me lo xaa nu nzhé me : ― Me Nabeyy , chol nzo lu nee , nangeta bzan na .
43011033	Gorna ngune Jesús nzhonn Mari , nu noka nzhonn re xaa nzhake tich me , nales doo ngok lextoo Jesús ,
43011034	nu mnabdizh xaa : ― ¿ Pa msebyo gu xaa ? Lee re xaa nzhé : ― Xaa Nabeyy , te , zee wii lu .
43011035	Nu mbinn Jesús .
43011036	Lee re xaa nzhé : ― ¡ Wii gu lo xaa , nkedoola xaa Lach !
43011037	Per lak xaa mbezh : ― Lee xaa ne msekwen zaalo syeg , ¿ che nyent mod ngle xaa tub kwaan zee nangeta Lach ?
43011038	Stub welt Jesús nales doo nzhak lextoo xaa , gorna mbii xaa roo baa . Baa ne nak tub yiloo , kwaan nyaaw roo kwaan tub ke .
43011039	Nu Jesús nzhé : ― Bre gu ke . Mart bzan ntagol nzhé : ― Me Nabeyy , ech nawent nlaa me , nzhala tap mbizh ngut me .
43011040	Jesús mkeb nzhé : ― ¿ Che nanit na lo lu , chelee lu wii lu lo na , ne lu lo re kwaan chul cheen Dios ?
43011041	Mre xaa ke , nu Jesús mwii naz yiba nu nzhé : ― Xuz , za na dixkix lo lu nel mkenzha lu xtizh na .
43011042	Na ne tubka nkenzha lu xtizh na ; per nii naya zee lee re myet , xaa nzo nee , ne lee lu mxaal na .
43011043	Gorna ngulo ngunii xaa kwaane , dublegan nzhé xaa : ― ¡ Lach broo baa !
43011044	Nu lee xaa ngut mroo nduuzh nral ler , nu noka yek xaa nral ler . Jesús nzhé : ― Bxek gu xaa nu laa gu nya xaa .
43011045	Kwaane mle , zee zyen sawlazh nu , xaa nguseleyy Mari , mzelo ngwii lo Jesús nel ngune xaa kwaan mle xaa .
43011046	Per lak xaa ngwa lo re xaa fariseo , nu nzhé xaa kwaan mle Jesús .
43011047	Kwaanzee lee re ngwleyy non nu re fariseo mdop re xaa nak zhiin , nu nzhé xaa : ― ¿ Cho kwaan le be ? Zyen doo nseyn kwaan gro doo kale xaa ne .
43011048	Chelee be laa be xaa , rese xaa zelo wii lo xaa , nu napa lee xaa yezh Roma , xaa nabeyy be , kayiid nu kalux xaa kwaan nkano be nee nu yezh cheen be .
43011049	Per lee tub xaa nzo lo re xaa ba , xaa le Caifás , xaa nak ngwleyy non doo liin zee , nzhé lo re xaa : ― ¡ Re gu nanet nik tub kwaan !
43011050	¿ Chozhiin nanzeent re gu kwaane ? ¡ Mas wen yet tubka xaa kwent cheen re xaa yezh , ke rese xaa yezh yet !
43011051	Ngunii Caifás lee Jesús yet kwent cheen re xaa , nu ngunii xaa wdizh kwaan mzaa Dios lo xaa , nel lee xaa nak ngwleyy non doo liin zee nu namroota leeka yek xaa .
43011052	Nu nayeta Jesús nebse kwent cheen re nu , xaa Israel , sinka noka zee chaal Dios re xaa nzho stub yezh zee gak re xaa tubka yezh cheen xaa .
43011053	Nu snee axta mbizh zee lee re xaa non nzho yek gut Jesús .
43011054	Kwaanzee , Jesús nanzotra klar lo re sawlazh nu , xaa non , nya xaa naz tub yezh kwaan nzhi gax naz wen , yezh kwaan le Efraín . Baa mlaz xaa kwaan re nu , xaa mseed lo xaa .
43011055	Nu merla zhin yalni cheen Paskwa , pa nselazh nu xomod mloo Dios re xey nu Egipto , nu zyen nu , xaa rete yezh , nroo nzha naz Jerusalén zee le nzhul nu nu lo Dios .
43011056	Zee re xaa ne kakwaan Jesús lo yalni , nu nabdizh re xaa lo wechxinn xaa lach roo yidoo : ― ¿ Cho kwaan nzak gu ? ¿ Che zyiid xaa o nayiidt xaa ?
43011057	Lee re fariseo nu re ngwleyy non , mnabeyy zee loka xaa ne lo Jesús , yé xaaya lo xaa , zee zen xaa xaa zee ko xaa xaa lozhyib .
43012001	Xop mbizh nzho jwalt la yalni cheen Paskwa , leezha mbid Jesús yezh Betania pa nzho Lach , xaa mseban xaa .
43012002	Nu baa mle xaa tub yalni cheen Jesús ; Mart ngo kwaan leen yann , nu lee Lach kayaw kwaan lee xaa .
43012003	Mari mbidno rol litr perfum kwaan chul nzebech cheen tub yeey kwaan le nardo , kwaan non doo , nu mchub meya nii Jesús nu msekwizh meya kwaan yich yek me . Nu dubse leen yoo mzebech chul doo .
43012004	Zee lee Judas Iscariote , tub xaa lo re nu , xaa mseed lo Jesús , ngulola mle xaa xgab zaa xaa Jesús lo re xaa nayii ne Jesús . Nu nzhé xaa :
43012005	― ¿ Chozhiin namtot me kwaane tub lal demi kwaan nle tub xaa gan kee xaa zhiin tub liin , zee zaa beya lo re xaa prob ?
43012006	Per nixa snee nzhé Judas per nanakta nel nkela xaa re xaa prob , nzhé xaaya nel nak xaa tub xaa nlewann , nu nel lee xaa nkanap bools cheen re xdemi nu , xaa Jesús , nu nlewann xaa rese demi kwaan nla .
43012007	Nu Jesús nzhé : ― Laa le meya , nel cho na mlochaw meya , zee chul nzebech cho na gorna kaach xaa na .
43012008	Lee re xaa prob tubka nzo lo re gu , per na nazot tubka lo re gu .
43012009	Zyen xaa lazh nu mbin lee Jesús nzo yezh Betania , nu ngwa xaa baa , zee ne xaa lo Jesús nu lo Lach , xaa mroban .
43012010	Zee lee re ngwleyy non myaan noka Lach gut xaa ,
43012011	nel kwent cheen Lach , zyen xaa lazh nu mlaa re ngwleyy nu mzelo xaa ngwii lo Jesús .
43012012	Lee stub mbizh mbin re xaa lee Jesús zhin yezh Jerusalén . Zyen doo xaa ngwa Jerusalén , kwent cheen yalni cheen Paskwa ,
43012013	zee mchoog re xaa lag yagyin nu mroo re xaa leen yezh zee kayaa xaa Jesús , zee nzhé re xaa dublegan : ― ¡ Chul doo ! ¡ Goll be lo xaa nze kwaan yalnabeyy cheen Xaa Nabeyy ! ¡ Goll be lo xaa nak Rey cheen be , xaa Israel !
43012014	Jesús ngune lo tub burr yeen nu mzob xaa tich ma ; zee gaka modxa nkee lo Xkyech Dios :
43012015	Nazhebt gu xaa yezh Sión . Wii , lee Rey cheen gu nze nzob tich tub burr yeen . ‘‘
43012016	Gorzee lee re nu , xaa mseed lo xaa , namzeent re kwaan kaded ; per gwluzh gorna ngulo mbare Jesús naz yiba , zee mselazh nu re kwaane , kwaan nzaa Xkyech Dios kwent cheen xaa .
43012017	Lee re xaa mzo kwaan Jesús leezha mrezh xaa Lach leen baa , nu mseban xaa xaa , re xaa ne mzaa kwent re kwaan ngune xaa ngok .
43012018	Kwaanzee , lee re myet mroo mzhaal kwaan Jesús , nel mbin re xaa re kwaan gro kwaan mle xaa .
43012019	Per lee re fariseo mbezh lo wechxinn : ― ¿ Che ngwii gu ? ¿ Cho gan le re be ? ¡ Rese myet nzhake tich xaa ba !
43012020	Lo re myet , xaa ngwayoll lo Dios Jerusalén , ngu lak xaa nanakt xaa Israel .
43012021	Lee re xaa ne mbii lo Lip , xaa nak yezh Betsaida , tub yezh cheen Galilea , nu mnabdizh xaa lo xaa , nzhé xaa : ― Nzhekla nu ne nu lo Jesús .
43012022	Lip ngwa nzhéya lo Ndres , zee rop xaa ngwayéya lo Jesús .
43012023	Zee nzhé Jesús lo xaa : ― Mzhinla gor lee Dios luu lee Xgann xaa non doo nak .
43012024	Wlipa na nii na lo gu , chelee tub nzhobxtil nalat lo yo nu nayebt xaba , nazaata xle ; per cheleeya laya lo yo nu yeb xaba , zeesi zaaya zyen doo nzhobxtil .
43012025	Lee xaa nkela yalnaban cheen lux xaa yalnaban cheen xaa ; per lee xaa nankelat yalnaban cheen xaa lo yizhyo ne , le xaa gan yalnaban cheen xaa kwaan tira naluxt .
43012026	Chelee tub xaa nzhekla kee zhiin lo na , reke xaa tich na ; nu loka pa zo na , baa zo xaa kwaan nkee zhiin lo na . Chelee tub xaa kee zhiin lo na , lee Xuz na le non xaa .
43012027	’ ¡ Nales doo nzhak lextoo na nal gorne ! Nu nanet na cho kwaan nii na . Nzho mod nii na : “ Xuz , nalat lu deed na bid ne ” . ¡ Per kwaane deed na , zee nzhal na !
43012028	“ Xuz na , ble non le lu ” . Zee ngu tub bos naz yiba kwaan nzhé : ― Mle nonla naya , nu le non naya stub welt .
43012029	Nu mkenzha re myet nzhi baa kwaane , zee lak xaa nzhé : ― Ngwzi ngoch . Per zlak xaa nzhé : ― Tub mandad cheen Dios ngunii lo xaa .
43012030	Jesús nzhé lo re xaa : ― Nanakta kwent cheen na zee ngunii xaaya , sinka ngunii xaaya kwent cheen re gu .
43012031	Nal nak gor naab xaa kwent lo re myet yizhyo ne , nal nak gor koo xaa xaa nabeyy yizhyo ne .
43012032	Per gorna kee xaa na lo krus , leeka na le zee rese myet yiid lo na .
43012033	Snee mzaa xaa kwent xomod yet xaa .
43012034	Lee re myet mkeb lo xaa nzhé : ― Lo ley cheen Dios nlu lee Xaa Xaal Dios Nabeyy tubka nzo . ¿ Xomod nak kwaan nii lu , lee Xaa Mzhin Ngok Myet nkin kee lo krus ? ¿ Cho nak Xaa Mzhin Ngok Myet , xaa nzaa lu kwent ?
43012035	Jesús nzhé : ― Nzoka xni lo gu nal , per naxchetra zoya . Bze gu nalsi nkee xni , zee nalat yalnakaw lo gu mod tub kwaan nankambazt gu ; nel lee xaa nze lo yalnakaw nanet xaa pa naz nzha xaa .
43012036	Bwii gu lo xni nal , nel nzokaya lo gu , zee gak gu xinn xaa nak xni . Gorna ngulo nzhé Jesús re kwaane , nya xaa nu mkaxlaan xaa lo re myet .
43012037	Nu nixa mle Jesús zyen doo kwaan gro doo delant lo re xaa , per nangwiit re xaa lo xaa ;
43012038	nel snee zee mbarlo kwaan mkee Chay , xaa mzaa kwent kwaan nzhé Dios lo lee xaa yilo , leezha mkee xaa : Xaa Nabeyy , namkayaat xaa re wdizh kwaan nzaa nu kwent , nixa nle lu re kwaan gro doo lo xaa . ‘‘
43012039	Kwaanzee namwiit xaa lo xaa , nel noka mkee Chay :
43012040	Nu mod xaa nanyenit lo nzhak xaa , zee nyent mod gon xaaya , zee nyent mod wii xaa loya , zee nyent mod laya lextoo xaa , kwaane nle zee nambaret xaa lo na zee nasekwent na xaa . ‘‘
43012041	Chay nzhé re kwaane , nel ngune xaa lo yalnabeyy cheen Jesús , zee mzaa xaa kwent cheen Jesús .
43012042	Per nixa sneeya , zyen xaa lazh nu , xaa non , mzelo ngwii lo Jesús , per nzheb xaa yé xaaya , nel nzheb xaa ne xaa re fariseo , napaka goo xaa xaa pa nseed re nu xtizh Dios .
43012043	Nel mas nyula re xaa kwi wen xaa kwaan myet ke kwaan Dios .
43012044	Jesús ngunii dublegan nzhé : ― Loka xaa nzhon kwaan nii na , nanzhont xaa nebse kwaan nii na sinka noka nzhon xaa kwaan nii Xuz na , xaa mxaal na .
43012045	Nu loka xaa nlu na lo , noka nlu xaa mxaal na lo xaa .
43012046	Na nak kwenta xni , nu myal na yizhyo ne zee wii re xaa lo na , zee nalaket xaa lo yalnakaw .
43012047	Per lee xaa kwaan mbin xtizh na , nu nanlet kwaan nii na , nanaabt na kwent lo xaa ; nel lee na namyalt naab kwent lo re myet , sinka lee na myal koo re myet lo yalgut .
43012048	Lee xaa nankayaat na nu nanlet re kwaan nii na , leeka re kwaan ngunii na naab kwent lo xaa mbizh gwluzhtlaka .
43012049	Nel nanguniit na kwaan nzhekla na ; sinka lee na ngunii kwaan kwaan mnabeyy Xuz na na , xaa mxaal na .
43012050	Nu ne na lee kwaan mnabeyy Xuz na nak , zee le re xaa gan yalnaban kwaan tira . Kwaanzee lee kwaan nii na , nii naya mod nguné Xuz na lo na .
43013001	Nu yilo gorna merla la yalni cheen Paskwa , Jesús nela mzhinla gor laa xaa yizhyo ne , zee nya xaa yo xaa kwaan Xuz xaa . Nel tant nkedoola xaa re xaa xaa , xaa nzhi lo yizhyo ne , zee mlu xaa dubse yalnkela cheen xaa lo re xaa .
43013002	Gorna kayawxchee re xaa , lee Maxuu mlola xgab yek Judas Iscariote , xgann Simón , zee zaa xaa Jesús lo re xaa gut xaa .
43013003	Jesús nela lee Jesús nze naz lo Dios nu lo Dios bare xaa stuba ; nu lee Xuz xaa mzaa dubse yalnabeyy lo xaa .
43013004	Zee snee gorna kayawxchee re xaa , nguxso xaa roo mes nu mlache xaa tub ler nak xaa , nu mzhi xaa tub tway leen xaa .
43013005	Zeera mlo xaa nis leen tub bandej , nu mzelo xaa mdeeb xaa nii re nu , xaa mseed lo xaa , nu nsekwizh xaaya kwaan tway kwaan mzhi xaa leen xaa .
43013006	Gorna nzha xaa keeb xaa nii Simón Pér , xaa ne nzhé lo xaa : ― Xaa Nabeyy , ¿ napa nel lu keeb nii na ?
43013007	Jesús mkeb nzhé : ― Nal nanlat kwaan kale na yek lu , per gwluzh laya yek lu .
43013008	Pér nzhé : ― ¡ Tira nazeyalt na keeb lu nii na ! Jesús mkeb nzhé : ― Chelee na nakeebt na nii lu , nyent mod gak lu xaa na .
43013009	Simón Pér mkeb nzhé : ― ¡ Cheleeya sbaaya , Xaa Nabeyy , nakeebta lu nebse nii na , noka bsenag na nu noka bseguch na !
43013010	Per Jesús mkeb nzhé : ― Lee xaa ngozla , nankintra gaz xaa stuba , nel nzhula na xaa . Nu nzhul na re gu , per nixa naretlaka gu nzhul na .
43013011	Leezha nzhé xaa : “ Naretlaka gu nzhul na ” , snee nzhé xaa nel nela xaa xana xaa zaa xaa lo re xaa gut xaa .
43013012	Gorna ngulo mdeeb Jesús nii re xaa , nu ngok xaa xab xaa nu mbare xaa roo mes stub welt nu nzhé xaa lo re xaa : ― ¿ Che mla kwaan mle na yek gu ?
43013013	Lee re gu nii lo na Maestr nu Xaa Nabeyy , nu wen nle gu nii guya sbaa , nel nak naya .
43013014	Mdeeb na nii re gu , nixa nak na Xmaestr gu nu Xaa Nabeyy lo gu , zee noka re gu nzhaal keeb nii wechxinn gu .
43013015	Mle na kwaane , zee ne gu xomod nzhaal le gu , zee le gu kwaan mlu na lo gu .
43013016	Wlipa na nii na lo gu , nik tub mos nanont mas ke xpatron xaa , nu nik tub xaa nanakt mas non ke xaa mxaal xaa .
43013017	Chelee gu nla re kwaane yek gu , ble guya zee chul ded gu .
43013018	Noka Jesús nzhé : ― Nakazat na kwent cheen rese gu , nel nela na xana re xaa mleey na . Per nzhaal gak kwaan nkee lo Xkyech Dios : “ Lee xaa kayaw kwaan na , gak xkontrad na ” . ‘‘
43013019	Nii na kwaane lo gu , zee gorna gaka , zee wii gu lo na mod Xaa Mxaal Dios Nabeyy .
43013020	Wlipa na nii na , loka xaa wii lo xaa mxaal na , noka ngwii xaa lo na , nu xaa ngwii lo na , noka ngwii xaa lo xaa mxaal na .
43013021	Gorna ngulo nzhé Jesús kwaane , tira nawent ngok lextoo xaa , zee nzhé xaa : ― Wlipa na nii na , lee tub gu zaa na lo re xaa gut na .
43013022	Zee lee re nu , xaa mseed lo xaa , mzelo mwii lo wechxinn , nu nanet nu xana xaa kazet .
43013023	Lee na , xaa nkedoola Jesús , nzo xkwes xaa ,
43013024	nu Simón Pér mle nseyn lo na zee nabdizh na , ne xana xaa kazaa xaa kwent .
43013025	Zee mbii na gaxra lo Jesús , nu mnabdizh na : ― Xaa Nabeyy , ¿ xana xaa ne ?
43013026	Jesús mkeb nzhé : ― Lebsii na tik pan , nu loka xaa za naya gaw , xaa zeeya . Gorzee mlebsii xaa tik pan nu mzaa xaaya lo Judas Iscariote , xgann Simón .
43013027	Nu gorna mzen Judas pan nu ndaw xaaya , gorzee mzeeb Maxuu lextoo xaa . Jesús nzhé : ― Ble kwaan nzhaal le lu , zoza leya .
43013028	Per rese stub naz xaa , namlata yek chozhiin nzhé xaa kwaane lo Judas .
43013029	Judas nak xaa kwaan nzen xdemi re nu , nu lak xaa mle xgab , mxaal xaa xaa yazii xaa tub kwaan nkin re nu lo yalni o lo re xaa prob nyazaa xaa tub kwaan .
43013030	Gorna ngulo mzen Judas pan nu ndaw xaaya , ta mroo xaa . Nu mchoola yizhyo gorzee .
43013031	Gorna ngulo mroo Judas , Jesús né : ― Mzhinla gor lee re xaa wii respet lo na , Xaa Mzhin Ngok Myet , nu sneeka wii xaa respet lo Dios .
43013032	Nu chelee na le zee wii re xaa respet lo Dios , noka Dios le zee wii re xaa respet lo na , Xaa Mzhin Ngok Myet ; nu merla le xaaya .
43013033	Re gu nak mod xiin na , nu nanzotra na xche lo re gu . Zee lee re gu kwaan na , per leeka kwaan nzhé na lo re xaa sawlazh be , nii na lo re gu nal , nyent mod ya gu pa nya na .
43013034	Nu tub kwaan kub nabeey na lo gu le gu nal : Bkela gu tub gu stub gu , kwentaxa nkela na re gu , sbaaka nzhaal kela gu tub gu stub gu .
43013035	Chelee gu kela gu tub gu stub gu , xaa dubse yizhyo ne lee gu nak xaa na .
43013036	Simón Pér mnabdizh lo Jesús : ― Xaa Nabeyy , ¿ pa nya lu ? Jesús mkeb nzhé : ― Lee pa nya na , nyent mod ya lu nal , per yiid lu gwluzh .
43013037	Pér nzhé : ― Xaa Nabeyy , ¿ chozhiin nyent mod reke na tich lu nal ? ¡ Listla nzo na yet na kwent cheen lu !
43013038	Jesús mkeb lo xaa nzhé : ― ¿ Che wlipa lu yet lu kwent cheen na ? Per wli na nii na lo lu , zeeraka kozhe gaay lee lu yé chon welt nanlabeyyt lu na .
43014001	’ Nalenalest gu lextoo gu . Ngwii gu lo Dios noka bwii gu lo na .
43014002	Lee garli Xuz na nzho zyen doo pa yo xaa ; nu chol nanakta snee , nangniit naya lo gu ; nu nya na dexkwaa na tub pa yo gu .
43014003	Nu gorna yilo nya na dexkwaa na pa yo gu , zee bare na stub welt yaadxii na gu , zee zo re gu pa nzo na .
43014004	Nu nlabeyy re gu naz kwaan nzhin axta pa nya na .
43014005	Max nzhé lo Jesús : ― Xaa Nabeyy , nanet nu pa naz nya lu , ¿ xomod ne nu naz ?
43014006	Jesús mkeb nzhé : ― Leeka na nak mod tub naz , nu nak na re kwaan wli , nu leeka na nak yalnaban kwaan tira . Nik tub xaa nyent mod zhin lo Xuz na , cheleeya nanakta kwent cheen na .
43014007	Chelee re gu nlabeyy na , noka nlabeyy gu Xuz na . Nu nal nlabeyy gu xaa nel ngune gu lo xaa .
43014008	Zee lee Lip nzhé : ― Xaa Nabeyy , nebse kwaan naab nu nak , laa ne nu lo Xuz lu .
43014009	Zee lee Jesús nzhé lo xaa : ― Lip , nzhala mbizh nzo na lo re gu , ¿ che zeeraka labeyy lu na ? Loka xaa kwaan ngwii lo na ngwii lo Xuz na ; ¿ chozhiin naab lu , laa na ne gu lo Xuz na ?
43014010	¿ Che nanlet lu krer lee Xuz na nzo kwaan na nu na nzo kwaan Xuz na ? Lee re kwaan nii na naniit naya kwent cheen na . Rese kwaan nle na nak xcheen Xuz na nel lee Xuz na tubka nzo kwaan na .
43014011	Nu ne gu lee na nzo kwaan Xuz na , nu lee Xuz na nzo kwaan na ; nu kwent cheen re kwaan gro kwaan nle na , nzhaal wii gu lo na .
43014012	Wlipa na nii na lo gu , loka xaa tubka ngwii lo na , le xaa rese kwaan nle na ; nu le xaa stub naz kwaan mas gro , nel lee na nya lo Xuz na .
43014013	Nu rese kwaan naab gu lo na , nel ngwii gu lo na , na leya ; zee wii re xaa respet lo Xuz na kwent cheen re kwaan nle na .
43014014	Rese kwaan naab gu lo na , za naya , nel ngwii gu lo na .
43014015	’ Chelee re gu nkela gu na , le gu re kwaan nabeey na le gu .
43014016	Zee naab na lo Xuz na zee xaal xaa stub xaa zo kwaan gu , le xaa yudar gu . Xaa ne nak mer Mbi Naban kwaan wli , nu tubka zo xaa kwaan re gu . Lee xaa yizhyo nyent mod kayaa xaa , nel nanyunt xaa lo xaa nu nanlabeyyt xaa xaa ; per lee re gu nlabeyy gu xaa , nel gax nzo xaa lo re gu , nu tira yo xaa lextoo re gu .
43014017	
43014018	’ Nalat na re gu mod ngwzeb , nel bare na stub welt zee zo na kwaan re gu .
43014019	Xepse lee re xaa yizhyo nanetra lo na ; per lee re gu ne lo na nu mban gu nel mban na .
43014020	Mbizh zee lee re gu ne , lee na nzo lo Xuz na nu re gu nzo kwaan na , nu na nzo kwaan re gu .
43014021	Loka xaa kayaa re kwaan nabeey na nu le xaaya , nlu xaa wlipa nkela xaa na . Nu lee Xuz na nkela xaa nu noka na nkela xaa nu nlu na na lo xaa zee labeyy wen xaa na .
43014022	Judas ( xaa nanakt Iscariote ) mnabdizh lo Jesús nzhé : ― Xaa Nabeyy , ¿ chozhiin luu lu lu lo re nu , nu nalut lu lu lo re xaa yizhyo ?
43014023	Jesús mkeb nzhé : ― Xaa nkela na nzhon xaa xtizh na ; nu nkela Xuz na xaa zee lee rop Xuz na yiid yo kwaan lee xaa .
43014024	Lee xaa nankelat na , nanzhont xtizh na . Lee re wdizh kwaan kakenzha gu nal , nanakta xtizh na , Leeya nak xtizh Xuz na , xaa mxaal na .
43014025	’ Kanii na rese kwaane lo gu nal nzoka na lo re gu ;
43014026	per lee Mbi Naban , Xaa Seleyy gu , xaa xaal Xuz na kwent cheen na , lee xaa seed re gu rese kwaan , nu le xaa selazh gu rese kwaan nguniila na .
43014027	’ Gorna nya na , na le zee nalet gu xgab , nu lee na le zee wen gak lextoo gu ; nu le naya tub mod nyent mod le re xaa yizhyoya . Kwaanzee nagak nalest gu lextoo gu , nixa nazhebt gu .
43014028	Mbinla gu ngunii na , nya na nu bare na zo na kwaan re gu stub welt . Chelee gu wlipa nkela gu na , chul gak lextoo gu gon gu lee na nya lo Xuz na , nel lee xaa nak xaa nonra lo na .
43014029	Zeeraka gak re kwaane nguniila naya lo gu , zee gorna gaka , zee wii re gu lo na .
43014030	’ Nawdizhtra na xche kwaan re gu , nel nzela xaa nabeyy yizhyo ne . Nixa nanakt xaa tub xaa nabeyyra lo na ,
43014031	per snee nzhaal gaka , zee lee re xaa yizhyo ne , ne lee na nkela Xuz na nu nle na re kwaan mxaal xaa na . Zee nzhé Jesús : ― Guxso gu , nu chaa nya be .
43015001	Jesús seetaka nii nu nzhé : ― Lee na nak kwenta tub xan yag ub kwaan wlipa , nu Xuz na nak kwenta xaa nxeen na .
43015002	Chelee tub re ram , nanzaat xle , tira choog xaaya . Per chelee tub ram nzaa xle , nle nzhul xaaya zee zaaya mas zyen xle .
43015003	Sbaa mle nzhula na re gu kwaan re wdizh kwaan ngunii na lo gu .
43015004	Tubka sbaa zo gu kwaan na , mod tubka nzo na kwaan re gu . Kwenta tub ram nyent mod zaaya xle chelee nanzobta cho yag ; sbaaka nyent mod zaa re gu xle chelee gu nanzot gu tubka kwaan na .
43015005	’ Lee na nak mod xan yag nu re gu nak mod re ram cheen na . Loka xaa tubka nzo kwaan na , nu na tubka nzo kwaan lee xaa , zaa xaa zyen doo xle ; nel chelee nyent na nyent mod le gu nik tub kwaan .
43015006	Lee xaa kwaan nanzot tubka kwaan na , nak kwenta tub ram kwaan nanzobtra cho yag , kwaan mchoog xaa nu mlebi xaa zee bizha , nu zeera top xaaya koo xaaya lo ki .
43015007	’ Chelee re gu tubka zo kwaan na , nu nali zo gu lo re kwaan mseed na gu , bnaab gu re kwaan nzhekla gu zee kayaa guya .
43015008	Wii re xaa respet lo Xuz na gorna lee re gu nzaa zyen xle , zee gak gu xaa wlipa nseed lo na .
43015009	Nu nkela na re gu modxa nkela Xuz na na ; tubka bzo gu lo yalnkela cheen na .
43015010	Chelee gu gon gu re kwaan ngunii na lo gu , zee tubka nzo gu lo yalnkela cheen na ; modxa nzhon na xtizh Xuz na , re kwaan mnabeyy xaa le na , nu tubka nzo na lo yalnkela cheen xaa .
43015011	’ Nii na kwaane lo gu , zee yo yalnix cheen na lextoo gu , zee tubka gak chul lextoo gu .
43015012	Lee kwaan nabeey na gu nak kwaane : Kela gu tub gu stub gu modxa nkela na gu .
43015013	Lee yalnkela kwaan grora lo reya , nlu xaa leezha yet xaa kwent cheen xmig xaa .
43015014	Re gu nak xmig na , chelee gu nle gu re kwaan mnabeey na gu le gu .
43015015	Nal naniitra na lo gu nak gu xmos na , nel lee mos nanet cho kwaan nle xaa nabeyy lo xaa . Mig , nii na lo gu , nel rese kwaan nguné Xuz na lo na nguniila naya lo gu .
43015016	Namleeyt re gu na , nel na mleey re gu nu mza na zhiin lo gu , zee zaa gu zyen doo xle nu lee xle kwaan zaa gu dii tira . Nu snee lee Xuz na zaa rese kwaan naab gu lo xaa kwaan yalnabeyy cheen na .
43015017	Kwaane nak kwaan nabeey na gu : Kela gu tub gu stub gu .
43015018	’ Nzhekla na ne gu , chelee re xaa yizhyo nayii ne re gu , yilo na , nayii xaa ne xaa .
43015019	Chol xaa yizhyo nak gu , kedoola re xaa yizhyo gu , mod nkela xaa re xaa nak xaa xaa . Per na mleey gu lo re xaa yizhyo nu kwaanzee nayii re xaa yizhyo ne , ne gu , nel nanaktra gu xaa yizhyo .
43015020	Bselazh gu kwaan nii na lo gu : “ Nik tub mos nanont mas ke xaa nabeyy lo xaa ” . Chelee xaa nrenal xaa na , noka re gu renal xaa ; nu chelee xaa mbin xaa xtizh na noka gon xaa xtizh gu .
43015021	Snee le re xaa gu kwent cheen na , nel nanlabeyyt re xaa xaa mxaal na .
43015022	’ Nik tub kulp nangabt re myet , chol na nangalt ngnii lo re xaa . Per nal nkano xaa kulp .
43015023	Loka xaa nayii ne na noka nayii xaa ne xaa Xuz na .
43015024	Nik tub kulp nagabt re xaa ne , chol nanglet na re kwaan gro kwaan nik stub xaa nyent mod le . Per nal lee re xaa nela kwaane , nu nixa sneeya nayii xaa ne xaa na nu noka nayii xaa ne xaa Xuz na .
43015025	Per re kwaane gak nel nzhaal gak re kwaan nkee lo ley : “ Nyent cho kwaan , nu nayii re xaa ne xaa na ” . ‘‘
43015026	’ Per gorna yiid Xaa Seleyy gu , Mbi Naban kwaan wli , lee xaa zaa kwent cheen na lo re gu . Xaal na xaa gorna zo na lo Xuz na , nel lo Xuz na roo xaa .
43015027	Nu noka re gu nzhaal zaa kwent cheen na , nel mzo gu kwaan na axta yilo .
43016001	’ Nii na re kwaane lo re gu , zee nik tub kwaan nalet zee ral nii gu .
43016002	Koo xaa gu pa nseed be xtizh Dios , nu leezha zhin gor loka cho xaa gut gu , nel nle xaa xgab snee kale xaa tub kwaan nyula Dios .
43016003	Le xaa kwaane nel zer labeyy xaa Xuz na nu na .
43016004	Nii na kwaane zee gorna zhin gor ne , selazh gu ngulola ngunii naya lo re gu ; nangniit na kwaane lo re gu yilo nel nzoka na kwaan re gu .
43016005	Jesús seetaka kanii nu nzhé : ― Per nal nya na zee zo na kwaan xaa mxaal na , nu nik tub gu nanabdizht lo na pa nya na ;
43016006	leel nales ngok lextoo gu nel ngunii na re kwaane lo gu .
43016007	Per kwaan wli ngunii na lo gu , mas wen nya na . Nel chelee na nanyat na lee Xaa Seleyy gu , nyent mod zo kwaan gu ; per chelee nya na , xaal na xaa .
43016008	Gorna lee xaa yaad , luu xaa re kwaane lo re myet yizhyo : xana re kwaan nawent , xana re kwaan nali , nu xomod naab Dios kwent lo re myet .
43016009	Lee Mbi Naban luu lo re xaa nawent nak xaa , nel nangwiit xaa lo na ;
43016010	lee Mbi Naban luu lo re xaa kwaan nak kwaan nali , nel nya na lo Xuz na nu nanetra re gu lo na ;
43016011	nu Mbi Naban luu lo re xaa xomod naab Dios kwent lo re xaa yizhyo ne , nel ngulola ngunaab xaa kwent lo xaa nabeyy yizhyo ne .
43016012	’ Nkano na zyen doo kwaan nii na lo re gu , per nyent mod nii na reseya lo gu nal , nel nyent mod la reya yek gu .
43016013	Per gorna yaad Mbi Naban , xaa wli , lee xaa luu re kwaan wli lo gu ; nel naniit xaa kwaan nzhekla xaa , nii xaa rese kwaan gon xaa , nu né xaa re kwaan ded lo re gu .
43016014	Lee xaa le zee wii re xaa chul lo na , nel lee xaa luu re kwaan wli cheen na lo re gu .
43016015	Rese kwaan nak cheen Xuz na nak cheen na ; kwaanzee nii na lo re gu , lee Mbi Naban luu re kwaan wli cheen na lo re gu .
43016016	’ Xepse nanetra gu lo na , per xep gwluzh bare gu ne gu lo na .
43016017	Zee lee lak nu , xaa mseed lo xaa , mzelo nabdizh lo wechxinn : ― ¿ Cho kwaan nzhekla xaa né xaa kwaan re kwaane ? Né xaa , xepse nanetra be lo xaa , nu xep gwluzh bare be ne be lo xaa , che naka nel nya xaa pa nzo Xuz xaa .
43016018	¿ Cho kwaan nzhekla xaa né xaa “ xep gwluzh ” ? Nanet be cho kwaan kanii xaa .
43016019	Jesús mzeen lee re nu nzhekla nabdizh lo xaa , zee né xaa lo re nu : ― Lee na nii lo re gu , xepse nanetra gu lo na , nu xep gwluzh bare gu ne gu lo na . ¿ Che nanlat kwaane yek gu ?
43016020	Wlipa na nii na , lee re gu goon nu nales doo gak lextoo gu , gorna lee re myet yizhyo gak chul doo lextoo . Per gorna gak nales lextoo gu , lee yalnales gak yalchul .
43016021	Gorna lee tub ngwnaa gal xinn , ne lextoo me nel merla zhin gor gal xinn me , per gorna ngulo ngol xinn me , nyenlazh me yalne , nu chul doo nzhak lextoo me , nel ngol xinn me .
43016022	Nu leeka snee nales nzhak lextoo re gu nal ; per bare na zhaal na re gu stub welt , nu zee lee lextoo gu nix doo gak , tub mod kwaan nik tub kwaan nu nik tub xaa nyent mod le zee nales gak lextoo gu .
43016023	’ Mbizh zee nanaabt gu nik tub kwaan lo na . Wlipa na nii na , lee Xuz na zaa rese kwaan naab gu lo xaa kwent cheen na .
43016024	Axta nal nik tub kwaan zer naab gu kwaan yalnabeyy cheen na ; naab guya zee kayaa guya , zee chul gak lextoo gu .
43016025	’ Nii na re kwaane lo gu , nu nlu naya lo gu kwaan kwent nabix ; per yo tub mbizh nalutra naya lo gu kwaan kwent nabix , sinka klar nii naya lo gu mod nak Xuz na .
43016026	Mbizh zee lee re gu naab kwaan kwent cheen yalnabeyy cheen na ; zee nankint yé naya lo Xuz na kwent cheen gu ,
43016027	nel lee Xuz na nkela re gu . Nkela xaa re gu nel nkela gu na , nu nel ne gu lee na nzhal naz lo Dios .
43016028	Mroo na lo Xuz na zee myal na yizhyo ne , nu nal laa na yizhyo ne , zee nya na naz lo Xuz na stub welt .
43016029	Zee nzhé re nu lo xaa : ― ¡ Nalsi kanii lu klar , nu naniit lu kwaan kwent nabix !
43016030	Nal ne nu , lee lu ne rese kwaan nu nankint kwaz lu nabdizh xaa tub kwaan lo lu . Nu kwaane nle zee ne nu lee lu nyaad naz lo Dios .
43016031	Jesús né : ― ¿ Che nalsi ne gu lee na nzhal naz lo Dios ?
43016032	¡ Kwaanzee mzhinla gor nu nal nak gor zee lee re gu rech , kad tub gu nya gu garli gu , nu laa gu techosa na ! Per nazot techosa na nel Xuz na nzo kwaan na .
43016033	Nii na re kwaane lo re gu nel nzo gu kwaan na , nankint le gu xgab . Lo yizhyo ne ded gu bid ; per nazhebt gu nel mlela na gan lo yizhyo ne .
43017001	Gorna ngulo ngunii Jesús re kwaane , Jesús mwii yiba nu nzhé xaa : ― Xuz na , mzhinla gor cheen na . Ble zee wii re xaa respet lo Xgann lu , zee noka Xgann lu le zee wii re xaa respet lo lu .
43017002	Lu mzaa diizh lo na , xaa nak Xgann lu , zee nabeey na lo rese myet yizhyo , zee zaa na yalnaban kwaan tira lo re xaa kwaan mzaa lu lo na .
43017003	Nu xaa nzhekla kano yalnaban ne nzhaal labeyy xaa lu , xaa wlipa nak tubka Dios , nu nzhaal labeyy xaa na , Xaa Mxaal lu Nabeyy .
43017004	’ Na mle zee wii re xaa chul lo lu lo yizhyo ne , nel ngulola mle na re kwaan mxaal lu na le na .
43017005	Kwaanzee nal Xuz na , zaa yalnabeyy lo na kwaan mkano na leezha mzo na kwaan lu , leezha zeeraka dexkwaa yizhyo .
43017006	’ Mlu na cho nak lu lo re xaa mleey lu lo re myet , xaa mzaa lu lo na , nel nak xaa xaa lu , nu mzaa lu xaa lo na , zee mbin xaa xtizh lu .
43017007	Nal ne re xaa , lee re kwaan mzaa lu lo na nak xcheen lu ;
43017008	nel nzhé na lo xaa re kwaan nguné lu lo na , nu lee re xaa mbina . Mzeen re xaa lee na wlipa nzhal naz lo lu , nu mzeen re xaa lu mxaal na .
43017009	’ Nal naab na lo lu zee kanap lu re xaa ne ; nanaabt na lo lu zee kanap lu re xaa yizhyo ; lee na naab lo lu zee kanap lu re xaa mzaa lu lo na , nel xaa lu nak xaa .
43017010	Rese xaa nak xaa na noka nak xaa xaa lu , nu re xaa nak xaa lu noka nak xaa xaa na . Lu mle zee ngwii re myet respet lo na kwent cheen re xaa ne .
43017011	’ Na nazotra lo yizhyo ; per lee re xaa seetaka nzhi lo yizhyo , gorna lee na nya zo kwaan lu . Xuz na , xaa nambey , bkanap re xaa kwaan yalngezh nu kwaan yalnabeyy cheen lu , kwaan mzaa lu lo na , zee tubka gak re xaa , mod lu nu na .
43017012	Nzo na kwaan re xaa nak xaa lu lo yizhyo ne , nkanap na xaa kwaan yalnabeyy cheen le lu , kwaan mzaa lu lo na . Nu nik tub xaa kwaan mzaa lu lo na namluxt na , nebse mlux xaa kwaan nakla lux , zee gak re kwaan nkee lo Xkyech lu .
43017013	’ Nal bare na pa nzo lu . Per nel nzoka na yizhyo ne , zee nii na re kwaane , zee lee re xaa gak chul lextoo , mod nix nzhak lextoo na .
43017014	Na mza xtizh lu lo xaa , per lee re myet yizhyo nayii ne re xaa , nel nanakt re xaa xaa yizhyo , modxa nanaktaka na xaa yizhyo .
43017015	Nanaabt na lo lu koo lu xaa lo yizhyo , sinka kanap lu xaa lo Maxuu .
43017016	Snee modxa nanakt na xaa yizhyo ne , noka re xaa nanakt xaa yizhyo ne .
43017017	Ble nzhul xaa kwaan re kwaan wli ; nel xtizh lu nak kwaan wli .
43017018	Modxa mxaal lu na lo re xaa yizhyo ne , sbaaka xaal na re xaa lo re myet yizhyo ne .
43017019	Nu kwent cheen re xaa ne , mle nzhul na na , zee noka re xaa ne wlipa gak nzhul kwent cheen re kwaan wli .
43017020	’ Nu nanaabt na kanap lu nebse re xaa ne , sinka noka naab na kanap lu re xaa kwaan gwluzh wii lo na , gorna gon xaa kwent cheen wdizh chul kwaan zaa re xaa ne kwent .
43017021	Xuz na , naab na lo lu zee tubka gak re xaa ne , mod nak rop be tubka , snee mod tubka nzo lu kwaan na nu tubka nzo na kwaan lu , zee snee tubka gak re xaa ne ; sbaa lee re myet yizhyo , ne lee lu mxaal na .
43017022	Nu mza na re kwaan chul lo xaa mod mzaa luya lo na , zee gak re xaa ne tubka , snee modxa nak lu nu na tubka .
43017023	Na nzo kwaan re xaa ne , nu lu nzo kwaan na , zee gak re xaa ne tubka , nu snee lee re myet yizhyo ne ne lee lu mxaal na , nu nkela lu re xaa ne mod nkela lu na .
43017024	’ Xuz na , nzhekla na zo re xaa mzaa lu lo na pa nzo na , zee labeyy re xaa yalnabeyy kwaan mzaa lu lo na . Mzaa luya lo na leezha zeeraka dexkwaa yizhyo , nel nkela lu na .
43017025	Xuz na , xaa nali nak , lee re xaa yizhyo nanlabeyyt lu ; per na nlabeyy na lu nu re xaa ne ne lee lu mxaal na .
43017026	Nu mlu na lo xaa cho nak lu , nu seetaka nlu naya , nu leeka mod nkela lu na , kela lu re xaa , nu snee noka na zo kwaan re xaa .
43018001	Gorna ngulo mdizhno Jesús Dios , Jesús mroo kwaan re nu , xaa mseed lo xaa , zee mded xaa tub barank kwaan le Cedrón zee ya nu yi Olib . Baa nzob tub yilo , pa mrep Jesús kwaan re nu .
43018002	Noka Judas , xaa kwaan zaa xaa lo re xaa nak zhiin , nlabeyy baa , nel zyen welt mdop Jesús kwaan re nu naz baa .
43018003	Zee lee Judas mzhin baa kwaan tub partid soldad , nu kwaan lak polisi , xaa nkanap yidoo , xaa kwaan mxaal re ngwleyy non , nu re fariseo . Re xaa ne nzeno yiib , nu nzeno xaa xbruj xaa nu yerbal .
43018004	Per Jesús nela cho kwaan gak , zee mroo xaa nu mnabdizh xaa lo re xaa : ― ¿ Cho xaa nkwaan gu ?
43018005	Lee re xaa mkeb nzhé : ― Lee nu nkwaan Jesús xaa Nazaret . Jesús nzhé : ― Na nak xaa zee . Judas , xaa zaa Jesús nze lo re xaa ba .
43018006	Gorna lee Jesús nzhé lo re xaa : “ Na nak xaa zee ” , mbii re xaa naz tras zee nguchin re xaa lo yo .
43018007	Jesús mbare mnabdizh lo re xaa stub welt : ― ¿ Cho xaa nkwaan gu ? Lee re xaa mbare nzhé : ― Nu nkwaan Jesús , xaa Nazaret .
43018008	Jesús nzhé lo re xaa stub welt : ― Niila na lo gu , na nak xaa zee . Chelee gu nkwaan gu na , laa gu nya re stub naz xaa ne .
43018009	Kwaane mded zee mbarlo kwaan nzhé leeka Jesús : “ Xuz , lee re xaa mzaa lu lo na namluxt nik tub xaa ba ” .
43018010	Zee lee Simón Pér , xaa nkano tub espad , mlooya nu mchoog xaa lad li nzha tub xaa le Malco , xaa nak mos cheen ngwleyy non doo .
43018011	Jesús nzhé lo Pér : ― Blochaw espad . Chelee Xuz na nzhekla deed na bid ne , nzhaal deed naya .
43018012	Zee lee re soldad nu xaa nabeyy lo xaa nu noka re polisi , xaa nkanap yidoo , mzen Jesús nu mkado xaa xaa .
43018013	Yilotlaka mbe xaa xaa garli Anás , nel xaa ne nak xuzhap Caifás , xaa nak ngwleyy non doo liin zee .
43018014	Leeka Caifás ne nak xaa nzhé lo re xaa sawlazh nu , mas wen yet tubka xaa kwent cheen dubse yezh ke dubse yezh lux .
43018015	Lee Simón Pér nu na nzhake tich Jesús . Nlabeyy na ngwleyy non doo , nu snee mrep na kwaan Jesús leen yoo ;
43018016	per lee Pér mlake naz jwer roo yoo . Kwaanzee ngunii na lo xmos ngwleyy non doo , me nkanap roo yoo , zee mrep Pér naz leen .
43018017	Lee me nkanap roo yoo mnabdizh lo Pér , nzhé : ― ¿ Che nanot lu nak tub re xaa kwaan kaseed lo Jesús ? Pér mkeb nzhé : ― Nanakt naya .
43018018	Nu nel nze nal , lee re mos nu re polisi , xaa nkanap yidoo , mzee tub bal , nu kazhe re xaa . Noka Pér nzob kwaan re xaa kazhe lo bal .
43018019	Lee ngwleyy non doo mzelo mnabdizh lo Jesús cheen re nu , xaa mseed lo xaa , nen cho kwaan nseed xaa .
43018020	Jesús nzhé : ― Lee na ngunii delant lo rese xaa ; tubka nseed na re xaa pa nseed be xtizh Dios , nu lach roo yidoo , pa nkasa re sawlazh be ; nu nik tub kwaan namlut na xlaan .
43018021	¿ Chozhiin nabdizh lu lo na ? Bnabdizh lo re xaa mbin kwaan ngunii na , zee re xaa né re kwaan nzhé na , nu nzho mod zaa xaa kwenta lo lu .
43018022	Gorna nzhé Jesús kwaane , tub polisi , xaa nkanap yidoo , mgazya ta garlo Jesús , nu nzhé lo xaa : ― ¿ Che sbaa mkeb lu lo ngwleyy non doo ?
43018023	Jesús mkeb nzhé : ― Chelee na ngunii na tub kwaan nawent , né lo na cho kwaan ngunii na ; nu chelee kwaan ngunii na wli , ¿ chozhiin mkee lu yek na ?
43018024	Nu seetaka nkadoo xaa , mxaal Anás xaa lo Caifás , xaa nak ngwleyy non doo .
43018025	Nu lee Pér nzobaka baa kazhe lo bal . Zee mnabdizh re xaa lo xaa : ― ¿ Che nanakt lu tub xaa mseed lo Jesús ? Pér mkeb nzhé : ― Nanakt naya .
43018026	Zee mnabdizh tub mos cheen ngwleyy non doo , sawlizh xaa mchoog Pér nzha , nzhé : ― ¿ Che nangunet na lo lu kwaan Jesús , leen yilo ?
43018027	Pér nzhé stub welt : ― Nalet naya . Nu gorzee lee gaay mrazhe .
43018028	Mloo xaa Jesús garli Caifás , nu mbe xaa xaa naz palas cheen Pilat , xaa nabeyy Judea . Nu merla yani yizhyo . Lee re xaa sawlazh nu namzeebt leen palas , nel snee nzho mod lake nzhul xaa lo Dios nu nzho mod gaw xchee xaa cheen Paskwa , gorna nselazh re nu xomod mloo Dios re xey nu Egipto .
43018029	Kwaanzee Pilat mroo ngunii lo re xaa , nzhé : ― ¿ Cho re kwaan ngaazh gu tich xaabyi ne ?
43018030	Lee re xaa non lo re xaa sawlazh nu mkeb , nzhé : ― Chol nanakt xaa tub xaa nakap , nangiidnot nu xaa lo lu .
43018031	Pilat nzhé : ― Be gu xaa , nu bnaab gu kwent lo xaa , mod nak ley cheen gu . Lee re xaa mkeb nzhé : ― Per lee re nu , xaa Israel , nanzeyalt gu gut nu tub xaa .
43018032	Snee mbarlo kwaan nzhé Jesús , leezha mzaa xaa kwent xomod yet xaa .
43018033	Pilat mbare mrep leen palas stub welt , mrezh xaa Jesús , nu mnabdizh xaa lo xaa : ― ¿ Che lu nak Rey cheen re xaa Israel ?
43018034	Jesús nzhé : ― ¿ Che nabdizh lu kwaane nel sbaa nzak lu , o nel nguné stub xaaya lo lu ?
43018035	Lee Pilat mkeb nzhé : ― Nanakt na xaa Israel , lee re xaa sawlazh lu nu re ngwleyy non mzaa lu lo na . ¿ Cho kwaan mle lu ?
43018036	Jesús mkeb nzhé : ― Lee Pa Nabeey na nanakt lo yizhyo ne . Chol yizhyo ne nabeey na , lee xaa kwaan nkee zhiin lo na dil , zee nangzaat re xaa na lo re xaa non lo re sawlazh na . Per lee Pa Nabeey na nanakt lo yizhyo ne .
43018037	Zee lee Pilat nzhé lo xaa : ― A , lu nak rey . Jesús mkeb nzhé : ― Wli kwaan né lu , na nak rey . Kwaanzee ngol na nu myal na yizhyo zee za na kwent cheen kwaan wli lo re myet . Nu rese xaa ngwii lo kwaan wli nzhon xtizh na .
43018038	Pilat nzhé : ― Nik tub xaa nanet cho kwaan nak kwaan wli .
43018039	Gorna ngulo nzhé xaa kwaane , Pilat mroo mdizh kwaan re xaa sawlazh nu , nu nzhé xaa lo re xaa : ― Nik tub kwaan nawent mle xaabyi ne . Per lee re gu nkano kostumbr nsela na tub xaa nzho lozhyib lo yalni cheen Paskwa . ¿ Che nzhekla gu sela na xaa nak Rey cheen re gu ?
43018040	Re xaa mbare nzhé : ― ¡ Naselat lu xaa ba ! ¡ Bsela Barrabás ! Nu Barrabás nak tub wann .
43019001	Zee lee Pilat mzen Jesús , nu mnabeyy zee zaa xaaya yenn xaa kwaan bins .
43019002	Lee re soldad mdexkwaa tub koron kwaan yag yich nu mzob xaaya yek Jesús , nu msegak xaa xaa tub ler naxne , kwenta kwaan nzhak rey .
43019003	Zee mbii re xaa lo xaa nu nzhé xaa : ― ¡ Xwa doo Rey cheen re xaa Israel ! Nu mgazya re xaa ta garlo xaa .
43019004	Pilat mbare mroo stub welt nu nzhé lo re xaa : ― Wii re gu , mlo na xaa , zee ne re gu nik tub kwaan nawent namlet xaa .
43019005	Zee mroo Jesús nzob koron yich yek xaa nu nak xaa ler naxne . Lee Pilat nzhé : ― ¡ Wii gu , lee xaa nzo nee !
43019006	Gorna ngune re ngwleyy non nu re soldad , xaa nkanap yidoo lo xaa , mzelo re xaa nzhé : ― ¡ Bkee xaa lo krus ! ¡ Bkee xaa lo krus ! Zee nzhé Pilat lo re xaa : ― Be gu xaa nu bkee gu xaa lo krus , per lee na nangaazht nik tub kwaan tich xaa .
43019007	Lee re sawlazh na mkeb nzhé : ― Lee re nu nkano tub ley , nu mod nzhé ley cheen nu nzhaal yet xaa , nel né xaa lee xaa nak Xgann Dios .
43019008	Gorna mbin Pilat kwaane mas mzheb xaa .
43019009	Zee mrep xaa leen palas stub welt nu mnabdizh xaa lo Jesús : ― ¿ Pa naz nze lu ? Per Jesús namkebt nik tub kwaan lo xaa .
43019010	Pilat nzhé : ― ¿ Chozhiin nankebt lu lo na ? ¿ Che nanet lu nkano na yalnabeyy kee na lu lo krus , nu nkano na yalnabeyy sela na lu ?
43019011	Zee lee Jesús mkeb nzhé : ― Nyent mod nabeyy lu lo na , chelee Dios namzaat yalnabeyy lo lu ; per lee xaa kwaan mzaa na lo lu , mas nkano kulp ke lu .
43019012	Nu gorzee lee Pilat mzelo mkwaan mod sela Jesús ; per lee re sawlazh na nzhé : ― ¡ Chelee lu sela lu xaa ne , nanakt lu xmig César , xaa nabeyy dub pa nabeyy Roma ! ¡ Loka xaa mbezh nak rey , nak xaa xkontrad xaa nabeyy dub pa nabeyy Roma !
43019013	Gorna mbin Pilat kwaane , mnabeyy xaa zee koo xaa Jesús , nu mzob xaa pa nzob xaa nabeyy naab xaa kwent , pa kwaan le diizh hebreo Gabata , kwaan nak Lach Ke .
43019014	Kwaane ngok rolta mbizh , mbizh gorna nzelo xaa ndexkwaa xaa cheen yalni le Paskwa . Pilat nzhé lo re xaa : ― ¡ Lee xrey gu baa !
43019015	Per lee re xaa nzhé : ― ¡ Yet xaa ! ¡ Yet xaa ! ¡ Bkee xaa lo krus ! Lee Pilat mnabdizh lo re xaa : ― ¿ Che nzhekla gu kee na xrey gu lo krus ? Nu lee ngwleyy non doo mkeb nzhé : ― ¡ Nankanot nu stub rey , nebse César , xaa nabeyy dub pa nabeyy Roma !
43019016	Zee lee Pilat mzaa Jesús lo re xaa , zee mkee xaa xaa lo krus , zee lee re xaa mbe xaa .
43019017	Mbe re xaa Jesús nya xaa naz tub pa le Zhit Yek Xaa ( kwaan wdizh hebreo nak Gólgota ) . Nu mbe Jesús xkrus Jesús .
43019018	Baa mkee xaa xaa lo krus kwaan xchop xaa , nu mkee xaa tubga xaa rop lad lo Jesús .
43019019	Pilat mnabeyy zee kee xaa tub kwaan yek krus , kwaan nzhé : “ JESÚS XAA NAZARET , REY CHEEN RE XAA ISRAEL ” .
43019020	Zyen doo xaa lazh na mlab kwaane , nel lee pa nkee Jesús lo krus nak gax Jerusalén , nu lee kwaane nkee kwaan wdizh hebreo , latín , nu gryeg .
43019021	Kwaanzee lee re xaa nu re ngwleyy non nzhé lo Pilat : ― Nakeet lu : “ Rey cheen re xaa Israel ” , kee kwaan yé : “ Xaa mbezh nak xaa Rey cheen re xaa Israel ” .
43019022	Per lee Pilat mkeb lo re xaa nzhé : ― Lee kwaan mkee na , sbaa lakeya .
43019023	Gorna ngulo mkee re soldad Jesús lo krus , mzen xaa xab xaa , nu mle xaaya tap lee nu tubga leeya mka tubga soldad . Noka mzen xaa stub naz xab xaa , nu nel naka tubka lee ler chul doo ,
43019024	zee nzhé re soldad lo wechxinn xaa : ― Nachazt beya , mas wen kee be swert zee nen cho yizoya . Nu snee mbarlo kwaan nzhé Xkyech Dios : “ Mdiiz xaa re xab na nu mkee xaa swert nen cho yizo xab na ” . ‘‘ Nu sbaa mle re soldad .
43019025	Nu gax lo krus nzo xnaa Jesús , nu bal xnaa xaa , nu Mari sa Cleofas nu Mari me yezh Magdala .
43019026	Gor ne ngune Jesús lo xnaa xaa nu lee na nzo gax lo me , xaa nkedoola xaa , zee nzhé xaa lo xnaa xaa : ― Lee xgann lu nzo lo lu .
43019027	Zee né xaa lo na : ― Lee xnaa lu nzo lo lu . Nu leeka zee , lee na mkayaa me li na mod xnaa na .
43019028	Gorna ngulo mded kwaane , Jesús ne ngulola ngok re kwaan mzaa Xkyech Dios kwent cheen xaa , re wdizh kwaan mkee re xaa mzaa kwent kwaan nzhé Dios lo lee xaa yilo . Nu zee gak re kwaan nzhé Xkyech Dios , snee nzhé Jesús : ― Nzhek lextoo na .
43019029	Baa nzo tub re xis ub kwaan ni . Nu mle bsii xaa tub lee xiil nu mzob xaaya yek tub lee yag kwaan le hisopo nu mkee xaaya roo Jesús .
43019030	Jesús ngu xis ub kwaan ni ba nu nzhé xaa : ― ¡ Rese kwaan ngulola ngok ! Zee mkichyek xaa nu mlaa xaa yet xaa .
43019031	Re kwaane ngok mbizh kwaan mzelo nu ndexkwaa nu kwaan gaw nu yalni cheen Paskwa , nu lee re xaa lazh na nanzheklat keeka kwerp lo krus mbizh kwaan nzholl re nu lo Dios , nel mbizh ne nak tub mbizh non doo lo re nu . Zee ngunaab xaa lo Pilat , zee kich xaa nii re xaa nkee lo krus , nu zee la xaa re kwerp cheen xaa lo krus .
43019032	Zee lee re soldad ngwa nu mdich nii rop xaa nkee xkwes Jesús .
43019033	Per gorna mbii xaa gax lo Jesús ngune xaa ngutla xaa . Kwaanzee namdicht xaa nii xaa .
43019034	Nu lee tub soldad mkich xtak roo lextoo xaa , nu gorzee mchuun ren kwaan nuch nis lextoo xaa .
43019035	Nu na ngune kwaane , kwaanzee nza na kwent cheena , nu wli kwaan nii na ; nu kwaanzee nzhaal le gu krer kwaan nza na kwent .
43019036	Nu re kwaane mded zee mbarlo re kwaan nkee lo Xkyech Dios , kwaan nii : “ Nakicht xaa nik tub zhit cheen na ” . ‘‘
43019037	Nu lo stub pa Xkyech Dios nkee : “ Wii re xaa lo xaa mkich xaa stak lextoo ” . ‘‘
43019038	Ngulo mded re kwaane , Che xaa yezh Arimatea , ngunaab lo Pilat zee zaa xaa diizh wee xaa kwerp cheen Jesús . Che nak tub xaa mseed lo Jesús , nixa nak xaa tub xaa nseed xlaan nel nzheb xaa ne xaa re xaa non lazh nu . Pilat mzaa diizh lo xaa , nu lee xaa ngwa nu mbe xaa kwerp cheen Jesús .
43019039	Nu noka ngwa Nikodem , xaa kwaan ngwa mdizhno Jesús tub yaal , mzhino xaa kan tub galbchii kil anseyt kwaan chul nzebech , kwaan nak cheen chop yag kwaan le mirra nu aloe .
43019040	Nu snee Nikodem rop Che mbe kwerp cheen Jesús nu mchaal xaa kwerp cheen Jesús ler kwaan mrub anseyt kwaan chul nzebech zee cho , mod nle re nu kwaan xaa nzhet .
43019041	Lee pa mkee xaa Jesús lo krus nzob tub yilo , nu leen yilo ne nzob tub baa kwaan nik tub xaa zer yo leen .
43019042	Baa mchep xaa xkwerp Jesús , nel lee baa ba nzob gax nu nel merla zhin mbizh kwaan nzholl re nu lo Dios .
43020001	Zhe dming garziil doo , Mari me yezh Magdala ngwa roo baa , gorna seetaka nakawra na ; nu ngune me nyent ke kwaan nyaww roo baa .
43020002	Zee mrexonn me ngwa me pa nzo rop na Simón Pér , na nak xaa nkedoola Jesús , nu né me lo rop nu : ― ¡ Mloo xaa Xaa Nabeyy leen baa nu nanet nu pa naz ngulaa xaa xaa !
43020003	Zee lee rop na Pér mroo nu ngwa roo baa .
43020004	Tubka mrexonn rop nu , per lee na mas nxonnra ke Pér nu yilo na mzhin na roo baa .
43020005	Mkichyek na nu mwii na nu myun re ler kwaan mral Jesús lo na , per namzeebt na .
43020006	Nu zeera mzhin Simón Pér , zee mzeeb xaa leen baa . Noka lo lee xaa myun ler kwaan mral Jesús ;
43020007	nu noka myun lo xaa lee ler kwaan mral yek Jesús , nanaxt gax lo stub naz ler , sinka leeya nduuzh nax stub pa .
43020008	Zee noka mrep na , nu myun lo na re kwaan ngok , nu mle na krer lee Jesús mroban .
43020009	Nel zeeraka la yek re nu kwaan nzhé Xkyech Dios , lee xaa nzhaal roban .
43020010	Zee mbare rop nu garli nu .
43020011	Per lee Mari mlake naz jwer , gax roo baa nu nzhonn me , nu mkichyek me zee ngwii me naz leen baa ,
43020012	nu myun chop mandad cheen Dios lo me , xaa kwaan nak ler rus , nzobsa paro mzhib xaa kwerp cheen Jesús ; tub xaa nzob paro ngot yek Jesús nu stub xaa nzob pa naz mrib nii xaa .
43020013	Lee rop mandad ngunabdizh lo me : ― ¿ Chozhiin nzhonn lu ? Lee me nzhé : ― Nel mbe xaa Xaa Nabeyy na nu nanet na pa naz ngulaa xaa xaa .
43020014	Nebse ngulo nzhé me kwaane , nu mzere me yenn me , ta myun Jesús lo me , per nanet me chelee xaaya .
43020015	Zee mnabdizh Jesús lo me : ― ¿ Chozhiin nzhonn lu ? ¿ Cho xaa nkwaan lu ? Lee me mle xgab xaa nkanap yilo ngunii lo me , zee nzhé me : ― Chelee lee lu mbe xaa , né lo na pa naz ngulaa lu xaa , zee wee na xaa .
43020016	Zee lee Jesús nzhé lo me : ― ¡ Mari ! Lee me mzere yenn , nu nzhé me kwaan wdizh hebreo lo xaa : ― ¡ Maestr !
43020017	Jesús nzhé : ― Nakeezht lu na , nel zer nya na lo Xuz na . Gwa nu guzh lo re wech na lee na nya zhaal kwaan Xuz na , xaa nak Xuz re gu , nu xaa kwaan nak Xdios na , nu xaa nak Xdios re gu .
43020018	Zee lee Mari , me yezh Magdala , nya nu nzhé me ngune me lo Xaa Nabeyy , nu noka nzhé me lo re xaa , kwaan nzhé Xaa Nabeyy lo me .
43020019	Gorna mzhel yizhyo zhe zee , zhe dming , lee nu , xaa mseed lo Jesús , mkasa leen tub yoo nu msaaw nu roo yoo nel nzheb nu ne nu re xaa sawlazh nu . Zee lee Jesús mzeeb nu mzo xsaww lo re nu , nu né xaa : ― Dix . Chul kwi re gu .
43020020	Gorna ngulo nguné xaa kwaane , mlu xaa yaa xaa nu roo lextoo xaa lo re nu . Zee lee re nu chul doo ngok lextoo ngune lo Xaa Nabeyy stub welt .
43020021	Zee lee Jesús né lo re nu stub welt : ― ¡ Chul kwi re gu ! Modxa mxaal Xuz na na , sbaaka xaal na re gu .
43020022	Nu mzebi xaa lo re nu , nu né xaa : ― Bkayaa gu Mbi Naban .
43020023	Loka xaa yenlazh jwalt cheen wechxinn , Dios chee jwalt cheen xaa zee ; nu loka xaa nayenlazht jwalt cheen wechxinn , Dios nacheet jwalt cheen xaa zee .
43020024	Max , tub lo re chiibchop nu , xaa mseed lo Jesús , xaa nii re xaa lo “ Kwech ” , nanzot baa gorna mzhin Jesús .
43020025	Gwluzh nzhé re nu lo xaa : ― Ngune nu lo Xaa Nabeyy . Per lee Max mkeb né : ― Chelee nawiit na lo yaa xaa paro mzob re xaa klab nu nachebt na kwen yaa na pa mzob klab , nu nachebt na yaa na roo lextoo xaa , nalet na krer mroban xaa .
43020026	Xon mbizh gwluzh , lee re nu mkasa leen yoo stub welt , nu welt ne noka Max nzo kwaan re nu . Nyaww roo yoo kwaan leyaw pa nzho re nu , per lee Jesús mzeeb nu mzoli xsaww lo re nu , nu né xaa : ― Dix . Chul kwi re gu .
43020027	Zee nzhé xaa lo Max : ― Bwii yaa na nu bchep kwen yaa lu ; nu bchep yaa lu leen laz na . Nagakt lu tant ned . ¡ Ble krer lee na mroban !
43020028	Zee lee Max nzhé : ― ¡ Lu nak Xaa Nabeyy lo na nu Xdios na !
43020029	Jesús nzhé lo xaa : ― Nle lu krer mroban na nel myun na lo lu . ¡ Wen re xaa kwaan nanet lo na nu nle xaa krer lee na mroban !
43020030	Jesús mle zyen doo stub naz kwaan gro lo re nu , xaa mseed lo xaa , kwaan namkeet na lo yech ne .
43020031	Per lee re kwaane mkee na , zee nzho mod le gu krer lee Jesús nak Crist , Xaa Mxaal Dios Nabeyy , nu lee xaa nak Xgann Dios , nu zee snee le gu gan yalnaban kwaan tira .
43021001	Ngulo mded kwaane , Jesús mlu lo re nu , xaa mseed lo xaa , roo nistoo cheen Galilea , kwaan noka nii xaa Tiberias , nu snee ngoka :
43021002	Nzo Simón Pér , Max ( xaa nii xaa lo “ Kwech ” ) , Nat ( xaa nak xaa yezh Caná cheen yizhyo Galilea ) , nu rop wech nu ( nu nu nak xgann Zebedeo ) , nu xchop xaa kaseed lo Jesús .
43021003	Simón Pér né lo re nu : ― Lee na yazen mbal . Lee re nu mkeb nzhé : ― Noka re nu ya kwaan lu . Zee ngwa re nu , nu nguxoob re nu lo tub kano , per yaal zee namzent nu nik tub mbal .
43021004	Gorna nzeka xnila yizhyo , lee Jesús mlu lo re nu roo nistoo , per lee re nu nangunet chelee xaaya .
43021005	Jesús mnabdizh : ― Xey , ¿ che nik tub mbal nangugat lo re gu ? Lee re nu mkeb nzhé : ― Nik tub ma .
43021006	Jesús né lo re nu : ― Bchep gu xkyeez gu leen nis naz lad li kano , zee yiga mbal lo gu . Sbaa mle nuya , nu zee nyentra mod koo nu yeez , nel zyen doo mbal nguga .
43021007	Zee nzhé na , xaa tant nkela xaa , lo Pér : ― ¡ Xaa Nabeyy beya ! Gorna mbin Simón Pér , Xaa Nabeyy beya , ngok xaa xab xaa ( nel mkiib xaa xab xaa zee kee xaa zhiin ) , nu mzeeb xaa leen nistoo .
43021008	Lee stub naz re nu nyaad leen kano , kwaan yeez nyazhe mbal , nel nzo re nu kan tub gayoo metr roo nistoo .
43021009	Nu mzhin nu roo nistoo nze tub bal , nu kayeex mbal loya , noka mlu pan lo nu ,
43021010	Jesús né lo re nu : ― Teno gu lak mbal , ma nguga lo gu nal .
43021011	Simón Pér nguxoob leen kano nu mdobxex xaa yeez nyazhe kwaan re mbal naro axta roo nistoo ; nu leen yeez nzho tub gayoo choobchiibchon mbal , nu nixa zyen doo ma nu namrazt yeez .
43021012	Jesús né lo nu : ― Te gawren gu . Nu rese nu mzheb ngnabdizh lo xaa : “ ¿ Cho nak lu ? ” , nel ne nu lee xaa nak Xaa Nabeyy .
43021013	Zee lee Jesús mbii gax nu mzen pan nu mdiiz xaaya lo nu , nu sneeka mle xaa kwaan mbal .
43021014	Kwaane ngok yonn welt mlu Jesús lo nu , gorna ngulo mroban xaa .
43021015	Gorna ngulo ndawren re nu , Jesús mnabdizh lo Simón Pér : ― Simón , xgann Juan , ¿ che nkela lu na mas ke re xaa ne ? Pér mkeb nzhé : ― Aja , Xaa Nabeyy , lu ne xmig be . Jesús nzhé : ― Bkanap re xmbakxiil na .
43021016	Mbare xaa mnabdizh xaa stub welt , nzhé xaa : ― Simón , xgann Juan , ¿ che nkela lu na ? Pér mkeb nzhé : ― Aja , Xaa Nabeyy , lu ne xmig be . Jesús nzhé : ― Bkano re xmbakxiilta .
43021017	Ngok yonn welt mnabdizh xaa lo xaa nu nzhé xaa : ― Simón , xgann Juan , ¿ che xmig be ? ― Lee Pér nales doo ngok lextoo nel mnabdizh xaa lo xaa chon welt che nkela xaa xaa , nu lee xaa mkeb nzhé : ― Xaa Nabeyy , lu ne rese kwaan , lu ne xmig be . Jesús nzhé : ― Bkanap re xmbakxiilta .
43021018	Wlipa na nii na lo lu , leezha mad lu nzhak lu xab lu nu nya lu pa nzhak yek lu , per leezha yex lu , nebse seli lu yaa lu nu stub xaa segak xab lu nu wee xaa lu pa nanzheklat lu ya lu .
43021019	Gorna nzhé Jesús kwaane , zee nzhé xaa xomod yet Pér nu sbaa le Pér gan zee gool myet lo Dios . Zeera nzhé xaa : ― ¡ Breke tich na !
43021020	Gorna mzere Pér yenn Pér ngune Pér lee na nzhal , xaa nkedoola Jesús . Nu na nak xaa mnabdizh lo Jesús , ngwzhe kwaan ndawxchee re nu , nu nzhé na : “ Xaa Nabeyy , ¿ xana xaa zaa lu lo re xaa gut lu ? ”
43021021	Gorna ngune Pér lo na , mnadizh xaa lo Jesús : ― Xaa Nabeyy , lee xaa nee , ¿ cho kwaan ded kwaan lee xaa ?
43021022	Jesús mkeb nzhé : ― Chelee na nzhekla na banaka xaa axta gorna bare na stub welt , sbaa gaka . ¡ Nu nakint ya lu pa nakabezht xaa lu ! Lu nebse breke tich na .
43021023	Kwaanzee mxonn diizh lo re wech lee na nayeta . Per nanzhét Jesús nayeta na , kwaan nzhé xaa nak , chelee nzhekla xaa banaka na axta gorna bare xaa , nu nakint ya Pér pa nakabezht xaa xaa .
43021024	Leeka na , xaa mzaa Jesús kwent , nak xaa mkee re wdizh ne . Nu ne be wli nak kwaan mkee na .
43021025	Jesús mle zyen doo stub naz re kwaan gro ; nu chol nkee reseya , nzak na nixa dub yizhyo nagaat yo re yech nkee re kwaan mle Jesús . Sbaa nak kwent kwaan mza na .
44001001	Dix Chof . Lo yech yilo cheen na mkee na rese kwaan mle Jesús nu rese kwaan mlu xaa ,
44001002	axta mbizh kwaan nguxoob xaa naz yiba . Leezha zeeraka nya xaa naz yiba , mseed xaa re xaa mkayaa yalnabeyy lo xaa , xana kwaan nzhaal le xaa , nu mseed xaa xaa kwaan Mbi Naban cheen Dios .
44001003	Nu gwluzh leezha ngulo ngut xaa , zee mlu xaa kwaan kwerp cheen xaa lo re xaa mkayaa yalnabeyy lo xaa , lee xaa mban . Nu tubka see mlu xaa tub choo mbizh lo re xaa . Nu mzaa xaa kwent cheen pa nabeyy Dios .
44001004	Nu leezha nzoka Jesús kwaan re xaa mleey xaa , Jesús nzhé lo re xaa nanzhaalt roo xaa yezh Jerusalén . Nu nzhé xaa : ― Blaz gu axta yilo gak kwaan ngune Xuz na nu kwaan nguniika na lo gu .
44001005	Wli lee Juan mchubnis kwaan nis , per nazyentra mbizh lee re gu rubnis kwaan Mbi Naban cheen Dios .
44001006	Nu lee re xaa nzhi lo Jesús , mnabdizh lo xaa : ― Xaa Nabeyy , ¿ che mzhinla mbizh , zaa lu diizh nabeyy leeka sawlazh nu lo nu ?
44001007	Zee lee Jesús mkeb nzhé : ― Nanzhaalt ne gu cho gor o cho mbizh lee Xuz na le re kwaane , nel mleeyla xaa gor kwaan yalnabeyy cheen xaa .
44001008	Per gorna lee Mbi Naban cheen Dios la leen lextoo gu , kayaa gu yalnabeyy nu ya gu zaa gu kwent kwaan mlu lo gu , nu ya gu yezh Jerusalén , nu dubse yizhyo cheen Judea nu yizhyo cheen Samaria nu axta pa mas zit lo yizhyo .
44001009	Ngulo ngunii xaa kwaane , kawiika re xaa lo xaa , Jesús nguxoob naz yiba nu lee tub xkaw msaaw xaa , nu namlutra xaa lo re xaa .
44001010	Nu nzo re xaa ngwii naz yiba , nu lee Jesús nya nguxoob naz yiba , gorzee lee chop xaabyi nak ler rus ta mzhin lo re xaa .
44001011	Nu nzhé xaa : ― Xaabyi , xaa Galilea , ¿ chozhiin ngwii gu naz yiba ? Leeka Jesús , xaa mroo lo re gu nguxoob naz yiba , nu yaad xaa stub welt , sbaaka kwentaxa ne gu nya xaa .
44001012	Zee mroo re xaa yek yi kwaan le Olib , nu mbare re xaa axta Jerusalén , kwaan nzhi gax , kan xon gayoo metr .
44001013	Gorna mzhin xaa yezh , nguxoob xaa leen tub yoo ndok kwaan nak stub pis paro mlaz xaa . Nu lo re xaa nzho : Pér , Juan , Chag , Ndres , Lip , Max , Tol , Teo , Chag ( xgann Alfeo ) , Simón ( xaa nkedoola lazh ) , nu Judas ( wech Chag ) .
44001014	Rese xaa ne tubka nzhidizhno xaa Dios . Nu lo re xaa ne nzo Mari xnaa Jesús , nu zlak ngwnaa , nu noka re wech Jesús .
44001015	Nu tub mbizh lee Pér mzoli xsaww lo re xaa Jesús , pa nzhi kan tub gayoo gal xaa ,
44001016	zee nzhé Pér lo re xaa : ― Wech na , nkin gak kwaan ngunii Mbi Naban kwaan mkee David lo Xkyech Dios , pa nzaa kwent kwaan mle Judas , xaa mzaa Jesús lo re xaa nzhekla gut xaa .
44001017	Nel Judas nak tub xaa lo re be , nu mkano xaa zhiin lo xchiin be ,
44001018	nu ngwa xaa nu mzi xaa tub leyo , kwaan demi kwaan mkayaa xaa lo kwaan nawent kwaan mle xaa . Mrenzeb xaa lo yo , nu mraz xaa , nu mroo xtrip xaa .
44001019	Gorna lee re xaa nzho Jerusalén mbina , zee mlole xaa leyo zee xtizh xaa , “ Acéldama ” . ( Wdizh ne nii : “ Lach cheen ren ” . )
44001020	Nel nkee lo yech cheen Salm nzhé : Garli xaa gak tub pa wen , nu nik tub xaa nayot baa . ‘‘ ’ Nu noka nkee : Mas wen lee stub xaa kayaa xchiin xaa . ‘‘
44001021	Pér nzhé : ― Nzhaal kweey be tub xaa zo kwaan nu , tub xaa kwaan mzo dubse leezha mzo Jesús Xaa Nabeyy be kwaan nu .
44001022	Nzhaal gak xaa tub xaa mzo kwaan Jesús axta mbizh kwaan mchubnis Juan xaa , nu axta mbizh kwaan nguxoob xaa naz yiba , zee zhaal xaa kwaan be , zee zaa xaa kwent lee Jesús mroban .
44001023	Zee mrezh re xaa chop xaa : Che ( xaa nii xaa lo Barsabás nu noka nii xaa Just ) , nu Matías .
44001024	Nu mdizhno re xaa Dios snee : ― Xaa Nabeyy , lu nlabeyy lextoo rese myet . Né xana xaa kweey lu lo rop xaa ne ,
44001025	zee garlo mod kayaa xaa yalnabeyy lo lu nu le xaa xchiin Judas , nel mlaa Judas nu , nu nya xaa pa nzhaal nya xaa .
44001026	Zee ngu rop xaa swert . Nu Matías mle gan , kwaanzee Matías mla lo chiibtub xaa mkayaa yalnabeyy lo Jesús .
44002001	Gorna mzhin mbizh yalni cheen Pentecostés , rese xaa Jesús nzhi tubka pa .
44002002	Nu ta mbin re xaa tub bi nye doo , kwaan nze kwenta tub mbi naz yiba , kwaan mrezh dubse leen yoo pa nzhi re xaa .
44002003	Zee mlu tub kwaan kwenta luzh bal lo re xaa , kwaan mla tich kad tub xaa nu mlakeya lo xaa .
44002004	Zee lee Mbi Naban mnabeyy lextoo re xaa nu mzelo xaa mdizh xaa stub naz diizh , kwaan nzaa Mbi Naban mdizh xaa .
44002005	Nu mbizh zee nzho re xaa Israel Jerusalén , xaa nzholl lo Dios , re xaa ne nze xa xa yezh lo yizhyo .
44002006	Rese xaa mdop gorna mbin xaa bi , nixa nanet xaa cho kwaan le xaa xgab , nel kad tub xaa mbin nzhedizh re xaa Jesús mer xtizh re xaa ne .
44002007	Nu ndedyall doo re xaa , nu nle xaa xgab , nu nabdizh xaa lo wechxinn xaa , nu nzhé xaa : ― ¡ Wii gu ! ¿ Che nanakt xaa Galilea re xaa kawdizh nee ?
44002008	¿ Xomod nak kwaane ? Nzhon be nzhedizh xaa mer xtizh be .
44002009	Nu nzhi lo re be xaa nze re yizhyo ne : Partia , Media , Elam , Mesopotamia , Judea , Capadocia , Ponto , Asia ,
44002010	Frigia , Panfilia , Egipto nu Libia kwaan nak gax Cirene . Noka nzhi lo be xaa Roma . Tub naz be nak xaa Israel axta ngol be , lee stub naz be nzhak xaa Israel .
44002011	Noka nzhi lo re be , xaa yizhyo Creta nu Arabia . Nu rese be nzhon kawdizh re xaa mer xtizh be , re kwaan gro doo mle Dios .
44002012	Rese xaa nzhi ndedyall , nixa nanet xaa cho kwaan le xaa xgab , nu nabdizh xaa lo wechxinn xaa , nzhé xaa : ― ¿ Cho kwaan re kwaane ?
44002013	Per lee stub naz xaa nxizhno xaa nu mbezh xaa : ― ¡ Kan nel nzuzh xaa !
44002014	Zee lee Pér kwaan re xchiibtub xaa mkayaa yalnabeyy lo Jesús mzoli . Zee ngunii Pér nye , nu nzhé xaa : ― Xaabyi , xaa lazh na , kenzha rese gu kwaan nii na . Rese xaa nzho naz Jerusalén nu rese be nze nee , nzhaal ne re gu kwaan nii na lo gu nal .
44002015	Nanzuzht re nu kwentaxa nle re gu xgab , nel pensa nak las nueve , garziil doo .
44002016	Re kwaan ngok nak kwaan mzaa Joél kwent , tub xaa mzaa kwent kwaan nzhé Dios lo lee xaa , leezha nzhé xaa :
44002017	Dios nzhé : “ Re mbizh gwluzh , lee na xaal Mbi Naban cheen na lo rese myet lo yizhyo . Nu lee re xgann gu nu re xchap gu , zaa kwent kwaan yé na lo lee xaa , le na luu tub kwaan lo re xaa mad , nu lee re xaa gox chaa lextoo .
44002018	Lo re xmos na xaabyi nu ngwnaa , xaal na Mbi Naban cheen na re mbizh zee , nu wdizh xaa re kwaan luu na lo xaa .
44002019	Le na re kwaan gro doo naz leen yiba nu lo yizhyo , nu luu ren , nu ki , nu xkaw zhen .
44002020	Lee mbizh gak yalnakaw , nu lee mbee na mod ren , gorna zeeraka zhin mbizh gro doo cheen Xaa Nabeyy .
44002021	Per rese xaa naab lo Xaa Nabeyy , zaa Xaa Nabeyy yalnaban kwaan tira lo xaa . ” ‘‘
44002022	’ Kwaanzee kenzha re gu , xaabyi sawlazh be , kwaan nii na lo gu nal . Gu ne wen , Dios mxaal Jesús , xaa yezh Nazaret lo re gu . Nu xaa ne mle zyen doo kwaan naro , nu kwaan re gu mdedyall ngune . Sbaa mlu Dios lee Dios mxaal xaa .
44002023	Axta yilo mlela Dios xgab nen cho kwaan le gu Jesús . Re gu mzen xaa nu mzaa gu xaa lo re xaa mbit xaa , mkee xaa xaa lo krus .
44002024	Per Dios mseban xaa , namlaat Dios xaa lo re xaa ngut , nel nyent mod le yalgut gan lo xaa .
44002025	Nel rey David leezha ngunii xaa kwent cheen Jesús , nzhé xaa : Tubka nzo Xaa Nabeyy kwaan na , lee xaa nzo lad li lo na , zee tubka nye nzo na .
44002026	Kwaanzee nyak doo lextoo na , nu nzholl na kwaan roo na . Kwaanzee nela na nyent cho kwaan gak na gorna yet na ,
44002027	nel nalaat lu na leen Hades , pa nzho re xaa ngut , nu nixa nalaat lu lux kwerp cheen na , kwerp cheen xmos lu , Xaa Nali nak .
44002028	Mlu lu naz cheen yalnaban lo na , nu nyakdoola na nzo lu lo na . ‘‘
44002029	’ Wech na , kwaane klar doo nak , lee xey be David ngut , nu ngubyo xaa , nu lee baa cheen xaa nzoka axta nal .
44002030	Per David ngok tub xaa mzaa kwent kwaan nzhé Dios lo lee xaa yilo , nu ne wen xaa lee Dios nzhé lo xaa , telisa tub dii cheen xaa nabeyy mod mnabeyy lee xaa .
44002031	Snee ngunii David , mod tub xaa mzeen kwaan ded , ngunii xaa cheen yalmroban cheen Xaa Xaal Dios Nabeyy , nu ngunii xaa lee xaa nalaket leen Hades , pa nzho re xaa ngut , nu nixa naluxt kwerp cheen xaa .
44002032	Kwaanzee nal Dios mle mroban Jesús , nu rese nu nzaa kwent cheen kwaane .
44002033	Ngulo mroban xaa zee nya xaa mzob xaa lad li lo Dios , nu mkayaa xaa Mbi Naban kwaan nzhé Xuz xaa zaa xaa lo xaa , nu nal mxaala xaa Mbi Naban lo yizhyo ne . Nu Mbi Naban mle kwaan mlu lo gu nu mbin gu .
44002034	Nu nanakt David , xaa nguxoob yiba . Nel leeka David nzhé : Dios , Xaa Nabeyy rese kwaan , nzhé lo Xaa Nabeyy lo na : “ Zob lad li lo na ,
44002035	axtaka chezhin na rese xaa nayii ne lu , zee kichxub xaa lo lu , nu zee gak xaa mod tub kwaan zhib lu nii lu tich ” . ‘‘
44002036	’ Sawlazh be , nzhaal ne kwaane : Lee Jesús , xaa mkee re gu lo krus , Dios mle xaa Xaa Nabeyy , nu lee xaa nak Xaa Mxaal Dios Nabeyy .
44002037	Nu gorna mbin re xaa kwaane , nales ngok lextoo xaa nu mnabdizh xaa lo Pér nu lo re xaa mkayaa yalnabeyy lo Jesús , nu nzhé xaa : ― Wech , ¿ cho kwaan nzhaal le nu ?
44002038	Zee nzhé Pér lo re xaa : ― Laa gu nalet gu kwaan nawent , nu wii gu lo Jesucrist , nu brubnis kad tub gu kwaan yalnabeyy cheen Jesucrist , zee chee xaa re jwalt kwaan nawent kwaan mle gu , nu zaa Dios Mbi Naban lo gu .
44002039	Nel kwaan nguné Dios zaa Dios , nzho mod kayaa re gu nu re xinn gu , nu noka nzho mod kayaa rese xaa nzho zit . Leeya nak cheen rese xaa nzhekla Dios kwezh , xaa nak Xaa Nabeyy be .
44002040	Kwaan re wdizh ne nu stub naza , Pér ngunii lo xaa , nu mzaa xaa kwent lo xaa nu nzhé xaa : ― Nzhaal roo gu lo re myet kwaan nle re kwaan nawent .
44002041	Nu snee kan tub chon mil xaa mbin xtizh Pér , nu mrubnis xaa , nu ngok xaa xaa Jesús .
44002042	Nu rese xaa Jesús tubka ngok lextoo nu nle re xaa re kwaan nlu re xaa mkayaa yalnabeyy lo Jesús lo xaa , nu nzhaw xaa Xchee cheen Xaa Nabeyy , nu nzhedizhno xaa Dios .
44002043	Nu rese myet mdedyall sinka zyen doo kwaan gro nle re xaa mkayaa yalnabeyy lo Jesús .
44002044	Nu rese xaa ngwii lo Jesús tubka nak re xaa , nu nlerol xaa rese kwaan nkano xaa .
44002045	Nto xaa re kwaan nzhap xaa nu nyaadno xaa re demi nu ngiiz xaaya mod nkin kad tub xaaya .
44002046	Yizata mbizh nkasa xaa roo yidoo , nu nkasa xaa nzhaw xaa garli xaa , nu nyakla re xaa nzhaw re xaa tubka , nu nix doo nzhak lextoo re xaa .
44002047	Nzholl xaa lo Dios , nu dubse yezh nyakla ne xaa . Nu yizata mbizh lee Xaa Nabeyy nle zyenra xaa , xaa le gan yalnaban kwaan tira .
44003001	Tub mbizh Pér rop Juan nzha roo yidoo , kan las tres , kwaan nak gor nkasa xaa nzhedizhno xaa Dios .
44003002	Nu ngu tub xaabyi , xaa mdeen axta leezha ngol , xaa nzhe xaa rese mbizh nu nzob xaa xaa roo pwert kwaan le Chul Doo cheen yidoo , zee naab xaa karda lo re xaa nzeeb leen lach roo yidoo .
44003003	Gorna lee xaa mdeen ngune lee Pér rop Juan nzha nzeeb lach roo yidoo , zee ngunaab xaa karda lo rop xaa .
44003004	Zee lee Pér rop Juan mwii lo xaa , zee nzhé Pér lo xaa : ― Wii lo nu .
44003005	Lee xaabyi zee zheta mwii lo xaa nel mle xaa xgab zaa Pér rop Juan tub kwaan lo xaa .
44003006	Pér nzhé lo xaa : ― Nankanot na demi za na lo lu , per kwaan nzho mod le na lo lu , le naya . Na nii lo lu : “ Kwaan yalnabeyy cheen Jesucrist xaa yezh Nazaret , guxso nu bze ” .
44003007	Ngulo ngunii Pér kwaane , mzen Pér yaa xaa lad li nu mlexso xaa xaa , nu gorzee lee nii xaa ngokwen nu mli .
44003008	Lee xaa mzoli nu mkee xaa brink nu mzelo xaa mze xaa , zee mzeeb xaa kwaan rop xaa ba lach roo yidoo . Nu mkee xaa brink nu nzholl xaa lo Dios .
44003009	Rese xaa ngune lo xaa lee xaa nze nu nzholl xaa lo Dios ,
44003010	nu mdedyall doo rese xaa ngune lee xaa ne ngokwen , nu nixa nanet rese xaa cho kwaan le xaa xgab . Nel rese xaa nlabeyy xaa ngok mdeen , nu ne xaa lee xaa nzob naab karda roo pwert lach roo yidoo kwaan le Chul Doo .
44003011	Per lee xaa ngokwen namlaat xaa Pér rop Juan . Nu rese myet ndedyall nu mkasa re xaa dub welt lo yon xaa roo korredor pa le cheen Salomón .
44003012	Per gorna ngune Pér lo re myet , nzhé xaa : ― Sawlazh be , ¿ chozhiin ndedyall gu ngwii gu lo nu , nu lal nu msekwen xaa ne nu mle nu mze xaa , nel nkano nu yalngezh o nel nali nak nu lo Dios ?
44003013	Lee Dios cheen re xey be xaa yilo , xaa nak Abraham , Chak nu Kob , lee Dios mle non Xgann Xaa , xaa le Jesús . Per re gu mzaa Jesús lo re xaa nak zhiin ; nu leezha nzhekla Pilat sela xaa , nangzeyalt re gu .
44003014	Lee gu ngunaab msela xaa tub xaa nzhut myet , nu sbaa mlaa gu Jesús , xaa nzhul nu nali nak .
44003015	Snee mbit gu xaa nzaa yalnaban . Per Dios mseban xaa lo re xaa ngut . Nu re nu ngune kwaane , nu nzaa nu kwenta lo re gu .
44003016	Per lee xaabyi , xaa nzo nee , tira ngokwen nel ngwii xaa lo Jesucrist . Nu rese gu nlabeyy xaa . Nu nal lee xaa nzo lo re be nee .
44003017	’ Re gu sawlazh be nu re xaa nak zhiin , nela na gorna mbit gu Jesús , nanet gu cho kwaan mle gu .
44003018	Per Dios mle kwaane , zee snee mbarlo kwaan ngunii re xaa mzaa kwent kwaan nzhé Dios lo lee xaa yilo , kwaan nak : lee Xaa Xaal Dios Nabeyy nzhaal yet .
44003019	Blaa gu naletra gu kwaan nawent nu wii gu lo Jesús , nu chee gu mod nak gu , zee chee Dios rese kwaan nawent kwaan mle gu , zee seleyy Dios gu .
44003020	Nu xaal xaa Jesús , Xaa Nabeyy be stub welt lo yizhyo ne .
44003021	Per lee dubse nal Jesús nzo naz yiba , axta zhin mbizh kwaan mleey Dios gorna yilo zhib wen xaa rese kwaan , kwentaxa ngunii re xaa mzo nambey , xaa mzaa kwent kwaan nzhé Dios lo lee xaa re mbizh yilo .
44003022	Ches nzhé lo re xaa yilo : “ Lee Dios , Xaa Nabeyy be , le zee lo re gu roo tub xaa zaa kwent xtizh xaa kwenta na . Le re gu kwaan yé xaa ” . ‘‘
44003023	“ Nel rese xaa nagont xtizh xaa yet ” . ‘‘
44003024	’ Nu rese xaa mzaa kwent kwaan nzhé Dios lo lee xaa , axta Samuel naz delant , mzaa xaa kwent cheen re mbizh ne .
44003025	Be nak dii cheen re xaa mzaa kwent kwaan nzhé Dios lo lee xaa yilo , nu noka mkayaa be wdizh kwaan mlaa Dios lo re xey be xaa yilo . Nel lee Dios nzhé lo Abraham : “ Kwent cheen lu , Dios le kwaan chul lo zyen doo xaa dubse yizhyo ” . ‘‘
44003026	Nel gorna mseban Dios Xgann xaa Jesucrist , yilotlaka lo re be mxaal xaa xaa , zee ne wen Dios re be , nu laa be re kwaan nawent kwaan nle be .
44004001	Seetaka kanii Pér rop Juan lo re myet , gorna mzhin re ngwleyy , kwaan xaa nabeyy lo re xaa nkanap yidoo , nu kwaan re xaa saduceo .
44004002	Nayii xaa ne xaa Pér rop Juan nel nseed xaa lo re myet . Nu mbezh xaa lo re xaa , lee re xaa ngut roban , mod mroban Jesús .
44004003	Zee mzen xaa yon xaa , nu mchep re xaa xaa lozhyib . Nu nel mzhela yizhyo zhe zee , zee mlaaka xaa xaa lozhyib axta stub mbizh .
44004004	Per zyen doo re xaa mbin wdizh chul kwaan nzhé xaa , nu kan tub gaay mil nebse xaabyi mle krer kwaan nzhé xaa , nu namlabt xaa re ngwnaa nu re madwin .
44004005	Nu stub mbizh mdop rese xaa nabeyy Israel yezh Jerusalén , kwaan re xaa gol nu kwaan re maestr , xaa nlu xtizh Dios .
44004006	Nu lo re xaa zee nzo Anás , ngwleyy non doo , noka nzo Caifás nu Juan nu Jant , nu nzo re sawlizh ngwleyy non doo .
44004007	Zee mxaal xaa xaa mrezh Pér nu Juan nu xaa ngok mdeen , nu mzo xaa xaa xsaww lo re xaa , nu mnabdizh xaa lo xaa : ― ¿ Cho mzaa diizh le gu kwaane ? ¿ Cho mzaa yalnabeyy lo gu zee nle gu rese kwaane ?
44004008	Zee lee Mbi Naban mnabeyy lextoo Pér , zee mkeb xaa lo re xaa , nzhé xaa : ― Rese gu xaa nabeyy nu , nu rese gu xaa gol , lee re gu kanabdizh lo nu
44004009	zee ne gu xomod ngokwen xaa ne .
44004010	Wena , nal nii nu lo re gu zee ne guya nu noka rese sawlazh be , lee xaabyi xaa nzo nee lo re gu , ngokwen kwaan yalnabeyy cheen Jesús xaa Nazaret , xaa mkee re gu lo krus per Dios mseban xaa .
44004011	Rese gu nak mod xaa nza yoo nu Jesús nak mod tub ke kwaan mlaa re gu , xaa nza yoo , per lee ke ne ngok ke mas kwaan wen kwaan nzob tub skin yoo .
44004012	Nel nebse Jesús nzaa yalnaban kwaan tira , nu nyentra stub xaa nzaa yalnaban kwaan tira , nel namxaalt Dios stub xaa nzho mod koo be lo yalgut .
44004013	Nu gorna lee re xaa ba mwii nanzhebt Pér rop Juan nu mzeen re xaa lee rop xaa namseedt gro , mdedyall doo re xaa . Per noka mzeen re xaa lee xaa mseed lo Jesús .
44004014	Nel lee xaabyi xaa ngokwen nzo lo re xaa , zee nyent mod gaazh xaa nik tub kwaan tich rop xaa .
44004015	Zee mnabeyy xaa mroo yon xaa lo junt , zee mlake nebse re xaa , mdizh xaa kwaan wechxinn xaa .
44004016	Nu nzhé re xaa : ― ¿ Cho kwaan le be kwaan rop xaa ne ? Nel rese xaa yezh Jerusalén ne mle xaa tub kwaan gro doo nu nyent mod yé be nawlit kwaan mle xaa .
44004017	Mas wen yii be lo xaa , cheb be xaa , zee nazaatra xaa kwent cheen Jesús lo re myet , nu snee naxonntra xtizh Jesús lo re myet .
44004018	Nu zeera mrezh xaa xaa zee cheb xaa xaa , zee naseedtra xaa re myet kwent cheen Jesús .
44004019	Per lee Pér rop Juan mkeb lo re xaa nzhé : ― Leeka gu ble xgab nen cho mas wen delant lo Dios , gon nu xtizh gu o gon nu xtizh Dios .
44004020	Per lee nu nyent mod laa nu nawdizhtra nu kwaan mlu lo nu nu kwaan mbin nu .
44004021	Zee lee re ngwleyy nu re xaa gol nayii lo xaa kwaan wdizh gaya nu mlaa xaa nya xaa , nel nangzhaalt mod ngted xaa xaa bid , nel rese myet nzholl lo Dios nel ngune xaa msekwen xaa mdeen .
44004022	Lee xaa sbaa ngokwen nzho masra choo liin .
44004023	Gorna msela xaa Pér rop Juan , zee nya xaa lo re xaa Jesús nu nzhé xaa rese kwaan nzhé re ngwleyy non nu re xaa gol lo xaa .
44004024	Nu gorna ngulo mbin xaa rese kwaan nzhé xaa lo re xaa , rese xaa mzelo xaa mdizhno Dios , nu nzhé xaa : ― Xaa Nabeyy nu . Lu mdexkwaa yiba nu yizhyo nu nistoo nu re kwaan nzho leena .
44004025	Lu nzhé kwaan Mbi Naban kwaan roo David , xaa nak xmos lu : Kanxlee nayii re myet yizhyo , nu kanxlee nle re nu , xaa Israel , xgab .
44004026	Rese rey nu rese xaa nabeyy re yezh yizhyo ne yaan re xaa , zee dil xaa kwaan Xaa Nabeyy , xaa mleey lu kee xchiin lu , xaa Né lu Yaad . ‘‘
44004027	’ Nel wlipa mkasa rey Herod nu Pilat nu re xaa nanakt xaa Israel kwaan re xaa sawlazh be , zee mnayii xaa ne xaa xgann lu , xaa nali doo nak , xaa le Jesús ; nixa lu mleyy Jesús zee nabeyy xaa .
44004028	Nu snee , mle re xaa ne kwaan mlela lu xgab yilo .
44004029	Nu lee nal , Xaa Nabeyy , wii ne xomod nayii xaa ne xaa nu kwaan re wdizh gaya ; nu ble yudar re nu , xaa nak xmos lu , zee nazhebt nu zaa nu xkwent lu .
44004030	Nu kwaan yalngezh cheen lu ble zee sekwen nu re xaa ne nzak , nu le nu re kwaan gro kwaan yalnabeyy cheen xgann lu , Jesús .
44004031	Gorna ngulo mdizhno xaa Dios , lee pa nzhi re xaa mxiz kwenta tub xog , zee lee Mbi Naban cheen Dios mnabeyy doo lextoo rese xaa nzhi baa , nu snee namzhebt re xaa nzaa kwent xtizh Dios .
44004032	Zee lee rese xaa Jesús lal nle xaa xgab . Nik tub xaa nambezht xcheen xaa nak re kwaan nkano xaa , sinka xcheen re xaa naka , nzak xaa .
44004033	Nu lee Dios mle yudar re xaa mkayaa yalnabeyy lo Jesús , nu mzaa xaa kwent wli mroban Jesús , Xaa Nabeyy . Zee lee Dios mlu doo yalnkela cheen lo re xaa xaa .
44004034	Kwaanzee rese xaa nkano kwaan nkin , nel lee re xaa nkano leyo o tub yoo nto xaaya , nu lee demi
44004035	nzaa xaa lo re xaa mkayaa yalnabeyy lo Jesús , zee kiiz xaaya lo re xaa mod nkin kad tub xaaya .
44004036	Nu lo re xaa ngu tub xaa le Che , xaa nak dii Leví . Xaa ne nak xaa yizhyo Chipre . Lee re xaa mkayaa yalnabeyy lo Jesús mlole xaa Bernabé . ( Wdizh ne nii : “ Xaa Nseleyy ” . )
44004037	Xaa ne mkano tub lee leyo , nu mto xaaya zee myaadno xaa demi , nu mzaa xaaya lo re xaa mkayaa yalnabeyy lo Jesús .
44005001	Tub xaabyi le Ananías nu sa xaa le Safira , mto xaa tub lee xleyo xaa .
44005002	Per myaan rop sa xaa kade xaa , nu mlaa xaa lak demi lo xaa , nu zlaka mzaa xaa lo re xaa mkayaa yalnabeyy lo Jesús .
44005003	Zee lee Pér nzhé lo Ananías : ― ¿ Chozhiin mlaa lu mzeeb Maxuu leen lextoo lu , zee nzhekla lu kade lu Mbi Naban ? ¿ Chozhiin namzaat lu re demi kwaan mto lu xleyo lu ?
44005004	¿ Che nanakta xleyo lu gorna zer to luya ? ¿ Che nalet cheen lu nak demi kwaan mkayaa lu ? ¿ Chozhiin mle lu xgab le lu kwaane ? Lu nzhekla kade re myet , per namzeent lu sbaaka nzhekla kade lu Dios .
44005005	Nu gorna mbin Ananías wdizh ne , gorzee ta ngut xaa . Nu rese xaa mbina mzheb xaa .
44005006	Zee mbid lak xaa mad , nu mchaal xaa ler , nu mbe xaa xaa zee sebyo xaa xaa .
44005007	Kan chon gor gwluzh zeera mzhin sa Ananías , nixa nanet me cho kwaan ngok .
44005008	Pér mnabdizh lo me : ― Né lo na , ¿ che paro ne sa lu mto gu xleyo gu ? Lee me mkeb nzhé : ― Aja , pres baa mto nuya .
44005009	Zee nzhé Pér lo me : ― ¿ Chozhiin myaan rop sa gu mle gu kwaane , zee nzhekla gu ne gu cho zeen Mbi Naban cheen Xaa Nabeyy kwaane ? ¡ Wii ! Baa nyaad re xaa ngwa ngusebyo sa lu , nu nal wee xaa lu .
44005010	Leeka gorzee ta ngut me pa nzo Pér . Nu lee re xaa mad mzeeb nu ngune re xaa lee me ngutla ; zee mbe re xaa me , msebyo xaa me cho sa me .
44005011	Nu rese xaa Jesús nu rese xaa mbin kwaane mzheb doo re xaa .
44005012	Re xaa mkayaa yalnabeyy lo Jesús mle xaa zyen doo kwaan gro lo re myet . Nu rese xaa nkasa roo korredor kwaan le Salomón roo yidoo .
44005013	Nu lee re xaa yezh nkedoola re xaa Jesús , per nzheb xaa zhaal xaa kwaan re xaa Jesús .
44005014	Nu zyen doo xaabyi nu ngwnaa mzelo mwii lo Xaa Nabeyy .
44005015	Nu nzhe xaa re xaa ne nzak roo naz , nzhib xaa xaa lo loon , nel gorna lee Pér ded gola xbzhin Pér gal cho lak xaa , zee gakwen xaa .
44005016	Noka zyen doo myet , re xaa Jerusalén nu re xaa yezh gax , nyaadno xaa re xaa ne nzak nu re xaa nzho mbi mal lextoo . Nu rese xaa nzhakwen .
44005017	Lee ngwleyy non doo nu rese xaa saduceo ngok selos ,
44005018	nu mzen xaa rop xaa mkayaa yalnabeyy lo Jesús nu mchep xaa xaa lozhyib .
44005019	Per leeka yaal zee , lee tub mandad cheen Dios mxal roo lozhyib nu mloo rop xaa , nu nzhé mandad lo xaa :
44005020	― Gwa gu lo lach roo yidoo , nu guzh gu lo re xaa yezh rese wdizh cheen yalnaban kwaan kub ne .
44005021	Gorna sbaa mbin rop xaa mkayaa yalnabeyy lo Jesús , gorna mkaxni yizhyo zee ngwa xaa lach roo yidoo , nu mzelo xaa mseed xaa re myet xtizh Dios . Zee lee ngwleyy non doo nu re xaa nzhi kwaan lee xaa , mrezh xaa rese xaa nak zhiin . Zee mxaal xaa lak polisi xaa nkanap yidoo roo lozhyib zee yaadxii xaa rop xaa mkayaa yalnabeyy lo Jesús .
44005022	Per gorna mzhin re polisi , xaa nkanap yidoo roo lozhyib , nyentla rop xaa lozhyib . Zee mbare xaa nu nyaadno xaa rason ,
44005023	nu nzhé xaa : ― Gorna mzhin nu seetaka wen wen nyaww roo lozhyib , nu nzhika re soldad nkanap roo pwert ; per gorna mxal nuya zee ne nu nyentla xaa lozhyib .
44005024	Nu gorna mbin ngwleyy non doo nu re ngwleyy xaa non nu xaa nabeyy lo re polisi xaa nkanap yidoo kwaane , zee mle xaa xgab : “ ¿ Axta paro zhin re kwaane ? ”
44005025	Nu gorzee mzhin tub xaa nzhé lo re xaa : ― Lee rop xaa mlo gu lozhyib nzo lach roo yidoo kaseed re myet .
44005026	Gorzee lee re polisi xaa nkanap yidoo nu xaa nabeyy lo re polisi mroo ngwakwaan rop xaa . Per gorna nguzhal xaa lo xaa , nyent cho kwaan mle re xaa xaa , nel nzheb re xaa napa kazaa ke re myet re xaa .
44005027	Nu gorna mzhino xaa rop xaa lo re xaa nak zhiin , zee lee ngwleyy non doo nzhé lo rop xaa :
44005028	― ¿ Che namnabeyyt nu lo rop gu zee naniitra gu nu nixa naseedtra gu re myet kwent cheen Jesús ? ¿ Nu nal , cho kwaan mle gu ? Ngulola mseed gu rese xaa dubse yezh Jerusalén , nu noka ngaazh gu re nu , lee re nu mbit Jesús .
44005029	Zee lee Pér kwaan stub xaa mkayaa yalnabeyy lo Jesús mkeb nzhé : ― Yilotlaka nzhaal le nu kwaan nzhekla Dios ; zeera le nu kwaan nzhekla re myet .
44005030	Lee Dios cheen re xey be , mle mroban Jesús , xaa mbit re gu , xaa mkee gu lo krus .
44005031	Dios mseban xaa nu mzob xaa xaa lad li lo xaa , nu mle xaa xaa , Xaa Nabeyy nu xaa nkiib jwalt cheen rese myet , zee lee re be xaa Israel , laa be naletra be kwaan nawent nu wii be lo Jesús , zee chee xaa re jwalt cheen be .
44005032	Mlu re kwaane lo re nu zee zaa nu kwent cheena ; nu noka Mbi Naban nzaa kwent cheen lee xaa , nu Mbi Naban mxaal Dios lo re nu , xaa nzhon xtizh Dios .
44005033	Gorna mbin re xaa kwaane , mas nayii xaa nu nzhekla xaa ngut xaa xaa .
44005034	Per lo re xaa nak zhiin , zee nzo tub fariseo , xaa le Gamaliel . Xaa ne nlu ley cheen Ches , nu rese xaa yezh nzhon xtizh xaa . Nu mzoli xaa zee mnabeyy xaa koo xaa rop xaa mkayaa yalnabeyy lo Jesús tub rat naz jwer .
44005035	Zee nzhé xaa lo re xaa : ― Kenzha gu , sawlazh be . Wii wen be nen cho kwaan le be kwaan rop xaabyi ne .
44005036	Bselazh gu nzhala lak liin , ngu tub xaabyi le Teudas , xaa nzhekla ngak non ; mtop xaa kan tap gayoo xaa mreke tich xaa . Per mbit re xaa xaa . Zee lee re xaa mreke tich xaa mrech , nu nik stub xaa xaa namlaketra .
44005037	Nu leezha mtop rey le re myet , ngu stub xaa le Judas xaa Galilea , xaa noka mtop xaa mreke tich , per mbit xaa xaa . Per leezha gut xaa , noka rese xaa mreke tich xaa mrech .
44005038	Kwaanzee na nii lo re gu , bsela gu re xaa ne , nu nik tub kwaan nalet gu lo xaa . Nel chelee re kwaane nak xchiin re myet , zluxa .
44005039	Per chelee Dios kale Dios kwaane , nalet be gan lo xaa . List gak be , napa lee re be Dios kadil .
44005040	Rese ngwleyy non nu rese xaa gol mbin xtizh xaa . Snee mrezh xaa re xaa mkayaa yalnabeyy lo Jesús , nu mzaa xaaya yenn xaa , nu mnabeyy xaa lo xaa zee nazaatra xaa kwent cheen Jesús ; zeera msela xaa xaa .
44005041	Per lee re xaa mkayaa yalnabeyy lo Jesús nyakdoola xaa mroo lo re xaa nak zhiin , nel lee Dios mzeyal mded xaa bid kwent cheen Jesús .
44005042	Nixa namzhebt xaa nixa namlaat seed xaa re myet lach roo yidoo nu noka garli re myet . Nu mbezh xaa : ― Lee Jesús nak Xaa Mxaal Dios Nabeyy .
44006001	Nu zee lee re xaa Jesús nzhiyak zyen doo , nu lee re xaa Jesús , xaa nzhedizh gryeg mzelo ngunii nawent re stub naz xaa Jesús , xaa nzhedizh hebreo nu nzhé xaa : “ Lee re byud , me nzhedizh gryeg nankayaat tub paro kwaan mod nkayaa re byud , me nzhedizh hebreo ” .
44006002	Kwaanzee lee re chiibchop xaa mkayaa yalnabeyy lo Jesús mkasa rese xaa Jesús nu nzhé xaa lo xaa : ― Nawent chelee nu laa nu nazaat nu kwent cheen wdizh chul , zee kiiz nu kwaan gaw re myet .
44006003	Kwaanzee wech nu bzan , bleey gu lo re gu gazh xaabyi xaa nali nak , xaa nkano yalnzhak , nu xaa nabeyy Mbi Naban lextoo , zee zaa nu zhiin ne le xaa .
44006004	Lee re nu nzhedizhno Dios nu zaa nu kwent cheen wdizh chul .
44006005	Rese xaa nyakla sbaa gaka , zee mleey re xaa : Steb ( tub xaa wlipa ngwii lo Jesús , nu nak xaa tub xaa nabeyy doo Mbi Naban cheen Dios lextoo ) , Lip , Prócoro , Nicanor , Timón , Parmenas , nu Nik ( xaa yezh Antioquía , xaa ngok xaa Israel ) .
44006006	Zeera mbe re xaa gazh xaa ne pa nzhi re xaa mkayaa yalnabeyy lo Jesús nu lee re xaa mkayaa yalnabeyy lo Jesús mdizhno Dios nu mzhib xaa yaa xaa yek gazh xaa ne .
44006007	Lee xtizh Dios mas nzhiyon re xaa , nu lee re xaa Jesús nzhiyak zyen doo Jerusalén . Nu axta zyen ngwleyy mzelo ngwii lo Jesús .
44006008	Nel nabeyy Mbi Naban lextoo Steb zee mkano xaa yalnkela nu yalngezh cheen Dios , zee mle xaa re kwaan gro lo re xaa yezh .
44006009	Nu lak re xaa nseed xtizh Dios tub pa le : “ Re Myet Libr ” , mzelo xaa mkediizh re xaa Steb . Re xaa ne nze yezh Cirene nu yezh Alejandría , nu rop yizhyo kwaan nzhi pa nabeyy Cilicia nu Asia .
44006010	Per lee xaa ne nayet roo lo Steb , nel lee Steb nzhedizh kwaan yalnzhak cheen Mbi Naban .
44006011	Zee mdix re xaa mka lak xaabyi zee yé xaa lee Steb kanii nawent Ches nu Dios .
44006012	Nu sbaa mle re xaa , zee yii re xaa yezh nu re xaa gol nu re maestr , xaa nlu ley cheen Ches , zee mzen re xaa Steb , mbe xaa xaa lo re xaa nak zhiin .
44006013	Nu mkwaan re xaa lak xaa nkade , nzhé : ― Xaa ne tubka nawent nii Xkyidoo be nu ley cheen Xdios be .
44006014	Nu mbin nu nzhé xaa , lee Jesús xaa Nazaret lux yidoo nu chee xaa mod mlaa Ches le be .
44006015	Nu zee lee re xaa nak zhiin kwaan rese xaa nzhi baa mwii lo Steb , nu lee garlo xaa mlu kwenta garlo tub mandad cheen Dios .
44007001	Lee ngwleyy non doo mnabdizh lo Steb : ― ¿ Che wli re kwaan né xaa lo nu ?
44007002	Nu lee xaa mkeb nzhé : ― Xaa gol nu rese xaa sawlazh be , kenzha gu kwaan nii na . Lee Dios , xaa gro doo , mlu lo xey be Abraham , gorna nzo xaa yizhyo Mesopotamia , leezha zer nya xaa yo xaa naz yizhyo Harán .
44007003	Dios nzhé lo xaa : “ Laa yizhyo cheen lu nu re sawlizh lu , nu zyaa yizhyo kwaan luu na lo lu ” . ‘‘
44007004	Zee Abraham mroo yizhyo cheen re xaa Caldea , nu nya xaa ngu xaa yezh Harán . Nu zee ngut xuz xaa , nu gwluzh Dios mbeno Abraham yizhyo ne , pa nzho re be nal .
44007005	Per Dios namzaat nik tub lee leyo yizhyo ne lo xaa , per gola tika . Per nzhé xaa lo xaa , lee yizhyo ne gak cheen re dii cheen xaa , gorna yilo yet xaa , per zee Abraham zeeraka kano mad .
44007006	Nu noka nzhé Dios lo xaa : “ Lee re dii cheen lu , yo mod mos cheen stub yezh , tub yizhyo kwaan nanlabeyyt xaa nu ded xaa bid tub tap gayoo liin naz baa ” . ‘‘
44007007	Nu noka nzhé Dios : “ Lee na teed bid re xaa nzho yizhyo kwaan mle re dii cheen lu mos nu gwluzh roo xaa zee , nu yaad xaa nee , gool xaa lo na ” . ‘‘
44007008	Kwaanzee mlaa Dios tub wdizh kwaan Abraham , zee Dios mnabeyy Abraham zee yo xaa tub beyy kwaan nak choog xaa tik yed cho xaa . Nu kwaanzee xonaka mbizh nzha ngol xgann xaa Chak , Abraham mchoog tik yed cho mad . Nu seeka mle Chak kwaan xgann xaa Kob , nu lee xaa ne seeka mle kwaan re xgann xaa , xaa ngok xey re chiibchop dii cheen re be .
44007009	’ Re xgann Kob ngok re xey be , xaa yilo . Leeka re wech Che nayii ne Che nu mto re xaa xaa nu zee nya xaa yizhyo Egipto . Per Dios tubka mzo kwaan Che ,
44007010	nu mle xaa yudar xaa lo rese bid kwaan mded xaa . Nu mzaa doo Dios xgab yo yek xaa nu mle xaa zee wen doo kayaa faraón xaa . Faraón ngok rey lo dubse Egipto nu lee xaa mzo Che zee nabeyy xaa lo dubse yizhyo Egipto nu axta garli rey .
44007011	’ Nu zee mla win nu yalnales lo rese yezh cheen Egipto nu Canaán , nu lee re xey be xaa yilo , nankanot xaa kwaan gaw xaa .
44007012	Per gorna mbin Kob nzho nzhobxtil Egipto , zee mxaal xaa re xgann xaa , xaa nak re xey be , xaa yilo . Kwaane ngok welt yilotlaka .
44007013	Gorna ngwa re xaa ngok rop welt , Che mlaa ngokbeyy xaa lo re wech xaa , nu snee lee faraón mlabeyy cho dii nak Che .
44007014	Nu zee Che mxaal xaa zee yaad xuz xaa Kob nu dubse li xaa naz yizhyo Egipto . Re xaa ba ngok tub chon galbchiin myet .
44007015	Nu snee Kob nya ngu Egipto , nu zee ngut xaa nu seeka ngut re ngwzan be xaa yilo .
44007016	Nu lee re xchit Kob mbe re xaa nya naz Siquem nu msebyo xaaya leen baa cheen Abraham , kwaana mzi Abraham kwaan demi lo re xinn Hamor , xaa yezh Siquem .
44007017	’ Nu gorna nzha zhin gaxla mbizh kwaan gak kwaan nzhé Dios lo Abraham , lee re xey be ngok zyen doo xaa naz Egipto .
44007018	Nu zee stub xaa ngok rey cheen re xaa Egipto , nu xaa ne nangunet cho kwaan mle Che .
44007019	Rey ne mkade lazh be , nu mted xaa bid re xey be , xaa yilo . Nu mnabeyy xaa xaa zee laa xaa yet re xgann xaa , mad pensa ngol .
44007020	Re mbizh zee ngol Ches , tub mad nix nzhak lextoo Dios ne . Nu xuz mad nu xnaa mad mxeen mad li xaa chon mbee .
44007021	Gorna mlaa xaa mad , lee xchap faraón nguzhal mad nu mxeen me mad kwenta mod xinn me .
44007022	Nu snee Ches mseed rese kwaan nzhak re xaa Egipto , nu lee xaa ngok tub xaa nzhak nzhedizh wen nu re kwaan nle xaa mreke wen .
44007023	’ Choo liin nzho Ches leezha ngwa xaa lo re sawlazh be , xaa yilo , re dii cheen Israel .
44007024	Nu gorna ngune xaa lee tub xaa Egipto kazaaya yenn tub sawlazh xaa , Ches mle yudar xaa , nu zee mbit xaa xaa Egipto .
44007025	Nu Ches mle xgab lee re sawlazh be , zeen lee Dios mxaal lee xaa koo xaa re xaa yizhyo Egipto ; per lee sawlazh be namzeenta .
44007026	Nu stub mbizh , Ches nguzhal chop xey be kadil nu nzhekla xaa nadilt xaa , zee nzhé xaa lo xaa : “ Sawlazh be ; ¿ chozhiin ndil gu kwaan sawlazh be ? ”
44007027	Zee lee xaa kazaaya yenn wechxinn , mzob yaa Ches nu nzhé xaa : “ ¿ Cho mzo lu kwenta tub xaa nabeyy lo nu ?
44007028	¿ Che nzhekla lu gut lu na kwentaxa mbit lu xaa Egipto naaze ? ” ‘‘
44007029	Gorna mbin Ches kwaane , zee mxonn Ches nu nya xaa ngu xaa yizhyo cheen re xaa Madián , pa ngu xaa kwenta tub xaa stub yezh nu zee ngol chop xgann xaa .
44007030	’ Mded choo liin , Ches nzo wen gax yi Sinaí , zee ngune xaa lo tub mandad cheen Dios , xaa mlu lo xaa lo ki cheen tub yag yich kwaan kayek .
44007031	Ches mdedyall ngune kwaanzee , nu gorna mbii xaa gax zee wii wen xaa , mbin xaa bos cheen Xaa Nabeyy , kwaan nzhé :
44007032	“ Lee na nak Dios cheen re xey lu , xaa yilo , lee na nak Dios cheen Abraham , cheen Chak , nu cheen Kob ” . ‘‘ Ches mzelo mxiz sinka mzheb xaa , nu nanzheklat xaa lach xaa .
44007033	Zee lee Xaa Nabeyy nzhé lo xaa : “ La yelyed nii lu , nel lee pa nzo lu nak leyo nzhul .
44007034	Lee na ne , lee re xaa na kaded doo bid yizhyo Egipto . Nzhon na re kwaan mbezh re xaa , nu nzhal na zee ko na re xaa yizhyo Egipto . Kwaanzee te nee , zee xaal na lu Egipto . ” ‘‘
44007035	’ Leezha nzhé re xey be lo Ches : “ ¿ Cho mzo lu kwenta tub xaa nabeyy lo nu ? ” , sbaa mlu namkayaat xaa Ches . Nixa sbaa Dios mxaal xaa zee nabeyy xaa re xey be nu Ches ngwa nu mloo xaa re xaa yizhyo Egipto . Nu lee mandad cheen Dios mle yudar xaa , leeka mandad kwaan mlu lo xaa gorna kayek yag yich .
44007036	Nu Ches ngok xaa mloo re xey be xaa yilo Egipto , nu kwaan yalngezh cheen Dios mle xaaya nu mle xaa zyen doo kwaan gro yizhyo Egipto nu lo Nistoo Naxne nu naz wen tub choo liin .
44007037	Nu leeka Ches nak xaa nzhé lo re wechxinn xaa : “ Lee Dios le zee lo re gu roo tub xaa zaa kwent xtizh xaa kwenta na . ” ‘‘
44007038	Nu leeka Ches nak xaa mzo kwaan sawlazh xaa naz wen . Nu lee mandad cheen Dios ngunii lo xaa yek yi Sinaí , zee Ches nguniiya lo re xey be xaa yilo . Kwaanzee Ches nak xaa mzaa kwent kwaan nzhé Dios lo xaa cheen yalnaban nu nzhé xaaya lo re xey be xaa yilo , zee ne be xomod naka .
44007039	’ Per lee xey be xaa yilo , nanzheklat xaa gon xaa xtizh xaa , nu nzhekla xaa ngbare xaa naz Egipto stuba .
44007040	Zee nzhé re xaa lo Aarón : “ Baxkwaa re dios kwaan nzho mod lu naz lo re be nu kanap be , nel nanet be cho kwaan ngok kwaan Ches , xaa mloo be Egipto ” . ‘‘
44007041	Zee mdexkwaa xaa tub maj kwaan nlu kwenta tub la ngoon yeen , nu mteed xaa ma lo maj ne , nu mle xaa tub yalni lo maj kwaan leeka re xaa mdexkwaa .
44007042	Kwaanzee Dios mbachii lo re xaa nu mlaa xaa mbill re xaa lo mbizh , lo mbee nu lo re mbal ma nzeb leen yiba . Nel snee mkee tub xaa mzaa kwent kwaan nzhé Dios lo lee xaa : Sawlazh na , xaa Israel . Leezha mkanze xey be wen tub choo liin , ¿ cho dios mteed xey be ma lo ? Namzaat xey be gon lo na .
44007043	Lee xaa mbe tub yoo kwaan nak ler , pa nzholl xaa lo dios Moloc nu lo mbal cheen dios Refán , re dios kwaan leeka re xaa mdexkwaa nzholl xaa lo . Kwaanzee xaal na xaa mas zit lo Babilonia . ‘‘
44007044	’ Re xey be xaa yilo , nkano xaa yoo kwaan nak ler pa mbill xaa lo Dios naz wen , kwaan mdexkwaa xaa kwentaxa mnabeyy Dios Ches , gaxkwaa xaaya mod mluya lo Ches .
44007045	Re xey be xaa yilo , leezha mded xaa kwaan Josué yizhyo ne mbe xaa yoo kwaan nak ler pa mbill xaa lo Dios . Mle xaa gan yizhyo lo re stub naz yezh , nel Dios mtexonn re xaa yezh zee , zee mkayaa xaa yizhyo ne . Snee lee yoo ne kwaan nak ler , mlake nee axta mbizh cheen rey David .
44007046	Nu Dios nix doo nzhak lextoo ne David , nu David nzhekla ngaxkwaa xaa tub yidoo pa yo Dios cheen Kob .
44007047	Per Salomón nak xaa mza yidoo cheen Dios ,
44007048	nixa Dios nanyut leen yoo kwaan nza myet , kwentaxa ngunii xaa mzaa kwent kwaan nzhé Dios lo lee xaa :
44007049	Xaa Nabeyy né : “ Yiba nak pa nabeey na , nu lee yizhyo nak mod pa nzo nii na . Nyent mod za gu tub yoo pa le na deskans ,
44007050	nel na mdexkwaa rese kwaan nu dubse yizhyo . ” ‘‘
44007051	Noka nzhé Steb : ― Nu lee re gu tubka nanzaat gu yek gu gon gu xtizh Dios , nixa nzob nzha gu gon gu per lee lextoo gu ned doo nak . Kwenta re xey be xaa yilo , nanzheklat gu gon gu xtizh Mbi Naban cheen Dios .
44007052	Lee re xey be mrenal re xaa mzaa kwent kwaan nzhé Dios lo lee xaa , xaa mzaa kwent yaad Xaa Nali nak . Nu mbit xey be re xaa ne . Nu gorna myaad Xaa Nali nak , re gu mzen xaa nu mbit re gu xaa .
44007053	Nixa re be mkayaa ley lo mandad cheen Dios , per nambint guya .
44007054	Gorna mbin re xaa gol wdizh ne , nayii doo xaa ngune xaa Steb nu mrixyan doo re xaa .
44007055	Nu lee Mbi Naban mnabeyy lextoo Steb , zee leezha mwii xaa naz yiba mlu xni cheen Dios lo xaa nu lee Jesús nzo lad li lo Dios .
44007056	Zee nzhé xaa : ― ¡ Wii gu ! Mlu yiba lo na nu leeya nzoxal , nu lee Xaa Mzhin Ngok Myet nzo lad li lo Dios .
44007057	Nu lee re xaa mbazhe nye , nu msaaw xaa nzha xaa nu mzen xaa xaa .
44007058	Zee mloo xaa xaa yezh nu mzaake xaa xaa . Lee re xaa kwaan kazaake xaa , mlaa xchamar xaa lo tub xaa mad le Saulo .
44007059	Lepa kazaake re xaa Steb , lee xaa nzhedizhno Dios nu nzhé xaa : ― Jesús Xaa Nabeyy , kayaa yalnaban cheen na .
44007060	Ngulo ngunii xaa kwaane , zee mkichxub xaa nu mrazhe xaa nye , nzhé xaa : ― Xaa Nabeyy , nanaabt lu kwent kwaan kale re xaa ne . Gorna ngulo ngunii xaa kwaane , ngut xaa .
44008001	Saulo mzak wen mbit xaa Steb .
44008002	Leeka mbizh zee mzelo re xaa mrenal re xaa Jesús , xaa yezh Jerusalén , zee rese xaa Jesús mxonn nya naz re yezh cheen Judea nu zrol xaa nya naz yizhyo Samaria , nebse re xaa mkayaa yalnabeyy lo Jesús mlake . Lak xaa ngwii lo Dios , ngwa sebyo Steb nu mbinn doo xaa lo xaa .
44008003	Nu lee Saulo mrenal re xaa Jesús , nu axta nya xaa garli re xaa , nu nzhe xaa xaabyi nu ngwnaa nu nchep xaa xaa lozhyib .
44008004	Nu lee rese xaa Jesús , xaa mroo Jerusalén , nzaa xaa kwent xtizh Dios kwaan nyaadno yalnaban , rese pa nzha xaa .
44008005	Lip le tub xaa nzho lo re xaa ba , nu ngwa xaa yezh kwaan le Samaria . Naz baa mzaa xaa kwent cheen Jesús .
44008006	Nu rese xaa yezh nkenzha re kwaan nzhé Lip , nu ngwii xaa lo re kwaan gro kwaan nle xaa .
44008007	Kwaane nak kwaan mle xaa : msekwen xaa zyen doo xaa kwaan nzho mbi mal lextoo , nu gorna lee mbi mal nroo lextoo re xaa mbazhe xaa , nu noka msekwen xaa zyen xaa nyent mod gun nu xaa mdeen ,
44008008	kwaanzee nyakdoola re xaa yezh .
44008009	Per zee nzho tub xaabyi , xaa le Simón , xaa ngok wezh yilo nu mkade xaa re xaa yezh Samaria , nu mle xaa mod tub xaa non doo .
44008010	Nu rese myet , xaawin nu xaa gox , ngwii lo xaa nu nzhon xaa xtizh xaa , nu mbezh re xaa : ― Xaa ne nkano yalnabeyy mod cheen Dios .
44008011	Nu nzhon re xaa kwaan mbezh xaa , nel xche doo mkade xaa re xaa yezh lo re kwaan gro kwaan mle xaa .
44008012	Per gorna lee Lip nzaa kwent cheen wdizh chul cheen Jesucrist lo xaa , nu cheen pa nabeyy Dios rop Jesucrist , xaabyi nu ngwnaa mzelo ngwii lo Dios nu mrubnis xaa .
44008013	Nu axta noka Simón , xaa ngok wezh mzelo ngwii lo Jesús nu mrubnis xaa , nu snee mreke xaa tich Lip , nu ndedyall xaa ngwii xaa lo re yalgro kwaan nlu lo xaa .
44008014	Leezha mzhin diizh lo re xaa mkayaa yalnabeyy lo Jesús lee re xaa Samaria mkayaa wdizh chul cheen Dios , zee mxaal re xaa Pér rop Juan ngwa yezh Samaria .
44008015	Gorna mzhin rop xaa ne yezh Samaria , ngunaab xaa lo Dios zee kayaa re xaa Jesús , xaa Samaria , Mbi Naban cheen Dios .
44008016	Sbaa mle rop xaa ne nel zer kayaa re xaa Samaria Mbi Naban ; nebse mrubnis xaa kwaan yalnabeyy cheen Jesús , Xaa Nabeyy .
44008017	Zee Pér nu Juan mzhib yaa yek re xaa , nu snee mkayaa re xaa Mbi Naban .
44008018	Gorna ngune Simón lee rop xaa mkayaa yalnabeyy lo Jesús nzhib xaa yaa yek re myet , zee lee re myet mkayaa Mbi Naban , zee nzhekla Simón ngzaa demi lo rop xaa ne ,
44008019	kwaanzee nzhé xaa lo xaa : ― Zaa gu lo na yalnabeyy kwaan nkano gu ka na , zee noka na gorna zhib na yaa na yek re myet , noka kayaa xaa Mbi Naban cheen Dios .
44008020	Zee mkeb Pér lo xaa nzhé : ― ¡ Lu , nu xdemi lu lux , nel mle lu xgab zii lu yalnabeyy kwaan nzelazh Dios kwaan demi !
44008021	Nyent mod kee lu xchiin Dios , nel lee lextoo lu nanakt nali lo Dios .
44008022	Blaa xgab nawent kwaan nkano lu , nu bnaab lo Dios zee chelee nzho moda , chee xaa kwaan nawent kwaan nzho leen lextoo lu ,
44008023	nel nzeen na nzho yalnayii lextoo lu nu nkadoo lu lo re kwaan nawent kwaan nabeyy lextoo lu .
44008024	Nu Simón mkeb nzhé : ― Naab gu lo Xaa Nabeyy , zee nyent cho kwaan gak na lo re kwaan né gu .
44008025	Gwluzh ngulo mzaa xaa kwent cheen xtizh Xaa Nabeyy , lee rop xaa mkayaa yalnabeyy lo Jesús , nya naz Jerusalén nu mzaa xaa kwent cheen wdizh chul leen re yezh win cheen Samaria dubse naz .
44008026	Gwluzh ngulo mded kwaane tub mandad cheen Xaa Nabeyy nzhé lo Lip : ― Gwa nu bzen naz kwaan nkato naz Jerusalén kwaan nzha naz yezh le Gaza ― naz ne nded naz wen .
44008027	Kwaanzee naz zee nzha Lip . Nu baa mzhaal xaa tub xaa non yizhyo Etiopía , xaa nankat ngwnaa . Lee xaa ne nkanap rese xdemi Candace , me nabeyy rese xaa Etiopía . Xaa ne mroo Jerusalén pa nguyoll xaa lo Dios .
44008028	Nya xaa lazh xaa nu nzob xaa leen tub karret , nu nya xaa nyilab xaa yech kwaan mkee Chay , xaa mzaa kwent kwaan nzhé Dios lo lee xaa yilo .
44008029	Zee lee Mbi Naban nzhé lo Lip : ― Brexonn zee yiga karret ba lo lu .
44008030	Gorna mbii Lip lo karret , mbin xaa lee xaa Etiopía kalab yech kwaan mkee Chay , zee mnabdizh xaa lo xaa : ― ¿ Che nla kwaan kalab lu yek lu ?
44008031	Lee xaa Etiopía mkeb nzhé : ― ¿ Xomod laya yek na , kwaan nyent cho xaa zaa kwenta lo na xomod naka ? ― Nu zee nzhé xaa lo Lip ― Guxoob nu zob xkwes na nee .
44008032	Lee kwaan kalab xaa nak kwaane : Wee xaa xaa kwenta tub mbakxiil lo yalgut , nu kwenta tub mbakxiil leezha nchub xaa yich led ma nambazhet ma , nixa lee xaa naniit nik tub wdizh .
44008033	Leeka lee xaa le xaa mod tub xaa nanont , kwaanzee nanalit ngunaab xaa kwent lo xaa . Nanzaat xaa kwent cheen re xinn xaa , nel gut xaa xaa . ‘‘
44008034	Nu lee xaa Etiopía mnabdizh lo Lip , nu nzhé xaa : ― ¿ Chu zné lu lo na ? ¿ Cho xaa nzaa xaa ne kwent , che leeka lee xaaya o stub xaa kazet xaa ?
44008035	Zee lee Lip mkeb nzhé lo xaa : ― Chay mzaa kwent cheen Jesús . Nu snee mzelo xaa mzaa xaa Kwent Chul cheen Jesús lo xaa Etiopía .
44008036	Mas gwluzh mzhin xaa tub pa nzho nis nu lee xaa Etiopía nzhé lo xaa : ― ¡ Wii , baa nzho nis ! ¿ Che nyent mod rubnis na nal ?
44008037	Lee Lip mkeb lo xaa nzhé : ― Chelee lu wii lu lo Jesús kwaan dub lextoo lu , nzho mod rubnis lu nal . Nu lee xaa mkeb nzhé : ― Ngwii na lo xaa , nu ne na lee Jesucrist nak Xgann Dios .
44008038	Nu mnabeyy xaa xaa nzeno karret zee sekwaz xaa karret , zee lee Lip nu xaa Etiopía mla lo karret zee nzha xaa paro myun nis lo xaa , nu gorna mzhin xaa mzeeb xaa leen nis , zee mchubnis Lip xaa .
44008039	Gorna mroo xaa leen nis , lee Mbi Naban cheen Xaa Nabeyy mbe Lip . Nu lee xaa Etiopía nambaretra ngune lo Lip . Nu nyaka xaa xnaz xaa nu nyakdoola xaa .
44008040	Nu lee Mbi Naban mbe Lip axta yezh le Azoto . Zee mded xaa rese yezh naz baa , nu mzaa xaa kwent cheen wdizh chul , zee mzhin xaa yezh Cesarea .
44009001	Saulo nak tub xaa tubka nrenal re xaa Jesús , nel nzhekla xaa seweey xaa xaa nu nzhe xaa xaa lo re xaa gut xaa . Nu kwaanzee ngwa xaa lo ngwleyy non doo ,
44009002	zee ngunaab xaa yech wee xaa lo xaa nabeyy pa nkasa re xaa Israel nseed xaa xtizh Dios yezh Damasco , nel nzhekla xaa yikwaan xaa re xaa kwaan nzhake tich Naz Kub cheen Jesús , zee wee xaa re xaabyi nu re ngwnaa , nu kado xaa re xaa , zee wee xaa xaa Jerusalén .
44009003	Per gorna nzhazhin gaxla xaa yezh Damasco , lee tub xni kwaan nze naz yiba mla dub welt lo xaa .
44009004	Nu gorzee ngob Saulo lo yo nu mbin xaa tub bos kwaan nzhé : ― Saulo , Saulo , ¿ chozhiin nrenal lu na ?
44009005	Lee Saulo mnabdizh : ― ¿ Cho lu , Xaa Nabeyy ? Nu lee xaa mkeb nzhé : ― Lee na nak Jesús , xaa nrenal lu .
44009006	Guxche nu gwa yezh nu zee né xaa lo lu nen cho kwaan nzhaal le lu .
44009007	Lee re xaa nzha kwaan Saulo mzheb doo xaa ; nel mbin xaa bos per nik tub xaa namlut lo xaa .
44009008	Zee nguxche Saulo lo yo , nu gorna mzoli xaa nangnitra garlo xaa , mchool lo xaa . Nu mzen xaa yaa xaa nu mbe xaa xaa yezh Damasco .
44009009	Zee ngu xaa chon mbizh nangnit lo xaa , nu nixa nandawt xaa , nu nixa nangut xaa nik tub kwaan .
44009010	Yezh Damasco , nzho tub xaa Jesús , xaa le Ananías . Nu lo xaa ne ngunii Xaa Nabeyy lo mkaal , nu nzhé xaa lo xaa : ― ¡ Ananías ! Nu lee xaa mkeb nzhé : ― Nee nzo na Xaa Nabeyy , ¿ cho kwaan né lu lo na ?
44009011	Zee lee Xaa Nabeyy nzhé lo xaa : ― Guxche nu gwa naz kay kwaan le Nali , nu garli Judas nabdizh lu Saulo , tub xaa yezh Tarso , nel lee xaa kawdizhno na .
44009012	Nu mlu lo xaa lee tub xaabyi le Ananías , zhib yaa yek xaa , zee nzho mod wii xaa stuba .
44009013	Nu gorna mbin Ananías kwaane , zee nzhé xaa : ― Xaa Nabeyy , zyen doo xaa nzaa kwent cheen xaa ba nu rese kwaan nawent kwaan mle xaa lo re xaa mle nambey lu , naz Jerusalén .
44009014	Nu nal nze xaa nee , kwaan diizh cheen ngwleyy non doo , zee kado xaa rese xaa nzholl lo lu nu wee xaa xaa naz Jerusalén .
44009015	Per lee Xaa Nabeyy nzhé lo xaa : ― Gwa , nel na mleey xaabyi ba zee zaa xaa kwent cheen na lo re xaa nanakt xaa Israel , nu lo re xaa nabeyy dubse yizhyo , nu noka lo re xaa sawlazh lu , xaa Israel .
44009016	Na luu lo xaa nzhaal ded doo xaa bid zaa xaa kwent cheen na .
44009017	Ananías ngwa garli Judas pa mlaz Saulo , mzeeb xaa nu mzhib xaa yaa xaa yek xaa , nu nzhé xaa lo xaa : ― Wech Saulo , lee Jesús Xaa Nabeyy be , xaa mlu lo lu naz gorna nzha lu , mxaal na zee bare lu wii lu stuba nu zee nabeyy Mbi Naban cheen Dios lextoo lu .
44009018	Leeka gorzee ngob tub kwaan nzhak kwenta tub med mbal zaalo Saulo nu mkaxni zaalo xaa stuba . Zee nguxso xaa zee mrubnis xaa .
44009019	Gwluzh zeera ndaw xaa zeera ngu jwers lo xaa , nu mlaz xaa lak mbizh kwaan re xaa Jesús , xaa nzho yezh Damasco .
44009020	Nu zeera lee Saulo mzelo mzaa kwent xtizh Dios pa nkasa xaa Israel nseed xaa xtizh Dios , nu mbezh xaa lee Jesús nak Xgann Dios .
44009021	Nu re xaa nzhon kwaan nii xaa ndedyall xaa , nu mbezh xaa : ― ¿ Che nalet xaa ne , nak xaa nrenal re xaa ngwii lo Jesús yezh Jerusalén ? ¿ Nu che nanzet xaa nee , zee wee xaa xaa Jesús nu kado xaa xaa , zee zaa xaa xaa lo re ngwleyy non ?
44009022	Per mas nzhiyu yek Saulo nu nsegan xaa yek re sawlazh xaa , xaa nzho Damasco . Klar doo mlu xaa , lee Jesús nak Crist , Xaa Mxaal Dios Nabeyy .
44009023	Nu nzha zyen mbizh , lee re sawlazh xaa myaan zee gut xaa Saulo ,
44009024	per mbin Saulo nzhekla xaa gut xaa xaa . Zhe nu yaal nkambaz xaa xaa roo yezh , zee gut xaa xaa .
44009025	Per tub yaal lee re xaa Jesús , xaa mseed kwaan lee xaa , nguxoob xaa kwaan Saulo yek bla kwaan nyaaw dubse yezh , nu mlo xaa xaa leen tub chekwid naro , nu msela xaa xaa naz tich bla . Snee mle xaa gan mroo xaa .
44009026	Nu gorna lee Saulo mzhin Jerusalén , nzhekla xaa ngzhaal xaa kwaan re xaa Jesús ; per lee re xaa ne nzheb ne xaa , nel nanlet xaa krer lee xaa nak tub xaa Jesús .
44009027	Per Bernabé mbe xaa lo re xaa mkayaa yalnabeyy lo Jesús , nu nzhé xaa lo re xaa lee Saulo ngune lo Xaa Nabeyy naz kwaan nya naz Damasco , nu lee Xaa Nabeyy ngunii lo xaa , nu xomod Saulo mzaa kwent cheen Jesús kwaan dub lextoo xaa leen yezh Damasco .
44009028	Nu snee lee Saulo mlakeka Jerusalén nu nze xaa kwaan re xaa . Nii xaa kwent cheen Jesús kwaan yalnabeyy cheen Xaa Nabeyy , nu nanzhebt xaa nzaa xaa kwent xtizh xaa .
44009029	Nu nkediizh xaa kwaan re xaa sawlazh , xaa nzhedizh gryeg ; per lee re xaa ne nzhekla gut xaa .
44009030	Gorna lee re xaa Jesús mzeen kwaane , mbe xaa Saulo yezh Cesarea , nu zee mxaal xaa xaa naz yezh Tarso .
44009031	Kwaanzee nik stub xaa nanrenalt xaa Jesús . Nu rese xaa Jesús , xaa re yezh cheen Judea , nu Galilea nu Samaria mas nye nzo lo Dios , nu nabeyyra Mbi Naban lextoo xaa . Nu ngok zyenra xaa Jesús .
44009032	Lee Pér nzha re yezh nu noka ngwasewii xaa lo rese xaa Jesús , xaa nambey , xaa nzho yezh Lida .
44009033	Zee mlabeyy xaa tub xaabyi le Eneas , xaa nzhala xon liin nzho loon , nu nyent mod gun xaa .
44009034	Pér nzhé lo xaa : ― Eneas , Jesucrist sekwen lu . Guxche nu blis xda lu . Nu gorzee nguxche Eneas .
44009035	Nu rese xaa nzho yizhyo Lida nu yizhyo Sarón ngune ngokwen xaa , nu mlaa xaa re krens cheen xaa nu ngok xaa xaa Jesús .
44009036	Ngu tub ngwnaa yezh Jope le Tabita , ( xtizh gryeg le me Dorcas ) . Nu lee me nak tub xme Jesús , nu tubka nle me kwaan wen nu nle me yudar re xaa nkin kwaan .
44009037	Tub mbizh zee , Tabita mzen tub yalyizh ta ngut me . Nu ngulola msegaz me kwerp cheen me , zee mzhib xaa me leen tub yoo kwaan nak stub pis .
44009038	Lee re xaa Jesús ngune lee Pér nzo yezh Lida , nu gax nzhi yezh Lida kwaan yezh Jope , kwaanzee mxaal xaa chop xaabyi yichezh Pér , nu nzhé xaa lo Pér : ― Chaa prad nya be yezh Jope .
44009039	Zee mreke Pér tich rop xaa ba . Nu gorna mzhin xaa mbe xaa Pér pa nzhib kwerp cheen me ngut , nu rese byud nzhi dub welt lo me nzhonn , nu mlu me re ler kwaan ngaxkwaa Dorcas leezha mbanaka me .
44009040	Zee lee Pér mloo rese xaa leen yoo , nu mkichxub xaa nu ngunaab xaa lo Dios , zee mwii xaa lo me ngut nu nzhé xaa : ― Tabita . ¡ Guxche ! Lee me mxal zaalo , nu gorna ngune me lo Pér , gorzee mzob me .
44009041	Lee xaa mzen yaa me nu mlisxo xaa me ; zeera mrezh xaa re xaa Jesús nu re byud , re xaa nambey , nu mlu xaa me lo re xaa naban me .
44009042	Kwaane ngune re xaa dubse yezh Jope nu zyen doo myet mzelo ngwii lo Xaa Nabeyy .
44009043	Pér mlaz lak mbizh yezh Jope li Simón , tub xaa nak xaa nseguuzh yed .
44010001	Nu ngu tub xaa le Kornel yezh le Cesarea , lee xaa nabeyy lo tub gayoo soldad , kwaan le Italia .
44010002	Lee xaa nak tub xaabyi nzholl lo Dios , kwaan rese xaa li xaa . Noka nzaa xaa gro doo demi nle xaa yudar re xaa prob , xaa Israel , nu tubka nzhedizhno xaa Dios .
44010003	Tub mbizh kan las tres , mchaa lextoo xaa nu lo tub mkaal kwaan mlu Dios lo xaa , klar myun tub mandad cheen Dios lo xaa , xaa mrep paro nzo xaa nu nzhé lo xaa : ― ¡ Kornel !
44010004	Mzheb doo xaa gorna ngune xaa lo mandad cheen Dios zee nzhé xaa : ― ¿ Cho kwaan né lu lo na , Xaa Nabeyy ? Lee mandad cheen Dios nzhé lo xaa : ― Mbin Dios rese kwaan nzhé lu lo xaa nu ne xaa xomod nle lu yudar re xaa nkin kwaan .
44010005	Bxaal lak xaa yezh Jope zee yichezh xaa Simón zee yiid Simón nee , xaa noka le Pér .
44010006	Lee xaa nzho li stub Simón , xaa nseguuzh yed , xaa nzob li gax roo nistoo .
44010007	Gorna lee mandad cheen Dios nya , Kornel mrezh chop xmos , nu tub soldad , xaa nle yudar xaa , xaa nzholl lo Dios .
44010008	Nu gorna ngulo mzaa xaa kwent re kwaan mded , zee mxaal xaa xaa yezh Jope .
44010009	Nu rolta mbizh stub mbizh nzhazhin xaa gax yezh Jope . Nu lee Pér nguxoob lo tub skaler yek yoo zee wdizhno xaa Dios .
44010010	Nlaan xaa nu nzhekla xaa gaw xaa , per gorna kadexkwaa me kwaan gaw xaa , gorzee mlu tub kwaan lo xaa ,
44010011	lee yiba mxal nu nzela tub lee ler naro naz lo yo , kwaan nkadoo dap punt .
44010012	Nu lo ler nzho rete ma , nu re mball , nu re mbyin .
44010013	Nu mbin xaa tub bos kwaan nzhé lo xaa : ― Pér , guxso , bit ma nu daw ma .
44010014	Pér mkeb nzhé : ― Nyent moda , Xaa Nabeyy ; nel na nik tub welt zer gaw na tub ma nanzhult nu ma nanambeyt .
44010015	Nu lee bos mbare ngunii stuba , nu nzhé lo xaa : ― Rese kwaan mle nzhula na , naniit luya kwaan nanzhult .
44010016	Kwaane ngok chon welt , nu zeera lee ler naro mbare nguxoob naz yiba stub welt .
44010017	Pér mle xgab cho kwaan nak kwaan mlu lo xaa , gorzee mzhin re xaa mxaal Kornel roo pwert , xaa ngunabdizh pa nzob li Simón .
44010018	Gorna mzhin xaa , mnabdizh xaa zee ne che nzho tub xaa le Simón , xaa noka nlabeyy re xaa mod Pér .
44010019	Nu lee Pér seetaka kale xgab kwaan mlu lo xaa , nu lee Mbi Naban nzhé lo xaa : ― Wii , chon xaabyi kakwaan lu .
44010020	Guxso , nu bla , nu gwa kwaan re xaa , nu nalet lu xgab , nel na mxaal xaa .
44010021	Pér mla nu nzhé xaa lo re xaabyi zee : ― Na nak xaa kakwaan re gu . ¿ Nu chozhiin kakwaan gu na ?
44010022	Lee re xaa mkeb nzhé : ― Nze nu kwent cheen Kornel , xaa nabeyy lo tub gayoo soldad . Lee xaa nak tub xaabyi wen , tub xaa nreke tich Dios , nu rese xaa Israel nkela xaa . Tub mandad cheen Dios nzhé lo xaa , nzhaal kwezh xaa lu , zee ya lu garli xaa zee lee xaa kenzha kwaan nzhaal yé lu lo xaa .
44010023	Zee lee Pér nzhé lo re xaa : ― Bzeeb gu . Nu mlaz xaa kwaan Pér dubse yaal zee . Nu lee stub mbizh , Pér ngwa kwaan re xaa , nu mreke lak wech , xaa Israel xaa nzho Jope , tich xaa .
44010024	Nu lee stub mbizh mzhin xaa yezh Cesarea , paro nkambaz Kornel xaa , kwaan lak sawlizh xaa nu xmig xaa , xaa mrezh xaa .
44010025	Gorna mzhin Pér garli Kornel , gorzee mroo Kornel ngunii lo xaa , nu mkichxub xaa lo xaa , nu mbill xaa lo xaa kwenta lo Dios .
44010026	Per lee Pér mlexso xaa nu nzhé lo xaa : ― Bzoli , nel ropse be nak myet .
44010027	Nu kayadizh rop xaa Kornel , nu zeera mzeeb xaa leen yoo zee ngune xaa zyen doo myet nzhi .
44010028	Pér nzhé lo re xaa : ― Ne gu lee re nu , xaa Israel , nanzeyalt ley cheen nu zhaal nu kwaan xaa stub yezh nu nixa nyent mod zeeb nu leen li xaa stub yezh . Per lee Dios mseed na , nanzhaalt le na xgab nanzhult nak xaa stub yezh .
44010029	Kwaanzee lijer doo nzhal na gorna mrezh Kornel na , nu namzot na nik tub diizh leeya nyent mod . Kwaanzee nzhekla na ne na , chozhiin mrezh gu na .
44010030	Kornel mkeb nzhé : ― Nzha tap mbizh kan gor neeka las tres , na nzo garli na nee nu kawdizhno na Dios , gorzee mlu tub xaabyi nak tub ler rus kwaan nla doo xni lo na .
44010031	Nu né xaa lo na : “ Kornel , Dios mbin kwaan nzhé lu lo xaa , nu ne xaa xomod mle lu yudar re xaa nkin kwaan .
44010032	Bxaal lak xaa yezh Jope zee yichezh xaa lo Simón , xaa noka le Pér yiid xaa nee . Lee xaa nzho garli Simón , xaa nseguuzh yed , xaa nzob li gax roo nistoo . ”
44010033	Kwaanzee gorzee mxaal na lak xaa yakwaan lu , nu wen mle lu nze lu lo nu nee . Nal nzhi re be nee lo Dios , nu nzhekla nu gon nu rese kwaan nzhekla Xaa Nabeyy seed lu nu .
44010034	Zee lee Pér mzelo ngunii , nu nzhé : ― Nalsi , ne na lee Dios nzak lal nak re myet ,
44010035	nu nkayaa xaa rese xaa nzhon xtizh xaa nu nle kwaan wen , nixa chol xaa stub yezh nak xaa .
44010036	Nu sbaa mlu Dios leezha mxaal xaa Jesucrist lo re nu , xaa Israel , nel lee xaa nak Xaa Nabeyy rese myet . Nu lee xaa mzaa kwent zee nzho mod kwi wen re myet kwaan Dios kwent cheen xaa .
44010037	Re gu ne re kwaan ngok lazh nu . Jesucrist mzelo mzaa kwent xtizh Dios leezha mchubnis Juan re myet naz yizhyo Galilea nu noka dubse yizhyo Judea .
44010038	Lee Dios mle nabeyy Mbi Naban lextoo Jesús , xaa Nazaret , zee nzho mod le Jesús rese kwaan . Nu ne gu xomod mle Jesús re kwaan wen , nu xomod msekwen xaa re xaa ne nzak nu xomod mloo xaa re mbi mal lextoo re xaa . Kwaane mle xaa nel Dios mzo kwaan lee xaa .
44010039	Lo re nu mlu rese kwaan mle Jesús sawlazh nu , nu nzaa nu kwent cheena . Zeera nya xaa naz Jerusalén , nu mbit xaa xaa , leezha mkenga xaa xaa lo tub krus .
44010040	Per Dios mseban xaa ngok yon mbizh , nu mle zee mlu xaa lo re nu .
44010041	Namlut xaa lo rese xaa yezh , nebse lo re nu , xaa mleey Dios yilo , nu nzaa nu kwent cheen yalmroban cheen xaa . Ndaw nu nu ngu nu kwaan lee xaa gwluzh gorna mroban xaa .
44010042	Nu lee xaa mxaal nu zaa nu kwent cheen xaa , nel mbizh gwluzh naab xaa kwent lo re xaa mban nu lo re xaa ngut .
44010043	Noka rese xaa mzaa kwent kwaan nzhé Dios lo lee xaa yilo , mzaala xaa kwent cheen xaa , nu nzhé xaa : “ Loka xana xaa ngwii lo xaa , ngulola mzhe re jwalt cheen xaa zee ” .
44010044	Seetaka kanii Pér , gorna lee rese xaa kayon xtizh Dios kwaan kanii Pér , mkayaa Mbi Naban .
44010045	Nu lee rese xaa Jesús , xaa Israel , xaa ngwa kwaan Pér , ndedyall doo ngune lee re xaa nanakt xaa Israel noka mkayaa Mbi Naban cheen Dios ,
44010046	nel mbin xaa nzhedizh xaa stub naz diizh kwaan nagakt xaa nu nzholl xaa lo Dios .
44010047	Zee lee Pér nzhé lo re wech kwaan nzha kwaan lee xaa : ― Nyent mod yé tub xaa lee re myet nee nyent mod rubnis , nel noka lee xaa mkayaala Mbi Naban kwenta re be .
44010048	Nu mnabeyy Pér xaa zee rubnis xaa kwaan yalnabeyy cheen Jesucrist . Gwluzh zee mnaab re xaa lo Pér zee kwaz Pér kwaan re xaa lak mbizh .
44011001	Lee re xaa mkayaa yalnabeyy lo Jesús , nu re xaa Jesús , xaa nzho Judea mbin xomod lee re xaa nanakt xaa Israel mbin xaa xtizh Dios .
44011002	Gorna lee Pér mbare naz Jerusalén , zee lee lak xaa Jesús , xaa ngwii doo lo beyy cheen re xaa Israel , mgalno xaa Pér ,
44011003	nu nzhé xaa lo xaa : ― ¿ Chozhiin ngwa lu lo re xaa nanakt sawlazh be , xaa nanzhot beyy cheen be , nu axta ndaw lu kwaan re xaa zee ?
44011004	Zee lee Pér nzhé lo re xaa rese kwaan mded axta yilo lo re xaa . Nu nzhé xaa lo re xaa :
44011005	― Gorna mzo na yezh Jope nu kawdizhno na Dios , mlu tub kwaan lo na . Ngune na lo tub lee ler naro kwaan nkadoo dap skin , nyaadla naz leen yiba axta pa nzo na .
44011006	Nu mlach wen na zee ne na nen cho kwaan nzho leena , nu mlu re rete ma lo na , re ma nakap , nu re mball , nu re mbyin .
44011007	Nu mbin na tub bos kwaan né lo na : “ Pér , guxso , bit ma nu daw ma ” .
44011008	Nu lee na mkeb nzhé : “ Nyent moda , Xaa Nabeyy , nel leen roo na zer zeeb nik tik kwaan nanambeyt nu kwaan nanzhult ” .
44011009	Zee lee bos kwaan nze naz yiba ngunii lo na stuba nu né : “ Rese kwaan mle nzhula Dios , naniit luya tub kwaan nanzhult ” .
44011010	Kwaane ngok chon welt , nu zeera mbareya nguxooba naz yiba stuba .
44011011	Nu gorzee lee chon xaabyi mzhin roo yoo pa nzhi re nu , xaa ne mroo axta Cesarea nu nzekwaan xaa na .
44011012	Lee Mbi Naban né lo na : “ Gwa kwaan lee xaa nu nalet lu xgab . ” Nu noka xop wech ne ngwa kwaan na . Rese nu mzeeb leen li Kornel ,
44011013	nu mzaa xaa kwent lo nu xomod ngune xaa lo tub mandad cheen Dios , xaa nzhé lo xaa : “ Bxaal lak xaa ya yezh Jope zee yichezh xaa Simón zee yiid Simón nee , xaa noka le Pér .
44011014	Lee xaa né lo lu nu lo rese xaa li lu , nen xomod le gu gan yalnaban kwaan tira . ”
44011015	Nu gorna mzelo na mza na kwent lo xaa , lee re xaa mkayaa Mbi Naban kwentaxa mkayaa be Mbi Naban yilo .
44011016	Zee mselazh na kwaan nzhé Xaa Nabeyy : “ Wli , lee Juan mchubnis kwaan nis , per lee re gu rubnis kwaan Mbi Naban cheen Dios ” .
44011017	Kwaanzee , chelee Dios mzaa lo re xaa kwaan mzaa xaa lo be , gorna mwii be lo Jesucrist Xaa Nabeyy be , nyent mod yé na nawent kwaan kale Dios .
44011018	Gorna lee re xaa Jesús , xaa Jerusalén mbin re wdizh ne , nanayiitra xaa , nu mbill xaa lo Dios , nu nzhé xaa : ― ¡ Noka lo re xaa nanakt xaa Israel mzaa Dios yalnkela cheen xaa , zee laa xaa re kwaan nawent nu wii xaa lo xaa , zee le xaa gan yalnaban kwaan tira !
44011019	Gwluzh ngulo ngut Steb , zee mzelo re xaa mrenal re xaa Jesús , nu kwaanzee lee lak xaa mxonn nya naz yizhyo Fenicia , zlak xaa nya naz yizhyo Chipre nu zlak xaa nya naz yezh Antioquía . Nu mzaa re xaa ne kwent cheen wdizh chul lo re sawlazh xaa , per namzaat xaa kwent cheen wdizh chul lo re xaa nanakt xaa Israel .
44011020	Per lee lak xaa nze naz yizhyo Chipre nu xaa nze yezh Cirene , mzhin yezh Antioquía nu mzaa xaa kwent cheen Jesús , Xaa Nabeyy be , noka lo re xaa nanakt xaa Israel .
44011021	Nu lee yalngezh cheen Xaa Nabeyy nzo kwaan re xaa zee , kwaanzee zyen doo xaa mzelo ngwii lo Xaa Nabeyy .
44011022	Re xaa Jesús , xaa nzho yezh Jerusalén , gorna mbin xaa kwaane , zee mxaal xaa Bernabé naz yezh Antioquía .
44011023	Gorna mzhin Bernabé , ngune xaa re kwaan gro kwaan mle Dios , nu nyak doo lextoo xaa . Nu nzhé xaa lo re xaa : ― Ble nali gu lextoo gu nu nye bzo gu lo re xcheen Xaa Nabeyy .
44011024	Nel lee Bernabé nak tub xaabyi wen , xaa nabeyy Mbi Naban cheen Dios lextoo nu tubka ngwii xaa lo Jesús . Nu snee zyen doo myet mzelo ngwii lo Xaa Nabeyy .
44011025	Nu zee mroo Bernabé baa , nu ngwa xaa yezh Tarso ngukwaan xaa Saulo ,
44011026	nu gorna nguzhal xaa lo xaa , mbe xaa xaa naz yezh Antioquía . Zee mlaz xaa tub liin kwaan re xaa Jesús , nu mseed xaa zyen doo myet . Nu Antioquía ngok pa ngunii re xaa lo re xaa Jesús “ cristianos ” yilotlaka . ( Wdizh ne nii : “ Xaa nreke tich Crist ” . )
44011027	Nu re mbizh zee , lak xaa mzaa kwent kwaan nzhé Dios lo lee xaa mroo Jerusalén nu ngwa xaa naz Antioquía .
44011028	Nu lee tub xaa ba le Agabo , nu mzelo xaa ngunii kwaan mzaa Mbi Naban lo xaa , nu nzhé xaa lo re xaa : ― La tub win gro doo dubse yizhyo pa nabeyy Roma . Kwaane ngok gorna lee Law mnabeyy dubse Roma .
44011029	Zee lee rese xaa Jesús , xaa nzho yezh Antioquía , mxaal ayud lo re xaa Jesús , xaa nzho yizhyo Judea ; kad xaa mzaa loka paroya nzho mod zaa xaa .
44011030	Nu snee mle xaa ; zee mxaal xaaya lo Bernabé rop Saulo zee yalaa xaaya lo re xaa gol xaa Jesús , xaa nzho yizhyo Judea .
44012001	Re mbizh zee , lee rey Herod mzelo mrenal re xaa Jesús .
44012002	Mnabeyy xaa zee gut xaa Chag , wech Juan , kwaan espad .
44012003	Nu ngune xaa lee kwaane nak kwaan nyula re xaa Israel , kwaanzee noka mzen xaa Pér . Re kwaane ngok leezha mla yalni cheen Paskwa , re mbizh kwaan nzhaw xaa pan kwaan nanyut lebadur .
44012004	Kwaanzee Herod mzen Pér , nu mchep xaa xaa lozhyib , nu mnabeyy xaa kanap tub chiinmtub soldad xaa , per namkanapt re soldad xaa tubka junt , sinka tapga soldad mkanap xaa . Nzhekla xaa luu xaa xaa lo re xaa yezh yilo ded yalni cheen Paskwa , zeera gut xaa xaa .
44012005	Nu snee lee Pér nzho lozhyib , per lee re xaa Jesús tubka naab xaa lo Dios zee kanap Dios Pér .
44012006	Leeka yaal kwaan nzhé Herod luu xaa xaa lo re xaa yezh , Pér naxna xsaww lo chop soldad , nu nkadoo xaa kwaan chop kaden nu lee stub naz soldad nzhi nkanap roo pwert .
44012007	Nu gorzee lee tub mandad cheen Dios mzhin lo xaa nu dubse lozhyib mla xni . Lee mandad cheen Xaa Nabeyy mgal cho Pér , mloo mkaal lo xaa , nu nzhé lo xaa : ― ¡ Guxche nal gor ne ! Nu gorzee lee kaden mxek yaa Pér .
44012008	Nu lee mandad cheen Dios nzhé lo xaa : ― Gok xab lu nu kee xkyelyed lu nii lu . Nu snee mle Pér , zee lee mandad cheen Xaa Nabeyy nzhé lo xaa : ― Gok xchamar lu nu breke tich na .
44012009	Pér mreke tich mandad cheen Xaa Nabeyy , nixa nanet xaa che wli o nawlit kwaan mlu lo xaa , nzak xaa kachaa lextoo xaa .
44012010	Rop xaa mded lo lak soldad xaa nkanap , nu sneeka mded xaa lo stub lak soldad xaa nkanap , nu zee mzhin xaa roo pwert yiib kwaan nyaww naz jwer , lee pwert techo mxal . Mroo rop xaa nu mze rop xaa mandad cheen Xaa Nabeyy xep , zeera mlaa xaa techo Pér .
44012011	Zeera Pér mzeen kwaan ngok , nu mle xaa xgab leen lextoo xaa : “ Nalsi , ne na lee Xaa Nabeyy mxaal mandad cheen xaa mloo xaa na lozhya Herod , nu lo rese kwaan nzhekla re sawlazh na le na ” .
44012012	Gwluzh ngulo mzeen wen xaa kwaan ngok , Pér nya garli Mari , xnaa Juan ( xaa noka le Mark ) , pa nzhi zyen xaa kawdizhno Dios .
44012013	Nu gorna mzhin xaa mkwezh xaa roo pwert kwaan nkee roo naz , nu tub ngwnaa mad le Rode , me nak tub mos , mroo mwii nen cho xaaya .
44012014	Nu gorna mbin me bos , mlabeyy me bos cheen Pér , nu tant nyakdoola me , myenlazh me ngxal me roo pwert , nu mrexonn me nya me nu mle me yabis lee Pér nzo roo pwert naz jwer .
44012015	Lee re xaa nzhé lo me : ― ¡ Nkade lu ! Per lee me nzhé : ― Wli kwaan ngunii na lo gu . Lee re xaa mbezh : ― Naleet xaaya , besa .
44012016	Per lee Pér seetaka kakwezh roo pwert nu gorna mxal xaa roo pwert ngune xaa lo xaa , nu rese xaa mdedyall doo .
44012017	Pér mlis yaa nu mle xaa tub nseyn zee nawdiizht re xaa , nu mzaa xaa kwent nen xomod mloo Xaa Nabeyy xaa lozhyib nu nzhé xaa lo re xaa : ― Guzh gu re kwaane lo Chag nu lo re stub naz xaa Jesús . Zee mroo Pér nu nya xaa stub pa .
44012018	Gorna mkaxni yizhyo , lee re soldad mrech nel nanet xaa pa naz nzha Pér .
44012019	Herod mnabeyy kwaan xaa xaa , per nel nyent mod ngzhaal xaa lo xaa , zee mgaazh xaa kwaane tich re xaa nkanap roo lozhyib . Nu mnabeyy xaa zee gut xaa re soldad zee , nel mlaa xaa mle Pér gan . Gorna ngulo mded re kwaane , Herod mroo Judea nu nya xaa ngu xaa naz yezh Cesarea .
44012020	Herod nayii doo ngune re xaa rop yezh Tiro nu Sidón . Nu nel Tiro nu Sidón mkayaa xaa kwaan nzhaw xaa lazh Herod , mkwaan re xaa rop yezh ne nen xomod kwi wen xaa kwaan Herod . Mle xaa gan myenn xaa kwaan Blasto , tub xaa non nkee zhiin garli rey Herod , zee le xaa yudar xaa zee kwi wen xaa kwaan Herod .
44012021	Nu mbizh nakladiizha , lee Herod ngok ler chul doo kwaan nzhak re rey , nu mzob xaa pa nzob re rey , nu ngunii xaa lo re myet .
44012022	Zee lee re myet mzelo nye ngunii nu nzhé xaa : ― ¡ Lee xaa kanii nanakt tub myet , lee xaa nak tub dios !
44012023	Leeka gorzee lee tub mandad cheen Xaa Nabeyy mle mzen yalyizh Herod , nel namzaat xaa kwent lo Dios . Nu ndaw myaz xaa zee ngut xaa .
44012024	Per lee xtizh Dios mrech reta yezh , nu mzelo re xaa ngwii lo Jesús .
44012025	Gorna Bernabé nu Saulo mlux xaa xchiin xaa yezh Jerusalén , mbare xaa yezh Antioquía . Nu mbe rop xaa Juan , xaa noka le Mark .
44013001	Lo re xaa Jesús , xaa yezh Antioquía , nzho xaa nzaa kwent kwaan nzhé Dios lo lee xaa nu nzho maestr . Lee xaa nak Bernabé , Simón ( xaa noka nii xaa lo “ Nagaas ” ) , Lus ( xaa yezh Cirene ) , Manaen ( xaa mxeen kwaan Herod , xaa mnabeyy Galilea ) , nu Saulo .
44013002	Tub mbizh lee re xaa ne mkwan nu nandawt xaa nik tub kwaan zee mbill xaa lo Xaa Nabeyy , nu lee Mbi Naban nzhé lo re xaa : ― Bloxcho gu Bernabé nu Saulo zee kee xaa xchinn na , kwaanzee mrezh na xaa .
44013003	Nu gorna ngulo mkwan xaa nu mdizhno Dios , zee mzhib xaa yaa xaa yek Bernabé nu Saulo , zee mxaal xaa xaa yizaa xaa Wdizh Chul cheen Jesucrist .
44013004	Nu Mbi Naban mbe Bernabé rop Saulo axta yezh Seleucia , nu zee mzen xaa bark mzhin xaa tub yizhyo nzhi xsaww nistoo kwaan le Chipre .
44013005	Nu gorna mzhin xaa yezh cheen Salamina , mzelo xaa mzaa xaa kwent xtizh Dios pa nkasa re xaa Israel nseed xaa xtizh Dios . Noka Juan nzha kwaan rop xaa zee le yudar xaa .
44013006	Mded xaa dubse yizhyo Chipre nu mzhin xaa yezh le Pafos , pa nguzhal xaa tub xaa Israel , xaa le Barjesús ; nu lee xaa ne nak tub wezh nu mbezh xaa nak xaa tub xaa nzaa kwent kwaan nzhé Dios lo lee xaa , per nawlit xaaya .
44013007	Xaa ne nzhaal kwaan Sergio Paulo , xaa nabeyy yizhyo Chipre . Nu Sergio Paulo nak tub xaa nzho doo yek . Zee mxaal Sergio Paulo mrezh Bernabé rop Saulo nel nzhekla xaa gon xaa xtizh Dios .
44013008	Per lee wezh , xaa le Barjesús , xaa noka le Elimas xtizh gryeg , nanzheklat lee xaa nabeyy Chipre gon xtizh Dios .
44013009	Nu mnabeyy Mbi Naban cheen Dios lextoo Saulo , xaa noka le Pab , nu mlach xaa lo xaa ,
44013010	zee nzhé xaa lo xaa : ― ¡ Lee lu nak tub xaa nkade , xaa mal , xinn Maxuu , xaa nzhekla lux rese kwaan wen ! ¿ Chozhiin tubka nsaaw lu naz nali cheen Xaa Nabeyy ?
44013011	Nal lee Xaa Nabeyy ted lu bid . Nal lee lu chool lo tub tyemp , zee nyent mod wii lu che zheya o yaala . Nu leeka gorzee mla tub yalnakaw lo Barjesús , nu nyent mod wii xaa , nu nkwaan xaa tub xaa zen yaa xaa , nel nik tub kwaan nanyunt lo xaa .
44013012	Nu gorna ngune xaa nabeyy yizhyo zee kwaane , mle xaa krer xtizh Xaa Nabeyy nu ndedyall xaa mbin xaa re kwent cheen Jesús .
44013013	Pab nu re xaa nzha kwaan lee xaa , mrep xaa leen bark yezh Pafos nu ngwa xaa axta yezh Perge , yizhyo cheen Panfilia ; per Juan ( xaa noka le Mark ) mlaa xaa rop xaa nu mbare xaa naz Jerusalén .
44013014	Pab rop Bernabé mroo Perge , nu ngwa xaa yezh Antioquía , kwaan nzhi lo yizhyo Pisidia . Lee mbizh kwaan nkasa xaa Israel nseed xaa xtizh Dios , mzeeb rop xaa pa nkasa re xaa , nu mzob xaa .
44013015	Gwluzh gorna ngulo mlab xaa kwaan mkee Ches nu kwaan mkee re xaa mzaa kwent kwaan nzhé Dios lo lee xaa , zee lee re xaa nabeyy pa nkasa re xaa Israel , nzhé xaa lo Pab rop Bernabé : ― Wech na . ¿ Che nzhekla gu nii gu tub kwaan , zee zaa gu balor lextoo re myet ne ? ¡ Nii guya nal !
44013016	Zee lee Pab nguxso nu mle xaa nseyn kwaan yaa xaa zee nakeet re xaa rezh , nu nzhé xaa : ― Kenzha rese gu xaabyi , xaa lazh na , nu noka re gu , xaa stub naz re yezh , xaa nzheb ne Dios .
44013017	Lee Dios cheen be mleey re xey be xaa yilo , nu mle xaa xaa zyen doo xaa leezha nzhoka xaa Egipto , mod xaa stub yezh . Nu gwluzh Dios mloo xaa yizhyo zee kwaan yalngezh cheen xaa .
44013018	Nu myela Dios ne re xey be tub choo liin leezha nzha xaa naz wen .
44013019	Zee mlux xaa tub gazh yizhyo pa le Canaán , zee zaa xaa leyo cheen re xaa zee lo re xey be , xaa yilo .
44013020	Rese kwaane ngok tub tap gayoo nzho choobchii liin . Gwluzh mlaa Xaa Nabeyy re jwes lo xey be axta re mbizh cheen Samuel , xaa mzaa kwent kwaan nzhé Dios lo lee xaa yilo .
44013021	Zee lee re xaa ngunaab tub rey zee nabeyy xaa xaa ; nu lee Dios mleyy Saúl , xinn Cis lo xaa , xaa nak dii cheen Benjamín . Nu mnabeyy xaa lo re xaa tub choo liin .
44013022	Gorna mkiib Dios Saúl mod rey lo re xaa , zee mzaa Dios David gak rey cheen xaa , nu nzhé Dios : “ Lee David xinn Isaí , nak tub xaa nyula na ne na , lee xaa le rese kwaan nzhekla na . ”
44013023	Leeka lo xben David myaad Jesús , xaa ne mxaal Dios koo re sawlazh be lo yalgut , nu zee zaa xaa yalnaban kwaan tira , kwentaxa nzhéla xaa yilo .
44013024	Leezha zeeraka yaad Jesús , Juan mzaa kwent xtizh Dios lo rese sawlazh be . Mbezh xaa nzhaal laa xaa re kwaan nawent kwaan kale xaa nu wii xaa lo Dios zee rubnis xaa .
44013025	Nu leezha merla lux Juan xchiin xaa , nzhé xaa : “ Nanakt na xaa nle re gu xgab , nanakt na Xaa Xaal Dios Nabeyy ; per tich na nze tub xaa nixa xkyelyed xaa kwaan nkee nii xaa nanzhaalt la na . Nel nik tik nanont na lo xaa . ”
44013026	’ Re gu sawlazh be , xaa nak dii cheen Abraham , nu rese gu , xaa nzheb ne Dios , xaa stub yezh ; lee diizh cheen yalnaban ne nak cheen re be .
44013027	Nel lee re xaa nzho Jerusalén , nu re xaa nabeyy lo xaa , namzaat xaa yek xaa gon xaa xtizh Jesús , nixa namlaat yek xaa re kwaan mkee re xaa mzaa kwent kwaan nzhé Dios lo lee xaa yilo , mer kwaana nlab xaa re mbizh nzholl be lo Dios . Mle xaa zee mbarlo re kwaan mkee xaa ne , leezha mzaa xaa Jesús lo yalgut .
44013028	Nixa nanguzhalt nik tub kwaan gaazh xaa tich xaa , zee nzho mod gut xaa xaa , per nzhé xaa lo Pilat : “ ¡ Bit xaa ! ”
44013029	Gorna ngulo mle xaa xaa rese kwaan , mod nzaa Xkyech Dios kwent , mla xaa xaa lo krus nu msebyo xaa xaa .
44013030	¡ Per Dios mseban xaa !
44013031	Nu zyen doo mbizh mlu Jesús lo re xaa mreke tich xaa , leezha mroo xaa Galilea nu ngwa xaa yezh Jerusalén . Nal re xaa ne , nak xaa nzaa kwent cheen Jesús lo re myet .
44013032	’ Snee re nu nzaa kwent cheen wdizh chul lo gu , tub kwaan myaan Dios kwaan re xey be xaa yilo ,
44013033	mle xaaya lo re be , xana xaa nak dii cheen xaa . Kwaane mle xaa gorna mseban xaa Jesús lo re xaa ngut , kwentaxa nkeela lo Xkyech Dios lo Salm chop , kwaan nii : “ Lu nak xgaan na , na mle ngol lu nalzhe ” . ‘‘
44013034	Dios nguniila lee xaa seban xaa lo re xaa ngut , zee lee kwerp cheen xaa naluxt , nel noka nzhé xaa : “ Za na lo re gu re kwaan myaan na lo David , kwaana nali nu wli nak ” . ‘‘
44013035	Nu noka lee stub salm nzhé : “ Nalaat lu lux kwerp cheen xmos lu , Xaa Nali nak ” . ‘‘
44013036	Nu David mle mod mnabeyy Dios xaa re mbizh cheen xaa . Nu gwluzh ngut xaa nu msebyo xaa xaa pa msebyo xaa re xey xaa , nu lee kwerp cheen xaa mlux , nu ngoka yide stuba .
44013037	Per lee kwerp cheen Jesús mseban Dios nu namluxta .
44013038	’ Snee wech na , nzhaal ne gu lee Jesús nak xaa nzho mod chee rese kwaan nawent kwaan mle gu , mod nzaa nu kwent lo gu ,
44013039	zee lee rese xaa ngwii lo Jesús , mchee Dios jwalt cheen xaa , tub kwaan nyent mod le ley cheen Ches .
44013040	Kwaanzee kanap gu gu zee nazhint re kwaan mkee re xaa mzaa kwent kwaan nzhé Dios lo lee xaa tich gu , kwaan nzhé :
44013041	Wii re gu , xaa nxizhno kwaan wli , telisa dedyall gu mod lux na gu , nel lee re mbizh cheen gu kale na tub zhiin gro doo , tub kwaan nalet gu krer nixa zaa xaa kwenta lo re gu . ‘‘
44013042	Gorna lee Pab rop Bernabé mroo pa nkasa xaa Israel nseed xaa xtizh Dios , ngunaab re xaa lo xaa zee stub mbizh kwaana nzholl xaa lo Dios , noka nii xaa re kwaane stuba .
44013043	Gorna ngulo mrech re myet pa nkasa xaa nseed xaa xtizh Dios , zyen doo xaa Israel , nu noka re xaa mzhin ngok xaa Israel mreke tich Pab rop Bernabé . Nu lee rop xaa mzaa kwent nzhaal nye zo xaa lo yalnkela cheen Dios .
44013044	Nu lee stub sman , mbizh kwaan nzholl xaa Israel lo Dios , mer rese xaa yezh mdop zee gon xaa xtizh Xaa Nabeyy .
44013045	Per gorna ne re xaa Israel zyen doo myet , ngok selos doo xaa nu mzelo xaa nawent ngunii xaa Pab nu mbezh xaa nawent kwaan nlu Pab .
44013046	Zee lee Pab rop Bernabé nye mkeb nu namzhebt xaa , nzhé xaa : ― Kwaan nkin le nu nak zaa nu kwent xtizh Dios yilotlaka lo gu , xaa nak sawlazh be , xaa Israel . Nu nel nanet gu gon gu xtizh Dios zee noka nanet gu kayaa gu yalnaban kwaan tira , nal lee nu ya niiya lo re xaa nanakt xaa Israel .
44013047	Nel snee mnabeyy Xaa Nabeyy nu , leezha nguné xaa : Mzo na lu kwenta xni lo rese yezh , xaa nanakt xaa Israel , zee zaa lu kwent xomod le xaa gan yalnaban kwaan tira , axta dubse yizhyo . ‘‘
44013048	Nu gorna mbin re xaa nanakt xaa Israel kwaane , nyakdoola xaa nu mzelo xaa nzhé xaa : “ Lee xtizh Xaa Nabeyy nak tub kwaan wen ” . Nu rese xaa naklakwent le gan yalnaban kwaan tira , mwii xaa lo Xaa Nabeyy .
44013049	Snee mbin re xaa xtizh Xaa Nabeyy dubse yezh zee .
44013050	Per lee re xaa Israel msegan lak ngwnaa non , me nzholl lo Dios , nu lak xaabyi non yezh , zee renal xaa Pab rop Bernabé , zee koo xaa xaa yizhyo zee .
44013051	Kwaanzee Pab rop Bernabé mrib yide kwaan nkee tich xkyelyed xaa , kwaan nak mod tub nseyn kwaan nii nawent nzo re myet zee lo Dios , nu nya xaa naz yezh Iconio .
44013052	Per lee re xaa Jesús nyakdoola nu mnabeyy Mbi Naban cheen Dios lextoo re xaa .
44014001	Leezha mzhin Pab rop Bernabé yezh Iconio , mzeeb rop xaa pa nkasa xaa Israel nseed xaa xtizh Dios , klar doo mzaa xaa kwent cheen wdizh chul zee zyen doo xaa Israel nu xaa nanakt xaa Israel mzelo ngwii lo Jesús .
44014002	Per lee re xaa Israel , xaa nanzheklat wii lo Jesús , mzelo xaa mdiizh xaa kwaan re xaa nanakt xaa Israel , nu snee mle xaa zee le re xaa xgab nawent nak re xaa Jesús nu nayii re xaa ne xaa xaa .
44014003	Zee lee Pab rop Bernabé mlaz zee zyen doo mbizh , nu namzhebt xaa mzaa xaa kwent wdizh chul cheen Xaa Nabeyy . Mle rop xaa re kwaan gro doo kwent cheen Jesús , kwaan mlu wli nak wdizh chul kwaan mzaa xaa kwent .
44014004	Per lee re xaa yezh ngok chop tant , tub naz xaa nroo jabor cheen re xaa Israel nu stub naz xaa nroo jabor cheen rop xaa mkayaa yalnabeyy lo Jesús .
44014005	Zee lee re xaa Israel nu re xaa nanakt xaa Israel myaan kwaan re xaa nak zhiin , zee le xaa tub kwaan nawent lo rop xaa nu mle xaa xgab zee zaake xaa rop xaa .
44014006	Per gorna mzeen Pab rop Bernabé kwaane , zee mxonn xaa nya xaa naz Listra nu Derbe , rop yezh pa nabeyy Licaonia , nu noka nya xaa re yezh kwaan nzhi dub welt ,
44014007	pa mzaa xaa Kwent Chul cheen Jesús .
44014008	Yezh Listra nzho tub xaabyi nyent mod ze . Nik tub welt namzet xaa , nel mdeen xaa axta leezha ngol xaa . Xaabyi ne nzob ,
44014009	nkenzha re kwaan nii Pab , nu lee Pab zheta mwii lo xaa nu ne Pab ngwii xaa lo Dios , zee nzho mod sekwen Dios xaa .
44014010	Zee nzhé Pab lo xaa kwaan bos nye : ― ¡ Guxso ! Nu lee xaabyi zee nguxso nu mkee xaa brink nu mzelo xaa mze xaa .
44014011	Nu gorna ngune re myet kwaan mle Pab , zee lee re myet mzelo ngunii mer xtizh xaa nu nzhé xaa : ― ¡ Rop xaa ne nak dios nu myaad xaa kwenta myet lo re be !
44014012	Nu mbezh xaa lee Bernabé nak dios Zeus , nu lee Pab nak dios Hermes , nel lee xaa nak xaa nii .
44014013	Lee ngwleyy cheen Zeus , xaa nzob xkyidoo roo yezh , mbidno xaa re ngoon nu zyen yeey kwaan chul nzhak . Lee ngwleyy nu re myet nzhekla gool xaa lo rop xaa mkayaa yalnabeyy lo Jesús kwentaxa lo Dios , nu nzhekla xaa ngut xaa lak la ngoon kwentaxa nteed xaa ma lo xdios xaa .
44014014	Per gorna mzeen Bernabé rop Pab kwaane , zee mchaz xaa xab xaa nu mzeeb xaa leen pa nzhi re myet , nu nzhé xaa :
44014015	― ¿ Chozhiin nle gu kwaane ? Lee rop nu nak myet kwenta re gu . Lee nu nze zaa kwent ne lo re gu , zee laa gu re dios ne , kwaan nik tub sirb nanlet , nu wii gu lo Dios , xaa mban . Lee xaa mdexkwaa yiba nu yizhyo nu nistoo nu mdexkwaa xaa re naksa ma .
44014016	Nu re mbizh nazskweeze , Dios mlaa reke xaa tich re kwaan nzhekla xaa ,
44014017	nixa namlaat xaa techo re myet sinka nlu xaa rese kwaan wen kwaan nle xaa lo re myet . Nlu xaa xomod nak xaa leezha nselazh yey lo be kwaan nxeen re yalgon cheen be , nu leezha nzaa xaa zyen kwaan gaw be zee chul nzhak lextoo be .
44014018	Per nixa rese kwaane nzhé xaa , nagan mle xaa gan lee re myet nangteedt ngoon lo xaa .
44014019	Gorna mzhin lak xaa Israel , xaa Antioquía nu xaa Iconio , mle xaa gan mchee xaa xgab cheen re myet ; zee mzaake xaa Pab nu mle xaa xgab mbit xaa Pab , zee mdobxex xaa xaa mloo xaa xaa naz jwer roo yezh .
44014020	Per gorna lee re xaa Jesús mkasa dub welt lo xaa , lee xaa nguxche nu mzeeb xaa stub welt leen yezh . Nu stub mbizh mroo rop xaa Bernabé nya xaa naz stub yezh le Derbe .
44014021	Gwluzh gorna ngulo mzaa xaa kwent cheen wdizh chul cheen Jesús yezh Derbe , zee zyen doo xaa mzelo ngwii lo Xaa Nabeyy . Zee mbare xaa yezh Listra , nu Iconio nu Antioquía .
44014022	Nu mle Pab rop Bernabé yudar re xaa Jesús , xaa nzho yezh ne , zee zo nye xaa lo Dios nu roora xaa lo re xcheen Dios . Nu nzhé xaa : “ Chelee be nzhekla be zeeb be pa nabeyy Dios nkin ded be bid ” .
44014023	Nu noka mleey xaa lak xaa gol , xaa ngwii lo Jesús , zee nabeyy xaa lo re xaa Jesús reta yezh . Zee mkwan xaa gorna nandawt xaa nik tik kwaan nu mdizhno xaa Dios , zee ngunaab xaa lo Dios zee kanap Xaa Nabeyy rese xaa gol .
44014024	Gorna mded xaa yizhyo Pisidia , mzhin xaa yizhyo Panfilia ,
44014025	nu naz baa mzaa xaa kwent wdizh chul cheen Jesús yezh Perge . Nu zeera ngwa xaa yezh Atalia ,
44014026	pa mzen xaa bark mzhin xaa Antioquía , yezh cheen Siria . Leen yezh ne mxaal xaa xaa mzaa xaa kwent cheen Xaa Nabeyy , lo yalnkela cheen Dios . Nu sbaa mle xaaya .
44014027	Gorna mzhin xaa Antioquía , mtop xaa re xaa Jesús , nu mzaa xaa kwent rese kwaan mle Dios kwaan rop xaa . Nzhé xaa xomod mle Dios zee noka re xaa nanakt xaa Israel ngwii lo Xaa Nabeyy .
44014028	Nu Pab rop Bernabé mlaz baa zyen doo mbizh kwaan re xaa Jesús .
44015001	Re mbizh zee , lak xaa mroo yizhyo Judea mzhin Antioquía . Nu mzelo xaa mseed xaa re xaa Jesús , nu nzhé xaa : ― Nyent mod le tub xaa gan yalnaban kwaan tira chelee xaa nanyot xaa beyy cheen re nu , xaa Israel , modxa mlaa Ches le nu .
44015002	Zee lee Pab rop Bernabé mdildiizh xaa kwaan re xaa zee . Nu gwluzh zee lee re xaa Jesús , xaa Antioquía , mxaal Pab rop Bernabé nu zlak xaa , zee ya re xaa Jerusalén , yanabdizh xaa lo re xaa mkayaa yalnabeyy lo Jesús nu lo re xaa gol , xaa nzho yezh zee .
44015003	Kwaanzee mroo Pab rop Bernabé Antioquía nu gorna nzhaded xaa yezh Fenicia nu Samaria mzaa xaa kwent xomod lee re xaa nanakt xaa Israel , mlaa xaa re krens cheen xaa nu mreke xaa tich xcheen Dios . Nu rese xaa Jesús nyakdoola xaa mbin xaa re kwaane .
44015004	Gorna lee re xaa ne mzhin Jerusalén , lee re xaa Jesús nu re xaa mkayaa yalnabeyy lo Jesús nu re xaa gol wen mkayaa xaa xaa . Nu mzaa Pab rop Bernabé kwent rese kwaan mle Dios kwaan lee xaa .
44015005	Per lak fariseo , xaa ngwii lo Jesús , nguxso nu nzhé : ― Lee re xaa nanakt sawlazh be , nzhaal yo beyy cheen be , nu noka nzhaal xaal be xaa zee le xaa kwaan nzhé ley cheen Ches .
44015006	Zee mdop re xaa mkayaa yalnabeyy lo Jesús nu re xaa gol , zee wdizh xaa kwaane .
44015007	Gwluzh gorna mdizh xaa zyen doo kwaane , Pér nguxso nu nzhé : ― Wech na , gu ne nzha lak liin Dios mleey na lo re gu zee za na wdizh chul cheen Jesús lo re xaa nanakt xaa Israel , zee noka re xaa ngwii lo Jesús .
44015008	Nu Dios , xaa nlabeyy lextoo re myet , mlu mkayaa xaa xaa , nel mzaa xaa Mbi Naban cheen xaa lo re xaa modxa mzaa xaa Mbi Naban lo re be .
44015009	Nel Dios mle kwaan wen lo be nu noka lo lee xaa ; Dios mle nzhul lextoo be gorna mzelo be ngwii be lo xaa .
44015010	Kwaanzee nal , ¿ chozhiin nzhekla gu lux gu xgab cheen Dios nu zhib gu tich re wech ne ley cheen Ches kwaan nga doo kwaan nixa be nyent mod nge , nu nixa re xey be xaa yilo nyent mod wee ?
44015011	Lee re be mle gan yalnaban kwaan tira lo yalnkela cheen Jesucrist , Xaa Nabeyy be , nu leeka snee lee re xaa nanakt xaa sawlazh be le gan yalnaban kwaan tira .
44015012	Rese xaa msaaw roo nu mkenzha xaa gorna lee Bernabé rop Pab mzaa kwent re kwaan gro kwaan mle Dios kwaan rop xaa lo re xaa nanakt xaa Israel , leezha mzaa xaa kwent cheen Jesús .
44015013	Gorna ngulo ngunii rop xaa , Chag nzhé : ― Wech na , kenzha gu kwaan nii na :
44015014	Simón Pér mzaa kwent xomod ngoka tub welt leezha mleey Dios lo re xaa nanakt xaa Israel tub naz xaa zee gak xaa xaa xaa .
44015015	Nu kwaane lal nii kwaan nkee re xaa mzaa kwent kwaan nzhé Dios lo lee xaa , modxa nii Xkyech Dios :
44015016	Lee mod mwii xaa Israel lo Dios nak mod tub yoo cheen rey David kwaan mbaxche . Gwluzh bare na stub welt , zee za na li David stub bes . Za naya stub bes , nu bare na saaw na yeka ,
44015017	zee lee re xaa stub yezh nzho mod kwaan xaa Xaa Nabeyy , re xaa mleey na tubka kwaan xaa na , xaa Israel , xaa nkano le na .
44015018	Snee nzaa Xaa Nabeyy kwent , xaa mlu re kwaan axta re mbizh yilo . ‘‘
44015019	’ Kwaanzee lee na nii : Nanzhaalt zhib be ley cheen Ches tich re xaa nanakt xaa Israel , re xaa mzelo ngwii lo Dios .
44015020	Per nzhaal kee be lo re xaa ne zee nagawt xaa rese baal kwaan nzhib lo mdo , nu nachaalt xaa re stub naz ngwnaa , nu nagawt xaa baal cheen re ma mziyenn , nu nagawt xaa ren .
44015021	Sbaa kee be lo xaa , nel mzaa re xaa kwent rese yezh cheen ley cheen Ches axta nazskweeze . Nlab xaaya pa nkasa re xaa sawlazh be nseed be xtizh Dios yizata mbizh kwaan nzholl xaa lo Dios . Sbaa nzhaal kee be lo xaa .
44015022	Re xaa mkayaa yalnabeyy lo Jesús nu re xaa gol nu re xaa Jesús , myaan xaa kweey xaa lo re xaa , chop xaa xaal xaa Antioquía kwaan Pab rop Bernabé . Nu mleey xaa Judas ( xaa noka le Barsabás ) kwaan Silas , rop xaa ne nak xaa non lo re xaa Jesús .
44015023	Nu mxaal xaa yech ne lo re xaa Jesús naz ba , nu mbe Barsabás rop Silas yech ne : “ Dix wech nu bzan , xaa nanakt xaa Israel , xaa nzho yezh Antioquía , Siria nu Cilicia . Re nu , xaa mkayaa yalnabeyy lo Jesús , nu re xaa gol , nu re xaa Jesús , mxaal nu yech ne lo gu .
44015024	Mbin nu , lak xaa mroo nee nu ngwa xaa lo re gu nu mbezh xaa tub kwaan nawent zee mle gu xgab , per namxaalt nu xaa zee .
44015025	Kwaanzee mle re nu xgab nu myaan re nu , xaal nu chop xaa zee yasewii xaa lo re gu . Ya xaa kwaan Bernabé rop Pab , rop xaa nkedoola nu .
44015026	Rop xaa ne mzaa yalnaban cheen xaa zee ded xaa bid zaa xaa kwent cheen wdizh chul cheen Jesucrist , Xaa Nabeyy be .
44015027	Nu kwaanzee nxaal nu Judas nu Silas . Rop xaa ne zaa kwent kwaan myaan nu né nu lo re gu .
44015028	Nel ngunii Mbi Naban cheen Dios lo nu zee kiib re nu tub kwaan nga tich gu , nebse nkin le gu re kwaane .
44015029	Nagawt gu baal cheen ma mteed xaa lo mdo , nagawt gu ren nixa baal cheen ma mziyenn , nu nachaalt gu re stub naz ngwnaa . Nu chelee gu nanlet gu re kwaane , wen kale gu . ”
44015030	Nu gorna ngulo mrech re xaa , lee re xaa zee ngwa yezh Antioquía , zee mtop xaa re xaa Jesús , nu mzaa xaa yech ne lo re xaa .
44015031	Gorna lee re xaa mlaba , nyakdoola xaa nel mseleyy dooya re xaa .
44015032	Nu nel lee Judas nu Silas nak xaa nzaa kwent kwaan nzhé Dios lo lee xaa , zee gro mzaa xaa kwent xtizh Dios , kwaanzee mzaa xaa balor lextoo re xaa nu mseleyy doo xaa re xaa .
44015033	Nu mlaz xaa zee lak mbizh , zeera lee rese xaa Jesús mlaa nya xaa nu nzhé xaa lo xaa : “ Wen nya gu ” , zee mbare xaa naz Jerusalén stuba .
44015034	Per lee Silas nzhekla lakeka xaa naz baa .
44015035	Noka Pab rop Bernabé mlakeka xaa yezh Antioquía , Pab rop Bernabé nu stub naz xaa mzaa kwent cheen wdizh chul cheen Xaa Nabeyy naz ba .
44015036	Xep gwluzh Pab nzhé lo Bernabé : ― Ya be yisewii be lo re wech nu lo re bzan xaa rese yezh pa ngwa zaa be kwent xtizh Xaa Nabeyy , zee ne be xomod nzhi re xaa .
44015037	Bernabé nzhekla wee Juan , xaa noka le Mark ,
44015038	per Pab nzak nawent wee xaa xaa , nel mlaa Mark xaa Panfilia nu nangreketra xaa tich rop xaa lo xchiin xaa .
44015039	Kwaane mle zee mdildiizh doo rop xaa , nu axta mcho rop xaa ; Bernabé mbe Mark nu mzen xaa bark nzha xaa naz Chipre .
44015040	Nu lee Pab kwent cheen xaa mleey xaa Silas . Nu re xaa Jesús ngunaab lo Xaa Nabeyy zee kanap xaa xaa . Zee mroo rop xaa baa ,
44015041	nu mded xaa yizhyo Siria nu yizhyo Cilicia , nu mzaa xaa balor lextoo re xaa Jesús naz ba .
44016001	Pab rop Silas mzhin yezh Derbe nu yezh Listra , pa mzhaal xaa kwaan tub xaa le Timoteo , xaa nak tub xaa Jesús . Xnaa Timoteo nak me yezh Israel , nu nak me tub me ngwii lo Jesús , per lee xuz xaa nak tub xaa gryeg .
44016002	Nu lee re xaa Jesús , xaa yezh Listra nu yezh Iconio , wen nzhedizh xaa Timoteo .
44016003	Pab nzhekla wee Timoteo kwaan lee xaa , per yilotlaka mchoog xaa tik yed cho xaa , kwaan nak beyy cheen re xaa Israel , zee nyent mod le re xaa Israel xgab nawent , xaa nzho zee , nel ne rese xaa lee xuz Timoteo nak xaa gryeg .
44016004	Rese yezh pa nded xaa , mzaa xaa kwent re kwaan nzhaal le re xaa Jesús , modxa mxaal re xaa mkayaa yalnabeyy lo Jesús nu re xaa gol , xaa nzho yezh Jerusalén .
44016005	Snee yizata mbizh lee re xaa Jesús mas nye nzo lo re xcheen Dios nu ngok zyenra xaa .
44016006	Mded xaa yizhyo Frigia nu Galacia , nel lee Mbi Naban nanglaat ngzaa xaa kwent wdizh chul cheen Jesús re yezh cheen Asia .
44016007	Nu gorna mzhin xaa yizhyo Misia , zee mle xaa xgab zeeb xaa yezh Bitinia , per lee Mbi Naban cheen Jesús nangzeyalt .
44016008	Snee tira mded xaa yizhyo Misia , nu mzhin xaa axta roo nistoo nu mzeeb xaa leen tub yezh kwaan le Troas .
44016009	Tub yaal , mchaa tub xaa yizhyo Macedonia lextoo Pab . Nzak xaa lee xaabyi ne nzo nu kanaab lo xaa nu nzhé : “ Ded yizhyo Macedonia zee le lu yudar nu ” .
44016010	Gorna ngulo mchaa lextoo xaa , zee mle nu xgab roo nu baa , nu ya nu naz Macedonia , nel ne nu lee Dios nzhekla ya nu baa zee zaa nu kwent wdizh chul cheen Jesús .
44016011	Ngu nu leen bark yezh Troas , nu ngwa nu nalisa yezh kwaan nzhi xsaww nistoo cheen Samotracia , nu lee stub mbizh mzhin nu yezh Neápolis cheen yizhyo Macedonia .
44016012	Nu yezh ne mroo nu ngwa nu Filipos , kwaan nak tub yezh cheen Roma nu yezh kwaan mas non cheen Macedonia . Baa mlaz nu lak mbizh .
44016013	Tub mbizh kwaan nseed re xaa Israel xtizh Dios mroo nu leen yezh nu ngwa nu naz roo yuu , pa mle nu xgab nzho tub pa nseed re xaa xtizh Dios . Gorna mzhin nu , mzob nu , nu mzaa nu kwent wdizh chul cheen Jesús lo re ngwnaa , me mkasa zee .
44016014	Lee lo re me nzho tub ngwnaa le Lidia ; me ne nak me yezh Tiatira nu nto me ler naxne kwaan non doo , nu nak me tub ngwnaa nseed xtizh Dios . Nu kakenzha me kwaan kanii Pab , zee Xaa Nabeyy mxal lextoo me , zee mbin meya .
44016015	Nu mrubnis me kwaan re me li me , nu gwluzh ngunaab me lo nu : ― Te gu kwaz gu garli na , chelee gu nle gu xgab nak na tub me ngwii lo Xaa Nabeyy . Mle doo me jwers lo nu zee mlaz nu garli me .
44016016	Stub mbizh gorna nzhaze nu pa nkasa xaa Israel nseed xaa xtizh Dios zee mzhaal nu tub ngwnaa mad , lee me nzho mod zaa kwent cho kwaan gak , nel nzho mbi mal lextoo me . Lee me nak tub mos , nu sbaa nle me gan gro doo demi kwaan nzaa me lo xaa nabeyy lo me .
44016017	Ngwnaa ne mzelo mreke tich Pab nu tich re nu , nu mbezh me : ― ¡ Re xaa ne nak xmos Dios , xaa ngezh doo ! ¡ Nu lee re xaa ne nzaa kwent lo re gu xomod roo gu lo yalgut zee le gu gan yalnaban kwaan tira !
44016018	Sbaa mle me zyen doo mbizh , axta paro nguzha Pab tant seeka nii me , nu mzere xaa yenn xaa mlach xaa lo me nu nzhé xaa lo mbi mal kwaan nzho lextoo ngwnaa mad zee : ― Kwaan yalnabeyy cheen Jesucrist , nabeey na lu , broo lextoo ngwnaa ne . Leeka gorzee lee mbi mal mroo lextoo me .
44016019	Per gorna lee re xaa nabeyy ngwnaa mad zee , mzeen xaa nyentra mod le re xaa gan gro demi kwaan lee me , zee mzen xaa Pab rop Silas ,
44016020	nu mbe xaa xaa lo re xaa nak zhiin , nu nzhé xaa : ― Xaa Israel re xaa ne , nu kachee xaa mod nak re xaa sawlazh be .
44016021	Nu nlu xaa stub naz kostumbr kwaan nanzhaalt le be , nel be nak xaa Roma .
44016022	Nu noka zyen doo myet ngaazh kwaan tich Pab nu tich Silas . Nu lee re xaa nak zhiin mnabeyy koche xaa xab Pab rop Silas zee zaa bar xaa xaa .
44016023	Gwluzh gorna ngulo mzaa bar doo xaa rop xaa , zeera mchep xaa xaa lozhyib , nu mnabeyy xaa xaa nkanap roo lozhyib , zee kanap wen xaa xaa .
44016024	Nu gorna mbin xaa nkanap roo lozhyib kwaane , mchep xaa xaa lozhyib paro mas nech , nu mkado xaa nii xaa kwaan chop le yag .
44016025	Per wall yaal Pab rop Silas kawdizhno Dios nu kayoll xaa lo Dios , nu lee stub naz xaa nzhibyoo kakenzha kwaan kayoll xaa .
44016026	Nu gorzee mgun tub xog kwaan nye doo kwaan mrib axta simyent cheen lozhyib . Nu leeka gorzee mxal rese pwert , nu rese xaa nzho lozhyib mroog kaden kwaan nkadoo yaa xaa .
44016027	Gorna lee xaa nkanap lozhyib mroo mkaal lo , nu ngune xaa lee re pwert cheen lozhyib nzoxal , mloo xaa spad xaa zee gut xaa xaa , nel mle xaa xgab lee re xaa nzho lozhyib mxonn .
44016028	Per Pab nzhé lo xaa dub gan : ― ¡ Naguta lu leeka lu , rese nu nzhika nee !
44016029	Zee lee xaa nkanap lozhyib mnaab tub xni , nu mrexonn xaa mzeeb xaa lozhyib . Nu leezha mzhin xaa lo Pab nu lo Silas , mxiz xaa lo yalnacheb nu mkichxub xaa lo xaa .
44016030	Zeera mloo xaa xaa nu mnabdizh xaa lo xaa : ― ¿ Cho kwaan le na zee roo na lo yalgut nu le na gan yalnaban kwaan tira ?
44016031	Lee rop xaa mkeb lo xaa nzhé : ― Wii lo Jesús , Xaa Nabeyy be , zee lu nu rese xaa garli lu , le gu gan yalnaban kwaan tira .
44016032	Nu mzaa xaa kwent wdizh chul cheen Xaa Nabeyy lo xaa nu lo rese xaa nzho li xaa .
44016033	Nu leeka gor yaal ze , lee xaa nkanap lozhyib mzet cho Pab rop Silas pa mseweey xaa nak zhiin , nu zeera lee xaa nu rese xaa li mrubnis .
44016034	Nu zeera lee xaa nkanap lozhyib mbe rop xaa garli xaa nu mzaa xaa kwaan ndaw xaa , nu nyakdoola re xaa li xaa , nel mzelo xaa ngwii xaa lo Jesús , Xaa Nabeyy xaa .
44016035	Garziilaka , lee re xaa nak zhiin mxaal lak soldad nguyé lo xaa nkanap lozhyib zee sela xaa Pab rop Silas .
44016036	Lee xaa nkanap lozhyib nzhéya lo Pab nu lo Silas : ― Re xaa nak zhiin mnabeey na zee sela na gu ; nzho mod nya gu . Wen nya gu .
44016037	Per lee Pab nzhé lo re soldad , xaa mxaal xaa nak zhiin : ― ¡ Lee nu nak xaa Roma ! Mzaa golp xaa nu delant lo zyen doo xaa yezh , nu nik tub xaa nanguniit che nkano nu kulp , nu mchep xaa nu lozhyib . ¿ Nu nal chozhiin nzhekla xaa sela xaa nu xlaan ? ¡ Nyent moda ! Nzhaal yiid mer re xaa nak zhiin koo xaa nu .
44016038	Zee lee re soldad nzhé re kwaane lo re xaa nak zhiin , nu lee re xaa nak zhiin mzheb doo xaa gorna mbin xaa lee xaa nak xaa Roma .
44016039	Zee ngwa re xaa nak zhiin nu ngunaab xaa perdon lo Pab nu lo Silas . Nu mloo xaa xaa nu nzhé xaa lo xaa : ― Broo gu yezh .
44016040	Nu gorna mroo xaa lozhyib , Pab rop Silas ngwa garli Lidia , nu gorna ngune xaa lo re wech nu lo re bzan , zee mzaa xaa balor lextoo re wech nu re bzan , zee mroo xaa yezh zee .
44017001	Zee nzha Pab rop Silas , nu mded xaa yezh Anfípolis nu Apolonia , nu zeera mzhin xaa yezh Tesalónica , pa lee re xaa Israel nkano tub pa nkasa xaa nseed xtizh xaa Dios .
44017002	Kostumbr cheen Pab nak ngwa xaa pa nkasa xaa nseed xaa xtizh Dios , rese mbizh kwaan nzhool re xaa Israel lo Dios . Chon sman mdildiizh Pab kwaan re xaa . Nu nlu xaa xomod nzaa Xkyech Dios kwent ,
44017003	nu nzhé xaa : ― Jesús nak lee Xaa Mxaal Dios Nabeyy , mded xaa bid nu ngut xaa nu gwluzh ngulo ngut xaa zeera mroban xaa , mod mlela Dios xgab nzhaal gak xaa . Xaa ne nza na kwent cheen lo gu .
44017004	Nu mla xtizh Pab yek lak sawlazh xaa , zee mreke xaa tich Pab rop Silas . Noka mla xtizh Pab yek zyen doo xaa gryeg , xaa nzholl lo Dios , nu zyen doo ngwnaa , me non yezh .
44017005	Per kwaane mle ngwasya re xaa Israel , nu mtop xaa lak xaabyi , xaa nakap doo nzo lo xbi , nu nle xaa zee rese xaa yezh yii . Zee ngwa xaa garli Jasón , mle xaa xgab zee yizhal Pab rop Silas zee zaa xaa xaa lo re xaa yezh .
44017006	Per nel nanguzhalt rop xaa lo xaa zee , zee mbe xaa Jasón nu zlak wech lo re xaa nak zhiin , nu nzhé xaa : ― ¡ Pab rop Silas kachee dub yizhyo nu noka nze xaa nee ,
44017007	nu Jasón mzeyal ngu xaa garli xaa ! Rese xaa ne nanlet kwaan nzhé ley cheen rey , xaa nabeyy Roma , nel mbezh xaa nzho stub rey , tub xaa le Jesús .
44017008	Nu gorna lee re xaa yezh nu re xaa nabeyy yezh mbin kwaane , mle xaa xgab .
44017009	Per Jasón nu stub naz re wech mdix xaa tub mult zee msela xaa xaa nya xaa .
44017010	Nu yaal zee , lee re wech mxaal Pab rop Silas naz yezh Berea . Nu gorna mzhin xaa baa , ngwa xaa pa nkasa xaa Israel nseed xaa xtizh Dios .
44017011	Nu lee re xaa Israel , xaa nzho yezh ne , nzheyura yek xaa ke re xaa Tesalónica , nel kwaan dub lextoo xaa mkayaa xaa xtizh Dios kwaan ngunii xaa , nu tich tub mbizh stub mbizh nseedra xaa Xkyech Dios zee ne xaa nen che wli re kwaan ngunii xaa .
44017012	Nu snee zyen doo xaa mzelo ngwii lo Jesús , nu sbaaka zyen doo xaa gryeg mzelo ngwii lo Xaa Nabeyy , xaabyi nu ngwnaa me nak me non .
44017013	Per gorna lee re xaa Israel , xaa Tesalónica , mbin xaa lee Pab kazaa kwent cheen wdizh chul cheen Dios noka yezh Berea , zee ngwa xaa baa nu mle xaa zee nayii re xaa ne xaa Pab .
44017014	Zee lee re wech mxaal Pab naz roo nistoo , lee Silas nu Timoteo mlakeka Berea .
44017015	Lee re xaa ngwaze naz Pab axta yezh Atenas . Zee lee Pab nzhé lo xaa zee yé xaa lo Silas nu lo Timoteo zee yiid xaa zhaal re xaa leezha nzho moda lo xaa . Nu gorzee nya re wech zee .
44017016	Leezha lee Pab nkambaz Silas nu Timoteo yezh Atenas , nales doo ngok lextoo xaa ngune xaa lee re xaa yezh ngwii lo zyen maj .
44017017	Kwaanzee mkediizh xaaya kwaan re xaa sawlazh xaa nu re xaa nanakt xaa Israel , xaa nzholl lo Dios , pa nkasa re xaa . Nu rese mbizh nkediizh xaaya kwaan re xaa nkasa lo xbi .
44017018	Nu naz Atenas ngu xaa nzhekla gon xomod nak rese xgab kub . Lak xaa ne mreke tich Epicuro , nu zlak xaa ne mreke tich mod mseed xaa estoico , nu lak xaa ne mbezh : ― ¿ Chozhiin tant nachan nii xaa ne ? Nu zlak xaa mbezh : ― Nzaa xaa kwent cheen re dios kwaan nanlabeyyt be . Nzhé xaa kwaane nel Pab nzaa kwent cheen Jesús nu kwent cheen yalmroban cheen xaa .
44017019	Zee mbe xaa xaa pa nkasa rese xaa yezh , tub pa le Areópago , nu mnabdizh xaa lo xaa : ― Nzhekla nu gon nu wdizh kub kwaan kalu lu lo nu .
44017020	Nel nii lu kwaan nanlabeyyt nu , nzhekla nu ne nu cho kwaan naka .
44017021	Nal rese xaa yezh Atenas , nu re xaa nanakt xaa yezh Atenas xaa nzho baa , purse nzhekla xaa gon xaa o zaa xaa kwent tub kwaan kub .
44017022	Pab mzoli lo re xaa naz Areópago , nu nzhé xaa lo re xaa : ― Xaabyi , xaa yezh Atenas , tub kwaan mlu lo na , lee re gu nzholl lo zyen dios .
44017023	Nel gorna mdeed na yezh , mwii na re pa nzholl gu lo re xdios gu , nu ngune na lo tub mdo kwaan nzhé lo : “ DIOS KWAAN NANLABEYYT BE ” . Lee Dios ne , xaa nzholl gu lo , nixa nanlabeyyt gu xaa , lee xaa nak xaa kaza na kwent lo gu nal .
44017024	’ Lee xaa nak Dios , xaa mdexkwaa yizhyo nu rese kwaan nzho leena , lee xaa nak Xaa Nabeyy yiba nu yizhyo . Nanzhot xaa leen tub yoo kwaan nya kwaan yaa myet ,
44017025	nu nixa nankint xaa le myet yudar xaa , nel lee xaa nak xaa nle zee ban be nu ngob be mbi , nu nzaa xaa rese kwaan nkin be lo be .
44017026	’ Kwaan tubka xaabyi mdexkwaa xaa rese yezh kwaan nzhi lo dubse yizhyo ; mdexkwaa xaa pa nzhaal kwi re yezh nu lak mbizh nzhaal nabeyy re yezh .
44017027	Sbaa mle xaa , zee lee xaa rese yezh kwaan Dios . Nu nixa xaa rese yezh nkwaan Dios mod tub syeg , zyizhal Dios lo xaa , nel nazit nzo xaa lo rese be .
44017028	Nel Dios nle zee mban be , nu zee ngun be , nu zee nzho be . Modxa mbezh tub xaa non lo re gu : “ Dii cheen Dios nak be ” .
44017029	Kwaanzee chelee be nak be dii cheen Dios , nanzhaalt lee be xgab lee Dios nak kwenta tub maj or o plat o ke , kwaan ngaxkwaa re myet mod nzhekla re myet .
44017030	Re mbizh yilo myela Dios ne re myet , nel namlabeyyt re myet cho kwaan nawent nle re myet , per nal nabeyy xaa xaa rese pa , zee laa xaa naletra xaa kwaan nawent nu wii xaa lo Jesús .
44017031	Nel Dios mleey tub mbizh kwaan naab xaa re kwent lo rese myet tub mod nali doo , nu mleey xaa Jesús le kwaane . Sbaa mlu xaa lo rese myet , leezha mseban xaa Jesús lo re xaa ngut .
44017032	Nu gorna mbin xaa cheen kwaan mroban xaa lo re xaa ngut , lak xaa mxizhno xaa nu zlak xaa nzhé : ― Nyula nu gon nu kwaane stub welt .
44017033	Zee mlaa Pab re xaa .
44017034	Per mreke lak xaa tich xaa nu re xaa ne mle krer kwaan nzhé xaa . Nu lo re xaa ne nzho tub xaa le Dionisio , tub xaa nabeyy pa nkasa rese xaa yezh naz Areópago , nu noka tub ngwnaa me le Dámaris , nu noka zlak xaa .
44018001	Gwluzh gorna ngulo mdedla re kwaane , Pab mroo yezh Atenas nu nya xaa naz yezh Corinto .
44018002	Zee mzhaal xaa tub sawlazh xaa , xaa le Aquila , xaa nak xaa yezh Ponto . Xepse yilo Aquila nu sa xaa Priscila mroo Italia , nel lee rey Law , xaa nabeyy Roma , nzhé lee rese xaa Israel nzhaal roo yezh Roma . Pab ngwa lo Aquila nu Priscila .
44018003	Lee xchiin Pab nak dexkwaa xaa yoo ler . Nu nel leeka zhiin kwaan nkee Pab nak xchiin xaa , Pab mlaz lo xaa zee mkee rop xaa zhiin tubka .
44018004	Nu rese mbizh kwaan nseed xaa xtizh Dios , Pab nya pa nkasa re xaa , nel nzhekla xaa le xaa gan zee wii re xaa Israel lo Jesús nu noka re xaa nanakt xaa Israel .
44018005	Gorna mroo Silas nu Timoteo yizhyo cheen Macedonia nu mzhin xaa yezh Corinto , Pab mzelo mzaa nebse kwent chul cheen Jesús lo re xaa Israel , nu mbezh xaa lee Jesús nak Crist , Xaa Mxaal Dios Nabeyy .
44018006	Per gorna mzelo re xaa nambintra xaa xtizh Pab zee mzelo xaa ngunii xaa re wdizh nawent lo Pab , zee Pab mrib xaa xab xaa , zee mlu Pab nawent nak xgab cheen re xaa , nu nzhé xaa : ― Gu nkano kulp lux gu gu , lee na nankanot kulp . Nalzhe naz delant , lee na ya za kwent cheen wdizh chul lo re xaa nanakt xaa Israel .
44018007	Mroo xaa pa nkasa re xaa Israel nseed xaa xtizh Dios nu ngwa xaa garli tub xaabyi le Just , tub xaa nzhool lo Dios . Nu lee li xaa nzob gax pa nkasa xaa nseed xaa xtizh Dios .
44018008	Nu lee Crispo , xaa nabeyy lo re xaa pa nkasa xaa nseed xaa xtizh Dios , nu re xaa li xaa mzelo ngwii lo Xaa Nabeyy . Nu noka zyen doo xaa yezh Corinto , gorna mbin xaa xtizh Dios mzelo xaa ngwii lo Xaa Nabeyy nu zee mrubnis xaa .
44018009	Nu tub yaal lee Xaa Nabeyy nzhé lo Pab lo tub mkaal : ― Nala nazhebt lu , nu nixa nakwazt lu zaa lu kwent chul ,
44018010	nel na nzo kwaan lu , nu nik tub xaa nyent mod le tub kwaan nawent lo lu , nel zyen doo myet yezh ne nzho jwalt lach lo na .
44018011	Snee lee Pab mlaz tub liin yirol yezh Corinto , nu nseed xaa re xaa xtizh Dios .
44018012	Per re mbizh kwaan mnabeyy Galión re yezh cheen Acaya , lee re xaa Israel mkasa nu ngunii nawent xaa Pab , nu mbe xaa xaa lo Galión pa naab xaa kwent lo xaa .
44018013	Nu ngaazh re xaa kwaan tich xaa nu nzhé xaa : ― Xaa ne nzhekla le nu tub kwaan nawent lo ley cheen nu , nel mbezh xaa lo re myet nzhaal gool xaa lo Jesús .
44018014	Pab nzhala nii gorna lee Galión nzhé lo re xaa Israel : ― Nkenzha gu na xaa Israel , chelee kwaan ngaazh gu tich xaa ngok tub kwaan nawent mod mbit xaa tub xaa , zee nzhaal gon na kwaan né gu .
44018015	Per kwaane nak wdizh cheen ley cheen gu , mdexkwaa leeka re guya , nanzheklat na zeeb na lo re kwent ba .
44018016	Nu mloo xaa xaa lo pa naab xaa kwent .
44018017	Zee mzen re xaa Sóstenes , tub xaa non pa nkasa xaa Israel nseed xaa xtizh Dios , nu mzaa golp xaa xaa delant lo Galión , pa naab xaa kwent . Per Galión namlet kas re kwaan mle re xaa xaa .
44018018	Seese mlazra Pab zyen mbizh yezh Corinto . Gwluzh mle xaa despedir re wech nu re bzan , nu ngwa Aquila nu Priscila kwaan Pab yezh Cencrea pa mzen xaa bark nu nya xaa naz yizhyo Siria . Nu gorna zeeraka zen Pab bark mchub xaa yek xaa , sbaa mlu xaa le xaa kumplir tub wdizh kwaan nzhé xaa lo Dios .
44018019	Gorna mzhin re xaa yezh Éfeso ngwa xaa pa nkasa xaa Israel nseed xaa xtizh Dios , pa mkediizh xaa kwaan re xaa Israel , xaa nkasa zee . Nu Pab mlaa Priscila nu Aquila yezh ba ,
44018020	nel lee re xaa yezh mle jwers lo Pab zee kwazra Pab xche lo re xaa , per lee xaa namlazt .
44018021	Nu gorna mle xaa despedir nzhé xaa lo re xaa : ― Chelee Dios nzhekla bare na yal na lo re gu stuba . Nu gwluzh xep , lee Pab ngu leen bark nu mroo xaa yezh Éfeso .
44018022	Gorna mzhin xaa yezh Cesarea , ngwa xaa Jerusalén zee wdizh xaa kwaan re xaa Jesús , xaa nzho zee , nu zeera ngwa xaa yezh Antioquía .
44018023	Nu mlaz xaa zee lak mbizh , nu zeera ngwa xaa re yizhyo cheen Galacia nu Frigia nu mle xaa zee nyera nzo re xaa Jesús lo Dios .
44018024	Nu mbizh zee mzhin tub xaa Israel yezh Éfeso , xaa le Apolos , xaa yezh Alejandría . Nu nzhak doo xaa nzhedizh xaa nzaa xaa kwent xtizh Dios .
44018025	Tub xaa mseed Apolos xnaz Xaa Nabeyy , nu zee lee Apolos wen nzaa kwent cheen xtizh Jesús nu klar doo nii xaa lo stub naz xaa , per nlabeyy xaa nebse yalmrubnis kwaan mlu Juan .
44018026	Nu lee Apolos mzelo mzaa kwent cheen xtizh Jesús pa nkasa re xaa Israel nseed xaa xtizh Dios . Nu leezha mbin Aquila nu Priscila kwaane , zee mbe xaa Apolos stub pa zee seed xaa xaa mas cheen xnaz Xaa Nabeyy .
44018027	Nu gorna lee Apolos nzhekla ded yizhyo Acaya pa nzhi yezh Corinto , zee lee re xaa Jesús yezh Éfeso mkee xaa tub yech kwaan mxaal xaa lo re xaa Jesús naz ba zee wen kayaa xaa Apolos . Gorna mzhin xaa naz ba , mle doo xaa yudar rese xaa ngwii lo Jesús , nu mlu Jesús yalnkela cheen Jesús lo rese xaa .
44018028	Nel kwaan xtizh Dios klar doo nlu xaa lo re myet lee Jesús nak Crist , Xaa Mxaal Dios Nabeyy ; nu sbaa mlu xaa nawlit re kwaan mbezh re xaa Israel .
44019001	Gorna lee Apolos nzo yezh Corinto , lee Pab mded re yezh leen yi nu mzhin xaa Éfeso , pa nguzhal lak xaa Jesús lo xaa .
44019002	Zee mnabdizh xaa lo re xaa zee : ― ¿ Che mkayaa gu Mbi Naban gorna mzelo gu ngwii gu lo Jesús ? Rese xaa mkeb nzhé : ― Nixa nanet nu nen che nzho Mbi Naban .
44019003	Pab mnadizh lo xaa stuba : ― ¿ Xomod mrubnis gu ? Nu lee re xaa mkeb nzhé : ― Mod mlu Juan , mrubnis nu .
44019004	Zee lee Pab nzhé lo xaa : ― Lee Juan mchubnis re xaa mlaa kwaan nawent kwaan kale xaa nu mzelo xaa ngwii lo Dios . Nu mbezh xaa nzhaal wii rese xaa lo Jesús , xaa nze gwluzh xep .
44019005	Nu gorna mbin xaa kwaane mrubnis xaa kwaan yalnabeyy cheen Jesús , Xaa Nabeyy .
44019006	Nu gorzee lee Pab mzhib yaa xaa yek re xaa , nu noka re xaa mkayaa Mbi Naban cheen Dios , nu mzelo re xaa nzhedizh xaa stub naz diizh , nu nzaa re xaa kwent re wdizh kwaan nguné Dios lo lee xaa .
44019007	Rese xaa nak kan tub chiibchop xaabyi .
44019008	Dubse chon mbee , Pab ngwa pa nkasa re xaa Israel nseed xaa xtizh Dios , pa mzaa xaa kwent cheen xomod nabeyy Dios zee laa xaa nabeyy Dios lextoo xaa , nu nik tik nanzhebt xaa .
44019009	Per lak xaa ned nanzheklat ngle xaa krer kwaan nzhé xaa , nu delant lo re myet ngunii nawent xaa Naz Kub cheen Jesús . Zee mbachii Pab lo re xaa Israel nu mbe xaa re xaa Jesús leen tub yoo skwel cheen tub xaa le Tiranno , zee mseed xaa re xaa yizata mbizh .
44019010	Nu snee mseed xaa re xaa chop liin . Sbaa rese xaa nzho rese yezh cheen Asia , re xaa Israel , nu re xaa nanakt xaa Israel , mkenzha xaa wdizh chul cheen Xaa Nabeyy .
44019011	Nu mzaa Dios zee mle Pab re kwaan gro doo lo re xaa .
44019012	Nu axta panit nu re ler kwaan nzhal cho Pab , nzhe xaa lo re xaa ne nzak , snee lee Dios mzaa diizh sekwen Pab re xaa , nu lee re mbi mal nroo lextoo re xaa .
44019013	Ngu lak xaa Israel , xaa nya tich tub yezh stub yezh , nzhekla xaa koo xaa mbi mal lextoo re myet . Nu nle xchiin xaa yalnabeyy cheen Jesús lo re xaa nzho mbi mal lextoo nu mbezh xaa lo re mbi mal : ― Kwaan yalnabeyy cheen Jesús , xaa nzaa Pab kwent , nabeey na lu , broo .
44019014	Gazh xgann tub xaa Israel xaa le Esceva mle kwaane , xaa nak tub ngwleyy non lo re ngwleyy .
44019015	Per gorna nzhekla xaa ngle xaaya lo tub xaa nzho mbi mal lextoo , lee mbi mal nzhé lo xaa : ― Nlabeyy na Jesús , nu ne na cho nak Pab , ¿ per lee gu cho nak gu ?
44019016	Nu leeka gorzee lee xaabyi , xaa nzho mbi mal lextoo mzelo mkee yek re xaa , nu nel ngezh doo xaa zee mzaa golp xaa re xaa , nu cheey re xaa nu mweey re xaa mroo garli xaa .
44019017	Rese xaa nzho Éfeso , rop xaa Israel nu re xaa nanakt xaa Israel , mbin xaa kwaane , nu mzheb doo re xaa . Nu snee lee Jesús , Xaa Nabeyy ngok non doo naz baa .
44019018	Zyen doo xaa mzelo ngwii lo Jesús , nu nzaa xaa kwent cheen re kwaan nawent kwaan mle xaa .
44019019	Nu zyen xaa mseed yalwezh mbidno re yech cheen xaa zee zek xaaya delant lo rese xaa . Mle xaa kwent paro non re yech ne , nu nona choobchii mil demi plat .
44019020	Snee lee xtizh Xaa Nabeyy mas nzhaxonn re yezh zee , nu zyen xaa mzelo ngwii lo Xaa Nabeyy .
44019021	Gwluzh gorna ngulo mded re kwaane , Pab mle xgab yasewii lo re xaa nzho re yezh pa nabeyy Macedonia nu pa nabeyy Acaya , nu zee yaka xaa axta Jerusalén ; nu noka nzhé xaa gorna yilo ya xaa Jerusalén , noka Roma nzhaal ya xaa .
44019022	Zee mxaal xaa Timoteo nu wech Erasto le yudar re xaa Macedonia . Nu lee xaa mlakeka xep naz baa , yizhyo cheen Asia .
44019023	Re mbizh zee ngwasya re xaa Éfeso kwent cheen Naz Kub cheen Jesús .
44019024	Kwaane mle tub xaabyi le Demetrio , xaa ndexkwaa re kwaan plat , ndexkwaa xaa zyen yidoo dik cheen dios Artemisa kwaan plat , nu lee xaa nu re xaa nkee zhiin kwaan plat , nle xaa gan zyen doo demi .
44019025	Mtop xaa re xaa kwaan nkee zhiin kwaan plat kwaan stub naz xaa nle gan demi lo kwaane , nu nzhé xaa lo re xaa : ― Gu ne , be kale doo gan lo zhiin ne .
44019026	Nu neka gu cho kwaan mbezh Pab : “ Lee re dios kwaan ndexkwaa yaa myet nanakt dios ” . Nu snee mle xaa gan mkiil xaa zyen doo myet , nu nanebt xaa Éfeso noka xaa rese yezh pa nabeyy Asia .
44019027	Nu kwaane nak tub kwaan tira nawent lo re be , nel lee xchiin be nzho mod lux . Nu noka yidoo cheen dios Artemisa nzho mod lux yalnon kwaan nkanoya , nu snee nawiitra xaa loya , nixa nal lee re xaa rese yezh pa nabeyy Asia nu axta rese xaa dub ntersa yizhyo nzholl lo Aretmisa .
44019028	Gorna mbin xaa kwaane , nayii doo xaa nu zyen doo xaa mzelo mbezh : ― ¡ Mban Artemisa , xdios re be , me nak dios cheen re xaa Éfeso !
44019029	Dubse yezh Éfeso ngwasya nu mzen xaa chop xaa , tub xaa le Gayo nu stub xaa le Aristarco , xaa yizhyo Macedonia , xaa mzhin kwaan Pab . Nu mbe xaa xaa pa nkasa re xaa yezh .
44019030	Zee lee Pab nzhekla ngzeeb baa , zee nii xaa lo re myet , per lee re xaa Jesús nanglat ngzeeb xaa .
44019031	Noka lak xaa nak zhiin , re xaa Asia , xaa nak xmig Pab , mxaal xaa xaa nzhé lo xaa , nanzhaalt zeeb xaa baa .
44019032	Nu lee lo junt , lak xaa mbezh tub kwaan , nu zlak xaa mbezh stub kwaan , nu ngwasya zyen doo xaa nu zyen xaa ba nixa nanet xaa chozhiin mkasa xaa baa .
44019033	Zee lee lak xaa mzaa kwent lo Jant cho kwaan kaded , nu mbe re xaa Israel xaa nu mzo xaa xaa delant lo rese xaa . Nu Jant mle nseyn zee nakeet re xaa rezh , nel nzhekla xaa ngnii xaa lo re xaa .
44019034	Per gorna mzeen xaa lee Jant nak tub xaa Israel , mzelo re xaa mkee xaa bi chop gor nu nzhé xaa : ― ¡ Mban Artemisa , xdios re be , me nak dios cheen re xaa Éfeso !
44019035	Lee sekretar yezh , gorna ngulo mle xaa gan msaaw xaa roo re myet , nzhé xaa : ― Re xaa sawlazh be , xaa Éfeso , re xaa dubse yizhyo mbezh lee re xaa yezh ne nkano zhiin nkanap yidoo cheen dios Artemisa nu maj cheen me , kwaan ngob naz yiba .
44019036	Nel nik tub xaa nyent mod né nawlit kwaane , blaa gu nu nalet gu nik tub kwaan , chelee gu nale went gu xgaba yilotlaka .
44019037	Nel re xaabyi kwaan mbe gu nee , namlewannt xaa nik tub kwaan cheen yidoo nu nixa nanguniit xaa nawent Xdios be .
44019038	Chelee Demetrio nu re xaa nkee zhiin kwaan lee xaa nzhekla gaazh tub kwaan tich tub xaa , nya xaa lo jwes nu lee jwes dexkwaaya .
44019039	Chelee gu nzhekla gu naab gu stub kwaan nzhaal le guya lo tub junt kwaan rese xaa nabeyy .
44019040	Nzhaal nayasyat be nel napa lee rey , xaa nabeyy dubse Roma , xaal tub xaa ne xomod naka , zee nanet be cho kwaan keb be lo xaa .
44019041	Gorna ngulo ngunii xaa kwaane , nzhé xaa lo re myet : ― Nzho mod nya gu .
44020001	Nu gorna ngulola nya re xaa garli xaa , Pab mrezh re xaa Jesús zee mzaa konsej lo xaa , nu zeera nya xaa naz re yezh Macedonia .
44020002	Nu re yezh pa mded xaa , mseed xaa re xaa Jesús nu mle xaa nyera nzo xaa lo Jesús ; gwluzh zeera mzhin xaa pa nabeyy Grecia ,
44020003	pa mlaz xaa chon mbee . Merla zen xaa bark nya xaa naz Siria , gorna mzeen xaa lee re xaa Israel myaan zen xaa xaa . Zee mchee Pab xgab cheen xaa nu mbare xaa re yezh cheen Macedonia .
44020004	Nu re xaa ne ngwa kwaan Pab : Sópater xgann Pirro xaa yezh Berea , nu Aristarco rop Segundo xaa yezh Tesalónica , nu Gayo xaa yezh Derbe , nu Timoteo nu Tíquico nu Trófimo yon xaa yizhyo Asia .
44020005	Nu re xaa ne nguner lo nu , nu mlaz xaa nu yezh Troas .
44020006	Nu gwluzh ngulo mded yalni cheen Paskwa , tub yalni kwaan nzhaw xaa Israel pan kwaan nanyut lebadur , zee mroo nu yezh Filipos , nu ngu nu leen bark . Nu gaay mbizh zeera nguga xaa lo nu Troas , pa mlaz nu gazh mbizh .
44020007	Mbizh dming mdop rese nu ndaw nu Xchee cheen Xaa Nabeyy , zee lee Pab mseed re xaa Jesús . Nel stub mbizh lee xaa roo nya stub yezh , zee xche mseed xaa re xaa axta wall yaal .
44020008	Nu mkasa re nu pis yon leen tub yoo , nu baa nkee zyen doo bruj kwaan nkee xni .
44020009	Nu tub xaa mad le Eutico nzob roo bentant , nu nel Pab mzaa kwent xche doo , zee mzen mkaal xaa mad , nu gorna ngulo mzen wen mkaal garlo xaa mad , mrenzeb xaa mad lo yo . Nu nel lee yoo pa nzho nu leen nak kwaan chon pis , zee rese xaa mla ngwasewii lo xaa mad , nu gorna mzhin xaa lo xaa mad , lee xaa mad ngutla .
44020010	Zee lee Pab mla , nu mbii lo xaa mad nu mdezh xaa xaa . Nu nzhé xaa lo re xaa : ― Nazhebt gu , mban xaa .
44020011	Nu zeera mbare Pab nguxoob , nu ndaw xaa kwaan re xaa , nu seesa ngunii xaa axta mkaxni yizhyo . Nu zeera nya xaa .
44020012	Nu nyakdoola re xaa lee xaa mad mban nu mbe xaa xaa garli xaa .
44020013	Pab mle xgab ze xaa kwaan nii xaa axta yezh Asón , nu lee nu nguner lo xaa , nel kwaan bark nzha nu axta Asón .
44020014	Nu gorna mzhaal nu kwaan lee xaa Asón , ngu xaa leen bark kwaan nu , nu ngwa nu axta Mitilene .
44020015	Mroo nu baa , nu lee stub mbizh ngwa nu ngu nu leen bark nu mded nu tub yizhyo leen nistoo kwaan le Quío . Nu lee stub mbizh mded nu nistoo axta yezh Samos . Zee stub mbizh mzhin nu yezh Mileto .
44020016	Snee ngoka nel Pab nanzheklatra xaa kwaz xaa re yezh cheen Asia , nu nzhekla xaa tira ded xaa Éfeso ; nel nzhekla xaa zhin xaa lejer yezh Jerusalén , zee zo xaa yalni cheen Pentecostés naz baa .
44020017	Gorna nzo Pab Mileto , mrezh xaa re xaa gol xaa nabeyy re xaa Jesús yezh Éfeso .
44020018	Gorna mzhin re xaa zee nzhé xaa lo re xaa : ― Gu ne wen , axta mbizh kwaan yilotlaka mzhin na yizhyo Asia nu axta nalzhe ,
44020019	dubse mbizh kwaan mzo na lo re gu , mkee na xchiin Xaa Nabeyy lo re gu nu namtot na yalxwa . Mded doo na bid kwent cheen re kwaan myaan re xaa sawlazh na nu axta mbinn na lo re bid kwaan mdeed na .
44020020	Per nixa snee , namlat na namzatra na kwent chul lo re gu , kwaan mle yudar gu ; nu mseed na re gu delant lo re xaa nu leen li re gu .
44020021	Lo xaa sawlazh na nu lo xaa nanakt xaa Israel mbezh na , zee laa xaa kwaan nawent kwaan kale xaa nu wii xaa lo Jesús , Xaa Nabeyy be .
44020022	Nu nal nya na Jerusalén nel sbaa mxaal Mbi Naban na , nixa nanet na cho kwaan deed na baa .
44020023	Nebse kwaan ne na nak , ke rese yezh pa nya na , lee Mbi Naban né lo na , ko xaa na lozhyib nu ded doo na bid .
44020024	Per lee yalnaban cheen na nanont , kwaan non nak lux na xchiin na kwaan mzaa Jesús kee na , kwaan nak za na kwent wdizh chul , nen xomod mlu Dios yalnkela cheen xaa lo re be .
44020025	’ Nu ne na , nabaretra gu ne gu lo na , re gu xaa mza na kwent cheen pa nabeyy Dios lo .
44020026	Kwaanzee nzhekla na nii na lo rese gu , nankanot na kulp cheen nik tub gu lo Dios .
44020027	Nel ngulola mza na rese kwent cheen Dios lo gu , nu namkaxlaant na nik tub kwaan lo gu .
44020028	Kwaanzee list bzo gu , nu bkanap gu re xaa Jesús , mod tub xaa wen doo nkanap re xma , nel lee Mbi Naban mzo gu gak gu xaa nabeyy lo re xaa Jesús , leeka Jesús mzi re xaa kwaan xren xaa .
44020029	Noka ne na gorna lee na nya , zyiid stub naz xaa kwenta tub ma nakap , xaa nzhekla luux re xaa Jesús .
44020030	Nu leeka lo gu roo lak xaa wdizh yalnkade zee lee re xaa Jesús le kwaan nzhekla xaa .
44020031	Kwaanzee list bzo gu nu bselazh gu xomod mza na konsej lo re gu kwaan dub lextoo na , dubse chon liin zhe nu yaal , nu axta mbinn na kwent cheen gu .
44020032	’ Kwaanzee nal wech na , nal naab na lo Dios zee kanap xaa re gu , nel nazotra na kwaan re gu nal . Bselazh gu wdizh chul cheen yalnkela cheen Dios nel leeya nzho mod le zee nye nzo gu lo Dios , nu leeya zaa kwent xomod kayaa gu rese kwaan nzaa Dios lo gu , xaa nzo nzhul lo Dios .
44020033	Namzoblazht na xdemi tub xaa , nixa xab xaa .
44020034	Nu rese gu ne , mkee na zhiin kwaan leeka yaa na , zee mkwaan na kwaan nkin na nu kwaan nkin re xaa mzo kwaan na .
44020035	Nu sbaa mlu na lo gu , nzhaal kee gu zhiin nu le gu yudar re xaa nkin kwaan . Nu bselazh gu xtizh Jesús leezha nzhé xaa : “ Wenra re xaa nzaa xcheen lo stub naz xaa , ke xaa kayaa kwaan ” .
44020036	Gwluzh gorna ngulo ngunii xaa kwaane , Pab mkichxub nu mdizhno xaa Dios tubka kwaan rese xaa .
44020037	Rese xaa mbinn , nu mdezh xaa xaa nu ndaw xaa bit ta garlo xaa .
44020038	Nu nales doo ngok lextoo re xaa , nel nzhé Pab lo xaa : “ Nabaretra gu ne gu lo na stuba ” . Nu zeera ngwa re xaa kwaan lee xaa axta paro mzen xaa bark .
44021001	Gorna mlaa nu re wech , xaa Éfeso , zee ngu nu leen bark , zee nya nu nalise naz yizhyo Cos , kwaan nzhi leen nistoo , nu stub mbizh mzhin nu yizhyo Rodas , kwaan nzhi leen nistoo nu baa mroo nu nya nu naz yezh Pátara .
44021002	Nu yezh Pátara nguzhal nu tub bark kwaan nya naz yizhyo Fenicia , zee ngu nu leena .
44021003	Nu gorna nya nu zee mlu yizhyo Chipre lo nu , kwaan nzhi leen nistoo , nu lad rebes lo nu nzhiya . Nu mdedyo nuya , nya nu mzhin nu axta yizhyo Siria . Nel nzhaal lat bark baa , mla nu ngwa nu yezh Tiro .
44021004	Baa mzhaal nu re xaa Jesús , nu mlaz nu lo re xaa gazh mbizh . Nu lee re xaa tubka nzhé lo Pab nanyat xaa Jerusalén , nel mlu Mbi Naban tub kwaan lo re xaa .
44021005	Per gorna ngulo mzhaal gazh mbizh , zee mroo nu zee , nu rese wech kwaan sa xaa nu kwaan xinn xaa ngwa zee naz xaa nu axta roo yezh , roo nistoo . Baa mkichxub re nu , nu mdizhno nu Dios .
44021006	Gorna mle nu despedir re xaa zee nguxoob nu leen bark , zee lee re xaa mbare nya garli xaa .
44021007	Leeka bark kwaan mzen nu yezh Tiro mzhino nu axta yezh Tolemaida . Baa mla nu leen bark nu ngunii nu “ dix ” lo re wech nu lo re bzan . Mlaz nu lo re xaa tub mbizh .
44021008	Stub mbizh mroo nu baa , mzhin nu axta yezh Cesarea . Zee ngwa nu garli Lip , baa mlaz nu garli xaa . ( Lip nak tub xaa nzaa kwent xtizh Dios , nu nya xaa tub yezh stub yezh . Lee xaa nak tub lo gazh re xaa kwaan mleey re xaa mkayaa yalnabeyy lo Jesús . )
44021009	Lip nzhap tap xchap , me mad , me mzaa kwent kwaan nzhé Dios lo lee me .
44021010	Nzhala lak mbizh nzo nu baa , zee mzhin tub xaa yizhyo Judea , xaa le Agabo , xaa noka nzaa kwent kwaan nzhé Dios lo lee xaa .
44021011	Nu gorna mzhin xaa lo nu , mzen xaa yed cheen Pab , mkado xaaya yaa xaa nu nii xaa nu né xaa : ― Snee né Mbi Naban : “ Snee kado re sawlazh nu bixwann yed ne , nu zaa xaa xaa lo re xaa nanakt xaa Israel ” .
44021012	Nu gorna mbin nu kwaane , zee lee re nu nu re wech , xaa Cesarea , nzhé nu lo Pab zee nayat xaa Jerusalén .
44021013	Per lee Pab mkeb né : ― ¿ Chozhiin nzhonn gu , nle gu nzhak nales lextoo na ? Nel listla nzo na kado xaa na nu noka listla na nzo zee gut xaa na yezh Jerusalén kwent cheen Jesús , Xaa Nabeyy be .
44021014	Nu nel namyet roo nu lo xaa , mlaa nu nya xaa , zee nzhé nu lo xaa : ― ¡ Gak mod nzhekla Xaa Nabeyy !
44021015	Gwluzh gorna ngulo mded kwaane , mzo list nu nya nu naz Jerusalén .
44021016	Nu lak xaa Jesús , xaa Cesarea ngwa kwaan re nu . Xaa ne mbe nu garli Mnasón , tub xaabyi xaa yezh Chipre . Lee xaa nak xaa Jesús nzha doo liin , nu mlaz nu garli xaa .
44021017	Gorna mzhin nu Jerusalén , nyakdoola re wech nu re bzan ngune lo nu , nu chul doo mkayaa xaa nu .
44021018	Nu lee stub mbizh , ngwasewii re nu Pab lo Chag , nu baa nzhi rese xaa gol .
44021019	Pab mdizh kwaan re xaa , zeera mzelo xaa mzaa xaa kwent tubga tubga re kwaan mle Dios lo re xaa nanakt xaa Israel lo re zhiin kwaan mkee xaa .
44021020	Gorna mbin re xaa kwaan nzhé Pab , mbill re xaa lo Dios , nu nzhé xaa lo Pab : ― Wech Pab , gwii . Zyen doo mil xaa sawlazh be ngwii lo Jesús , nu rese xaa ne nzak seetaka nkin kozhaw xaa ley cheen Ches .
44021021	Nu mbin re xaa Jerusalén , lee lu nlu lo sawlazh be , xaa nzho zit , zee nagozhawtra xaa ley ; nu nzhé lu lo xaa , nanzhaalt koo xaa re xgann xaa beyy cheen rese be , xaa Israel , nu nixa nareketra xaa tich re kwaan mlu re xey be .
44021022	¿ Cho kwaan le be nal ? Nel napa rese xaa kazeen lee lu nzo nee .
44021023	Kwaanzee mas wen le lu kwaane : Nzho tap xaabyi lo re be , xaa nzhaal le kumplir tub wdizh kwaan mlaa xaa lo Dios .
44021024	Gwa re gu xaa lo ngwleyy zee gak nzhul lu tubka kwaan re xaa ne , nu bdix re kwaan nzhaal kix xaa rub yek xaa . Snee rese xaa zeen nawlit re kwaan nii re xaa lu , rebes naka , noka lu ngozhaw ley .
44021025	Per lee lo re xaa Jesús , xaa nanakt xaa Israel , mxaal nu tub yech lo xaa paro nzhé nu , nanzhaalt gaw xaa baal kwaan nzhib xaa lo mdo , noka nanzhaalt gaw xaa ren nixa baal ma mziyenn , nu nachaalt xaa stub ngwnaa .
44021026	Nu stub mbizh Pab kwaan dap xaabyi ngwa lo ngwleyy zee gak nzhul xaa , zeera mzeeb xaa leen lach roo yidoo cheen re xaa Israel , zee yé xaa cho gor yilo yixoob mbizh kwaan gak kumplir wdizh kwaan mlaa xaa lo Dios , kwaane nak , gorna kad tub xaa nzhaal yiidno gon cheen xaa .
44021027	Gorna merla yixoob gazh mbizh kwaan mlaa xaa wdizh lo Dios , lee lak xaa Israel , xaa yizhyo Asia , ngune lo Pab lo lach roo yidoo , nu mzelo xaa nzhé xaa lo re myet nawent kwaan kale Pab . Nu ngok gaya re xaa nu mzen xaa Pab ,
44021028	nu mbezh xaa : ― ¡ Xaa sawlazh be , ble gu yudar nu ! Xaa ne nseed rese myet rese pa , nu nii xaa nawent lazh be , nu nii xaa nawent ley cheen Ches nu nawent xkyidoo be . ¡ Nu noka , nal mchep xaa leen xkyidoo be lak xaa nanakt xaa Israel , nu sbaa mle beed xaa yidoo cheen be , pa nzhul doo nak !
44021029	Nzhé xaa kwaane nel yilo ngune xaa lo Pab rop Trófimo , tub xaa yezh Éfeso , nzo Jerusalén , nu mle xaa xgab lee Pab mbe xaa xaa leen lach roo yidoo .
44021030	Dubse yezh nayii , nu lee re myet mrexonn mzhin . Nu mzen xaa Pab nu mdobxex xaa Pab naz jwer lach roo yidoo , gorzeetlaka msaaw xaa roo pwert .
44021031	Nzhekla re xaa gut xaa Pab . Nu gorna nzhé xaaya lo xaa nabeyy lo tub mil soldad , tub xaa nabeyy kwent cheen Roma , lee rese myet xaa yezh Jerusalén nayii doo xaa .
44021032	Zee lee xaa mtop lak soldad cheen xaa nu lak xaa nabeyy lo re soldad , nu mrexonn xaa ngwa xaa pa nzo re myet . Gorna ngune re xaa lo re soldad , mlaa re xaa , nu namzaatra xaaya yenn Pab .
44021033	Zee lee xaa nabeyy lo tub mil soldad mbii nu mzen Pab nu mnabeyy xaa zee kado xaa Pab kwaan chop kaden . Gwluzh zeera mnabdizh xaa nen cho nak xaa , nu cho kwaan mle xaa .
44021034	Per lee lak xaa mbezh tub kwaan nu lee zlak xaa mbezh stub kwaan , snee medid lee xaa nabeyy nik tub kwaan namlat yek xaa , nel nanet xaa ne chozhiin tant nayii re myet . Snee mnabeyy xaa wee xaa Pab leen kwart .
44021035	Nu gorna nyano xaa Pab leen kwart , mzhib yenn re soldad Pab , nel zyen doo myet nzhekla gut xaa xaa . Nu nguxoob xaa lo escaler .
44021036	Rese myet mreke tich re xaa nyano Pab nu mbezh xaa : ― ¡ Bit gu xaa !
44021037	Gorna merla chep xaa Pab leen kwart , Pab mnabdizh lo xaa nabeyy lo tub mil soldad : ― ¿ Che nzho mod wdizh rop be chep ? Lee xaa nabeyy mkeb nzhé : ― ¿ Che nzhidizh lu gryeg ?
44021038	¿ Che naleet lu xaa Egipto , xaa mle nayii re xaa nee nzha lak liin , zee mdil re xaa kwaan re nu , xaa Roma ? Nu zee , ¿ che naleet lu mroo naz wen kwaan tap mil xaa nzhut myet ?
44021039	Pab nzhé lo xaa : ― Na nak xaa Israel , xaa yezh Tarso , yizhyo cheen Cilicia . Na nak tub xaa tub yezh nonsa . ¿ Che zle lu jabor lo na , laa nii na lo re myet ?
44021040	Lee xaa nabeyy mzeyal . Nu lee Pab mzoli delant lo re xaa nu kwaan yaa xaa mle xaa nseyn , zee nakeetra re myet rezh . Gorna lee re xaa namkeetra rezh , ngunii xaa lo re xaa mer xtizh xaa kwaan nak hebreo . Nu nzhé xaa :
44022001	― Rese gu , xaa sawlazh be , kenzha gu kwaan nzhekla na nii na lo gu .
44022002	Nu gorna mbin re xaa lee Pab ngunii lo re xaa kwaan mer xtizh xaa , kwaan nak hebreo , mas namkeetra re xaa rezh . Zee Pab nzhé :
44022003	― Na nak tub xaa Israel . Ngol na Tarso , tub yezh cheen Cilicia , per mxen na nee Jerusalén , nu mseed na lo tub xaa le Gamaliel , nu mseedra na rese ley cheen re xey be xaa yilo . Nu mlozhaw na ley cheen Ches , kwentaxa kale gu nal .
44022004	Kwaanzee yilo mrenal na re xaa kwaan nzhake tich Naz Kub cheen Jesús , zee gut na xaa . Kwaanzee mchep na xaa lozhyib , nexa ped ngwnaaya o xaabyiya .
44022005	Lee ngwleyy non doo nu rese xaa gol nzho mod zaa xaa kwent wli re kwaane . Nel re xaa ne mzaa tub yech lo na kwaan diizh zee kab na re xaa Jesús , xaa nzho yezh Damasco , zee yaadno na xaa Jerusalén nu chep na xaa lozhyib , zee chezi xaa xaa .
44022006	’ Per gorna nzha na naz gorna mer zhin na yezh Damasco , kan rolta mbizh , lee tub xni kwaan mroo naz yiba mla dub welt lo na ,
44022007	nu mla na lo yo . Zee mbin na tub bos kwaan nguné lo na : “ Saulo , Saulo , ¿ chozhiin nrenal lu na ? ”
44022008	Nu lee na mnabdizh : “ ¿ Cho lu Xaa Nabeyy ? ” Nu lee tub bos ngunii lo na né : “ Na nak Jesús xaa Nazaret , xaa nrenal lu ” .
44022009	Lee re xaa kwaan nzha kwaan re nu ngune xaa lo xni nu mzheb xaa per namlat kwaan né bos lo na yek xaa .
44022010	Na mnabdizh : “ Guné nen cho kwaan nzhekla lu le na Xaa Nabeyy ” . Nu lee Xaa Nabeyy né lo na : “ Guxso gwa Damasco . Nu baa né xaa nen cho kwaan nzhaal le lu . ”
44022011	Lee xni zee tira msechool lo na , lee re xaa kwaan nzha kwaan re nu mzen yaa na nu mbe xaa na yezh Damasco .
44022012	’ Baa nzho tub xaabyi xaa le Ananías , nu rese xaa sawlazh be , xaa nzho yezh Damasco nzhedizh wen xaa xaa ne . Nu noka ngozhaw xaa ley cheen Ches .
44022013	Ananías mbid lo na , nu gorna mzhin xaa né xaa : “ Wech Saulo , nal wii lu stuba ” . Nu gorzee lee na mwii stuba , nu mlu xaa lo na .
44022014	Zee Ananías né : “ Lee Dios cheen re xey be mleey lu , zee ne lu xana kwaan nzhekla Dios le lu , nu zee wii lu lo lee Xaa Nali , nu gon lu xtizh xaa kwaan mer lee xaa nii .
44022015	Nu lu zaa kwent cheen xaa leen dubse yizhyo , re kwaan ngune lu , nu re kwaan mbin lu .
44022016	Nal nakwaztra lu . Guxso , nu brubnis , nu gunaab lo Xaa Nabeyy zee chee xaa rese kwaan nawent kwaan mle lu . ”
44022017	’ Nu gorna mbare na Jerusalén , ngwa na lo lach roo yidoo , nu mdizhno na Dios , nu ta mlu Dios tub kwaan lo na .
44022018	Mlu Xaa Nabeyy lo na , nu né xaa lo na : “ Le prad broo Jerusalén , nel nagont xaa kwaan zaa lu kwent cheen na ” .
44022019	Lee na nzhé : “ Xaa Nabeyy , nlabeyy re xaa na , nu ne re xaa lee na nya rese pa nkasa nu nseed nu xtizh lu , zee mzen na re xaa ngwii lo lu nu ngo na xaa lozhyib , nu mza naya yenn xaa .
44022020	Nu gorna mbit re xaa Steb , xaa mzaa kwent cheen lu , noka na mzo baa , nu nyakla na lee re xaa kazaake Steb , nu axta mkanap na xab re xaa kwaan mbit Steb . ”
44022021	Zee né Jesús lo na : “ Broo , lee na xaal lu zit lo re xaa nanakt xaa Israel ” .
44022022	Kombasa mkenzha re myet axta gorna lee Pab nzhé , ya xaa axta re xaa nanakt xaa Israel ; zee mzelo re myet mbazhe nu nzhé : ― ¡ Nanzhaalt ban xaa ne ! ¡ Bit gu xaa !
44022023	Nu nel nye doo mbazhe re myet nu nrib xaa xab xaa , nu ngoll xaa yo lo mbi ,
44022024	zee lee xaa nabeyy lo tub mil soldad , mchep Pab lozhyib , nu mnabeyy xaa zee zaa xaa yenn xaa , zee koo Pab roo Pab chozhiin nayii re myet ne Pab .
44022025	Per gorna ngulola mkado xaa xaa zee zaa xaa yenn xaa , Pab nzhé lo xaa nabeyy lo tub gayoo soldad , xaa nzo baa : ― Nankanot gu yalnabeyy zaa gu yenn na , nel na nak tub xaabyi Roma nu zer naab gu kwent lo na .
44022026	Gorna mbin xaa nabeyy lo tub gayoo soldad kwaane , zee ngwa xaa nu nzhé xaaya lo xaa nabeyy lo tub mil soldad : ― ¿ Cho kwaan kale lu ? Lee xaabyi ne nak tub xaa Roma .
44022027	Zee lee xaa nabeyy lo tub mil soldad mbii lo Pab , nu mnabdizh xaa lo Pab : ― ¿ Che wli lu nak xaa Roma ? Lee Pab mkeb nzhé : ― Wliya .
44022028	Lee xaa nabeyy lo tub mil soldad nzhé lo Pab : ― Na mdix zyen doo demi zee ngok na xaa Roma . Lee Pab mkeb nzhé : ― Na nak xaa Roma nel sbaa ngol na .
44022029	Nu leezha mbin re xaa nzha keeya yek Pab kwaane , mbachii xaa lo xaa ; nu noka xaa nabeyy lo tub mil soldad , gorna mzeen xaa lee Pab nak xaa Roma , mzheb xaa nel lee xaa mnabeyy zee mkado re xaa Pab .
44022030	Nu lee stub mbizh , lee xaa nabeyy lo tub mil soldad nzhekla nen chozhiin nayii re xaa Israel ne Pab , zee mxek xaa Pab nu mnabeyy xaa zee kasa xaa re ngwleyy non nu rese xaa nak zhiin . Zeera mbe xaa Pab nu mzo xaa xaa delant lo re xaa .
44023001	Pab mlach wen lo re xaa nak zhiin zee nzhé xaa : ― Wech na , rese kwaan né Dios wen nzhale na axta mbizh nalzhe .
44023002	Zee lee Ananías , ngwleyy non doo , mnabeyy re xaa nzhi gax lo Pab zee gazya xaa roo Pab .
44023003	Zee lee Pab nzhé lo xaa : ― ¡ Sbaaka le Dios lu , xaa nkade ! Baa nzob lu naab lu kwent lo na modxa nabeyy ley . ¿ Chozhiin nanlet lu mod nabeyy ley , leel mnabeyy lu kee xaaya roo na ?
44023004	Zee lee re xaa nzhi zee , nzhé xaa lo Pab : ― ¿ Chozhiin sbaa mgalno lu ngwleyy non doo ?
44023005	Zee nzhé Pab : ― Wech na , nanet na chelee xaa nak ngwleyy non doo ; nel Xkyech Dios nzhé : “ Naniiyet lu xaa nabeyy lazh lu ” . ‘‘
44023006	Zeera ngune Pab chop tant xaa nzhi baa , xaa saduceo nu xaa fariseo , zee nye ngunii Pab nzhé : ― Nkenzha re gu wech na ; na nak fariseo , xgann tub fariseo , nu naab gu kwent lo na nel nkambaz na mbizh kwaan roban re xaa ngut .
44023007	Nu gorna Pab nzhé kwaane , zee lee re fariseo kwaan re saduceo mzelo xaa mdildiizh re xaa , nu ngok re xaa chop tant .
44023008	Nel lee re saduceo nzak nanrobant re xaa ngut , nu nzak nixa nyent mandad cheen Dios , nu chora re mbi mal . Nu lee re fariseo mbezh nzho rese kwaane .
44023009	Sbaa mzelo rese xaa mkee bi ; nu lak maestr xaa nlu xtizh Dios , xaa nak fariseo , nguxso nzhé : ― Lee xaabyi ne namlet nik tub kwaan nawent , talbes tub mbi o tub mandad cheen Dios ngunii lo xaa .
44023010	Zee mzelo re xaa masra mdildiizh . Zee lee xaa nabeyy lo tub mil soldad mzheb doo xaa napaka kayut re xaa Pab . Zee mnabeyy xaa lak soldad zee koo xaa Pab lo re xaa nu wee xaa xaa lozhyib stuba .
44023011	Nu leeka yaal zee , lee Xaa Nabeyy mlu lo Pab nu nzhé lo xaa : ― Sbaaka modxa mzaa lu kwent cheen na nee , naz Jerusalén , sbaaka nzhaal zaa luya yezh Roma .
44023012	Nu lee stub mbizh lee lak xaa Israel myaan diizh gut Pab , nu mcheroo xaa nzhé xaa : “ Nagawt be nixa nagot be nik tub kwaan chelee be zeeraka gut be Pab ” .
44023013	Nu masra choo xaabyi sbaa myaan .
44023014	Nu ngwa xaa lo re ngwleyy non nu lo re xaa gol xaa Israel nu nzhé xaa lo re xaa : ― Re nu myaan nagawt nu axta yilo gut nu Pab , nu Dios ted nu bid chelee nu yilo gaw nu .
44023015	Nu nal re gu nu re xaa nak zhiin , guzh gu lo xaa nabeyy lo tub mil soldad , yaadno xaa Pab nee lo re gu . Guzh gu lo xaa lee gu nzhekla ne wen xomod nak xkwent xaa , nu lee re nu list zo gut xaa leezha zeeraka zhin xaa nee .
44023016	Per lee xinn bzan Pab mbin kwaane , nu ngwa xaa lozhyib mle xaa yabis lo Pab .
44023017	Pab mrezh tub re xaa nabeyy lo tub gayoo soldad , nu nzhé lo xaa : ― Be xaa mad ne lo xaa nabeyy lo tub mil soldad , nel xaa ne nzhekla yé tub kwaan lo xaa .
44023018	Lee xaa nabeyy lo tub gayoo soldad mbe xaa mad zee lo xaa nabeyy lo tub mil soldad , nu nzhé xaa lo xaa : ― Pab , xaa nzhibyoo mrezh na , nu né xaa lo na zee yalno na xaa ne lo lu , nel nzhekla xaa né xaa tub kwaan lo lu .
44023019	Lee xaa nabeyy lo tub mil soldad mzen yaa xaa mad , nu mloo xaa xaa tub lad nu mnabdizh xaa lo xaa : ― Guné , nen cho kwaan nzhekla lu né lu lo na .
44023020	Nu lee xaa mad nzhé lo xaa : ― Lee re xaa nak zhiin , re sawlazh na , myaan diizh zee naab xaa wee lu Pab lo re xaa , nel nzhekla xaa nera xaa xomod nak xkwent xaa .
44023021	Per nagont lu xtizh xaa , nel masra choo xaabyi nzholaanla kasaaw xaa , nu noka mcheroo re xaa nzhé xaa , nagawt xaa nu nagot xaa nik tub kwaan chelee xaa zer gut xaa xaa . Nu nal listla nzhi re xaa , nkambaz xaa nen cho kwaan yé lu .
44023022	Zee lee xaa nabeyy lo tub mil soldad mxaal xaa xaa mad nya , nu mnabeyy xaa xaa mad zee nyent cho lo yé mad kwaane .
44023023	Lee xaa nabeyy lo tub mil soldad mrezh chop xaa nabeyy lo tub gayooga soldad , nu mxaal xaa zee zo list xaa chop gayoo soldad , nu xchop gayoo xaa wee tubga yag naluch , nu chon gal chii soldad , xaa zob kabay , zee wee xaa Pab yezh Cesarea las nueve mzhela yizhyo .
44023024	Noka mnabeyy xaa zee koxab xaa kabay , ma zob Pab tich ; nu mnabeyy xaa zee zhino wen xaa Pab lo Jwels , xaa nabeyy kwent cheen Roma .
44023025	Lo re xaa ne mxaal xaa tub yech kwaan nzhé kwaane :
44023026	“ Dix Jwels , xaa nabeyy kwent cheen Roma . Na nak Law Lisias .
44023027	Re xaa Israel mzen xaa ne , nu nal xaal na xaa lo lu nel nzhekla re xaa ngut xaa , per gorna ngune na lee xaa nak xaa Roma , zee ngwano na re soldad na nu mla na xaa lo re xaa .
44023028	Nu nel nzhekla na ne na cho kwaan mle xaa zee mzen re xaa xaa ; zee mbe na xaa lo re xaa nak zhiin lo re xaa Israel ,
44023029	zee ngune na lee re xaa mzen xaa nel nangozhawt xaa ley cheen re xaa Israel . Per nyent cho kwaan mle xaa zee nzhaal yet xaa , nu nixa lozhyib nanzhaalt yo xaa .
44023030	Per mzeen na lee xaa Israel myaan gut xaa , kwaanzee xaal na xaa lo lu ; nu yé na lo re xaa nayii ne xaa , nzhaal ya re xaa lo lu , zee ne xaa nen chozhiin nayii re xaa ne xaa xaa . ”
44023031	Nu lee re soldad , konxa mnabeyy xaa lo xaa , zee mbe xaa Pab yezh Antípatris yaal .
44023032	Nu lee stub mbizh lee re soldad xaa nzha kwaan nii mbare pa nzho re soldad stuba , nu lee re xaa nzob kabay nzhanoka Pab .
44023033	Nu gorna mzhin xaa yezh Cesarea , mzaa xaa yech lo xaa nabeyy , noka mzaa xaa Pab lo xaa .
44023034	Gwluzh gorna ngulo mlab xaa yech , lee xaa nabeyy mnabdizh pa xaa Pab ; nu gorna ngune xaa lee Pab nak xaa Cilicia ,
44023035	zee nzhé xaa lo Pab : ― Gorna yiid re xaa nayii ne lu zee gon na kwaan né lu . Zee mnabeyy xaa mkanap xaa xaa lozhyib leen yoo kwaan mdexkwaa rey Herod yilo .
44024001	Nu leezha nzhala gaay mbizh , lee Ananías , xaa nak ngwleyy non doo , mzhin Cesarea kwaan lak re xaa gol , nu kwaan tub lisensyad xaa le Tértulo . Re xaa ne mbid lo xaa nabeyy kwent cheen Roma , zee gaazh xaa kwaan tich Pab .
44024002	Gorna nyaadno xaa Pab lo Jwels , zee lee Tértulo mzelo mgaazh kwaan tich Pab nu nzhé xaa lo Jwels : ― Dixkix lu , Jwels . Nel lu nak xaa nabeyy yezh ne zee wen nzhi nu . Nu noka nzaa nu dixkix lo lu nel nzho doo yek lu mdexkwaa lu zyen doo kwaan chul lazh nu .
44024003	Nu rese pa nix doo nzhak lextoo re myet ne re myet re kwaan wen kwaan kale lu nu nzaa xaa dixkix lo lu .
44024004	Per nanzheklat na kiib na zyen doo tyemp lo lu , naab na lo lu zee kenzha lu kwaan né nu lo lu .
44024005	Mzeen nu lee xaabyi ne kakiil re sawlazh nu , nu nzha xaa dubse yizhyo nle xaa re sawlazh nu chop tant ; nu lee xaa nak tub xaa lo re xaa nreke tich Jesús , xaa yezh Nazaret .
44024006	Noka nzhekla xaa ngle beed xaa yidoo cheen Dios ; kwaanzee mzen nu xaa nel nzhekla nu naab nu kwent lo xaa mod nzhé ley cheen nu .
44024007	Per gorzee mzhin Lisias kwaan re soldad kwaan nabeyy xaa lo , nu lajwers mkiib xaa Pab lo nu , nu nguné xaa : “ Rese gu , xaa nzhekla gaazh kwaan tich xaa nzhaal ya lo Jwels ” .
44024008	Nal leeka lu nabdizh lo xaa zee ne lu wli rese kwaan ngaazh nu tich xaa .
44024009	Nu lee re xaa Israel , xaa nzhi baa , rese xaa nzhé wli re kwaan nzhé Tértulo .
44024010	Lee xaa nabeyy yezh mle tub nseyn lo Pab zee nii xaa , nu lee Pab nguxso nu nzhé : ― Nel nzhala zyen doo liin nzob lu nabeyy yizhyo ne , kwaanzee kwaan dub lextoo na keb na re kwaan gaazh xaa ne tich na .
44024011	Leeka lu nzho mod nabdizh nen che wli naya , nara nzha chiibchop mbizh mzhin na yezh Jerusalén , ngwa na zee gol na lo Dios .
44024012	Nu nela xaa nakadildiizht na kwaan nik tub xaa , nu nixa namchadilt na tub xaa lo lach roo yidoo cheen Dios , nu nixa re pa nkasa nu nseed nu xtizh Dios , nu nik tub pa leen yezh namlet na tub kwaan sbaa .
44024013	Nu lee re xaa ne nyent mod lu xaa wli re kwaan ngaazh xaa tich na .
44024014	Per kwaan nii na lo lu nak ; lee na nkee xchiin Dios cheen re xey nu , kwentaxa nzaa Naz Kub cheen Jesús kwent , kwaan nii re xaa ne nawent . Sbaaka kale na nel nle na krer rese kwaan nkee lo yech cheen ley nu re kwaan mkee re xaa mzaa kwent kwaan nzhé Dios lo lee xaa yilo .
44024015	Nu leeka mod nle re xaa ne xgab , sbaaka nle na xgab ; wli seban Dios re xaa ngut , xaa kwaan mle kwaan wen nu xaa mle kwaan nawent .
44024016	Nu kwaanzee lee na tubka nkwaan na nali zo na delant lo Dios nu lo re myet .
44024017	’ Gwluzh gorna nzhala lak liin , zeera mbare na ngwa na Jerusalén zee za na lak kwaan lo re xaa prob nu noka nzhaza na gon lo Dios .
44024018	Kwaane kale na gorna ngune lak xaa sawlazh na , xaa nyaad naz Asia lo na , lach roo yidoo Jerusalén . Kale na modxa nabeyy ley cheen Ches zee gak nzhul na lo Dios . Nu nixa nazyent xaa nzo kwaan na , nu nixa nakakeet nu rezh .
44024019	Nu nee nzhaal zo re xaa mzen na zee ne xaa cho kwaan mle na nu chozhiin nayii xaa ne xaa na .
44024020	Nu cheleeya nanakta sbaa , oj re xaa nzhi nee , né xaa nen cho kwaan nawent mle na gorna mzo na lo re xaa nak zhiin , xaa sawlazh nu .
44024021	Nebse kwaan mbezh na leezha mzo na lo re xaa leezha nzhé na : “ Na né , lee re xaa ngut roban , kwaanzee snee nkano gu na ” .
44024022	Nu gorna mbin Jwels kwaane , nu nel ne wen xaa xomod nak Naz Kub cheen Jesús , mxaal xaa re xaa nya , nu nzhé xaa : ― Gorna yiid Lisias xaa nabeyy lo tub mil soldad , zee ne wen na xomod nak xkwent gu , zee ne na cho kwaan le na .
44024023	Nu mnabeyy Jwels lo xaa nabeyy lo tub gayoo soldad zee sebyoka xaa Pab , per laa xaa ya re xmig xaa lo xaa le yudar xaa .
44024024	Leezha mded lak mbizh lee Jwels mzhin stub welt kwaan sa xaa Drusila , tub me Israel . Zee mnabeyy Jwels ngwaxii xaa Pab , zee gon xaa kwaan nzhé Pab , ne xomod nak wii xaa lo Jesucrist .
44024025	Lee Pab mzaa kwent nkin yo xaa tub mod nali , nu wen nabeyy xaa kwerp cheen xaa , nel zhin tub mbizh lee Dios naab kwenta lo xaa . Nu gorna mbin Jwels re kwaane , mzheb xaa nu nzhé xaa : ― Zyaa nal , stub mbizh leezha nkano na tyemp zee kwezh na lu .
44024026	Per kwaan nzhekla Jwels nak zaa Pab demi lo xaa , zee sela xaa Pab ; kwaanzee mrezh xaa xaa zyen doo welt , mdizhno xaa xaa .
44024027	Chop liin sbaa mded , zee lee Jwels mroo lo yalzhiin , nu xlugar xaa mla tub xaa le Porcio Festo . Nu nel Jwels nzhekla kwi chul xaa kwaan re xaa Israel , zee mlaaka xaa nzho Pab lozhyib .
44025001	Gorna nzhala chon mbizh ngok Festo xaa nabeyy rese yezh pa nabeyy Cesarea , zeera ngwa xaa Jerusalén .
44025002	Zee lee re ngwleyy non , nu re xaa nak xaa non lo re xaa Israel , mgaazh xaa kwaan tich Pab .
44025003	Nu ngunaab xaa lo Festo , zee xaal xaa Pab Jerusalén . Lee xgab re xaa nak gut xaa Pab naz .
44025004	Per Festo mkeb lo re xaa nzhé : ― Lee Pab nzho lozhyib yezh Cesarea , nu lee na nle xgab bare na naz ba zlak mbizh .
44025005	Nu chelee tub gu nzho mod ya kwaan na , zee chelee xaabyi ba mle tub kwaan nawent , baa gaazh gu kwaan tich xaa .
44025006	Festo mzo Jerusalén kan xon o chii mbizh masra , zeera mbare xaa Cesarea . Nu lee stub mbizh , mzob xaa paro nabeyy xaa , nu mnabeyy xaa zee yaadno xaa Pab lo xaa .
44025007	Gorna lee Pab mzeeb , lee re xaa Israel , xaa mroo Jerusalén , mzoli dubse lo Pab nu mgaazh xaa zyen doo kwaan naxinn tich Pab , per nyent mod lu xaa wli re kwaan mbezh xaa .
44025008	Zee lee Pab mkeb nzhé : ― Nik tub kwaan nawent namlet na lo ley cheen re nu ; nu nixa lo yidoo cheen Dios ; nixa lo César , xaa nabeyy naz Roma .
44025009	Nel Festo nzhekla xaa kwi chul xaa kwaan re xaa Israel , zee mnabdizh xaa lo Pab : ― ¿ Chu zeyal lu xaal na lu Jerusalén , zee baa naab na kwent lo lu ?
44025010	Pab mkeb nzhé : ― Nee nzo na delant lo lu , xaa nak zhiin Roma , paro nzhaal naab lu kwent lo na ; nu ne wen lu , lee na namlet nik tub kwaan nawent lo re sawlazh na , xaa Israel .
44025011	Chol na mle na tub kwaan nawent , kwaan nzhaal yet xaa , naniit na naguta gu na ; per cheleeya nawlit re kwaan ngaazh re xaa ne tich na , nik tub xaa nanzhaalt zaa na lo re xaa . Kwaanzee naab na zee lee César naab kwent lo na .
44025012	Zee lee Festo mnabdizh lo re xaa nzaa konsej lo xaa , nu zeera nzhé xaa lo Pab : ― Nel mnaab lu zee César , xaa nabeyy Roma , naab kwent lo lu , nal xaal na lu lo xaa .
44025013	Nu mded lak mbizh , lee rey Agripa nu Berenice mzhin Cesarea lo Festo .
44025014	Nel mlaz xaa baa lakra mbizh , zee mzaa Festo kwent cheen Pab lo xaa . Nu nzhé lo xaa : ― Nee nzho tub xaabyi , xaa mlaa Jwels lozhyib .
44025015	Nu leezha ngwa na Jerusalén , lee re ngwleyy non nu re xaa gol lo re xaa Israel , mbid lo na nu mgaazh xaa kwaan tich xaabyi ne , nu ngunaab xaa lo na zee nabeey na gut xaa xaa .
44025016	Per na nzhé lo re xaa : “ Lee nu xaa Roma , nankanot nu kostumbr nabeyy nu gut xaa tub xaa cheleeya zeeraka chaal nu xaa kwaan re xaa ngaazh kwaan tich xaa , zee ne nu che wli o nawlit kwaan nii re xaa xaa ” .
44025017	Kwaanzee gorna lee re xaa mbid nee , stub mbizh zee lee na mzob pa naab na kwent lo re myet , nu nzhé na zee yaadno re soldad Pab .
44025018	Per lee re xaa mzhin ngaazh kwaan tich xaa , nanét xaa nik tub re kwaan naxinn kwaan mle na xgab .
44025019	Kwaan ngaazh xaa tich Pab nak kwent xkostumbr re xaa nu kwent cheen tub xaa le Jesús . Mbezh re xaa lee Jesús ngut , per lee Pab né naban xaa .
44025020	Nu nal nanet na xomod dexkwaa na kwent ne , zee mnabdizh na lo Pab , nen che nzhekla xaa xaal na xaa Jerusalén zee baa naab na kwent lo xaa .
44025021	Per lee Pab mnaab zee César naab kwent lo xaa . Snee medid mnabeey na yoka xaa lozhyib , axta gorna nzho mod xaal na xaa lo César .
44025022	Zee lee rey Agripa nzhé lo Festo : ― Chol nzho mod , noka na nzhekla gon na kwaan né xaa ba . Zee lee Festo mkeb nzhé : ― Yee gon lu kwaan né xaa .
44025023	Nu lee stub mbizh , Agripa nu Berenice mzhin pa nabeyy Festo nu ngok xaa ler chul cheen rey , nu kwaan musk mzeeb xaa baa , kwaan re xaa nabeyy tub mil soldad , nu kwaan re xaa yezh , xaa non . Zee lee Festo mnabeyy zee yaadno xaa Pab baa .
44025024	Nu nzhé xaa : ― Rey Agripa nu re gu , xaa non , xaa nzhi nee . Lee xaabyi , xaa nzo lo gu nee , rese xaa Israel , xaa Jerusalén mgaazh xaa kwaan tich xaa , nu mnaab xaa gut na xaa .
44025025	Per na , nela nik tub kwaan namlet xaa zee nzhaal yet xaa . Per lee xaa mnaab ya xaa lo César , zee César naab xaa kwent lo xaa , nu mlela na xgab xaal na xaa .
44025026	Rey Agripa , nel nanet na cho kwaan kee na lo yech kwaan xaal na lo César , kwaanzee nzeno na xaa ne lo lu , nu lo re gu xaa non , zee gorna ngulo nabdizh lu lo xaa , zee ne che nankanot na tub kwaan kee na lo César .
44025027	Nel nzak na nawent xaal na tub xaa nzho lozhyib lo César , nu nayét na nen cho kwaan nawent mle xaa .
44026001	Zee lee rey Agripa nzhé lo Pab : ― Nzho mod nii lu . ¿ Chozhiin nzho lu lozhyib ? Zee lee Pab mlis yaa nu mzelo ngunii nzhé :
44026002	― Rey Agripa . Nyakdoola na nzo na lo lu nalzhe , zee nii na lo lu nu keb na re kwaan ngaazh re xaa sawlazh be tich na .
44026003	Nel lu ne wen xomod nak rese kostumbr cheen re be , nu re kwaan nle nkediizh be . Kwaanzee nii na lo lu kenzha lu kwaan nii na lo lu tub rat .
44026004	’ Rey Agripa , rese xaa lazh be ne xomod nguu na lazh na leezha mad na , nu xomod nguu na Jerusalén .
44026005	Noka nzhala liin ne re xaa , nu nzho mod né xaa wli kwaane chelee xaa nzhekla xaa , lee na nak tub fariseo , tub xaa nzhekla doo gozhaw ley cheen be .
44026006	Nu nal nzeno re xaa na nee , nel nkambaz na le Dios re kwaan nzhé Dios lo re xey be , xaa yilo .
44026007	Nu reta lo chiibchop xaa , xaa nak dii cheen be , nkambaz be nen cho gor gak re kwaan nguné Dios , nu kwaanzee tubka nzholl be lo Dios . ¡ Per nal rey Agripa , lee re xaa sawlazh be ngaazh kwaane tich na nel noka na nkambaz na gak kwaan nguné Dios !
44026008	¿ Che nle gu xgab nyent mod seban Dios re xaa ngut ?
44026009	’ Yilo leeka mer na mle xgab nzhaal luux na re xaa Jesús ,
44026010	nu sbaa mle na Jerusalén . Nu kwaan yech kwaan mzaa ngwleyy non doo , mchep na zyen doo xaa Jesús lozhyib , nu gorna nzhut re xaa tub xaa Jesús , nroo na jabor cheen re xaa nzhut xaa .
44026011	Zyen doo welt mteed na re xaa Jesús bid pa nzhool be lo Dios , zee yé re xaa naleet Jesús nak Xaa Mxaal Dios Nabeyy . Nu nayii doo na ne na re xaa , nu axta noka mrenal na re xaa re yezh zit .
44026012	’ Zee nya na Damasco kwaan yech kwaan mzaa re ngwleyy non lo na , zee zen na re xaa Jesús baa .
44026013	Per rey Agripa , nkenzha lu , leezha nzha na naz kan rolta mbizh , zee mlu tub xni kwaan nze naz yiba lo na , nkee masra xni ke xni mbizh . Mla dub welt lo re na xaa kwaan nzha kwaan na .
44026014	Zee rese nu mla lo yo , nu na mbin tub bos kwaan ngunii lo na wdizh hebreo : “ Saulo , Saulo , ¿ chozhiin nrenal lu na ? Leeka lu kaseweey lu , mod tub ma kwaan nkee patad yek yag kwaan ngin xaa ma . See nak lu . ”
44026015	Zee nzhé na : “ Xaa Nabeyy , ¿ cho lu ? ” Lee Xaa Nabeyy mkeb lo na nzhé : “ Na nak Jesús , xaa karenal lu .
44026016	Per nal guxso . Na mlu lo lu nel mleey na lu , zee zaa lu kwent cheen na , nu yé lu re kwaan mlu lo lu nalzhe , nu re kwaan nara lu na lo lu .
44026017	Nal xaal na lu lo re xaa sawlazh lu nu lo re xaa nanakt xaa Israel , nu la na lu lo re xaa nayii ne lu .
44026018	Xaal na lu lo re xaa ne , zee luu lu kwaan wli lo xaa , zee nazetra xaa lo yalnakaw sinka lo xni cheen Dios ze xaa ; nu nanabeyytra Maxuu lo xaa sinka nabeyy Dios lo xaa , zee chee na re jwalt cheen xaa nel ngwii xaa lo na nu le nzhul na xaa . ”
44026019	’ Sbaa ngoka rey Agripa , mle na rese kwaan mlu Jesús lo na .
44026020	Nu yilotlaka lo re xaa Damasco nzhé na : “ Nzhaal laa gu naletra gu kwaan nawent nu wii gu lo Dios ” . Zeera ngwa na Jerusalén nu noka ngwa na lo re xaa Judea , nu zeera ngwa na lo re xaa nanakt xaa Israel . Nu nzhé na lo xaa : “ Nzhaal laa gu re kwaan nawent nu wii gu lo Dios , nu le gu kwaan wen , zee luu wlipa mbare gu lo Dios ” .
44026021	Nu kwaane mle na zee lee lak xaa sawlazh na mzen na lach roo yidoo nu nzhekla xaa ngut xaa na .
44026022	Per Dios nkanap na axta nalzhe , zee nza na kwent xtizh Dios lo re xaa non nu lo re xaa nanont . Nu nanlut na nik tub kwaan xa lo re kwaan nzhé re xaa mzaa kwent kwaan nzhé Dios lo lee xaa yilo nu re kwaan nzhé Ches gak .
44026023	Lee re xaa ne nzhé : “ Lee Xaa Xaal Dios Nabeyy nkin ded doo bid nu yet xaa ; per lee xaa yilotlaka roban lo re xaa ngut , sbaa yilo xaa zaa kwent cheen yalnaban lo re xaa sawlazh be nu lo re xaa re stub naz yezh ” .
44026024	Nu gorna lee Pab sbaa nzhé , zee lee Festo mkeb dub gan nu nzhé : ― ¡ Nzhak naxen yek lu Pab ! Tant nseed lu zee tira ngok naxen lu .
44026025	Per lee Pab mkeb lo Festo nzhé : ― Nanzhak naxent na ; nel wli na re kwaan nii na .
44026026	Kwaanzee lee rey Agripa nzo nee , lee xaa ne wli rese kwaan nii na , kwaanzee nanzhebt na kawdizhno na xaa . Nu ne wen na lee xaa ne rese kwaan kaza na kwent , nel nakazat na kwent tub kwaan ngok xlaan , tub kwaan nyent cho xaa ne .
44026027	Rey Agripa , ¿ che nle lu krer re kwaan ngunii re xaa mzaa kwent kwaan nzhé Dios lo lee xaa yilo ? Na ne nle lu krera .
44026028	Zee lee rey Agripa nzhé lo Pab : ― Nebse kwaan lak lan wdizh ne nzhekla lu ngle lu na tub xaa Jesús .
44026029	Pab nzhé : ― Nexa ped lakse lana o zyena , chelee Dios nzhekla nanakta techosa lu sinka noka re xaa mbin kwaan ngunii na nalzhe wii lo Jesucrist kwenta na , nixa nakadoot xaa kwaan kaden snee kwenta na .
44026030	Zee nguxso rey Agripa kwaan sa xaa Berenice , nu noka Festo , kwaan rese xaa nzhi baa .
44026031	Nu mroo xaa baa nu nzhedizh re xaa lo wechxinn xaa : ― Nik tub kwaan namlet xaabyi ne zee nzhaal yet xaa , nu nixa lozhyib nanzhaalt yo xaa .
44026032	Lee rey Agripa nzhé lo Festo : ― Nzho mod ngzela lu xaabyi ne , chol lee xaa nangnaabt xaa zee César naab kwent lo xaa .
44027001	Leezha mzhin mbizh xaal Festo nu Italia , zee mzaa Festo Pab kwaan zlak xaa nzho lozhyib lo Jul , tub xaa nabeyy lo tub gayoo soldad , xaa nak xaa partid kwaan le Augusto .
44027002	Nu ngu nu leen tub bark kwaan mroo yezh Adramitio kwaan merla roo nya naz Asia . Noka nzo Aristarco kwaan nu , xaa ne nak xaa yezh Tesalónica , tub yezh kwaan nabeyy Macedonia .
44027003	Nu stub mbizh mzhin nu yezh Sidón , nu lee Jul wen doo ngok xaa lo Pab , nu mlaa xaa ngwasewii Pab lo re xmig Pab , nu mlaa xaa zee lee re xmig Pab zaa kwaan ndaw xaa nu re kwaan nkin xaa .
44027004	Gorna mroo nu Sidón , nu nel nze doo mbi naz nzha nu , kwaanzee mzaa nu welt naz tich yizhyo Chipre , kwaan nzhi leen nistoo , zee saawa mbi lo nu .
44027005	Nu gwluzh mded nu leen nistoo gax yizhyo Cilicia nu yizhyo Panfilia , zeera mzhin nu yizhyo cheen Licia zee ngwa nu tub yezh kwaan le Mira .
44027006	Nu baa lee xaa nabeyy lo tub gayoo soldad ngune lo tub bark cheen xaa yezh Alejandría , kwaan nya naz yizhyo Italia , nu mnabeyy xaa zee ngu nu leen kwaane .
44027007	Zyen doo mbizh chuwlazh doo mze nu leen bark nu nagan doo mzhin nu tub yizhyo le Gnido . Nu nel seetaka nze mbi naz nzha nu , kwaanzee nya nu naz yezh Salmón lo Creta , yizhyo kwaan nzhi leen nistoo , zee saaw Creta mbi lo nu .
44027008	Nanagant nya nu duzna naz roo nistoo , axta mzhin nu tub pa le Pwert Wen gax yezh Lasea .
44027009	Nu nel ngok doo nu tras zyen mbizh nu ya naganla yaka nu leen nistoo , nel ngokla re mbizh kwaan nroo doo mbi , kwaanzee Pab nzhé lo re xaa :
44027010	― Xmig na , ne wen na , nawent ya be ; chelee be roo be nee , telisa lux bark , noka lux re kwaan nzho leen bark , nu nzho ryez yet re be .
44027011	Per lee xaa nabeyy lo tub gayoo soldad , nambint xaa kwaan nzhé Pab , mas mbin xaa kwaan nzhé bixwann bark nu kwaan nzhé xaa nzeno bark .
44027012	Nu pwert ba nanakt wen kwaz nu re mbee nla nal . Kwaanzee mer rese xaa mle xgab mas wen roo nu baa , nu nya nu naz Pwert Fenice . Pwert Fenice noka nak cheen Creta , nu nxal pwert naz pa nyaz mbizh . Nu baa ded nu re mbee kwaan nla nal .
44027013	Mle re xaa xgab nzho mod nzha nu stuba , nel chepse mbi nze naz lo yizhyo nu nze naz lo nistoo , zee ngu re nu leen bark , nu nzhekla nu nya nu gax gax roo yizhyo Creta .
44027014	Per gwluzh xep lee mbi nye doo nze naz stub ta , nu mkeeya bark .
44027015	Nu mzeloya mzobyaaya bark naz xsaww nistoo . Nu nel naz pa nzha nu nze mbi , zee mlaa nu mbe mbi bark .
44027016	Mded nu tich yizhyo Clauda kwaan nzhi leen nistoo , pa nanroot mbi nye . Nu bid doo mded nu mtexoob nu kano naz leen bark naro .
44027017	Gwluzh gorna ngulo mtexoob nu kano leen bark , zee mkado xaa bark naro zee naluxta , nel nzheb xaa napa lee bark kayasob lo yux kwaan le Sirte . Nu mla xaa re lon yek bark , zee mlaa xaa mbe mbi bark .
44027018	Nu lee stub mbizh , seetaka nye doo nroo mbi , zee lee re xaa mzelo mlebi re kwaan nzhano bark leen nistoo .
44027019	Nu lee myon mbizh , mlebi xaa re kwaan nle xchiin bark leen nistoo .
44027020	Nu zyen mbizh namlut lo mbizh nixa lo mbal yiba lo nu , nu seetaka nroo doo mbi , zee namzaktra re nu le nu gan .
44027021	Nu zyen mbizh nzha zer gaw nu , zee lee Pab mzoli xsaww lo re nu , nu né xaa : ― Xmig na , mas wen chol ngon gu xtizh na , zee nangroot be Creta ; snee nangdedt be re bid nu nangluxt be re kwaan .
44027022	Per nal blo gu balor lextoo gu , nel nik tub re be nayeta , nebse bark ne lux .
44027023	Lee Dios Xaa Nabeyy lo na , xaa nkee na zhiin lo mxaal tub xmandad ngunii lo na nawzheze ,
44027024	nu né xaa lo na : “ Nazhebt lu Pab , nel kan lu , zee nalat Dios yet nik tub re xaa nzho re gu leen bark , nel mbin Dios xtizh lu nu nkin ya lu lo xaa nabeyy Roma ” .
44027025	Kwaanzee xmig na , nazhebt gu , nel ne wen na zak rese kwaan nguné xmandad Dios lo na .
44027026	Per telisa lee bark yisob roo yizhyo kwaan nzho leen nistoo .
44027027	Per leezha nzha chida mbizh nzho nu leen nistoo , yaal zee mzhin nu nistoo pa le Nistoo Adriático . Nu lee mbi nzhenoka bark naz baa nu naz ree . Nu kan wall yaal lee re xaa nzhano bark mzeen lee nu nzhazhin gax yizhyo .
44027028	Zee mchiix xaa ne paro nech nis , nu baa nech galbchii xop metr . Nu delant xep mchiix xaa stub welt , nu nee nech galbgazhaka metr .
44027029	Nzheb xaa napa lee bark kayal cho ke , kwaanzee mkee xaa tap yiib reke bark kwaan la axta xan nistoo zee naxonnt bark tant . Lee re xaa nzak : “ Oj mkaxnila yizhyo ” .
44027030	Per lee re xaa nkee zhiin leen bark mle xgab xonn . Nu mzelo xaa kala xaa kano lo nis , nu mle xaa mod xaa kaselaka yiib cheen bark leen nis , nebse zee ta xonn xaa leen kano .
44027031	Per Pab nzhéya lo xaa nabeyy lo re soldad nu lo re soldad : ― Chelee re xaa ne xonn , telisa zet re be .
44027032	Zee lee re soldad mchoog re doo kwaan nkadoo kano zee lawa lo nistoo .
44027033	Nu gorna nzhakaxnila yizhyo , Pab nzhé lo re xaa : ― Daw gu tub kwaan . Nel nzhala chida mbizh nle doo gu xgab zee nixa nandawt gu nu nanzhat gu .
44027034	Nal nii na lo gu , daw gu zee nayeta gu , nel nik tub xaa nayeta .
44027035	Nu gorna ngulo sbaa nzhé Pab , zee mzen Pab cha pan nu mzaa xaa dixkix lo Dios lo re xaa , nu mxux xaaya nu mzelo xaa ndaw xaa .
44027036	Zee ngu balor lextoo rese xaa nu noka re xaa ndaw .
44027037	Chop yiyoo nzho chongal nzho chiinmtub xaa nak re nu , xaa nzho leen bark .
44027038	Gwluzh gorna ngulo ndaw re nu parosa nguzhe lextoo nu , zee mlebi xaa re nzhobxtil leen nis zee gak naxex bark .
44027039	Gorna mkaxni yizhyo , lee re xaa nkee zhiin leen bark namlabeyyt xaa yizhyo ba , per mlu tub yaa nistoo kwaan nzhi yux roo lo xaa ; mle re xaa xgab chep xaa bark naz baa .
44027040	Zee mchoog xaa re doo kwaan nkadoo re yiib kwaan nsekwaz bark , mlaa xaa mlaya leen nistoo . Nu mxek re xaa yag kwaan nle nze bark . Zeera mlep xaa lon kwaan nzen mbi nu sbaa lee bark mzelo mbii lo yux .
44027041	Per lee bark mzeeb neb lo yux nu baa ngusoba , nu nyentra mod guna . Lee naz xan bark mzelo mlux nel tant mzaa golp nistooya .
44027042	Lee re soldad nzhekla gut re pres , xaa nzheno xaa , zee naxonnt re xaa le xaa nadar lo nistoo .
44027043	Per lee xaa nabeyy lo tub gayoo soldad , namzeyalt xaa le xaa sbaa , nel nanzheklat xaa yet Pab . Lee xaa nabeyy tub gayoo soldad mnabeyy nzhé : ― Lee re xaa nzhak nle nadar , yilo re xaa la leen nis nu roo xaa , zee zhin xaa lo yo .
44027044	Zeera reke re xaa nagakt le nadar , nu zen xaa tub le tab o re yag byog cheen bark . Sbaa rese nu mzhin lo yo .
44028001	Gorna ngulo mroo re nu leen nistoo , zeera ngune nu lee yizhyo pa mzhin nu le Malta , tub yizhyo kwaan nzhi leen nistoo .
44028002	Per lee re xaa nzho baa , wen doo ngok xaa lo re nu . Mze xaa tub bal naro mzhe nu nel nal doo nu nze yey .
44028003	Pab mtop tub deezh yag bizh , nu gorna kago xaa yag lo ki , lee tub mball mxonn mroo lo xchoog mkenga yaa Pab .
44028004	Nu gorna ngune re xaa Malta lee mball mkenga yaa Pab , zee nzhé xaa lo wechxinn xaa : ― Telisa xaa nzhut myet nak xaa ne , nixa mle xaa gan nangeta xaa leen nistoo , per lee re kwaan nawent kwaan mle xaa nalaat ban xaa .
44028005	Per Pab mrib yaa , zee ngob mball lo bal , nu nyent cho kwaan ngok xaa .
44028006	Rese xaa nkambaz , nen cho gor zeki yaa xaa o ta bix xaa yet xaa . Per gor nzhala gor kawii re xaa lo xaa , nu nyent cho kwaan ngok xaa , zee mchee re xaa mod mle xaa xgab , nu mzelo re xaa mbezh lee Pab nak tub dios .
44028007	Gax baa nzhi re xleyo cheen tub xaa non . Xaa ne le Publio nu wen doo ngok xaa lo re nu , zee mlaz nu tub chon mbizh garli xaa .
44028008	Nu lee xuz Publio ne nzak ; nlen xlee nu yizhnlob . Pab ngwasewii lo xaa , nu gwluzh gorna ngulo mdizhno Pab Dios , mzhib Pab yaa Pab cho xaa nu lee xaa ngokwen .
44028009	Gorna mbin re xaa nzho baa kwaane , zee noka re stub naz xaa ne nzak , xaa nzho yizhyo ba , mbidno xaa lo Pab , nu ngokwen xaa .
44028010	Nu zyen doo kwaan mzelazh xaa ba lo nu . Nu gorna mroo nu baa , ngu nu leen bark stuba , mzaa xaa rese kwaan nkin nu gorna nya nu leen nistoo .
44028011	Kwaanzee chon mbee mlaz nu yizhyo Malta kwaan nzhi leen nistoo . Zeera ngu nu leen tub bark , kwaan mlaz baa dubse mbee nal ; kwaane nak cheen xaa yezh Alejandría , nu naz yek nkee tub maj cheen Cástor nu stub maj cheen Pólux , chop dios cheen xaa .
44028012	Zee mzhin nu yezh Siracusa , baa mlaz nu chon mbizh .
44028013	Nu baa mroo nu nya nu duzna naz roo nistoo axta mzhin nu tub yezh le Regio . Nu lee stub mbizh , mzelo tub mbi nze naz tich nu . Nu axta mbizh rop zeera mzhin nu tub yezh le Puteoli .
44028014	Nu baa mzhaal nu lak xaa Jesús nu ngunaab xaa lo nu kwaz nu lo re xaa tub sman . Nu gwluzh zeera nya nu yezh Roma .
44028015	Re xaa Jesús mbin re kwent cheen nu . Nu snee mle xaa zee mzhaal re nu yilo mzhin nu yezh Roma . Lak xaa ne nze axta tub yezh le Foro cheen Apio , nu zlak xaa nze axta tub yezh le Yon Tyend zee zhaal xaa Pab naz ba . Nu gorna ngune Pab lo re xaa mzaa Pab dixkix lo Dios nu ngu balor lextoo xaa .
44028016	Gorna mzhin nu Roma , zee lee xaa nabeyy lo tub gayoo soldad mlaa ngu techosa Pab tub yoo , nu nkanap tub soldad xaa baa .
44028017	Gorna nzhala chon mbizh mzhin nu Roma , Pab mxaal lak xaa mrezh re xaa non lo re xaa Israel , xaa nzho Roma . Nu gorna ngulo mdop re xaa , Pab nzhé lo re xaa : ― Wech na , nik tub kwaan nawent namlet na lo re sawlazh be , nixa lo re xkostumbr re xey be , per lee re xaa mzen na Jerusalén , nu mzaa xaa na lo re xaa Roma .
44028018	Nu gorna ngulo mnabdizh re xaa lo na , nzhekla xaa sela xaa na , nel nanguzhalt xaa nik tub kwaan nawent kwaan mle na lo re xaa , zee gut xaa na .
44028019	Per lee re sawlazh be ngok gaya , kwaanzee mnaab na zee César naab kwent lo na , per nanakta nel nayii na ne na re sawlazh be .
44028020	Kwaanzee mrezh na re gu zee wdizh be chep . Kwaanzee nzhekla na ne gu , nkadoo na kwaan kaden nee , nel nza na kwent cheen kwaan nkambaz re be , xaa Israel .
44028021	Re xaa nzhé lo Pab : ― Zer kayaa nu nik tub kwent cheen lu kwaan mxaal xaa Judea , nu nik tub re sawlazh be mroo baa mzhin nee , nanét nik tub kwaan nawent cheen lu lo nu .
44028022	Per nzhekla nu gon nu kwaan né lu , nel ne nu rese pa nzhedizh nawent xaa Naz Kub cheen Jesús kwaan kalu lu .
44028023	Snee mleey xaa tub mbizh kwaan kasa re xaa . Nu mbizh zee mkasa zyen doo myet pa nzho Pab . Nu axta garziil nu axta mzhel yizhyo , Pab mzaa kwent cheen pa nabeyy Dios lo re xaa . Nu sbaa mle xaa zee wii re xaa lo Jesús , zee mzaa xaa kwent cheen ley cheen Ches , pa nzaa kwent cheen Jesús lo re xaa , nu lo re kwaan ngunii re xaa mzaa kwent kwaan nzhé Dios lo lee xaa yilo .
44028024	Rol xaa mzaa yek mbin kwaan nzhé Pab , per lee stub naz xaa namzaat yek mbin kwaan nzhé xaa .
44028025	Nu nel mdildiizh re xaa , mzelo xaa nya xaa . Zee nzhé Pab lo re xaa : ― Wen wen ngunii Mbi Naban gorna ngunii Chay , xaa mzaa kwent kwaan nzhé Dios lo lee xaa yilo , lo re xey be xaa yilo , leezha nzhé xaa :
44028026	Gwa nu guzh lo re xaa na : Nixa gon guya , nalata yek gu , nixa wii guya , naluta lo gu .
44028027	Nel ngok ned doo lextoo re xaa ne , nu mod xaa nyaaw nzha , nu mod xaa nanyenit lo nzhak xaa , zee nyent mod gon xaaya , zee nyent mod wii xaa loya , zee nyent mod laya lextoo xaa , kwaane nle zee nambaret xaa lo na zee nasekwent na xaa . ‘‘
44028028	’ Kwaanzee bzeen re gu , leeka nal gorne , lee yalnaban kwaan nzaa Dios , kwaan nza na kwent , zaa xaa kwent lo re xaa nanakt xaa Israel , nu lee re xaa zee , zona .
44028029	Gorna ngulo nzhé Pab kwaane , zee lee re xaa Israel nya nu mzelo xaa mkediizh xaaya .
44028030	Chop liin ngu Pab leen yoo kwaan mree xaa , paro nkayaa xaa re xaa nyaadsewii lo xaa .
44028031	Nu namzhebt xaa mzaa xaa kwent lo re xaa cheen pa nabeyy Dios , nu mzaa xaa kwent cheen Jesucrist , Xaa Nabeyy be , nu nik tub xaa namchadilt xaa , nel kazaa xaa kwent kwaane .
45001001	Dix re gu . Na nak Pab , xaa nkee xchiin Jesucrist . Kakee na yech ne lo re gu , nel Dios mrezh na nu mleey xaa na , zee kayaa na yalnabeyy lo Jesucrist , nu mxaal xaa na zee za na kwent cheen wdizh chul cheen xaa .
45001002	Lee wdizh chul ne nak kwaan nguné Dios lo re xaa mzaa kwent kwaan nzhé Dios lo lee xaa yilo , nu leeya nak kwaan mkee xaa lo Xkyech Dios .
45001003	Wdizh chul ne nak cheen Xgann xaa , xaa myaad ngok myet , naz lo dii cheen rey David , xaa mnabeyy yilo ,
45001004	nu Mbi Naban cheen Dios mseban xaa lo yalgut , snee mlu xaa lee xaa nak Xgann Dios . Nu lee xaa nak Jesucrist , Xaa Nabeyy be .
45001005	Kwent cheen lee xaa mlu Dios yalnkela cheen Dios lo be . Nu re nu mkayaa yalnabeyy lo Dios zee zaa nu kwent xtizh xaa lo re xaa nanakt xaa Israel , zee nzho mod wii xaa lo xaa .
45001006	Nu re gu , xaa yezh Roma nak xaa zee , nel Jesucrist mrezh gu zee gak gu xaa xaa .
45001007	Nu nkedoola Dios gu , zee mleey xaa gu gak gu nambey lo xaa . Nzhekla na luu Xuz be Dios , nu Jesucrist Xaa Nabeyy be , yalnkela cheen xaa lo rese gu ; zee noka le xaa kwi wen re gu .
45001008	Yilotlaka mza na dixkix lo Dios , kwaan yalnabeyy cheen Jesucrist , nel rese myet , xaa dubse yizhyo nzaa kwent xomod ngwii gu lo Jesucrist .
45001009	Nu kwaan dub lextoo na nkee na zhiin lo Dios , kwaanzee nza na kwent cheen wdizh chul cheen Xgann xaa ; nu ne xaa yizata mbizh naab na lo xaa kwent cheen re gu .
45001010	Nu tubka naab na lo xaa , chelee xaa nzhekla zee ne che nzho mod yal na lo gu .
45001011	Nle doo na xgab yal na lo gu zee nzho mod le na yudar re gu , zee nyera zo gu lo Dios .
45001012	Kwaanzee lee mod ngwii tub be stub be lo Dios , nle zee yo balor lextoo rese be .
45001013	Wech nu bzan , nzhekla na ne na lo re gu ; zyen doo welt mle na xgab yal na lo gu nel nzhekla na kee na xchiin Dios lo re gu , modxa mkee naya lo re stub naz xaa nanakt xaa Israel . Per nzho doo kwaan nleya zee nyent mod yal na lo gu .
45001014	Nzeeb doo na lo re myet zer za na kwent cheen Jesucrist lo xaa , lo re xaa nzhedizh gryeg nu lo re xaa nanzhedizhta , lo re xaa nzhak nu lo re xaa nagakt .
45001015	Kwaanzee nzhekla doo na yal na Roma , zee za na kwent wdizh chul cheen Dios lo rese gu .
45001016	Nantont na za na kwent cheen wdizh chul nel leeya nak yalngezh cheen Dios , nu kwent cheen wdizh chul ne , Dios koo rese xaa ngwii lo Jesucrist lo yalgut , yilotlaka re sawlazh na , xaa Israel , nu noka re xaa nanakt xaa Israel .
45001017	Nu wdizh chul ne nlu xomod nle Dios zee nali zo be lo xaa , chelee be ngwii be lo Jesucrist ; nel nebse kwent xomod ngwii be lo Jesucrist nzho mod nzo be nali lo Dios . Nel nkeela lo Xkyech Dios nzhé : “ Lee xaa ngwii lo Dios , nali nak xaa nu telisa ban xaa ” . ‘‘
45001018	Nlu lee yalnayii cheen Dios nze naz yiba la tich rese xaa nle kwaan nawent nu tich rese xaa nanalit nzo lo Dios , nu tich rese xaa nanzheklat le krer kwaan wli .
45001019	Zee nzho mod ne rese myet xomod nak Dios , nel leeka Dios mluya lo rese xaa , axta naz leen lextoo xaa .
45001020	Nanlut Dios , per klar doo nlu xomod nak Dios lo rese myet kwent cheen re kwaan mdexkwaa Dios . Kwaanzee axta leezha mdexkwaa Dios yizhyo , mlu xomod nak Dios , xomod ngezh doo nak Dios , nu xomod nzhul doo nak Dios . ¡ Kwaanzee lee re xaa nle kwaan nawent nyent kwaan keb xaa lo Dios gorna naab Dios kwent lo xaa !
45001021	Nixa nela xaa xomod nak Dios per nangwiit xaa lo Dios , nu nixa dixkix nanzaat xaa lo Dios ; kwaanzee nangoknont re xgab kwaan mle xaa ; kwaan nachan mle xaa xgab , tira mkaw yek re xaa .
45001022	Mbezh xaa nzhak doo xaa per ngok nachan xaa ,
45001023	nel mlaa xaa xcheen Dios , kwaan chul doo , xaa tira nayeta , kwent cheen re maj , re maj kwaan nlu mod myet , nu mod re mbyin , nu mod re ma tap nii , nu mod re mball , nu rese kwaane lux .
45001024	Kwaanzee mlayaa Dios xaa , zee le xaa rese kwaan nzhekla xkwerp xaa , rese kwaan nawent , rese kwaan nzhaal ton xaa le xaa .
45001025	Nel mlaa xaa re kwaan wli cheen Dios kwent cheen re kwaan nawlit ; nu nlenon xaa rese kwaan mdexkwaa Dios nu nzholl xaa loya , per namlenont xaa Dios nu nixa nambillt xaa lo Dios , xaa tubka nzhaal gool xaa lo . ¡ Snee naka !
45001026	Kwaanzee tira mlayaa Dios xaa , zee le xaa rese kwaan nzhekla xkwerp xaa , rese kwaan nzhaal ton xaa le xaa . Axta re ngwnaa mlaa me nachaaltra me sa me , nu nchaal me leeka sa ngwnaa me , tub kwaan namzeyalt Dios le me .
45001027	Nu leeka snee lee re xaabyi , nchaal xaa leeka sa byi xaa . Kwaanzee nlaa xaa xngwnaa xaa nu nle xaa rese kwaan nzhekla xkwerp xaa , nu nchaal xaa leeka sa byi xaa , tub kwaan tira nawent . Nu kwaane nle zee nded doo xaa bid lo re kwaan nawent kwaan nle xaa .
45001028	Nel nanzheklat xaa labeyy xaa Dios kwaanzee tira mlayaa Dios xaa , zee le xaa kwaan nzhak yek xaa , kwaan nanzhaalt le xaa .
45001029	Nu ngok xaa : tub xaa tira nanalit , xaa nawent , xaa nzoblazh , xaa nzho kwaan jwyer lextoo , xaa nzho yalnzoblazh lextoo , xaa nzhut wechxinn , xaa ndildiizh , xaa nkade , xaa nakap , xaa nchech diizh ,
45001030	xaa nzhedizh nawent stub xaa , xaa nayii ne Dios , xaa nkwaan dil , xaa nto yalxwa , xaa ngab stub naz kwaan nawent yek , xaa nanzhont xtizh xuz nixa xtizh xnaa ,
45001031	xaa ned doo , xaa nkade nu nanlet re kwaan nii , xaa nyent yalnkela lextoo , xaa nanlest lextoo ne wechxinn .
45001032	Nu nixa ne wen xaa lee Dios nzhé : “ Loka xaa le re kwaane nzhaal yet xaa ” . Per mas nzha xaa nle xaaya , nu axta nyakdoola xaa ngwii xaa lee stub xaa nle re kwaan nawent ne .
45002001	Kwaanzee leezha ngaazh be tub kwaan tich wechxinn be , nankanot be kwaan keb be lo Dios , nel leeka kwaan mgaazh be tich wechxinn be , ngaazh be leeka tich be .
45002002	Nela be , nali naab Dios kwent lo re xaa sbaa nle .
45002003	Kwaanzee , ¿ cho kwaan nzak gu ? Leezha ngaazh be tub kwaan tich wechxinn be nu nle be leeka kwaan nle xaa , nalet be xgab lee be nzho mod xonn lo yalnayii cheen Dios .
45002004	¿ Che nanont yalnkela cheen Dios lo be nu xomod nanyachetla xaa ne xaa be ? ¿ Chozhiin nanzeent be , lee yalnkela cheen Dios nak kwaan le zee laa be kwaan nawent kwaan nle be nu wii be lo xaa ?
45002005	Per nel ned be zee nanet be wii be lo Dios , zee kazhibra be zyenra yalnayii cheen Dios tich be , axta zhin mbizh kwaan naab Dios kwent lo rese myet tub mod nali ,
45002006	nu kix Dios lo kad tub xaa kwaan mle xaa .
45002007	Lee re xaa nanguzhat le kwaan wen , nak xaa nkwaan xni cheen Dios , nu nkwaan xaa zee wii wen Dios lo xaa , nu nkwaan xaa zee ban xaa tira , zee zaa Dios yalnaban kwaan tira lo xaa .
45002008	Per lee re xaa nkwaan leeka cheen nu nanzaat yek gon re kwaan wli , sinka nreke xaa tich re kwaan nawlit , Dios naab kwent lo xaa kwaan yalnayii cheen Dios .
45002009	Per la yalnayii cheen Dios tich rese xaa nle re kwaan nawent nu nales doo gak lextoo re xaa ne . Yilotlaka sawlazh na , xaa Israel , ted Dios bid , per noka ted xaa bid re xaa nanakt xaa Israel .
45002010	Per lo re xaa nle kwaan wen , Dios wii wen lo xaa nu zaa xni lo xaa nu le xaa kwi chul xaa kwaan lee xaa . Yilotlaka le xaaya lo re nu , per noka le xaaya lo re xaa nanakt xaa Israel .
45002011	Nel lal naab Dios kwent lo rese myet .
45002012	Rese xaa mle kwaan nawent naab Dios kwent lo . Rese xaa nankanot ley kwaan mzaa Dios lo nu , Dios ted xaa bid kwent cheen re kwaan nawent kwaan mle xaa . Nu rese nu , xaa nkano ley kwaan mzaa Dios lo nu , Dios naab kwent lo xaa mod nzhé ley kwaan mzaa Dios lo nu .
45002013	Nu nanakta nebse re xaa kwaan nkenzha ley kayaa Dios mod xaa nali , sinka xaa nle kwaan nzhéya , nali nak .
45002014	Per leezha lee re xaa nanakt xaa Israel , nle xaa mod nzhé ley , nixa nankanot xaa ley kwaan mzaa Dios lo re nu , kwaan ba nak mod nkano xaa ley cheen Dios naz leen lextoo xaa .
45002015	Nel lo re kwaan nle xaa nlu nkano xaa ley naz leen lextoo xaa . Leeka lextoo xaa nlu lo xaa zee ne xaa cho kwaan kale xaa , kwaan wen o kwaan nawent ,
45002016	axta mbizh kwaan zob Dios Jesucrist naab kwent lo rese kwaan xlaan kwaan mle re myet . Snee nii wdizh chul kwaan nza na kwent .
45002017	Kwaanzee mbezh lu nak lu tub sawlazh be , nu ngwii lu lo ley kwaan mzaa Dios lo Ches nu nto lu yalxwa nel xaa Dios nak lu .
45002018	Mbezh lu nela lu cho kwaan nzhekla Dios le lu , nel nlabeyy lu ley , zee nela lu cho kwaan wen nzhaal le re myet .
45002019	Nu nzak lu nzho mod luu lu xnaz Dios lo re xaa nak mod syeg , nu nzak lu nzho mod yazaa lu xni lo re xaa nzho lo yalnakaw .
45002020	Nzak lu nzho mod lu lu re kwaan wen lo re xaa nagakt , nu nzak lu nzho mod seed lu re xaa nagakt xtizh Dios , nel nkano lu ley kwaan mzaa Dios , nel lo Xkyech Dios nkee re yalnzhak nu re kwaan wli .
45002021	Kwaanzee chelee lu mbezh lu , nseed lu stub naz xaa xtizh Dios , ¿ chozhiin nanseedt lu leeka lu ? Nzaa lu kwent nawent lewann xaa , ¿ chozhiin nlewann lu ?
45002022	Mbezh lu nawent chaal xaa stub ngwnaa , ¿ chozhiin nle luya ? Mbezh lu nayii lu ne lu re maj , ¿ chozhiin nlewann lu kwaan nzho leen xkyidoo maj ?
45002023	Nto doo lu yalxwa nel Dios mzaa ley lo lu , ¿ chozhiin nanlet lu kwaan nzhé ley ? ¡ Kwaane nle zee nawent nii re myet Dios !
45002024	Kwaanzee kwentaxa nkeeya lo Xkyech Dios : “ Nawent nii re xaa nanakt xaa Israel Dios , kwent cheen re gu ” . ‘‘
45002025	Wli , chelee lu nle lu kwaan nzhé ley kwaan mzaa Dios lo Ches , wena , nel mchoog lu tik baal cho lu , zee nzho lu beyy cheen nu , xaa Israel . Per chelee lu nanlet lu kwaan nzhé ley nixa mchoog lu tik baal cho lu kwaan nak beyy cheen re nu , nanakt lu kwenta tub re nu , xaa Israel .
45002026	Per lee re xaa nangut beyy cheen re nu , nu nle xaa kwaan nzhé ley , nak xaa kwenta tub xaa sawlazh nu , xaa Israel , xaa nzho beyy .
45002027	Loka xaa nle kwaan nzhé ley , nixa nanzhot xaa beyy cheen nu , telisa ngaazh xaa kwaan tich re xaa nkano ley per nanlet xaa kwaan nzhéya , nixa nzho xaa beyy cheen nu .
45002028	Nel re xaa wlipa nak dii Israel , nanakta re xaa gol lo xey nu Israel , nixa nzho xaa beyy cheen nu cho xaa , nel re xaa wlipa nzho beyy cheen Dios naz leen lextoo xaa , xaa ne nak xaa wlipa nak dii Israel .
45002029	Lee xaa wlipa nak dii Israel , nzho xaa beyy cheen Dios naz leen lextoo xaa , nu nanakta nel mroog tik baal cho xaa , mod nzaa ley kwent , sinka leeya nak tub kwaan mle Mbi Naban cheen Dios naz leen lextoo xaa . Nanont kwaan nle re myet xgab , kwaan non lo xaa nak nix nzhak lextoo Dios ne xaa .
45003001	Nixa sneeya , nix doo nzhak lextoo re nu , xaa Israel , xaa nzho beyy cho ,
45003002	nel Dios mzaa xtizh xaa lo re xaa dii Israel .
45003003	Wena , ¿ per cho kwaan gak chelee tub sawlazh nu laa nawiitra lo Dios ? Sbaa naleet komba le zee laa Dios rese xaa dii Israel .
45003004	¡ Telisa nalaat Dios yalwen ! Nel tubka nle Dios kwaan né xaa , nixa rese myet nak xaa nkade ; nel lo Xkyech Dios nkee : Dios , rese kwaan nzhé lu wli nak , nu chelee xaa naab xaa kwent lo lu , lu le gan lo xaa . ‘‘
45003005	Per chelee re kwaan nawent kwaan nle be , nlu lee Dios nak tub xaa nali , ¿ cho kwaan yé be ? Chol sbaa naka , ¿ chozhiin nayii Dios leezha nle be kwaan nawent nu nted Dios be bid ? ¡ Per yalnabdizh ne nak tub kwaan nachan !
45003006	¡ Telisa nawlit lee Dios nak tub xaa nakap ! Nel chelee Dios nak tub xaa nanalit , ¿ xomod naab Dios kwent lo rese myet yizhyo ?
45003007	Lak xaa mbezh : “ Wen naka chelee na nkade na nel zee mas klar nlu re kwaan wli cheen Dios , zee nlu wen nak Dios . Cheleeya sbaa naka , zee nanzhaalt naab Dios kwent lo na , kwent cheen re kwaan nawent kwaan mle na . ”
45003008	Chol sbaa naka , zee nzho mod yé be : “ Nzhaal le be re kwaan nawent , zee mas klar luu kwaan wen ” . Lak xaa mbezh sbaa nlu nu , per nawlit xaaya , telisa lee Dios ted xaa ba bid .
45003009	¿ Cho kwaan nzak gu ? ¿ Che re nu , xaa Israel , nak xaa xwara lo stub naz myet ? ¡ Nawlita ! Nel mod mkeela na , Dios naab kwent lo rese xaa , lo re xaa dii Israel nu noka lo re xaa nanakt dii Israel .
45003010	Nel lo Xkyech Dios nzhé : ¡ Nik tub xaa nali nyent ! ¡ Nik gola tub xaa !
45003011	Nik tub xaa nanzaat yek , nu nik tub xaa nankwaant Dios .
45003012	Rese xaa mlaa Dios , rese xaa mzen naz nawent , lal ngok rese xaa zee nyentra sirb re xaa . ¡ Nik tub xaa nle kwaan wen nyent ! ¡ Nik gola tub xaa ! ‘‘
45003013	Lee yeer yenn xaa nak mod baa kwaan nzoxal , nu roo xaa nroo kwaan nkade xaa . ‘‘ Nu re wdizh kwaan nii xaa nak mod xtox mball . ‘‘
45003014	Nu kwaan roo xaa nge xaa lo re myet nu nii xaa re wdizh nala lo re myet . ‘‘
45003015	Nu kwaan rop nii xaa nrexonn xaa , gut wechxinn xaa .
45003016	Palpa nzha xaa nle xaa ndil re myet nu nted xaa re myet bid .
45003017	Nu nanlabeyyt xaa naz kwaan nle zee kwi wen re xaa . ‘‘
45003018	Nu tira nanzhebt xaa ne xaa Dios . ‘‘
45003019	Nela be , rese kwaan nii ley cheen Dios , leeya nii lo re xaa ngwii lo ley . Kwaanzee nik tub myet nyent mod né : “ Nanet na cho kwaan nak jwalt ” . Nel Dios naab kwent lo rese myet .
45003020	Nyent mod zo wen myet kwaan Dios nel ngwii xaa lo ley . Nel nebse non ley , zee luu , be nak tub xaa nzeb jwalt .
45003021	Per nal mlu Dios nen xomod zo be nali lo xaa , nu nanakta nel ngozhaw be ley cheen Ches , nel leeka ley nzaa kwent xomod nzhaal zo be nali lo Dios nu noka re xaa yilo , xaa mzaa kwent kwaan nzhé Dios lo lee xaa , mzaa kwent xomod nzhaal zo be nali lo Dios .
45003022	Nu nali nzo be lo Dios nal , nel ngwii be lo Jesucrist . Nu kwent cheen xaa rese myet nzho mod zo nali lo Dios nel delant lo Dios lal nak re myet .
45003023	Rese myet mle jwalt nu tira nanalit nzo xaa lo Dios .
45003024	Per nel nkela Dios rese be , mle xaa be mod tub xaa nik tub jwalt namlet , kwent cheen kwaan mle Jesucrist , leezha ngut xaa zee mdix xaa rese jwalt cheen be .
45003025	Mlaa Dios ngut Jesucrist delant lo rese myet zee gorna mxo xaa xren xaa ngok xaa tub xaa mchee jwalt cheen rese myet , xaa ngwii lo xaa . Nel myedoola Dios ne re be nazskweeze , nu nangunaabt xaa kwent lo re jwalt kwaan mle be ,
45003026	nel nzhekla xaa luu xaa lee xaa nak xaa nali re mbizh ne . Nu nal seetaka nali nak xaa , nu nkiib xaa jwalt tich re xaa ngwii lo Jesucrist zee noka lee xaa gak xaa nali lo Dios .
45003027	Kwaanzee , ¿ paro nlake yalxwa cheen myet lo Dios ? ¡ Mluxa ! Nel nyent mod zo xaa nali lo Dios nel ngozhaw xaa ley cheen Dios ; kwaanzee nebse xaa ngwii lo Jesucrist nzho mod zo nali lo Dios .
45003028	Kwaanzee re kwaan nzhekla na nii na lo gu nak kwaane , Dios mkiib jwalt tich re myet zee nali gak xaa , nebse nel ngwii xaa lo Jesucrist , nu nanakta nel nle xaa re kwaan nzhé ley .
45003029	¿ Napa nel Dios nak Dios nebse cheen re xaa nak xaa dii Israel , xaa nkano ley ? ¿ Che nanakt Dios cheen rese myet yizhyo ? Klar doo nak kwaane , Dios nak Dios cheen rese xaa dubse yizhyo ,
45003030	nel tubka Dios nzho . Dios nle nali re xaa ngwii lo Jesucrist , nexa chol nzho xaa beyy cheen nu o nanzhot xaaya .
45003031	Kwaanzee , ¿ cho kwaan nzak gu ? ¿ Che nle be nanont ley nel ngwii be lo Jesucrist ? ¡ Telisa nawlita ! Sbaa nlu be nen xomod non ley .
45004001	Kwaanzee , ¿ xomod nali mzo Abraham lo Dios , xaa nak xey rese nu , xaa nak dii Israel ?
45004002	Chol nali mzo Abraham lo Dios kwent cheen mod mlozhaw xaa ley , zee nzho mod to xaa yalxwa . Per nanakta sbaa , kwaanzee nyent mod to xaa yalxwa delant lo Dios .
45004003	Nel Xkyech Dios nzhé : “ Abraham mwii lo Dios , kwaanzee Dios mkayaa xaa mod tub xaa nali ” . ‘‘
45004004	Kwaanzee nal chelee tub xaa nkee zhiin , lee demi kwaan nle xaa gan nanakta tub kwaan sbaasa nzelazh xaa lo xaa , leeya nak tub kwaan mle xaa gan mkee xaa zhiin .
45004005	Per lo Dios xa naka . Nanakt xaa ngozhaw ley , mod tub xaa nkee zhiin , xaa mkayaa Dios mod xaa nali lo xaa ; per re xaa nebse ngwii lo xaa , sbaa nle Dios nali re xaa nanalit nak . Nu sbaa nkayaa Dios xaa nel ngwii xaa lo xaa .
45004006	Noka lee rey David nzhé , nix doo nzhak lextoo re xaa kayaa Dios kwenta tub xaa nali , nexa cho kwaan nle xaa .
45004007	David nzhé : Nix doo nzhak lextoo re xaa mchela Dios re jwalt cheen ; nyakdoola xaa , nel tira namselazhtra Dios re jwalt cheen xaa kwaan mle xaa .
45004008	¡ Nix doo nzhak lextoo xaa nel nanaabt Dios kwent lo xaa ! ‘‘
45004009	¿ Cho kwaan nle re gu xgab ? ¿ Che nebse re nu , re xaa nzho beyy , nzhaal kayaa yalnix ne lextoo o che noka nzhaal kayaaya re xaa nanakt xaa Israel , xaa nanzhot beyy ? Bin gu kwaan ngunii na : “ Abraham mwii lo Dios , kwaanzee Dios mkayaa xaa mod tub xaa nali ” . ‘‘
45004010	Per , ¿ cho gor mkayaa Dios Abraham ? ¿ Che gorna ngulo ngu xaa beyy cheen re nuya o leezha zeeraka yo xaa beyy cheen nuya ? Axta leezha zer yo Abraham beyy , Dios mkayaa xaa mod tub xaa nali nu nanakta leezha ngu xaa beyy .
45004011	Dios mzaa beyy ne lo xaa mod tub nseyn kwaan nlu nali nak xaa lo Dios nel ngwii xaa lo Dios . Nu mwii xaa lo Dios leezha zer kayaa xaa beyy ne , zee snee Abraham nak xuz rese xaa ngwii lo Dios , nixa nayot xaa beyy cheen nu . Dios nkayaa rese xaa mod xaa nali , rese xaa ngwii lo xaa , mod mwii Abraham lo xaa .
45004012	Nu noka nak Abraham xuz rese xaa nzho beyy cheen nu , chelee xaa ngwii xaa lo Dios mod mwii Abraham lo Dios , leezha zeeraka yo xaa beyy cheen nu .
45004013	Dios mlaa wdizh lo Abraham nu lo re dii cheen xaa , lee Dios zaa yizhyo lo re dii cheen xaa . Per namlaat xaa diizh ne nel mle Abraham kwaan nzhé ley , lee xaa mlaaya nel mwii Abraham lo Dios ; nu kwaanzee Dios mkayaa Abraham mod tub xaa nali .
45004014	Per cheleeya nebse re xaa nle kwaan nzhé ley kayaa kwaan mlaala Dios diizh , zee nalexchiint wii xaa lo Dios nu lee xtizh Dios nagaknontra .
45004015	Lee ley kwaan mzaa Dios lo Ches nyaadno yalnayii cheen Dios nel nyent mod kozhaw myeta ; per pa nyent ley nyent mod ngaazh xaa jwalt tich stub myet .
45004016	Kwaanzee , lee diizh kwaan nzhé Dios lo Abraham nu lo re dii cheen xaa , nu noka mlaa xaaya lo rese be , xaa ngwii lo Jesús . Nanakta nebse cheen re xaa nle kwaan nzhé ley , leeya nak cheen rese be , xaa ngwii lo Dios kwenta Abraham . Nu sbaa lee Abraham nak xuz rese be .
45004017	Konxa nzhé Xkyech Dios : “ Nel mle na gak lu xuz zyen doo yezh lo yizhyo ” . ‘‘ Xaa snee nzhé nak Dios , xaa mwii Abraham lo , nu lee xaa nzaa yalnaban lo re xaa ngut , nu lee xaa ngaxkwaa re kwaan nyent zee gaka , nu nle xaaya nebse kwaan xtizh xaa .
45004018	Nu nzhé xaa lo Abraham : “ Snee gak zyen doo dii cheen lu ” . ‘‘ Kwaanzee nixa nyentra mod gak wdizh kwaan mlaa Dios lo xaa , nel goxla Abraham , per tubka mwii Abraham lo Dios nu mkwaz xaa kayaa xaaya lo Dios , zee sbaa ngok xaa : “ Xuz zyen doo yezh ” .
45004019	Lee xgab cheen Abraham nik tub rat nangokt chop . Nzhola xaa tub gayoo liin nu nzeenla rop sa xaa Sara mer yet rop sa xaa , nu ngox doo xaa , nu nyent mod kano sa xaa mad .
45004020	Nu nixa sbaaya , tubka nzak xaa lee Dios le kwaan nzhé Dios lo xaa . Per lee xaa mwii lo Dios nu mas mle xaa xgab lee Dios leya , zee mbill xaa lo Dios .
45004021	Ne wen xaa lee Dios nkano yalngezh le wdizh kwaan nzhé Dios lo xaa .
45004022	Kwaanzee mkayaa Dios xaa mod tub xaa nali .
45004023	Nu leezha nzaa Xkyech Dios kwent xomod mkayaa Dios Abraham mod tub xaa nali , nu re wdizh ne mkee zee nlu xomod mle Abraham ;
45004024	zee noka re be nzhaal le be mod mle Abraham . Nel noka be ngwii lo Dios , xaa mseban Jesucrist , Xaa Nabeyy be , nu sbaaka nkayaa Dios re be mod xaa nali ,
45004025	nel lee Jesucrist ngut kwent cheen re jwalt cheen be nu mroban xaa zee nali zo be lo Dios .
45005001	See nal , nali nzo be lo Dios nel ngwii be lo Jesucrist , Xaa Nabeyy be ; nu nzhi wen be kwaan Dios .
45005002	Nel ngwii be lo Jesucrist zee nyakla be nkayaa be re yalwen kwaan nzaa Dios lo be , noka nyakla be nkambaz be yo be kwaan Dios lo xni chul doo cheen xaa .
45005003	Nu nanakta nebse kwaane , noka nyakla be nel nded be re yalzi ; nel ne be leezha ded be re yalzi zee mas nyela be .
45005004	Nu leezha nyela be zee mas nyakla Dios ne be , nu leezha ne be lee Dios nyakla , zee mas tubka nkambaz be kwaan zaa xaa .
45005005	Nu leezha nkambaz be kwaan zaa xaa , telisa kayaa beya . Sbaa ne be : Lee Dios mchezhe lextoo be kwaan yalnkela cheen xaa , kwaan Mbi Naban kwaan mzaa xaa lo be .
45005006	Nel leezha nyent mod zo nali be leeka be lo Dios , Jesucrist myaad ngut kwent cheen rese myet , xaa nanalit nak , mer mbizh kwaan mleey Dios yet xaa .
45005007	Wlipa na nagan doo zaa tub xaa diizh yet xaa kwent cheen stub xaa , nixa nebse kwaan nali nle xaa . Talbes nzho tub xaa zeyal yet kwent cheen stub xaa , wlipa wen doo nak .
45005008	Per mlu Dios yalnkela cheen Dios lo be , leezha lee re be seetaka nak tub xaa nanalit lo xaa , zee lee Jesucrist ngut kwent cheen rese be .
45005009	Nu nalsi , nzhul ngok be lo re jwalt cheen be nel ngut Jesucrist , nu Jesucrist la be lo yalnayii cheen Dios .
45005010	Nel leeka Jesucrist mzo wen be lo Dios , leezha seesa nle be kwaan nanzheklat Dios , nu mzaa Dios Xgann xaa , Jesucrist , ngut , zee kwi wen be kwaan Dios . Kwaanzee nalsi nzhiwenla be kwaan Dios ; nel Jesucrist mzaa yalnaban cheen , zee le be gan yalnaban cheen be .
45005011	Nu kwaanzee nyakdoola be nel nzhi wenla be kwaan Dios , kwent cheen kwaan mle Jesucrist , Xaa Nabeyy be .
45005012	Nel kwaan mle tubka myet , xaa le Dan , mle zee mzeeb jwalt leen dubse yizhyo nu kwaanzee noka myaad yalgut lo dubse yizhyo ; kwaanzee rese myet nzhet nel rese myet nle jwalt .
45005013	Leezha zeeraka zaa Dios ley lo Ches , nzhola jwalt lo yizhyo ; nixa zeeraka naab Dios kwent lo re myet , nel zeeraka zaa xaa ley lo Ches .
45005014	Per nixa seeya , axta mbizh cheen Dan nu axta mbizh cheen Ches , rese xaa ngut , nexa chol namlet xaa jwalt kwaan mle Dan . Kwaan mle Dan mded lo rese myet , sbaaka lee kwaan mle Jesucrist , xaa myaad gwluzh , mded lo rese myet .
45005015	Per nalalt nak jwalt cheen Dan kwaan kwaan mzelazh Dios lo be . Nel jwalt cheen tubka myet mle zee zyen doo myet ngut . Per lee yalnaban kwaan ndii tira , mzaa Dios lo be nel nkela xaa be , nu nzaa xaaya lo zyen doo myet kwent kwaan mle stub xaabyi , xaa le Jesucrist .
45005016	Lee jwalt cheen tubka xaa nyent mod gak lal kwaan kwaan mzelazh Dios lo be , nel nebse kwent cheen tubka jwalt nzhet re myet , per lee kwaan mzelazh Dios lo myet nle zee zyen doo jwalt cheen re myet zhe .
45005017	Nel lee yalgut nabeyy lo yizhyo nebse kwent cheen jwalt kwaan mle tubka myet ; kwaanzee telisa lee yalnaban nabeyy leen lextoo re xaa mle Dios nali nel ngwii xaa lo tubka xaabyi , xaa nak Jesucrist . Nu yalnaban ne zaa xaa lo be nel nkela xaa be .
45005018	Nu kwaanzee snee nebse jwalt cheen Dan mle zee rese myet nzhet , nu sneeka lee kwaan nali kwaan mle Jesucrist mle zee nanaabt Dios kwent lo myet , nu sbaa kano myet yalnaban .
45005019	Kwaane nak , nel tubka myet nambint xtizh Dios , zee zyen doo myet ngok xaa nzeb jwalt ; per leeka snee , tubka myet mbin xtizh Dios , zee zyen doo myet zhe rese jwalt cheen .
45005020	Lee ley cheen Dios nyaad zee gakbeyy xaa xomod nak re jwalt . Per leezha ngokbeyy xaa xomod nak re jwalt , mas mlu Dios yalnkela cheen xaa lo re myet .
45005021	Nu nii na lee jwalt mkano yalnabeyy nyaadno yalgut , nu sneeka lee yalnkela cheen Dios nkano yalnabeyy , zee gak be nali lo xaa kwent cheen Jesucrist , Xaa Nabeyy be , nu sbaa nkano be yalnaban kwaan tira .
45006001	Zee , ¿ cho kwaan nzak gu ? Nawent chelee be seesa zlera be jwalt zee luura Dios wen doo nak , nel nchee xaa re jwalt cheen be .
45006002	¡ Tira nawent kwaane ! Nel nak be mod xaa ngut lo re jwalt ; kwaanzee nyent mod lera be jwalt stuba .
45006003	¿ Che nanet gu , leezha mrubnis be , tubka nak be kwaan Jesucrist lo yalgut cheen xaa ?
45006004	Nel leezha nrubnis be , nak be mod tub xaa nzhet nu nyubyo kwaan Jesucrist , zee nroban be stub welt , nu nkano be tub yalnaban kwaan kub ; konxa mroban Jesucrist kwaan yalngezh chul cheen Xuz xaa Dios , zee kano xaa stub yalnaban kwaan kub .
45006005	Chelee be ngut be tubka kwaan Jesucrist seeka roban be kwentaxa mroban xaa .
45006006	Nela be lee re mod nak be yilo mkee lo krus kwaan Jesucrist , kwaanzee lee re mod nak be yilo mlux , nu nal nanabeyytra jwalt lo be .
45006007	Nel leezha nzhet xaa , zee nyentra mod nabeyy jwalt lo xaa .
45006008	Nu chelee re be nak be mod tub xaa ngut tubka kwaan Jesucrist , noka nela be lee be roban nu yo be kwaan lee xaa tira .
45006009	Nela be lee Jesucrist mroban nu tira nayetra xaa stub welt . Lee yalgut nyentra mod nabeyyra lo xaa .
45006010	Nel tub weltaka ngut Jesucrist kwent cheen re jwalt cheen rese myet . Per nal mroban xaa nu kale xaa kwaan nzhekla Dios .
45006011	Nu seeka , noka nzhaal gak be mod tub xaa ngut lo re jwalt , per noka gak be mod tub xaa mban lo Dios kwent cheen Jesucrist .
45006012	Kwaanzee , nalaat be nabeyy re jwalt lo xkwerp be , zee le be re kwaan nzhekla xkwerp be .
45006013	Kwaanzee nalaat be le xkwerp be kwaan nawent , zee le be kwaan nzhekla Maxuu . Mas wen zaa be dub xkwerp be lo Dios , nel mseban Dios be , zee le be kwaan nzhekla Dios .
45006014	Nu snee lee re jwalt nyentra mod nabeyy lo be , zee le be re kwaan nawent , nel nanabeyytra ley cheen Dios lo be , nel nal mlula Dios yalnkela cheen xaa lo be .
45006015	Lak gu nle xgab lee nal nzho mod le be kwaan nawent nel nanabeyytra ley cheen Dios lo be , nel nzo be lo yalnkela cheen Dios . ¡ Nanakta sbaa !
45006016	Ne wenla gu , nzho mod kweey be cho xaa nabeyy lo be , nu kee be zhiin lo xaa , zee le be kwaan nzhekla xaa . Chelee be kweey be kee be zhiin lo kwaan nawent zee yet be , o chelee be kweey be kee be zhiin lo Dios nu gon be xtizh xaa , zee gak be tub xaa nali lo Dios .
45006017	Per dixkix Dios , nel ngok be mos lo re kwaan nawent yilo , nu lee nal kwaan dub lextoo be kale be re kwaan mseed be cheen Dios .
45006018	Nal nanaktra be mos lo re kwaan nawent . Nal nkee be zhiin lo re kwaan nali .
45006019	( Mza na kwent ne , kwaan nded re be yizhyo ne , zee la wen kwaane yek gu nel myet yizhyo ne nak be . ) Kwaanzee chelee gu mkee gu zhiin lo kwaan nawent yilo , kwaanzee nal bzaa gu dub xkwerp gu lo re kwaan nali zee kano gu tub yalnaban naz lo Dios .
45006020	Leezha seetaka nkee be zhiin lo kwaan nawent , per nik tik nanlet be xgab le be kwaan nali .
45006021	Per , ¿ cho kwaan mle be gan lo re kwaan nawent mle be ? Nebse mle be gan nton be . Nu lee re kwaan nawent mle be , nebse nzhanoya be naz lo yalgut .
45006022	Per nal , nanabeyytra re kwaan nawent lo be ; nal lee be nkee zhiin lo Dios , nu mle xaa be xaa nali lo xaa , nu mzaa xaa yalnaban kwaan tira lo be .
45006023	Lee kwaan le be gan lo kwaan nawent nak yalgut , per lee kwaan nzelazh Dios lo be nak yalnaban kwaan tira , nel tubka nzo be kwaan Jesucrist , Xaa Nabeyy be .
45007001	Wech nu bzan , re gu nlabeyy xomod nak ley . Ne gu lee ley nabeyy lo myet nebse leezha mban xaa .
45007002	Por ejempl nabeyy ley , leezha lee tub ngwnaa nkano me sa me , nzhaal kano me nebse xmbyi me dubse leezha mban xaa . Per chelee xmbyi me ngut , zee nzho mod chelya me kwaan stub xaabyi .
45007003	Per chelee me nchaal me stub xaabyi leezha mbanaka xmbyi me nle me jwalt . Per chelee xmbyi me ngut , nzho mod chelya me kwaan stub xaabyi nu nalet me tub kwaan nawent .
45007004	Yilo mnabeyy ley cheen Dios lo be ; per leezha ngut Jesucrist noka naka mod ngut be ; zee nyentra mod nabeyy ley lo be . Nu leezha mroban Jesucrist noka naka mod mroban be , kwaanzee nal Jesucrist nabeyy lo be , sbaa nzho mod le be kwaan nzhekla Dios .
45007005	Nel leezha mban be mod nzhekla kwerp cheen be , lee ley nle zee masra mzhib yek be le be re kwaan nawent kwaan nzhekla kwerp cheen be . Nu kwaane nzheno be naz lo yalgut .
45007006	Per nal , ngut be lo ley kwaan mnabeyy lo be yilo , kwaan mkee lo yech ; snee nzho mod kee be zhiin lo Dios kwaan tub yalnaban kub , kwaan mle Mbi Naban cheen Dios lextoo be .
45007007	Nal , ¿ cho kwaan nzak gu ? ¿ Che ley nle zee nle be jwalt ? ¡ Nawlita ! Per nyent mod labeyy na jwalt chelee ley nyent . Nu tira nangnet na cho kwaan nak yalzoblazh , chelee lee ley nanét : “ Nazoblazht lu xcheen sa myet lu ” . ‘‘
45007008	Per lee jwalt mle zee mas mzebra yalnzoblazh lextoo na nel lee ley nzhé nawenta . Nel chelee xaa nanet xaa cho kwaan nabeyy ley , zee nyent mod nabeyy jwalt lextoo xaa .
45007009	Leezha zer ne na cho kwaan nabeyy ley , nzak na wen nak na , per leezha mlabeyy na ley zee mzeen na lee na nak xaa nlera re jwalt ,
45007010	nu nzhaal yet na . Dios mzaa ley zee kano na yalnaban , per ley mlu lo na nzhaal yet na .
45007011	Nel lee re jwalt nguzhal mod mkade na lo re kwaan nabeyy ley , nu kwaane nle zee nzhaal yet na .
45007012	Lee ley cheen Dios nak kwaan wen ; nu lee diizh kwaan mnabeyy Dios nali nak .
45007013	Per naniit na lee kwaan wen ne nle zee nzhaal yet na . ¡ Nyent moda ! Lee jwalt nle nawent re kwaan wen nu mkade jwalt na , nu nal nzhaal yet na lo re jwalt cheen na . ¡ Kwaanzee lee jwalt nak tub kwaan tira nawent !
45007014	Nu ne be Dios nak cho mzaa ley , per na nak tub xaa yizhyo ne nu lee jwalt tubka nabeyy lo na .
45007015	Nanet na chozhiin nle na kwaan nawent , nu nanlet na re kwaan wen kwaan nzhekla na le na , leel re kwaan nawent kwaan nayii na ne na , mer kwaan zee nle na .
45007016	Per leezha nle na mer re kwaan nawent kwaan nanzheklat na le na , nzeen na lee ley nxaal re kwaan wen .
45007017	Nu nii na , naleet na nle na re kwaan nawent , sinka naka re jwalt kwaan nzho leen kwerp cheen na nleya .
45007018	Kwaanzee nela na nik tub kwaan wen nyent lo xkwerp na , nel leeya nak kwaan yizhyo ne . Nzhekla na le na kwaan wen per nyent mod le naya .
45007019	Nanlet na kwaan wen kwaan nzhekla na le na , sinka kwaan nawent kwaan nanzheklat na le na , komba nak kwaan nle na .
45007020	Per chelee na nle na re kwaan nanzheklat na le na , naleet mer na nleya , sinka re jwalt kwaan nzho naz leen lextoo na nleya .
45007021	Nu snee naka , leezha nzhekla na le na kwaan wen , leel kwaan nawent nle na .
45007022	Lee naz mer leen lextoo na nyula na ley cheen Dios ,
45007023	per nzeen na , lee naz leen kwerp cheen na nzho tub kwaan ndil kwaan re xgab wen cheen na . Nu nkadoo na lo kwaan nzho leen kwerp cheen na , mod tub xaa nzho lozhyib .
45007024	¡ Nales doo nzhak na ! ¿ Cho nzho mod la na lo re kwaan nawent kwaan nle kwerp cheen na ? Kwaane nle zee nzhaal yet na .
45007025	Nebse Jesucrist , Xaa Nabeyy na , nzho mod leya . ¡ Dixkix Dios ! Kwaanzee re xgab cheen na nzhekla le kwaan nzhé ley cheen Dios , per lee kwerp cheen na nzhekla le re kwaan nawent .
45008001	Kwaanzee nal , nyentra kwaan naab Dios kwent lo be , xaa tubka nzo kwaan Jesucrist .
45008002	Nu lee Mbi Naban cheen Dios nzaa yalnaban kwaan kub lo be nel Jesucrist mloo be lo yalnabeyy cheen jwalt , mer kwaan nzhano be naz lo yalgut .
45008003	Nel Dios mle rese kwaan nyent mod ngle ley kwaan mzaa Dios lo Ches , nel rese myet tubka nayet xaa le kwaan nzhé ley . Kwaanzee mxaal Dios Xgann xaa mod tub myet , xaa nzeb jwalt , zee yet xaa xkwent be nu sbaa mlux xaa yalnabeyy cheen jwalt .
45008004	Mle xaa kwaane , zee nzho mod le be re kwaan wen kwaan nzhé ley , zee naletra be re kwaan nzhekla xkwerp be , zee le be kwaan nzhekla Mbi Naban .
45008005	Nel re xaa nle re kwaan nzhekla xkwerp , nebse re kwaan yizhyo nzho yek xaa ; per lee xaa nle kwaan nzhekla Mbi Naban , ngwii lo nebse re kwaan nak xcheen Mbi Naban .
45008006	Nu lee xaa kwaan ngwii lo nebse re kwaan yizhyo ne , nebse zhin xaa lo yalgut ; per lee re xaa nle kwaan nzhekla Mbi Naban , nebse zhin xaa lo yalnaban nu chul yo xaa .
45008007	Lee re xaa ngwii nebse lo re kwaan yizhyo ne nak xkontrad Dios , nel nixa nanzheklat xaa nu nixa nyent mod le xaa kwaan nzhé ley cheen Dios .
45008008	Kwaanzee lee re xaa nle re kwaan nzhekla xkwerp xaa , nyent mod le xaa kwaan nyula Dios .
45008009	Per lee re be nangwiitra be lo re kwaan yizhyo ne , lee re be ngwii lo re kwaan nak xcheen Mbi Naban , chelee be wlipa nzho Mbi Naban cheen Dios lextoo be . Xaa nanzhot Mbi Naban cheen Jesucrist lextoo , nanakt xaa xaa Jesucrist .
45008010	Per chelee Jesucrist nzo lextoo be zee lee Dios ngwii lo be mod tub xaa nali , nu nixa ngut kwerp cheen be kwent cheen re jwalt kwaan mle be , per lee mbi naban cheen be mban kwent cheen Mbi Naban cheen Dios .
45008011	Nu chelee Mbi Naban cheen Dios , xaa mseban Jesucrist , nzho lextoo be , leeka xaa zaa stub yalnaban kwaan kub lo kwerp cheen be , nebse kwaan Mbi Naban cheen xaa .
45008012	Kwaanzee , wech nu bzan , nzho tub kwaan nzhaal le be , per nanakta le be re kwaan nzhekla xkwerp be .
45008013	Nel chelee be nle be re kwaan nzhekla xkwerp be , zee yet be . Per chelee Mbi Naban cheen Dios nzho leen lextoo be , zee le xaa yudar be nalet be re kwaan nzhekla kwerp cheen be , zee le be gan yalnaban cheen be kwaan tira .
45008014	Nel rese xaa nle kwaan nzhekla Mbi Naban cheen Dios nak xaa xinn Dios .
45008015	Nu mkayaa be Mbi Naban lo Dios , zee nazhebt be , sinka lee Mbi Naban nle zee nak be xinn Dios nu nzho mod yé be lo Dios : “ Pa ” .
45008016	Nu Mbi Naban ne mbezh lo mbi naban cheen be lee be nak xinn Dios .
45008017	Nu nel nak be xinn xaa noka be kayaa re xcheen xaa , re kwaan mkayaa Xgann xaa Jesucrist , chelee be wlipa no be ded be re yalzi mod mded xaaya , zee gwluzh kano be leeka xni kwaan nkano xaa .
45008018	Nii na , lee yalzi kwaan kaded be nal nyent mod gak lal kwaan xni cheen Dios kwaan luu lo be .
45008019	Nel rese kwaan mdexkwaa Dios nkambaz doo nen cho gor luu Dios ne xana re xaa nak xinn Dios .
45008020	Rese kwaan mdexkwaa Dios ngoka zee nyent mod gaka mod nzhaal gaka . Nangokta sbaa nel lee re kwaane nzhekla gak sbaa , sinka nel Dios nzhé sbaa gaka . Per noka re kwaan mdexkwaa Dios nkambaza ,
45008021	zee nen cho gor nanabeyytra yalgut loya , zee nzho mod gaka chul , mod chul gak re xinn Dios .
45008022	Axta nal ne be lee re kwaan mdexkwaa Dios nded doo yalzi nu lee yalne cheena nak mod yalne cheen tub ngwnaa , gorna kayal xinn me .
45008023	Nu nanebt re kwaan mdexkwaa Dios nded yalzi noka re be , xaa nzho Mbi Naban lextoo be , xaa nii lo be cho kwaan kayaa be lo Dios . Kwaanzee noka be nzeen yalne ne lextoo be , nel nkambaz be nen cho gor tira gak be xinn Dios , nu chee Dios kwerp cheen be zee gaka tub kwaan tira naluxtra nu nadedtraya bid .
45008024	Nal mle be gan yalnaban cheen be nel nkambaz be re kwaan zaa Dios lo be . Per chol lee kwaan nkambaz be nluya lo be , nanaktraya tub kwaan nkambaz be , nel nlulaya lo be nu nankintra kwaz beya .
45008025	Per chelee kwaan nkambaz be zeeraka luya lo be , nkin yela be kwaz beya .
45008026	Nu leeka nal , lee Mbi Naban nle yudar be nel nagakt be naab be lo Dios mod nzhaal naab be lo xaa . Per leeka Mbi Naban naab lo Dios kwent cheen be kwaan dub lextoo xaa , per nanakta kwaan wdizh .
45008027	Nu Dios , xaa nlabeyy lextoo rese myet , ne cho kwaan nzhekla Mbi Naban naab , nel lee Mbi Naban nzhedizhno Dios kwentaxa nyula Dios kwent cheen be , xaa nambey .
45008028	Nela be lee Dios nle zee rese kwaan chul reke lo re xaa nkela Dios , re xaa mrezh Dios kwentaxa nzhekla Dios .
45008029	Lee re be mlabeyyla be Dios yilo , nu mleeyla Dios be zee gak be mod Xgann Dios , zee lee Xgann Dios gak xaa mas non lo re be , xaa nak wech xaa nu bzan xaa .
45008030	Nu lee re xaa mleey Dios yilo , noka mrezh Dios xaa , nu zee noka mle Dios xaa xaa nali , zee noka mzaa Dios xni lo xaa .
45008031	¿ Cho kwaan nzak gu lo re kwaane ? ¡ Chelee Dios nroo xjabor be , nik tub xaa nyent mod le gan lo be !
45008032	Chelee Dios namyent xaa Xgann xaa , sinka mzaa xaa xaa zee yet xaa kwent re xjwalt be , telisa zaa xaa lo re be kwaan Xgann xaa rese kwaan nkin be .
45008033	¡ Nik tub xaa nyent mod gaazh kwaan tich re be , xaa mleey Dios ! Nel Dios nzhé nali nak be .
45008034	Nu nik tub xaa nyent mod gaazh kwaan tich re be , xaa mleey Dios , nel Jesucrist ngutla kwent cheen re jwalt cheen be , nu mroban xaa nu nal nzob xaa lad li lo Dios , nu naab xaa lo Dios zee chul yo re be .
45008035	Nik tub xaa nyent mod le zee nakelatra Jesucrist be . Nixa re bid kwaan nded be , nixa re xgab kwaan nzho yek be , nixa re xaa nrenal be , nixa yalnlaan , nixa nyent ler gak be , nixa nreke xaa tich be kwaan espad , rese kwaane nyent mod leya .
45008036	Kwentaxa nzhé lo Xkyech Dios : Dios , kwent cheen lu yizata mbizh nzho mod yet nu , nu nle xaa nu mod tub mbakxiil , ma nzhut xaa . ‘‘
45008037	Per naluxt be lo rese kwaane . Telisa le be gan nel nkela Jesucrist be .
45008038	Nu ne wen na nik tub kwaane nyent mod le zee nakelatra Dios be : nixa yalgut , nixa yalnaban , nixa re mandad cheen Dios , nixa re mbi mal , nixa re kwaan nzho nal , nixa re kwaan zhin gwluzh ,
45008039	nixa pa ya doo nzeb , nixa pa nech doo nzho , nik tub re kwaan mdexkwaa Dios . ¡ Nik tub re kwaane nyent mod le zee nakelatra Dios be ! Mlu xaa yalnkela cheen xaa lo be leezha mxaal xaa Jesucrist , xaa nak Xaa Nabeyy be .
45009001	Wlipa na nii na , nankadet na , nel na nak xaa Jesús , nu lee Mbi Naban cheen Dios mzaa kwent kwaane lo na .
45009002	Nu nii na lo gu , nales doo nzhak lextoo na nu tubka nzho yalnles lextoo na gorna nselazh na re sawlazh na , xaa Israel .
45009003	Nu nzhekla na , chol nzho mod roo na lo Jesucrist nu nya na lo ki , kwent cheen sawlazh na zee le xaa gan yalnaban kwaan tira .
45009004	Dios mleey re nu gak nu xinn xaa , nu kwaan xni chul cheen Dios mzo Dios lo nu , nu mlaa Dios diizh kwaan le xaa lo nu , xaa nak dii Israel , nu mzaa Dios ley lo nu , nu mlaa Dios gool nu lo Dios , nu myaan Dios zaa xaa zyen doo kwaan lo nu .
45009005	Lee re xey nu , xaa ngu yilo , nak xaa mzelo re dii cheen nu ; nu noka Jesucrist ngok tub xaa dii cheen nu , leezha myaad xaa mod myet , nu nal lee xaa nabeyy lo rese kwaan . ¡ Dixkix Dios , wen doo nak xaa ! ¡ Sbaa naka !
45009006	Nal lee re xaa sawlazh na nankayaat xtizh Dios , per nayét be lee kwaan nzhé Dios nagakt . Nel naret dii cheen Israel nak wlipa xaa Israel .
45009007	Nu sneeka naret dii cheen Abraham nak wlipa dii cheen Abraham , nel Dios nzhé lo Abraham : “ Lee dii cheen lu gak kwent nebse lad cheen Chak ” . ‘‘
45009008	Nu kwaane nii na naret dii cheen Abraham nak xinn Dios . Kwaanzee xaa nak xinn Dios nak re xaa mzaa Dios xtizh Dios lo .
45009009	Snee naka nel kwaan wdizh ne nzhé Dios lo Abraham : “ Stub liin gorna bare na stub welt , gal tub xgann rop gu Sara ” . ‘‘
45009010	Per nanakta nebse kwaane . Noka lo Chak , xey nu , rop Rebek ngol kwech .
45009011	Nu leezha zeeraka gal rop xinn xaa , leezha zeeraka le xinn xaa nik tub kwaan , nixa kwaan wen nixa kwaan nawent , Dios nzhé lo Rebek : “ Lee xaa gal yilotlaka gak xmos xaa gal gwluzh ” . ‘‘ Nu leeka kwaane nzhé Xkyech Dios : “ Mkedoola na Kob nu nayii na ne na Esaú ” . ‘‘ Nu snee mlakeya , zee ne be lee Dios nzho mod kweey xaa mod nzhekla xaa . Nu lee re xaa mleey Dios , mbezh Dios xaa , nu nanont lo Dios cho kwaan mle xaa .
45009012	
45009013	
45009014	¿ Cho kwaan nzak gu ? ¡ Telisa nanzheklat na nii na lee Dios nak tub xaa nanalit !
45009015	Nel Dios nzhé lo Ches : “ Nkedoola na re xaa nzhekla na kela na , nu nlesdoola na ne na re xaa nzhekla na lesla na ne na ” . ‘‘
45009016	Kwaanzee nagakt xaa xinn Dios nel nzhekla xaa , nixa nagakt xaa xinn Dios kwent cheen re kwaan nle xaa , gak xaa xinn Dios nel nlesla Dios ne xaa .
45009017	Nel lo Xkyech Dios , nzhé Dios lo faraón , xaa mnabeyy Egipto : “ Mle na lu rey zee ne xaa dubse yizhyo nkano na gro doo yalnabeyy , leezha le na re kwaan nawent lo lu ” . ‘‘
45009018	Kwaanzee Dios nlesla ne xaa re xaa nzhekla Dios , nu noka nle ned Dios lextoo re xaa nzhekla Dios gak ned .
45009019	Kwaanzee chelee myet nkin le myet kwaan nzhekla Dios , telisa né gu lo na : “ ¿ Chozhiin nayii Dios ne re myet ? ”
45009020	Per lu nak tub myet yizhyo , nu nyent mod naab lu kwent lo Dios . Napa nel yé yas lo xaa mdexkwaaya , “ ¿ Chozhiin snee mdexkwaa lu na ? ”
45009021	Lee xaa ndexkwaa yas nzho mod nabeyy xaa ban , zee le xaa kwaan nzhekla kwaan ban ; nu kwaan ban nzho mod dexkwaa xaa tub yas chul doo , kwaan le xchiin xaa leezha yo xaa tub yalni , nu nzho mod dexkwaa xaa stub yas sbaasa .
45009022	Dios nak mod xaa ndexkwaa yas . Nyedoola xaa ne xaa re xaa mdexkwaa xaa la yalnayii tich , zee labeyy re myet yalnabeyy cheen xaa , nel sbaa nzhekla xaa .
45009023	Snee mle xaa zee nzho mod mlesla xaa ne xaa re be , nu luu xaa re kwaan chul nu re xni cheen xaa lo be , re xaa mrezhla xaa axta yilo .
45009024	Kwaanzee snee mrezh Dios rese nu , xaa Israel nu noka re gu , xaa nanakt xaa Israel .
45009025	Modxa nzhé yech kwaan mkee Oseas : Lee re xaa nangokt xaa na , yé na lee xaa nak xaa na ; nu lee re xaa namkelat na , nkela na xaa nal . ‘‘
45009026	Nu leeka zee paro nzhé xaa : “ Re gu nanakt xaa na ” . Leeka baa nzhé xaa : “ Gu nak xinn Dios , xaa naban ” . ‘‘
45009027	Nu xomod nzhé Chay cheen dii cheen Israel : “ Nixa zyen doo dii xaa Israel mod re yux kwaan nzhi roo nistoo , per chepse xaa le gan roo lo yalzi cheen yalgut .
45009028	Nel merla naab Dios kwent cheen xaa dubse yizhyo . ” ‘‘
45009029	Nu leeka Chay mkee : Chol Xuz be , Xaa Nabeyy , nglaa dii cheen be , nal gorne gak be mod rop yezh kwaan nak Sodoma nu Gomorra . ‘‘
45009030	¿ Cho kwaan nzak gu ? Lee re xaa nanakt xaa Israel nakakwaant xaa zo nali xaa lo Dios , nixa seeya Dios mkiib jwalt cheen xaa nel ngwii xaa lo Dios .
45009031	Per lee nu , xaa Israel , xaa nzhekla le rese kwaan nzhé ley zee zo nali nu lo Dios , per namlet nu gan le nu kwaan nzhé ley .
45009032	¿ Chozhiin ? Nel lee re nu , xaa Israel , namwiit nu lo Dios , lee nu mwii lo re kwaan nle nu . Kwaanzee mralnii nu kwaan “ ke kwaan nralnii re xaa ” .
45009033	Modxa nzhé Xkyech Dios : Na zoob tub xaa yek yi Sión , lee xaa nak kwent tub ke kwaan ralnii rese xaa . Nu loka xaa wii lo xaa ne , nanzhebt xaa ne xaa Dios . ‘‘
45010001	Wech nu bzan , kwaan naab na lo Dios nak , lee re sawlazh na , xaa Israel , le gan yalnaban kwaan tira , nel kwaan ba nak kwaan nzhekladoo lextoo na .
45010002	Nroo na jabor cheen re xaa nel ne na lee re xaa nkela re xcheen Dios , per nanlabeyyt xaa mer kwaan wli .
45010003	Nu nanet re xaa xomod nzo nali Dios re myet lo Dios , kwaanzee nzhekla re xaa le re kwaan nzhé ley cheen Dios zee sbaa zo xaa nali lo Dios ; per nanet xaa wii xaa lo Jesucrist , xaa mzo Dios zee zo myet nali lo Dios ;
45010004	nel Jesucrist mlozhaw rese kwaan nzhé ley , zee loka xaa wii lo Jesucrist le gan zo nali lo Dios .
45010005	Loka xaa nzhekla zo nali lo Dios kwent cheen ley kwaan mzaa Dios lo Ches , nzhaal le xaa kwaan nzhéya , nel snee mkee Ches : “ Loka xaa nle rese kwaan nzhé ley , ban xaa nel mle xaa kwaan nzhé ley ” . ‘‘
45010006	Per loka xaa nzhekla zo nali lo Dios nzhaal wii xaa lo Dios . Kwaanzee nanzhaalt nii be : “ ¿ Cho xaa yixoob yiba , kwaan nle zee yaad Jesucrist naz yizhyo ?
45010007	o ¿ cho xaa la naz lo re xaa ngut le zee roo Jesucrist naz baa ? ”
45010008	Kwaanzee lee Xkyech Dios nii : “ Lee Wdizh Chul cheen Dios nzo gax roo lu nu leen lextoo lu ” . ‘‘ Kwaane nak Wdizh Chul cheen Dios kwaan nzaa nu kwent .
45010009	Nel chelee lu kwaan roo lu mbezh lu lee Jesucrist nak Xaa Nabeyy lu , nu kwaan lextoo lu ne lu lee Dios mseban Jesucrist , zee le lu gan yalnaban kwaan tira .
45010010	Nel leezha nle lu krer kwaan dub lextoo lu lee Dios mseban Jesucrist , sbaa gak lu tub xaa nali lo xaa , nu leezha mbezh lu lee Jesucrist nak Xaa Nabeyy lu , zee le lu gan yalnaban kwaan tira .
45010011	Lee Xkyech Dios nzhé : “ Loka xaa wii lo Jesucrist , natont xaa ne xaa Dios ” . ‘‘
45010012	Lal nak nu , xaa Israel , nu re xaa nanakt xaa Israel lo Dios . Nel leeka Xaa Nabeyy nak Xaa Nabeyy lo rese xaa , nu nzaa xaa zyen doo kwaan chul lo re xaa naaba lo xaa .
45010013	Nel kwaane nak kwaan nzhé Xkyech Dios : “ Rese xaa naab lo Xaa Nabeyy le xaa gan yalnaban kwaan tira ” . ‘‘
45010014	Per , ¿ xomod naab xaa lo Dios chelee xaa nangwiit xaa lo xaa ? ¿ Nu xomod wii xaa lo xaa chelee xaa nankenzhat xaa xtizh Dios ? ¿ Nu xomod kenzha xaa xtizh Dios cheleeya nik tub xaa nazaat kwenta lo xaa ?
45010015	¿ Nu xomod zaa xaa kwent cheen wdizh chul lo stub xaa cheleeya nyent cho xaal xaa ? Modxa nzhé Xkyech Dios : “ ¡ Chul doo naka leezha nze tub xaa nzaa kwent cheen wdizh chul cheen Xaa Nabeyy ! ” ‘‘
45010016	Per naret xaa nzaa yek gon wdizh chul . Modxa nzhé Chay lo Xkyech Dios : “ Xaa Nabeyy , ¿ cho xaa zaa yek gon wdizh chul kwaan nzaa nu kwent ? ” ‘‘
45010017	Kwaanzee nik tub xaa nyent mod wii lo Jesucrist cheleeya nyent cho mzaa kwent cheen Jesucrist lo xaa .
45010018	Per , ¿ cho kwaan nzak gu ? ¿ Che nambint re xaa wdizh chul ? ¡ Telisa mbin xaaya ! Nel lee Xkyech Dios nzhé : Xaa dubse yizhyo mbin wdizh chul , axta pa mas zit lo yizhyo . ‘‘
45010019	Nu bare na nabdizh na lo gu , ¿ cho kwaan nzak gu ? ¿ Che namlat re kwaane yek re xaa Israel , xaa nak sawlazh na ? Mlaya yek xaa nel yilo Ches mzaa kwent xtizh Dios , nu nzhé Dios : Na le zee gak gu selos xomod kanap na stub naz xaa , xaa nanakt xaa yezh ne ; nu le na zee yii gu ne gu stub naz xaa , xaa nanlabeyyt na . ‘‘
45010020	Nu noka Chay klar doo mkee xaa , leezha nzhé Dios : Lee re xaa kwaan nakakwaant na , nguzhal na lo xaa ; nu mlu na lo re xaa nambezht na . ‘‘
45010021	Nu Chay nzaa kwent cheen sawlazh na , mod nzhé Dios lo xaa : “ Dubse zhe kabezh na gu , per nanzaat gu yek gu gon gu xtizh na nu mlaa gu na ” . ‘‘
45011001	Kwaanzee nanzheklat na nii na tira mlaa Dios re sawlazh na , xaa Israel . ¡ Telisa namlaat Dios xaa ! Nel mer na nak xaa Israel , dii cheen Abraham naz lad cheen Benjamín .
45011002	Nel axta yilo , mleey Dios re sawlazh na gak xaa xaa Dios ; nu nal nalaat xaa xaa . ¿ Che nselazh gu xomod nzaa Xkyech Dios kwent kwaan nzhé Li , xaa nzhé lo Dios nawent nak re xaa Israel ? Nu nzhé xaa :
45011003	“ Xaa Nabeyy , mbit xaa rese xaa nzaa kwent kwaan nzhé lu lo lee xaa , nu mlux xaa lo re mdo , pa nteed xaa ma lo lu . Nebse na mban , per noka na nzhekla re xaa gut . ”
45011004	Per Dios mkeb lo xaa nu nzhé : “ Natechot lu nak xaa nzo lo na , noka nkano na stub gazh mil xaa , xaa zer kichxub lo maj cheen dios Baal ” .
45011005	Nu sbaaka nal nzho zlak sawlazh na nak xaa Dios , xaa mleey Dios kwaan yalnkela cheen Dios .
45011006	Nu chelee kwaane ngoka kwaan nebse yalnkela cheen Dios , nanaktraya nel mle xaa kwaan wen ; nu chol ngaka nel mle xaa re kwaan wen , zee nangaktraya kwaan sbaasa nzelazh Dios .
45011007	Kwaan nzhekla na nii na nak , nanguzhalt kwaan kakwaan xaa sawlazh na lo xaa . Nixa sbaaya lee lak nu , xaa mleey Dios , nguzhala lo nu ; per lee re stub naz sawlazh na Dios mle ngok ned lextoo xaa .
45011008	Modxa nzhé Xkyech Dios : “ Dios mle ngok ned lextoo xaa , nu seetaka nak xaa axta mbizh nalzhe . Nel nixa nzho mod wii xaa re kwaan mle Dios nu nzho mod gon xaa re kwaan ngunii Dios , nanlat re kwaan mle Dios nu re kwaan ngunii Dios yek xaa . ” ‘‘
45011009	Noka David nzhé : Nzhekla na leezha kayaw xaa la xaa lo tub tramp , zee ralnii xaa nu ded xaa bid .
45011010	Nzhekla na zhib yizhchool zaalo xaa nu nik stub kwaan nayuntra lo xaa , nu noka tira gak nalen tich xaa dubse mbizh mban xaa . ‘‘
45011011	Nal nzhekla na nii na , namralt nii re sawlazh na , xaa Israel tira , zee nayixchetra xaa . ¡ Telisa yixche xaa ! Mas wen leezha nambint re sawlazh na xtizh Dios , ngoka zee nzho mod kayaa re xaa nanakt Israel yalnaban kwaan tira , zee snee gak selos re sawlazh na ne re xaa nanakt xaa Israel .
45011012	Nu snee leezha mralnii re sawlazh na , xaa Israel , nu mlaa xaa Dios , zee mle xaa zee nzho mod mkayaa re myet yizhyo , xaa nanakt xaa Israel , re kwaan chul cheen Dios ; per mas gro kwaan kayaa re xaa nanakt xaa Israel gorna gak rese xaa sawlazh na xaa Dios .
45011013	Per nal nii na lo re gu , xaa nanakt xaa Israel , nel Dios mxaal na lo re gu , kwaanzee nzak na non doo xchinn na ,
45011014	nel nzhekla na lee re sawlazh na gak selos gorna wii xaa xomod mkayaa Dios re gu , nu snee zee nen che nzho mod le lak xaa gan yalnaban kwaan tira .
45011015	Nu cheleeya mlaa re sawlazh na Dios , zee snee nzho mod kwi wen re myet lo Dios , ¿ cho kwaan gak gorna kayaa re sawlazh na Dios stuba ? ¡ Gak xaa mod xaa mroban lo yalgut !
45011016	Nel chelee pan kwaan mdexkwaa xaa yilo nak xcheen Dios , zee noka re kwaan dexkwaa gwluzh kwaan leeka koob gak xcheen Dios . Nu chelee re lox tub yag naka xcheen Dios noka re ram cheena nak xcheen Dios .
45011017	Nal za na tub kwent nabix lo gu . Dios mxeen tub yag olib chul , nu mas gwluzh mchoog xaa re ram cheena . Zee ngwa xaa naz wen nu mchoog xaa ram stub yag olib wen nu mkangeed xaa re ram ne lo xkyag olib xaa . Rese nu , xaa Israel , nak mod ram kwaan mchoog xaa yilo , nu rese gu nak mod re ram kwaan nkangeed xaa lo xkyag olib xaa . Kwaane nlu nkano gu re kwaan chul cheen Dios kwaan mkano re nu , xaa nak dii Israel , yilo .
45011018	Per nayét gu mas xwara gu lo re ram yag kwaan mchoog xaa . Bzelazh gu nel naleet gu nle zee mban loxa , sinka loxa nle zee mban gu , zee nyent mod to gu yalxwa .
45011019	Talbes nzhekla gu yé gu : “ Lee re ram zee mroog , zee mla nu xlugara lo yag olib kwaan mxeen Dios ” .
45011020	Nu wliya . Per lee xaa namwiit lo Dios nak mod re ram kwaan mroog , nu lee re gu ngwii lo Dios zee nak gu mod ram kwaan nkangeed xaa lox xkyag olib xaa . Kwaanzee natot gu yalxwa , mas wen bzheb gu .
45011021	Nel chelee Dios mchoog re ram olib kwaan mxeen xaa , noka nzho mod le xaa gu sbaa .
45011022	Bwii , lee Dios nak tub xaa nlesdoola ne re myet . Nlesla xaa ne xaa gu chelee gu nze gu lo yalnkela cheen xaa , per nalestla xaa ne xaa rese xaa nanzhont xtizh xaa . Kwaanzee chelee gu nazet gu lo yalnkela cheen xaa , gak gu kwent ram kwaan mchoog xaa lo xkyag xaa .
45011023	Per stub lad , chelee re sawlazh na zelo xaa wii xaa lo Dios , bare Dios zob xaa lugar cheen xaa stub welt , nel Dios nkano yalnabeyy zob xaa xlugar xaa stub welt .
45011024	Nel chelee gu , xaa nanakt xaa Israel , mroog gu lo yag olib kwaan nzeb naz wen , nu nyaad gu ngyeed gu lo yag olib kwaan mxeen xaa ( tub kwaan tira nanlet re myet ) , kwaanzee mas nzhora mod yeed re sawlazh na stuba , nel leeka xaa nak mer yag olib kwaan mxeen Dios .
45011025	Wech nu bzan , nzhekla na ne re gu kwaane , tub kwaan xlaan kwaan le Dios , zee natot gu yalxwa . Lee re sawlazh na ngok ned lextoo nal , per kwaane kaded axta yilo gak re xaa nanakt xaa Israel , xaa Dios .
45011026	Nu gorna lee re xaa nanakt xaa Israel gak xaa Dios , zee rese sawlazh na le gan yalnaban kwaan tira , nel lee Xkyech Dios nzhé : Lee xaa zaa yalnaban kwaan tira yaad naz Sión , nu koo xaa re xinn Kob lo re kwaan nawent . ‘‘
45011027	Nu kwaane nak wdizh kwaan laa na lo re xaa , gorna kiib na re jwalt cheen xaa . ‘‘
45011028	Nu namkayaat re sawlazh na wdizh chul cheen Dios , snee ngok xaa xkontrad Dios . Nu snee ngoka , zee nzho mod lee re xaa nanakt Israel le gan yalnaban kwaan tira . Per seetaka nkela Dios re sawlazh na nel Dios mleey re xey nu , xaa yilo .
45011029	Nel kwaan nzelazh Dios , telisa nakiibt xaaya stub welt lo re xaa mrezh xaa gak xaa xaa .
45011030	Lee yilo , nambint gu xtizh Dios , per lee nal re sawlazh na nanzhont xtizh xaa , zee mlesla Dios ne re gu .
45011031	Nu nal lee re sawlazh na nanzhont xtizh Dios , per kwaane ngok zee lesla Dios ne re gu ; nu zhin mbizh lesla Dios ne Dios re sawlazh na , xaa Israel , kwentaxa mlesla xaa ne xaa re gu .
45011032	Nel mlaa Dios rese myet zee nambint xaa xtizh xaa , zee nzho mod luu xaa yalnlesla cheen xaa lo rese myet .
45011033	¡ Wen doo nak Dios ! ¡ Gro doo nak re yalnzhak cheen Dios , nu nlabeyy xaa rese kwaan ! Nu nik tub xaa nyent mod zaa kwent cho kwaan le xaa , nu nixa nyent mod la yek re xaa xomod nak Dios .
45011034	Nel nyent cho nlabeyy re kwaan nle Dios xgab , nu nik tub xaa nyent mod seed Dios tub kwaan .
45011035	Nik tub xaa nyent mod zaa tub kwaan lo Dios nu kwaz kix Diosa stub welt .
45011036	Nel Dios mdexkwaa rese kwaan , nu nebse lee xaa nle zee nzhoya , nu snee zee tira naka xcheen xaa . ¡ Tubka nzhaal gool be lo Dios rese mbizh ! ¡ Sbaa gaka !
45012001	Nu nii na , wech nu bzan , nel mlesla Dios ne re be , nzhaal zaa be dub be lo Dios ; mod nteed xaa ma lo Dios . Kwaane nak tub gon nambey nu mban kwaan nzaa be lo Dios , nu snee nak mod nzhaal gool be lo Dios ; nu kwaane nak kwaan nyula Dios .
45012002	Nu nalet be re kwaan nle re xaa yizhyo ne , sinka nzhaal laa be chee Dios re xgab cheen be , nu snee ne be xomod nak kwaan nle Dios xgab kwaan nak kwaan wen , kwaan nyula Dios , nu kwaan nali nak .
45012003	Nel nkela Dios na , zee mxaal xaa na kee na zhiin ne , kwaanzee naab na lo gu , nalet gu xgab lee gu xwa doo . Nel ngwii be lo Jesucrist , mas wen le be xgab mod tub xaa nzho yek .
45012004	Lee kwerp cheen myet nkano zyen doo pa , nu kad tub pa nkano tub zhiin nleya .
45012005	Nu sneeka , nixa zyen doo be , nak be mod tubka kwerp cheen Jesucrist , nu nkin be tub be stub be .
45012006	Dios mzelazh kwaan lo rese be , zee le xchiin beya lo zhiin cheen Dios , nu mzelazh xaaya kwentaxa nzhekla xaa . Nu chelee Dios mzelazh kwaane lo be zee zaa be kwent kwaan né xaa lo be , zee le xchiin beya konxa ngwii be lo Dios .
45012007	Per chelee Dios mzelazh lo be , le be yudar stub naz xaa , zee le beya . Loka be mkayaa lu be xtizh Dios , nzhaal luu beya .
45012008	Chelee be mkayaa be yalnzhak zaa be rason lo re wech nu lo re bzan , nzhaal zaa beya tub mod chul . Loka be mkayaa lo Dios zelazh be tub kwaan lo stub xaa , zelazh beya kwaan dub lextoo be . Cheleeya lo be mzaa Dios nabeyy be lo re xaa Jesús , nzhaal nabeyy be tub mod nali . Loka be mkayaa lesla be ne be re xaa nkin tub kwaan , le be yudar xaa kwaan dub lextoo be .
45012009	Kela be tub be stub be kwaan dub lextoo be . Laa be re kwaan nawent , nu reke be tich re kwaan wen .
45012010	Kela be tub be stub be mod nkela be re wech be nu re bzan be , nu le be xgab xwara stub be ke leeka be .
45012011	Kee be zhiin lo Xaa Nabeyy kwaan dub lextoo be nu nachaabt be .
45012012	Yakdoola be le be xgab kwaan nkambaz be ; yela be ded be bid , nu tubka wdizhno be Dios .
45012013	Nu le be yudar re wech nu re bzan leezha nkin xaa tub kwaan . Nu chul kayaa be stub naz xaa zhin garli be nu zaa be tub pa kwaz xaa .
45012014	Naab be lo Dios kwent cheen re xaa nrenal be ; nu nii be kwaan wen lo re xaa nge lo be .
45012015	Le be chul gak lextoo be lo re xaa kwaan chul nzhak lextoo , nu gonn be kwaan re xaa kayonn .
45012016	Kwi chul be kwaan re wechxinn be . Natot be yalxwa nu nzhaal yeen be kwaan re xaa sbaasa , nixa natot be yalxwa lo re kwaan nzhak be .
45012017	Nazaret be tub kwaan nawent lo re xaa kwaan nawent nle lo be . Le be kwaan nzak rese myet nak kwaan wen .
45012018	Le be zee kwi chul be kwaan stub naz re xaa , axta paro nzho moda lo be .
45012019	Rese be wech nu bzan , nazeret be re kwaan nawent mle stub naz xaa lo be , nzhaal laa be naab Dios xkwent xaa . Modxa nzhé Dios lo Xkyech Dios : “ Lee na nzhaal naab kwent ; nu na zereya , né Xaa Nabeyy ” . ‘‘
45012020	Kwaanzee nazeret beya . “ Chelee xaa nrenal lu nlaan , bzaa kwaan gaw xaa , nu chelee xaa nzhek lextoo xaa , bzaa nis go xaa ; nu snee le gu zee ton xaa ” . ‘‘
45012021	Nalaat be le re kwaan nawent gan lo be , sinka le be re kwaan wen zee le be gan lo re kwaan nawent .
45013001	Nzhaal gon be xtizh re xaa nak zhiin , nel nebse Dios nzho mod zaa yalnabeyy lo xaa , nu Dios mle zee ngok xaa xaa nak zhiin .
45013002	Kwaanzee rese xaa nanzhont xtizh re xaa nak zhiin , noka nayii xaa ne xaa Dios , nel Dios mle zee ngok xaa xaa nak zhiin . Nu rese xaa nanzhont xtizh xaa , ted xaa xaa bid .
45013003	Nel re xaa nle kwaan wen nanzhebt xaa ne xaa xaa nak zhiin , per re xaa nle kwaan nawent nzheb xaa ne xaa xaa nak zhiin . Chelee be nzhekla be nazhebt be ne be re xaa nak zhiin , le be re kwaan wen , zee ne wen xaa be ,
45013004	nel re xaa nak zhiin nak xmos Dios , zee le xaa yudar be . Per chelee be nle be kwaan nawent nzhaal zheb be ne be xaa nak zhiin , nel lee xaa nak xaa nabeyy , nu nted xaa bid re xaa nle kwaan nawent . Nel xchiin Dios nle xaa , zee nteed xaa bid re xaa kwaan nle kwaan nawent .
45013005	Kwaanzee nkin le be kwaan né re xaa nak zhiin , zee nateedt xaa be bid , nu nel nela be xana kwaan nzhaal le be .
45013006	Kwaanzee nzhaal kix be kwent cheen leyo lo re xaa nak zhiin nel lee xaa nak xaa mlaa Dios le zhiin ne .
45013007	Kix be lo kad tub xaa kwaan nzhaal yex lo . Kix be lo re xaa nak zhiin rese kwaan nzhaal kix be lo xaa ; nu sbaaka nii be wdizh wen lo xaa nu lo re xaa nzhaal nii be wdizh wen lo ; nu wii be respet lo re xaa , kwaan nzhaal wii be respet lo .
45013008	Nik tub kwaan nanzhaalt zeb be lo stub xaa . Per kwaan nzeb be nak yalnkela lo wechxinn be , nel loka xaa nkela wechxinn nle xaa rese kwaan nzhé ley .
45013009	Nel lo ley kwaan mzaa Dios lo Ches nzhé : Nakanot lu xngwnaa stub xaa , naguta lu wechxinn lu , nalewannt lu , nazoblazht lu . ‘‘ Re kwaane nu re stub naz kwaan mnabeyy Dios , nak tubka kwaane : “ Bkela wechxinn lu mod nkela lu leeka lu ” . ‘‘
45013010	Loka xaa nkela nanlet xaa nik tub kwaan nawent lo wechxinn xaa , nu sbaa nle xaa rese kwaan nzhé ley .
45013011	Kwaanzee nkin le be re kwaane nel nela be xomod nak re mbizh nzho be nal ; nkin roo mkaal lo be , nel mzhin gaxla mbizh leezha zaa Dios yalnaban lo be ; nu nel mas mzhin gaxla mbizh nal ke leezha mbin be wdizh chul cheen Dios .
45013012	Nel nal merla mded yaal nu merla nguni yizhyo ; kwaanzee nkin naletra be re kwaan mle be leezha mzo be lo yalnakaw ; nkin gak be xab be , kwaan nak cheen Dios kwaan nla xni cho , mod tub soldad , xaa list nzo .
45013013	Kwaanzee le be kwaan wen modxa nle xaa zhe : nayat be yalni pa nle xaa rese kwaan nzhekla xkwerp xaa , nazuzht be , nachaalt be stub sa myet be , nadildiizht be , nazoblazht be .
45013014	Zo be gax lo Jesucrist zee gak be mod tub soldad xaa nkee yiib xuk , nu tira nalet be re kwaan nzhekla kwerp cheen be .
45014001	Chul kayaa be re xaa nanyet nzo ngwii lo Dios , nu nagawyixt be xaa .
45014002	Nel tub naz xaa nzak nzho mod gaw xaa rese kwaan , nu lee stub naz xaa nanyet nzo lo re kwaan nak xcheen Dios , nanzhawt xaa baal , nebse re kwaan naye nzhaw xaa .
45014003	Kwaanzee lee re xaa kwaan nzhaw rese kwaan , nanzhaalt yé xaa , mas wenra xaa ke stub naz xaa nanzhawta . Nu lee re xaa kwaan nanzhawt rese kwaan , nanzhaalt yé xaa lee re xaa nzhaw rese kwaan nak xaa nawent , nel Dios mkayaala tub naz xaa stub naz xaa .
45014004	Nanzhaalt gawyix be wechxinn be , nel re be nak xmos Xaa Nabeyy , nu lee Xaa Nabeyy nak xaa nzho mod nabeyy xmos xaa , nu nanakta be . Nu telisa kayaa Xaa Nabeyy xmos xaa nel nzhak Xaa Nabeyy kanap xaa .
45014005	Nu nzho stub kwaan , nzho lak xaa nzak mas nonra tub mbizh ke stub mbizh , nu nzho zlak xaa nzak rese mbizh lal . Kad tub be nzhaal le xgab mod nzak be mas wenra .
45014006	Loka xaa ngozhaw tub mbizh , ngozhaw xaaya zee gool xaa lo Xaa Nabeyy . Nu loka xaa nzhaw rese kwaan , nzhaw xaaya nel nkela xaa Xaa Nabeyy nu nzaa xaa dixkix lo xaa . Nu loka xaa nanzhawt rese kwaan nle xaaya nel nkela xaa Xaa Nabeyy nu noka nzaa xaa dixkix lo xaa .
45014007	Nel nambant re be zee le be kwaan nzhekla be , nixa nayeta be nel nzhekla be .
45014008	Nel chelee be mban be , mban be zee kee be xchiin Xaa Nabeyy , nu chelee be yet be , yet be nel nzhekla Xaa Nabeyy yet be . Kwaanzee , chelee be mban be nu chelee be ngut be , xaa Xaa Nabeyy nak be .
45014009	Nel kwaanzee ngut Jesucrist nu mbare xaa mroban xaa stub welt , zee gak xaa Xaa Nabeyy lo re xaa mban nu lo re xaa ngut .
45014010	Kwaanzee , ¿ chozhiin ngaazh be kwaan tich wech be ? nu ¿ chozhiin nzhak gaya be lo xaa ? Nel rese be zhin lo Dios tub mbizh , zee naab xaa kwent lo be .
45014011	Nel lee Xkyech Dios nzhé : Mban na , né Xaa Nabeyy , rese myet kichxub delant lo na , nu rese myet gool lo Dios . ‘‘
45014012	Kwaanzee sbaa , kad tub be zaa kwent cheen lo Dios .
45014013	Kwaanzee nagawyixt be tub be stub be . Wii be xana re kwaan nle be , zee nalet be zee ralnii stub be , zee laa xaa re xcheen Dios .
45014014	Kwaanzee mlu Jesucrist kwaane lo na nu lee xaa nak Xaa Nabeyy na ; wena nzho mod gaw be rese kwaan , per chelee tub be nzak nawenta , nazhaalt gaw xaaya .
45014015	Per cheleeya kwaan nzhaw be nle zee nawent gak lextoo wech be , zee lee kwaan kale be nlu nankelat be xaa . Wii be xana re kwaan gaw be , zee nalet be laa wech be nu bzan be re xcheen Dios , nel noka ngut Jesucrist kwent cheen xaa .
45014016	Kwaanzee nalaat be nii xaa nawent kwaan nzak be wen nak , nel nzak xaa nawent mod nle be .
45014017	Kwaanzee leezha nabeyy Dios lextoo be , nanont kwaan nzhaw be nixa kwaan nzho be , kwaan non nak zo nali be lo Dios nu kwi chul be , zee yakla be nel lee Mbi Naban cheen Dios nzo kwaan be .
45014018	Loka xaa snee nzo lo Jesucrist , nyula Dios xaa nu noka re myet nyula xaa .
45014019	Kwaanzee nzhaal kwaan be zee chul kwi re be ; zee snee nzho mod le be yudar tub be stub be , zee zo nyera rese be lo Dios .
45014020	Nanzhaalt lux be xchiin Dios lextoo stub be , nebse kwent cheen kwaan nzhaw be . Rese kwaan nzhaw xaa nak wen , lee kwaan nawent nak gaw be tub kwaan le zee ralnii stub wech be .
45014021	Mas wen nagawt be baal , nixa nagot be xis ub , nixa nalet be stub naz re kwaan , kwaan le zee ralnii stub be .
45014022	Lee mod nzak be lo kwaane , nebse nzhaal gaka tub kwaan lo be nu lo Dios . ¡ Nix doo nzhak lextoo xaa kwaan kale kwaan wen !
45014023	Per lee xaa nzhaw tub kwaan nu nzak xaa nawent gaw xaaya , nle xaa jwalt nel nzak xaa nawent gaw xaaya . Nu loka kwaan nle be , chelee be nzak be nawent naka , jwalt naka lo be .
45015001	Rese be , xaa nye nzo lo re xcheen Dios , nzhaal yela be ne be re xaa nanyet tant nzo lo re xcheen Dios ; nu nakwaant be kwaan nyula leeka be .
45015002	Rese be nzhaal le be kwaan nyula re wechxinn be , zee mas nyera zo xaa lo re xcheen Dios .
45015003	Nel nixa Jesucrist , namkwaant xaa le xaa re kwaan nyula xaa ; nu re kwaan mle xaa nak kwaan nkee lo Xkyech Dios , leezha nzhé Dios : “ Lee re wdizh nawent kwaan nii xaa lo lu noka ngunii xaaya lo na ” . ‘‘
45015004	Nel rese kwaan mkee xaa lo Xkyech Dios yilo mkeeya zee seed be ; zee nzho mod yela be ded be re bid nu leeya seleyy be leezha nkambaz be gak re kwaan nguné Dios .
45015005	Nzhekla na lee Dios , xaa nyedoola nu xaa nseleyy be , le yudar gu zee chul kwi gu kwaan re wechxinn gu , modxa mlu Jesucrist ,
45015006	zee rese be kwaan tubka bos gool be lo Dios , xaa nak xuz Jesucrist , Xaa Nabeyy be .
45015007	Kwaanzee , chul kayaa be re wechxinn be , modxa mkayaa Jesucrist be , zee zyen doo myet gool lo Dios .
45015008	Nii na lo gu , lee Jesucrist myaad mkee zhiin lo re sawlazh na , xaa Israel , zee gak rese kwaan nzhé xaa lo re xey nu , xaa yilo nu snee luu xaa lee Dios nak tub xaa wli lo re kwaan nii xaa .
45015009	Noka myaad xaa zee gool re xaa nanakt xaa Israel lo Dios nel mlesla xaa ne xaa xaa , modxa nzhé Xkyech Dios : Kwaanzee gol na lo lu delant lo re xaa dubse yizhyo , nu gol na wen nak lu .
45015010	Lee stub pa lo Xkyech Dios nzhé : Bill gu , re xaa nanakt xaa Israel , tubka kwaan re xaa nak xaa Dios . ‘‘
45015011	Lee stub pa nzhé : Rese gu , xaa nanakt xaa Israel , bill gu lo Dios , bill re gu kwaan re myet lo Dios . ‘‘
45015012	Nu noka Chay mkee : Lo dii cheen Isaí , xuz David , roo tub xaa nabeyy lo dubse yizhyo , nu lo lee xaa wii re xaa nanakt xaa Israel . ‘‘
45015013	Nzhekla na lee Dios , xaa zaa kwaan nkambaz be , le nix lextoo re gu zee chul kwi re gu , nel ngwii gu lo xaa , zee yela gu kwaz gu re kwaan nguné xaa zaa xaa lo be , nel nkano gu yalngezh cheen Mbi Naban lextoo gu .
45015014	Rese gu wech nu bzan , ne wen na lee gu nle kwaan wen , nu nkano gu yalnzhak , zee nzho mod seedra gu re wechxinn gu , xaa nagakt .
45015015	Per nzho rol pa namzhebt na mkee na klar doo kwaan nzhaal nii na lo gu , zee tira nayenlazht guya ; sbaa mkee naya nel Dios mxaal na kee na zhiin ne lo yalnkela cheen xaa .
45015016	Mxaal xaa na , zee kee na zhiin lo Jesucrist , nu mxaal xaa na lo re xaa nanakt xaa Israel . Kwaan nle na nak , za na kwent cheen wdizh chul , mod tub ngwleyy lo re xaa nanakt xaa Israel zee nzho mod gak xaa mod tub gon nzhul lo Dios , tub kwaan mle Mbi Naban .
45015017	Nel tubka nzo Jesucrist kwaan na , nzho mod to na yalxwa lo re zhiin kwaan nkee na lo Dios .
45015018	Kwaanzee nyent mod nii na stub kwaan cheleeya nanakta kwaan mle Jesucrist kwaan na , zee lee kwent kwaan nii na nu kwaan nle na , lee re xaa nanakt xaa Israel gon xtizh Dios ,
45015019	nu lee re kwaan gro kwaan mle Mbi Naban kwaan yalngezh cheen xaa lo re xaa , mle Dios zee mbin xaa xtizh Dios . Nu snee nzho mod kaza na kwent cheen wdizh chul ; mzelo na axta yezh Jerusalén nu mzhin na axta yezh Ilírico .
45015020	Kwaanzee nzhekla na za na kwent cheen wdizh chul pa zer gon xaa cho kwaan mle Jesucrist . Nel chelee na za na kwenta pa mbinla xaaya , zee gak na kwenta tub xaa za tub yoo tich simyent xcheen stub xaa .
45015021	Modxa nzhé Xkyech Dios : Gon re xaa kwaan nik tub welt zer ne cho nak Dios ; nu laya yek re xaa kwaan nik tub welt zer gon cho nak Dios . ‘‘
45015022	Nzhekla na yal na lo re gu per lee xchinn na kale tras na , zee zeeraka yal na lo re gu .
45015023	Per nal , ngulola mgaan na xtizh Dios re yezh ne ; nu nel nzha doo liin nzhekla na yal na lo gu ,
45015024	nal nzhekla na ya na naz España , nu gorna ya na naz ba deed na Roma . Nu gorna zhin na lo gu , zee wdizh be chep , zee nen che nzho mod le gu yudar na ya na España .
45015025	Per nal ya na Jerusalén , yalaa na tub gon lo re xaa mle Jesús nambey , xaa nzho baa .
45015026	Nel lee re xaa yizhyo Macedonia nu yizhyo Acaya ngol lextoo re xaa mzaa xaa tub gon lo re xaa Jesús , xaa prob , xaa nzho yezh Jerusalén .
45015027	Nu myula re xaa mle xaaya . Nu wli nzeeb xaa kwaan lo re xaa Jesucrist , xaa sawlazh na , nel mzaa re nu kwent cheen wdizh chul cheen Jesucrist lo re xaa nanakt xaa Israel , kwaanzee nal nzhaal le xaa yudar re xaa Jesucrist , xaa Israel kwaan demi .
45015028	Kwaanzee gorna yilo le na zhiin ne , gorna yilo za na gon ne lo re xaa Jesucrist , xaa sawlazh na ; zee roo na baa nu deed na lo re gu , zee ya na naz España .
45015029	Ne wen na gorna yal na naz baa , nzho mod le Jesucrist tub kwaan chul lo re gu .
45015030	Wech nu bzan , kwent cheen Jesucrist nu kwaan yalnkela kwaan nzaa Mbi Naban lo be , naab na lo gu zee tubka naab gu lo Dios zee kanap Dios na .
45015031	Naab gu lo Dios zee nayigat na lo re xaa kwaan nangwiit lo Jesucrist , xaa kwaan nzho yizhyo Judea , nu zee wen kayaa re xaa mle Jesús nambey , xaa Jerusalén , gon kwaan nzhano na .
45015032	Kwaanzee chelee Dios nzhekla , naab gu lo xaa zee chul gak lextoo na gorna zhin na lo re gu nu nzho mod kwaz na tub deskans lo re gu .
45015033	Nzhekla na lee Dios , xaa nle zee chul kwi rese be , kanap rese gu . ¡ Sbaa gaka !
45016001	Naab na lo gu zee chul kayaa gu bzan be Febe , nel lee me nkee zhiin lo re xaa Jesucrist yezh Cencrea .
45016002	Chul bkayaa gu me kwent cheen Xaa Nabeyy , mod nzhaal kayaa gu re xaa mle nambey Jesús . Nu ble gu yudar me loka kwaan nkin me , nel lee me nzhale yudar zyen doo xaa nu axta na mle me yudar .
45016003	Guzh gu “ dix ” kwent cheenta lo Priscila nu lo sa me Aquila , xaa nkee zhiin kwaan na lo xchiin Jesucrist .
45016004	Lee rop xaa ba mle yudar na leezha mer yet na nixa noka lee xaa mle ryez yet ; nu natechot na nza na dixkix lo xaa , noka re xaa Jesús , re xaa nanakt xaa Israel nzaa dixkix lo xaa .
45016005	Nu noka sbaa guzh gu “ dix ” lo re xaa Jesucrist , xaa nkasa garli Priscila nu Aquila . Noka guzh gu “ dix ” lo xmig na wech Epeneto , xaa tant nkedoola na , xaa yilotlaka mwii lo Jesucrist yizhyo Asia .
45016006	Noka guzh gu “ dix ” cheenta lo Mari , me tant nzha doo mbizh nkee zhiin lo re gu .
45016007	Noka guzh gu “ dix ” lo rop sawlizh na , wech Andrónico nu wech Junias , xaa tubka ngu lozhyib kwaan na . Nu nlabeyy wen re xaa mkayaa yalnabeyy lo Jesucrist xaa , nu rop xaa ngok tub xaa Jesucrist mas yilo ke na .
45016008	Guzh gu “ dix ” cheenta lo xmig na wech Ampliato , xaa tant nkedoola na kwent cheen Xaa Nabeyy .
45016009	Guzh gu “ dix ” cheenta lo wech Urbano , xaa tubka nkee zhiin kwaan na lo xchiin Jesucrist , nu noka lo wech Estaquis , xaa nkedoola na .
45016010	Guzh gu “ dix ” cheenta lo wech Apeles , nel mle xaa gan lo preb ngwii xaa lo Jesucrist ; nu noka lo re xaa nzho li wech Aristóbulo .
45016011	Guzh gu “ dix ” cheenta lo sawlizh na wech Herodión , nu lo re xaa Xaa Nabeyy , xaa nzho li wech Narcis .
45016012	Guzh gu “ dix ” cheenta lo bzan Trifena nu lo bzan Trifosa , me tant nkee zhiin lo Xaa Nabeyy . Noka guzh gu “ dix ” cheenta lo bzan be Pérsida , nel nkedoola re xaa Jesús me , tant kakee doo me xchiin Xaa Nabeyy .
45016013	Guzh gu “ dix ” cheenta lo wech Rufo , tub xaa non doo lo Xaa Nabeyy ; nu noka lo xnaa xaa , me nzak na mod xnaa na .
45016014	Guzh gu “ dix ” cheenta lo wech Asíncrito , lo wech Flegonte , lo wech Hermas , lo wech Patrobas , lo wech Hermes , nu noka lo re wech kwaan nzhi kwaan lee xaa .
45016015	Nu noka guzh gu “ dix ” cheenta lo wech Filólogo nu lo bzan Jul , nu noka lo Nereo , nu lo bzan xaa , nu lo Olimpas nu lo rese xaa mle nambey Jesús kwaan nzhi kwaan lee xaa .
45016016	Kad tub gu guzh “ dix ” lo re wech gu nu lo re bzan gu nu daw gu tub bit tagarlo tub xaa stub xaa tub mod nali . Nu noka rese xaa mle nambey Jesús nxaal “ dix ” lo re gu .
45016017	Rese gu wech nu bzan , naab na lo re gu zee zeen gu cho xaa nle zee nzhak rol gu , nu nle zee nralnii re xaa lo xcheen Xaa Nabeyy . Re xaa ne nanlet re kwaan mseed re gu . Bachii gu lo re xaa snee nak ,
45016018	nel nankeet re xaa ne xchiin Jesucrist , lee re xaa kakwaan kwaan nyula leeka kwerp cheen xaa ; nu kwaan re wdizh chul cheen xaa nkade xaa re xaa nanyet nzo lo Jesucrist .
45016019	Rese xaa nzho nee , ne lee re gu nak xaa nzhon xtizh Dios nu kwaanzee nyakla na ; nu nzhekla na seed gu le gu rese kwaan wen , nu nalet gu re kwaan nawent .
45016020	Nu snee lee Dios , xaa nle zee chul nzhi re be , le zee le be gan lo Maxuu . Nzhekla na lee Jesucrist , Xaa Nabeyy be , luu re yalnkela cheen xaa lo gu .
45016021	Nxaal Timoteo “ dix ” lo re gu , xaa kwaan nkee rop nu zhiin . Noka Lus , nu Jasón , nu Sosípater , xaa nak xaa sawlizh na , nxaal re xaa “ dix ” lo re gu .
45016022	Na nak Tercio , xaa kakee xtizh Pab lo yech ne , nu noka na xaal na “ dix ” cheenta lo re gu kwaan le Xaa Nabeyy .
45016023	Noka wech Gayo nxaal “ dix ” lo gu . Nzhoo na garli xaa , nu ntache xaa garli xaa nzhak kult . Noka wech Erasto nxaal “ dix ” lo re gu , xaa nak tesorer yezh ne , nu wech be Cuarto nxaal “ dix ” lo re gu .
45016024	Nzhekla na lee Jesucrist , Xaa Nabeyy be , kanap rese gu . Sbaa gaka .
45016025	Gool be lo Dios , xaa kwaan nzho mod le zee nye zo re be lo xaa , modxa nza na kwent cheen Jesucrist . Kwaan nza na kwent nak kwaan mlu Dios lo be , tub kwaan ngulaan axta leezha zeeraka dexkwaa yizhyo .
45016026	Per nal mlu Dios lo be kwaan nzho yek Dios le Dios , nel snee mkeela re xaa yilo , re xaa mzaa kwent kwaan nzhé Dios lo lee xaa , zee labeyy rese xaa dubse yizhyoya . Kwaanzee Dios , xaa tubka mban , mnabeyy gak rese kwaane , zee wii re myet lo Jesús .
45016027	¡ Nzhekla na lee Dios , xaa nzhak rese kwaan , kayaa re wdizh chul nu gool re myet lo xaa , nal nu rese mbizh , kwent cheen kwaan chul kwaan mle Jesucrist ! ¡ Sbaa gaka ! Pab
46001001	Na nak Pab , nu Dios mrezh na zee mkayaa na yalnabeyy lo Jesucrist , mod nzhekla xaa . Tubka kwaan wech Sóstenes ,
46001002	kakee na yech ne lo re gu , xaa mle nambey Jesús , xaa nzho yezh Corinto . Dios mrezh gu , zee gak gu xaa xaa nu mle nambey xaa gu . Sbaaka mle xaa kwaan rese xaa xaa . Kwaanzee lee xaa nak Xaa Nabeyy be nu Xaa Nabeyy re xaa zee .
46001003	Nzhekla na lee Dios , xaa nak Xuz be , nu Jesucrist Xaa Nabeyy be , luu xaa yalnkela cheen xaa lo re gu zee kwi chul rese gu .
46001004	Tubka nza na dixkix lo Dios , nel mlu Dios yalnkela cheen xaa lo re gu nel xaa Jesucrist nak gu .
46001005	Kwaanzee mzelazh Dios re kwaan chul cheen xaa lo re gu , axta re wdizh kwaan nii gu nu re xgab wen kwaan nzho yek gu .
46001006	Zee snee lee wdizh chul cheen Jesucrist kwaan ngunii nu lo gu tira mla lextoo gu , mod tub kwaan wli .
46001007	Nu nik tub kwaan nanzhijwalt lo re gu , rese kwaan chul cheen Dios mzelazh xaa lo gu lepa nkambaz gu bare Jesucrist , Xaa Nabeyy be .
46001008	Dios le zee zo gu nali lo xaa nal nu axta gwluzh , gorna bare Jesucrist Xaa Nabeyy be , zee nik tub xaa nyent mod gaazh tub kwaan tich re gu .
46001009	Dios nak tub xaa nali nu nle xaa rese kwaan né xaa . Nu lee xaa nak xaa mrezh be zee yo be tubka kwaan Xgann xaa , xaa nak Jesucrist , Xaa Nabeyy be .
46001010	Nal wech nu bzan , kwaan yalnabeyy cheen Jesucrist , Xaa Nabeyy be , naab na lo gu zee nadildiizht gu nixa narezhchot gu . Chul gu gu nu tubka lal ble re gu xgab .
46001011	Wech nu bzan , nii na kwaane nel re xaa li wech Cloé nguné lo na , lee re gu ndildiizh .
46001012	Nzhekla na nii na kwaane , nel lee lak re gu mbezh : “ Lee nu nreke tich Pab ” . Zlak gu mbezh : “ Lee nu nreke tich Apolos ” . Nu zlak gu mbezh : “ Lee nu nreke tich Pér ” . Nu zlak gu mbezh : “ Lee nu nreke tich Jesucrist ” .
46001013	¿ Che chop nak Jesucrist ? , o ¿ che ngut na , Pab , lo krus kwent cheen gu ? ¿ O che mrubnis tub gu zee mlu nreke gu tich na ?
46001014	¡ Dixkix Dios namchubnist na zyen gu , nebse wech Crispo nu wech Gayo !
46001015	Nu snee nik tub xaa nyent mod yé , lee xaa mrubnis kwaan yalnabeyy cheen na .
46001016	Noka mchubnis na Estéfanas nu re xaa nzho garli xaa , per nanselazht na che mchubnisra na stub xaa .
46001017	Nel namxaalt Jesucrist na zee chubnis na re myet , lee xaa mxaal na zee za na kwent cheen wdizh chul cheen xaa . Leezha nza na kwent cheen wdizh chul , nanzheklat na nii na lo gu kwaan re wdizh gaya zee kayaa gu wdizh chul . Nzhedizh na kwaan re wdizh sbaasa , zee lee yalnabeyy cheen xomod ngut Jesucrist nzho mod kee zhiin leen lextoo gu .
46001018	Lo re xaa nya naz lo ki , lee kwent kwaan ngut Jesucrist lo krus kwent cheen be , nak tub kwaan nachan nzak re xaa , per lo re be kwaane nak yalngezh cheen Dios nu kwaan wli lo re be , xaa nzhola naz le gan yalnaban .
46001019	Modxa nzhé Dios lo xkyech xaa : Nalenont na yalnzhak cheen re xaa nzhak , nu le na nalata yek re xaa nzho yek . ‘‘
46001020	¿ Paro mlake re xaa nzhak nu re maestr nu re xaa nzhak nii chul ? ¡ Dios mlu nanont re yalnzhak cheen re xaa yizhyo ne !
46001021	Nel kwaan yalnzhak cheen Dios , mle xaa zee lee re xaa yizhyo nanglabeyyt lee xaa , kwaan yalnzhak cheen leeka re xaa yizhyo . Nu nzhekla Dios zelazh yalnaban kwaan tira lo re xaa ngwii lo xaa , nixa lee wdizh ne , kwaan nzaa nu kwent , nlu lo re myet mod tub kwaan nachan .
46001022	Per lee re sawlazh na , xaa Israel , nzhekla xaa ne xaa le Dios kwaan gro doo nu lee re xaa nanakt xaa Israel nkwaan yalnzhak ,
46001023	per lee nu nzaa kwent cheen Jesucrist , xaa ngut lo krus . Kwaane nralnii re sawlazh na , nu lee re xaa nanakt Israel nzak tub kwaan nachan naka ,
46001024	per lee re xaa mleey Dios , xaa nak sawlazh na o xaa nanakt xaa Israel , ne xaa Jesucrist nkano yalnzhak nu yalngezh cheen Dios .
46001025	Kwaanzee nzaa nu kwent , lee Dios mxaal Xgann xaa zee ngut xaa lo krus , nu kwaane nak yalnachan nzak re xaa yizhyo , per leeya nlu lee Dios wlipa nzhak ; nu lee re xaa yizhyo nle xgab naka tub kwaan nlu nangezht Dios , per leeya nlu wlipa ngezh Dios .
46001026	Nalsi wech nu bzan , ble gu xgab xomod mzo gu leezha mrezh Dios gu : lakse gu nzhak doo mod nzhak xaa yizhyo ne , lakse gu mkano yalnabeyy , noka lakse gu ngok xaa non .
46001027	Per Dios mleey re xaa nagakt zee seton xaa re xaa nzhak , nu mleey xaa re xaa sbaasa zee seton xaa re xaa non .
46001028	Dios mleey re xaa nanlet re myet kas nu re xaa nanont yizhyo ne , zee nalenont Dios xgab kwaan nzho yek re xaa yizhyo ne .
46001029	Kwaanzee snee nik tub xaa natot yalxwa lo Dios .
46001030	Per leeka Dios mleey be zee zhaal be kwaan Jesucrist , nu sbaa nkano be yalnzhak cheen Dios , nu gak be nzhul lo xaa . Nu mloxcho xaa be lo yizhyo nu mloo xaa be lo yalgut .
46001031	Snee modxa nzhé Xkyech Dios : Chelee tub gu nzhekla to yalxwa , to gu yalxwa cheen Xaa Nabeyy be . ‘‘
46002001	Wech nu bzan , leezha ngwa na ngunii na wdizh wli cheen Dios lo gu , nanguniit naya kwaan wdizh nagan nixa kwaan yalnzhak cheen myet yizhyo ne .
46002002	Nu leezha mzo na kwaan re gu , tubka mza na kwent cheen Jesucrist , nel xomod ngut xaa lo krus .
46002003	Gorna mzhin na lo re gu mzheb doo na nu nyentra jwers lo na ,
46002004	zee leezha ngunii na mza na kwent , nanguniit naya kwaan yalnzhak cheen myet yizhyo ne , nixa kwaan wdizh gaya zee gon guya . Nel lee Mbi Naban nu yalngezh cheen Dios mle zee mlu kwaan gro lo re gu .
46002005	Kwaanzee ngwii gu lo Dios , per nanakta nel mbin guya kwaan yalnzhak cheen myet yizhyo ne , leeya nak nel mla yalngezh cheen Dios lo gu .
46002006	Per kwaan yalnzhak nzhedizh nu lo re xaa nye nzo ngwii lo Dios , per nanakta yalnzhak yizhyo ne nu nixa nanakta yalnzhak cheen re xaa nabeyy yizhyo ne , kwaan nakladiizh lux .
46002007	Nzhedizh nu kwaan yalnzhak cheen Dios kwaan ngulaan , tub kwaan nzholaanla axta leezha zeeraka dexkwaa Dios yizhyo , nen xomod zaa xaa yalnaban kwaan tira lo be .
46002008	Kwaane nak tub kwaan nanlat yek re xaa nabeyy yizhyo ne , nel chol nglaya yek xaa , nangkeet xaa Xaa Nabeyy be lo krus .
46002009	Kwaanzee snee nzhé Xkyech Dios : Dios nkano re kwaan chul nu nzaa xaaya lo re xaa nkela xaa , re kwaan nik tub xaa zer ne lo , nu re kwaan nik tub xaa zer gon nu re kwaan nik tub xaa zer le xgab . ‘‘
46002010	Per lee Dios mlu kwaane lo be kwaan Mbi Naban , nel Mbi Naban nlabeyy rese kwaane , axta re kwaan nzho yek Dios .
46002011	Nii na lo gu , nik tub xaa nanet cho xgab nzho yek stub xaa , nebse mbi naban cheen xaa ne cho xgab nzho yek xaa . Nu leeka snee nebse Mbi Naban cheen Dios ne cho kwaan nle Dios xgab .
46002012	Nu namkayaat be mbi cheen yizhyo ne , lee be mkayaa Mbi Naban cheen Dios , zee labeyy be re kwaan mzelazh Dios lo be .
46002013	Nii nu re kwaane kwaan wdizh kwaan mzaa Mbi Naban cheen Dios lo nu , nu naniit nuya kwaan yalnzhak cheen nu . Nu snee nzaa nu kwent re xcheen Dios lo re xaa nak xaa xaa .
46002014	Loka xaa nayot Mbi Naban cheen Dios lextoo , nyent mod la re kwaan nak cheen Mbi Naban yek xaa , nel lo lee xaa naka tub kwaan nawlit . Nu nyent mod laya yek xaa nel nanzhot xaa Mbi Naban lextoo xaa .
46002015	Per lee xaa kwaan nzho Mbi Naban lextoo xaa , nzho mod labeyy xaa rese kwaan wen nu nyent mod yé re myet nawent nak xaa .
46002016	Nel lee Xkyech Dios nzhé : “ ¿ Cho nlabeyy xgab cheen Dios ? Nyent mod seed xaa Dios tub kwaan . ” ‘‘ ¡ Per be nkano xgab cheen Jesucrist !
46003001	Wech nu bzan , nyent mod ngnii na lo gu mod tub xaa nye nzo lo re xcheen Jesucrist , lee na ngunii lo re gu mod tub xaa nyeen doo lo xcheen Jesucrist .
46003002	Mseed na gu kwenta madoo , mad nzho nizh , nel nyent mod gaw gu kwaan nzhaw xaa gro . Noka nal seesa nkin za na nizh go gu ,
46003003	nel seetaka nak gu mod tub madoo . ¿ Chozhiin nkano gu re xgab yizhyo ne nel seetaka nzoblazh gu , nu nayii gu ne gu tub gu stub gu ? Nlu seetaka nak gu kwenta xaa yizhyo ne nel kwenta xaa yizhyo ne nle gu ,
46003004	leezha mbezh gu : “ Na nreke tich Pab ” , nu zlak gu mbezh : “ Na nreke tich Apolos ” , mod myet yizhyo ne nzhedizh gu .
46003005	Ble wen gu xgab , ¿ cho nak na ? , ¿ cho nak Apolos ? Nebse nak nu mos , xaa mle zee mbin gu xtizh Xaa Nabeyy . Kad tub nu nle zhiin kwaan mzaa Xaa Nabeyy kee nu .
46003006	Nal za na kwent xomod naka ; leezha mza na kwent xtizh Dios lo gu , naka mod mlo na bizh lo yo ; nu leezha mseed Apolos gu , naka mod mzoog xaaya , per Dios nak xaa nle zee mxena .
46003007	Nu kwaanzee lee xaa ngo bizh lo yo nu xaa nzooga nak tub xaa nanont , per Dios nak xaa non nel lee xaa mle zee mxena .
46003008	Kwaanzee lee xaa ngo bizh lo yo nu xaa nzooga lal non xaa nu lal nak xgab cheen xaa , nu Dios kix kad lo tub xaa , lo zhiin kwaan mle xaa .
46003009	Tubka nkee rop nu xchiin Dios . Nak nu mos , xaa nkee zhiin lo Dios , nu gu nak kwenta yizhyo kwaan nkee Dios zhiin . Nal za na stub kwent nen xomod nak gu mod tub yoo kwaan kaza Dios .
46003010	Nu Dios mzaa yalnzhak lo na zee nak na kwenta maestr lo re xaa ndexkwaa yoo . Na mzob simyent nu stub xaa za duba . Per kad tub xaa nkin wii xaa nen xomod za xaaya ,
46003011	nel nik tub xaa nyent mod zob stub simyent , nel nzobla kwaan nak Jesucrist .
46003012	Nu tich simyent ne nzho mod dexkwaa be tub yoo kwaan or o kwaan plat o kwaan ke kwaan chul nzhak o kwaan tab o kwaan goob o kwaan yixyi ;
46003013	per lee xchiin kad tub be gakbeyy mbizh gwluzh ; nel mbizh zee , xaal Dios ki nu lee ki le preb zhiin kwaan mle kad tub be .
46003014	Chelee tub be mdexkwaa tub yoo nu nangukta lo ki , kayaa xaa kwaan zaa Dios lo xaa .
46003015	Per chelee yoo kwaan mdexkwaa be nguka , zee luux kwaan mkano be , per Dios koo be lo ki .
46003016	Noka re gu nzhaal ne , be nak mod yidoo cheen Dios nu lee Mbi Naban cheen Dios nzho lextoo re be .
46003017	Nu chelee tub xaa lux yidoo cheen Dios , Dios lux xaa zee , nel lee yidoo cheen Dios nak tub kwaan nali , nu yidoo cheen Dios nak re be .
46003018	Nakadet gu leeka gu ; nu chelee tub gu nzak gu nzhak gu re kwaan yizhyo ne , ble gu mod tub xaa nanlabeyyt kwaan yizhyo ne , zeesi zaa Dios yalnzhak lo gu .
46003019	Nel lee yalnzhak cheen myet yizhyo ne nak tub kwaan nachan lo Dios . Nel sbaa nzhé Xkyech Dios : “ Leeka lo yalnzhak cheen xaa nzen Dios xaa ” . ‘‘
46003020	Nu noka nzhéya : “ Lee Xaa Nabeyy nela , lee re xgab cheen re xaa nzhak , nak tub kwaan nanont ” . ‘‘
46003021	Kwaanzee nik tub gu natot yalxwa nel nreke gu tich kwaan nlu tub xaa non lo gu , nel rese kwaane nak cheen re gu :
46003022	kwaan mseed na gu , kwaan mseed Apolos gu , kwaan mseed Pér gu , yizhyo , yalnaban , yalgut , kwaan nzho nal , nu kwaan yo gwluzh , rese kwaane nak cheen re gu ,
46003023	gu nak xaa Jesucrist , nu Jesucrist nak xaa Dios .
46004001	Kwaanzee nzhaal wii re gu lo nu nebse mod xmos Jesucrist , nel lee xaa mlaa zhiin ne lo nu , zee nseed nu re myet re kwaan ngulaan , kwaan mzaa Dios lo re myet nal .
46004002	Nu loka tub xaa kayaa tub zhiin , nzhaal le xaa zhiin mod nzhaal le xaaya .
46004003	Per lee na , nik tik nyent cho nzhak lextoo na , naab re gu kwent lo na o kwalkyer tub re xaa nak zhiin , nel nixa na nanaabt na kwent lo na .
46004004	Nel ne na wen nkee na xchiin Dios per nanont kwaan nzak na , nel Xaa Nabeyy nak xaa naab kwent lo na .
46004005	Kwaanzee nanaabt gu kwent nal , blaz gu yaad Xaa Nabeyy , zee luu xaa klar re kwaan nzho lo yalnakaw zee gakbeyy re xgab cheen re myet . Zee lee Dios nii kwaan chul lo kad tub xaa konxa nzhaal kayaa xaaya .
46004006	Wech nu bzan , nii na kwaane lo gu zee ne gu xomod nak xchiin Apolos nu xomod nak xchinn na . Nii na kwaane zee le gu mod nle nu , nu nalet gu kwaan nankeet lo Xkyech Dios , zee nik tub gu natot yalxwa lo tub xaa nu yé gu nawent stub xaa .
46004007	¿ Cho nle lu mas xwa ke stub xaa ? ¿ Cho kwaan nkano lu che nanakta kwaan mzaa Dios lo lu ? Nu cheleeya lee xaa mzaaya lo lu , ¿ chozhiin nto lu yalxwa nu lal cheen luya ?
46004008	Nu nal nzak gu rikla gu , nkano gu rese kwaan nzoblazh tub xaa , nu nzak gu nak gu kwenta rey nu nankintra gu nu . ¡ Wena chol rey ngak gu zee nzho mod nabeyy gu tubka kwaan nu !
46004009	Nel ne na lee nu , xaa mkayaa yalnabeyy lo Jesucrist , nak tub xaa tira nanont lo re myet yizhyo ne , xaa nakladiizh yet ; nu nak mod tub xaa lach re xaa yizhyo ne lo nu noka re mandad cheen Dios .
46004010	Nu nel nkela nu Jesucrist zee mbezh re xaa nachan nu , nu lee gu nzak nkela gu Jesucrist nu mbezh re xaa list gu . Gu nzak lee nu nak xaa nangezht nu lee gu nak xaa ngezh doo , nu nayii re myet ne nu , nu nkela re xaa gu .
46004011	Axta mbizh ne , lee nu tubka nded yalnlaan , yizhnzhek , nyent ler gak nu , nzaa re xaaya yenn nu , nankanot nu tub li nu ,
46004012	nu nyazha nu nkee nu zhiin kwaan yaa nu . Nu leezha nge re xaa lo nu , zee naab nu lo Dios kwent cheen xaa ; nrenal re xaa nu , nu nyela nu .
46004013	Nzhedizh nawent re xaa nu , lee nu naab lo Dios zee yo wen re xaa . Mod yix wen re xaa , nu mod tub kwaan nyent sirb . Nu snee nle xaa nu axta mbizh nalzhe .
46004014	Nakakeet na kwaane zee ton gu , lee na kakeeya zee za na tub konsej lo gu , mod xiin na , nel nkedoola na re gu .
46004015	Kwaanzee chol nkano gu tub chii mil maestr , xaa nzaa kwent cheen Jesucrist lo gu , per nankanot gu zyen xuz gu . Nu na nak kwenta xuz gu , nel ngok gu xinn Dios leezha mza na kwent cheen wdizh chul lo gu .
46004016	Kwaanzee naab na lo gu ble gu mod nle na .
46004017	Xaal na Timoteo lo gu . Nu lee xaa nak kwenta xgaan na , nel na nak xaa mzaa kwent cheen Xaa Nabeyy lo xaa . Le xaa selazh gu xomod nle na re kwaan , nel na nak tub xaa Jesucrist , modxa nlu na re kwaane lo rese xaa Jesús paro nzha na .
46004018	Lee lak gu nto yalxwa nel nzak gu nayalt na lo gu ;
46004019	per chelee Xaa Nabeyy nzhekla , kwalkyer stub mbizh ne yal na lo re gu . Zee ne na nen che nzho yalnabeyy cheen Jesucrist lo re xaa nto yalxwa , o che nebse nii xaaya .
46004020	Nanakt xaa xaa Dios nel xwa nzhedizh xaa , per nak xaa xaa Dios cheleeya nzho yalngezh cheen Mbi Naban cheen Dios lextoo xaa .
46004021	¿ Che nzhekla gu yal na zee teed na gu bid o yal na tub mod nadoo lo gu ?
46005001	Nzhedizh re xaa , lee tub gu nchaal leeka sa xuz . ¡ Nu kwaane nak tub kwaan tira nawent , nixa re xaa nanakt xaa Jesucrist nanlet kwaane !
46005002	Nu zeesi nto doo gu yalxwa , per nzhaal gak nales lextoo gu . Nzhaal koo gu xaa nle kwaane lo re gu .
46005003	Chol lo re gu nzo na , naab na kwent lo xaa sbaa nle . Per lee xgab cheen na nzo kwaan gu , nu kwaanzee ngulola mnaab na kwent lo xaa .
46005004	Nu gorna lee re gu kasa , naab gu kwent lo xaa ne , na zo kwaan re gu kwaan re xgab cheen na , nu noka yalnabeyy cheen Jesucrist , Xaa Nabeyy be , zo kwaan re gu .
46005005	Gorzee nzhaal zaa gu xaabyi ne lo yalnabeyy cheen Maxuu , zee luux re kwaan nzhekla kwerp cheen xaa , zee lee xaa le gan nya naz yiba , zhe bare Jesucrist .
46005006	Nawent to gu yalxwa lo kwaan nawent ne , nel mod lebadur naka . Nela gu xomod nii xaa : “ Chepse lebadur ntexoob dubse koob ” .
46005007	Kwaanzee bloo gu lebadur kwaan nkanola gu naz jwer , kwaan ntexoob koob , zee gak gu pan kwaan mdexkwaa kwaan koob kub nu koob kwaan nyent lebadur , kwaane nak re gu . Nel Jesucrist , xaa nak mbakxiil cheen yalni Paskwa , mteedla xaa lo Dios kwent cheen be .
46005008	Kwaanzee nzhaal le be yalni Paskwa , tub mod wen nu nzhul , kwaan nak mod pan kwaan nanyut lebadur , nu nalet beya kwaan re kwaan nawent nu re kwaan nanambeyt , kwaan nak mod lebadur yilo .
46005009	Lo stub yech cheen na mkee na lo gu , nanzhaalt zhaal gu kwaan re xaa kwaan nchaal stub naz sa myet .
46005010	Nu leezha ngunii na kwaane , nanzheklat na ngnii na , zee nazhaalt gu kwaan rese xaa nle kwaan nawent yizhyo ne , xaa nchaal stub naz sa myet , xaa nzoblazh , xaa nlewann , xaa ngwii lo maj , nel chelee gu nzhekla gu le gu kwaan ba , chol sbaa naka nzhaal tira roo gu lo yizhyo ne .
46005011	Kwaan nzhekla na nii na nak : Nazhaalt gu kwaan tub xaa mbezh nak xaa Jesús nu nle kwaane , xaa nchaal stub ngwnaa , xaa nzoblazh , xaa ngwii lo maj , xaa nii nawent , xaa nzuzh , xaa nlewann . Rese myet , xaa nle kwaane , nixa nazobt gu gaw gu kwaan lee xaa .
46005012	Kwaanzee nanzhaalt naab na kwent lo re xaa nanakt xaa Jesús , Dios nak xaa naab kwent lo re xaa ne . Per re gu nzhaal naab kwent lo re xaa nak xaa Jesús , kwaanzee nzhaal koo gu xaa nle kwaan nawent ne lo re gu .
46005013	
46006001	Nu leezha lee tub re gu nzhekla gaazh tub kwaan tich stub gu , ¿ chozhiin nya gu lo re xaa nak zhiin , xaa nanalit nzo lo Dios ? ¿ Chozhiin nanzaat gu kwenta leeka lo re xaa Jesús , re xaa nambey ?
46006002	¿ Che nanet gu lee re xaa Jesús nak xaa naab kwent lo re myet lo dubse yizhyo ? Nu cheleeya gu naab kwent lo re myet dubse yizhyo , ¿ chozhiin nyent mod naab gu kwent lo leeka tub gu stub gu lo tub kwaan sbaasa ?
46006003	¿ Che nanet gu axta lo re mandad cheen Dios naab re be kwent lo ? ¡ Kwaanzee telisa nzho mod naab be kwent lo kwaan mle wechxinn be !
46006004	Nu kwaanzee , chelee tub re gu nzhekla gaazh tub kwaan tich stub gu , ¿ chozhiin ya gu zaa gu kwent kwaan mle xaa lo tub xaa nanakt xaa Jesús ?
46006005	¡ Nii na kwaane zee ton gu ! ¿ Cheleeya nyent nik tub xaa nzhak lo gu , xaa nzho mod gak jwes ?
46006006	¡ Per lee re gu , leezha gaazh gu tub kwaan tich stub gu , tira nya gu nu nzaa gu kwenta lo xaa nak zhiin , tub xaa nanakt xaa Jesús !
46006007	Nle gu tub jwalt ngaazh gu tub kwaan tich stub gu . ¿ Chozhiin nayetla gu ? ¡ Mas wen laa gu lewann xaa gu !
46006008	¡ Per lee re gu rese kwaan rebes nle gu , nawent nle gu nu nlewann gu leeka lo stub gu !
46006009	¿ Che nanet gu rese xaa nakap nyent mod zeeb pa nabeyy Dios ? Nalaat gu kade xaa gu , nel lee re xaa nchaal stub ngwnaa , xaa ngwii lo maj , xaa nchaal leeka sa byi ,
46006010	xaa nlewann , xaa nzoblazh , xaa nzuzh , xaa nzhedizh nawent stub xaa , xaa nkade , nik tub re xaa nle re kwaane , narept pa nabeyy Dios .
46006011	Nu snee nak re gu yilo , per nal nzhula nzo gu lo re jwalt , nebse xaa Dios nak gu , mbyiibla re jwalt cheen gu nel mwii gu lo Jesús , Xaa Nabeyy be , nu nel nzho Mbi Naban cheen Dios lextoo gu .
46006012	Mbezh re xaa : “ Libr na , nzho mod le na kwaan nzhekla na ” . Wli libr nak gu per naret kwaan nzhaal le gu . Libr na , per nalaat na lee kwerp cheen na nabeyy lo na zee leya kwaan nzheklaya .
46006013	Mbezh re xaa : “ Lee kwaan gaw na , gaw naya nel naaba lextoo na ” . Wliya , per ropse kwaane lux Dios . Kwaanzee lee kwerp cheen be namzaat Dios lo be zee leya re kwaan nawent , mzaa xaaya lo be zee gaka cheen Xaa Nabeyy nu lee Xaa Nabeyy nkanapa .
46006014	Nu sbaa modxa mseban Dios Xaa Nabeyy be , sbaaka seban Dios be kwaan yalngezh cheen xaa .
46006015	¿ Che nanet gu lee kwerp cheen gu noka nak tik kwerp cheen Jesucrist ? Kwaanzee nyent mod chaal na xkwerp na kwaan stub ngwnaa , me nto cho . ¡ Telisa nalet naya !
46006016	¿ Che nanet gu leezha lee tub xaa nchaal stub ngwnaa , me nto cho , tubka nzhak xkwerp xaa kwaan lee me ? Nel lee Xkyech Dios nzhé : “ Leezha zhaal rop xaa gak xaa tubka kwerp ” . ‘‘
46006017	Per leezha lee tub xaa nreke tich Xaa Nabeyy , nzhak xaa tubka kwaan Xaa Nabeyy .
46006018	Kwaanzee nachaalt gu stub myet , me nanakt sa gu . Chelee tub xaa nle stub kwaan nawent , nyent cho gak kwerp cheen xaa ; per lee xaa kwaan nchaal stub myet , nle xaa tub kwaan nawent lo leeka xkwerp xaa .
46006019	Nzhaal ne gu lee kwerp cheen be nak yidoo cheen Mbi Naban cheen Dios , xaa mzaa Dios lo be , nu lee Mbi Naban nzho lextoo be . Kwaanzee lee xkwerp be nanakta cheen be , leeya nak cheen Dios ,
46006020	nel kar doo mzi Dios be . Kwaanzee rese kwaan le be lo xkwerp be , nzhaal gaka kwaan nyula Dios .
46007001	Lee nal keb na re kwaan mnabdizh gu lo na lo yech kwaan mkee gu . Per na nii : Mas wen nachelyat xaa ;
46007002	per nel zyen doo xaa nchaal stub myet , me nanakt sa xaa , kwaanzee kad tub xaa nzhaal kano xaa xngwnaa xaa nu kad ngwnaa nzhaal kano me xmbyi me .
46007003	Konxa xaabyi nu konxa ngwnaa nzhaal zaa xaa xkwerp xaa lo sa xaa .
46007004	Nel lee kwerp cheen ngwnaa nanakta cheen me , nel cheen xmbyi me naka ; nu lee kwerp cheen xaabyi nanakta cheen xaa nel cheen xngwnaa xaa naka .
46007005	Kwaanzee nawent yen gu xkwerp gu lo sa gu . Per nzho moda , cheleeya ropse gu yaan nazhaalt gu lak mbizh , zee wdizhno gu Dios . Zeera nzhaal zhaal gu stub welt , zee nyent mod le Maxuu gan lo gu zee le gu kwaan nawent .
46007006	Kwaane nii na lo gu mod tub xgab cheen na , cho kwaan nzhaal le gu , per nanakt kwaan mxaal Xaa Nabeyy le be .
46007007	Na nzhekla rese gu zo kwenta na , xaa nankanot sa . Per ne na , Dios mzaa lo tub naz be zee kano be sa be , nu mzaa xaa lo stub naz be zee chul yo techosa be .
46007008	Lee lo re xaa zer chelya nu lo re byud nii na , mas wen nachelyat gu , zee gak gu kwenta na .
46007009	Per chelee gu nayet gu nachelyat gu , mas wen chelya gu ke le gu kwaan nawent nchaal gu sa myet gu .
46007010	Per lee lo re xaa mchelyala , nabeey na kwaane kwaan nanakt cheen na , kwaane nak cheen Xaa Nabeyy : Lee ngwnaa nanzhaalt laa me xmbyi me .
46007011	Per chelee tub ngwnaa laa xmbyi , nyentra mod chelya me kwaan stub xaabyi , per nzho mod bare me kwaan xmbyi me stub welt . Nu leeka snee , lee xaabyi nanzhaalt laa xaa xngwnaa xaa .
46007012	Per kwaan xtizh na nii na lo gu , nu nanakt kwaane xtizh Xaa Nabeyy : Chelee xngwnaa tub xaa Jesús , nanakt me tub me ngwii lo Jesús , per wen nzho me kwaan lee xaa , nanzhaalt laa xaabyi me .
46007013	Nu chelee xmbyi tub ngwnaa , nanakt xaa tub xaa ngwii lo Jesús , per wen nzho xaa kwaan lee me , nanzhaalt laa me xaa .
46007014	Nel lee xaabyi , xaa nangwiit lo Jesús , nambey xaa nel xngwnaa xaa nak tub me ngwii lo Jesús ; nu lee ngwnaa , me nanakt tub me ngwii lo Jesús , nambey me nel xmbyi me nak tub xaa ngwii lo Jesús . Nel chol nanakta snee , zee lee re xinn xaa o xinn me gak xaa nanzhult , per kwaan wlipa nak , nambey xinn xaa .
46007015	Per chelee ngwnaa o xaabyi , xaa nangwiit lo Jesús , nzhekla laa sa , nzho mod le xaaya . Nu snee lee ngwnaa o xaabyi , xaa ngwii lo Jesús , nzho mod laa xaa o laa me nya sa me , nel Dios mrezh xaa zee chul yo xaa .
46007016	Kwaanzee bzan na , nyent mod ne lu che zkoo Dios xmbyi lu lo yalgut . Nu noka gu wech na , nyent mod ne lu che zkoo Dios xngwnaa lu lo yalgut .
46007017	Per kad tub gu yo mod mzaa Xaa Nabeyy diizh yo gu , mod nzho gu gorna mrezh xaa gu , nu kwaane nii na lo rese xaa Jesús .
46007018	Chelee Dios mrezh tub gu , xaa nzho beyy cheen re nu , xaa Israel , nakacht guya , o chelee Dios mrezh tub gu , xaa nanzhot beyy , nanzhaalt koo gu beyy cho gu .
46007019	Nel lee kwaan non nak , gon be xtizh Dios nexa chol nzho be beyy o nanzhot be beyy .
46007020	Kad tub be nzhaal gak mod nak be leezha mrezh Dios be .
46007021	Kwaanzee chelee tub be , leezha mrezh Dios be , nak be tub mos , nalet be xgab , per cheleeya nzho mod laa be nagaktra be mos , nzhaal laa beya .
46007022	Kwaanzee lee xaa nak mos leezha mrezh Dios xaa , nal nak xaa tub xaa mla nzho mod kee xaa zhiin lo Xaa Nabeyy ; nu lee xaa nanakt mos leezha mrezh Dios xaa , nal nak xaa tub mos cheen Jesucrist .
46007023	Kar doo mzi Dios be , kwaanzee nalaat be le stub xaa be mod tub mos stuba .
46007024	Kwaanzee wech nu bzan , kad tub be nzhaal gak be mod nak be leezha mrezh Dios be .
46007025	Chelee tub xaa nzhekla chelya o nachelyat xaa , nik tub kwaan nanabeyyt Dios kwent ne ; per nii na xgab cheen na lo gu , nu nali nzo na lo Dios , nel mlesla Dios ne na .
46007026	Nzak na : Lee xaa nanchelyat , nzhaal lake xaa mod nzo xaa nal , nel kaded be bid nal , kwaanzee mas wen nachelyat be .
46007027	Chelee be nkano be xngwnaa be , nalaat be me ; nu chelee be nankanot be me nakwaant be me .
46007028	Per chelee be chelya be tub ngwnaa , nanlet be tub kwaan nawent , nu chelee tub ngwnaa chelya noka nanlet me kwaan nawent . Per xaa nkano sa ropse xaa ded bid , kwaan nzhekla na nak nadedt be bid .
46007029	Wech nu bzan , kwaan nzhekla na nii na lo gu nak : Lee mbizh mzhin gaxla . Kwaanzee lee re xaa nkano ngwnaa , nzhaal kee xaa zhiin lo Dios mod tub xaa nankanot ngwnaa .
46007030	Lee re xaa nzho bel , nzhaal kee xaa zhiin lo Dios mod tub xaa nanzhonnt , lee re xaa nyakla nzhaal kee xaa zhiin lo Dios mod tub xaa nanyaklat , nu lee re xaa nzi kwaan , nzhaal kee xaa zhiin lo Dios mod tub xaa nanakta xcheen .
46007031	Nu lee re xaa chul nzho yizhyo ne , nzhaal kee xaa zhiin lo Dios mod tub xaa nanont re kwaan chul yizhyo ne lo , nel nela be lee yizhyo ne lux .
46007032	Na nzhekla zee nalet gu xgab . Lee re xaa nankanot ngwnaa , nyakla xaa nkee xaa zhiin lo Xaa Nabeyy nel nkela xaa Xaa Nabeyy .
46007033	Per lee xaa nkano ngwnaa , nkwaan xaa re kwaan yizhyo , zee chul yo rop sa xaa ,
46007034	nu snee nzhak chop xgab cheen xaa . Nu sneeka lee ngwnaa , me nankanot sa , nu me tira namkat xaabyi , nyakla me nkee me zhiin lo Xaa Nabeyy , zee dubse me gak nebse cheen Dios . Per lee re me nkano sa , nkwaan me re kwaan yizhyo , zee chul yo rop sa me .
46007035	Nanzheklat na zhiib na tub kwaan nga tich gu , nii na kwaane zee wen yo gu nu nadedt gu bid . Nu nii naya , zee yo gu tub mod nali nu kee gu zhiin lo Xaa Nabeyy kwaan dub lextoo gu .
46007036	Nu chelee tub xaa nzak nzhaal chelya rop xaa me nakladiizh chelya xaa , nakalet xaa tub kwaan nawent , nu nel nzhola me liin kwaan nzhaal chelya me . Nu chelee xaa nzak xaa kwaane nak kwaan nzhaal le xaa , nzho mod le xaaya . Nzho mod chelya gu , nel yalnchelya nanakta tub kwaan nawent .
46007037	Per chelee stub xaa nzak mas wen nachelyat xaa , nu nik tub xaa nanzhaalt le jwers lo xaa zee chelya xaa . Chelee xaa nzak xaa nzho mod nabeyy xaa xkwerp xaa , kwaanzee nanzhaalt chelya xaa , xaa ne nle kwaan wenra .
46007038	Kwaanzee chelee xaa chelya xaa kwaan me gak sa xaa , me nkela xaa , wena ; per chelee xaa nzak xaa mas wen nachelyat xaa , wenra nle xaa .
46007039	Lee ngwnaa me nkano sa , nzhaal gak me nali lo sa me dubse mban xaa ; per chelee xaa yet xaa , me ne nak tub me libr , nzho mod ka me stub xaabyi kwaan nzhekla me , per nzhaal gaka kwaan tub xaa Jesús .
46007040	Per nzak na nza na kwent kwaan mzaa Mbi Naban lo na leezha nii na , chulra yo me chelee me nachelyat me stuba .
46008001	Lee nal za na kwent cheen che nzho mod gaw xaa baal , ma kwaan mteed xaa lo maj . Nela beya : “ Rese be nela xomod naka ” . Per nzhekla na selazh guya : “ Lee yalnzhak le zee to xaa yalxwa , nu lee yalnkela le zee mas nye zo xaa lo Dios ” .
46008002	Chelee tub xaa nzak nzhak doo xaa , zeraka ne wen xaaya mod nzhaal ne xaaya .
46008003	Per chelee tub xaa nkela Dios , nlabeyy Dios xaa ne .
46008004	Lee nal za na kwent , che wen gaw xaa baal kwaan mteed xaa lo maj . Ne be lee maj nak tub kwaan nawlit nak Dios nel tubka Dios nzho .
46008005	Kwaanzee nixa nzak re myet zyen dios nzho naz yiba nu naz yizhyo , ( nu wlipa nzho zyen kwaan nzhekla gak Dios nu nzhekla nabeyy ) ,
46008006	per lo re be nzho tubka Dios , xaa nak Xuz be , xaa mdexkwaa rese kwaan nu be nak xaa xaa . Noka nzho tubka Xaa Nabeyy be , Jesucrist , xaa mdexkwaa rese kwaan nu leeka lee xaa mle zee mban be .
46008007	Per naret xaa ne kwaane . Lak gu mbill lo re maj yilo nu leezha nzhaw gu re ma mteed xaa lo maj , nzak gu nzhaw gu tub kwaan nak cheen tub dios . Nel lee xgab cheen gu nangezht , zee nzhak chop yek gu .
46008008	Per nalet kwaan nzhaw be nle zee nyula Dios be , nel nagakt be mas xwara nel nzhaw be tub kwaan , nixa nagakt be xwara nel nanzhawt beya .
46008009	Per wii gu napa kale gu kwaane , zee lee re xaa nanyet nzo lo Dios kale tub kwaan nawent .
46008010	Nel chelee gu , ne gu re kwaane , nu nzob gu nzhaw gu paro nteed xaa ma lo tub maj , nu chelee tub wech gu , xaa nanyet nzo lo Dios , ne lee gu kayaw baa , talbes noka lee xaa le kwaan mle gu , nu gaw xaa baal kwaan mded lo maj . Per naz leen lextoo xaa nzak xaa naka tub kwaan nawent ,
46008011	nu zee lee re kwaan mle gu , mle zee mluux mod ngwii wech gu lo Jesús ; xaa nanyet nzo lo Dios . Nu bselazh gu noka ngut Jesucrist kwent cheen lee xaa .
46008012	Nu leezha nchep gu xgab nawent ne yek re wech gu nu re bzan gu , xaa nanyet nzo lo xcheen Dios , nle gu tub jwalt lo Jesucrist .
46008013	Kwaanzee , chelee kwaan nzhaw na nle zee nralnii tub wech na o tub bzan na lo xcheen Dios , mas wen nagawtra na baal , zee nalet na ralnii xaa lo xcheen Dios .
46009001	Lee na nak xaa libr . Na mkayaa yalnabeyy lo Jesucrist , nu na ngune lo Jesucrist , Xaa Nabeyy be . Nu mod ngwii rese gu lo Xaa Nabeyy , nlu mreke xchinn na .
46009002	Chelee stub xaa nanzheklat zaa yek gon lee na nak tub xaa mkayaa yalnabeyy lo Jesucrist , per nzhaal ne re guya , nel gu nlu lee na nak tub xaa zee .
46009003	Kwaane nak kwaan nkeb na lo re xaa nawent nzhedizh na .
46009004	Nkano nu derech naab nu kwaan gaw nu nu kwaan go nu lo gu .
46009005	Nu noka nkano nu derech wee nu tub sa nu , xme Xaa Nabeyy , mod nle re stub naz xaa mkayaa yalnabeyy lo Jesucrist , kwenta Pér nu kwenta re wech Xaa Nabeyy .
46009006	¿ O che nebse na nu Bernabé nzhaal le nu gan kwaan gaw nu lo xchiin nu ?
46009007	Nik tub soldad nankeet zhiin lo leeka lee xaa ; nu nixa nik tub xaa nxeen tub xan yag ub , nu nanzhawt xaa ub kwaan nzaa yag ; nu nixa nik tub xaa nkano mbakxiil , nu nanzhot xaa xizh ma .
46009008	Nalet gu xgab lee kwaane nak nebse tub xgab cheen na , nel noka nkeeya lo ley kwaan mzaa Dios lo Ches .
46009009	Nel lee yech cheen ley nzhé : “ Nakot gu yex roo ngoon gorna yo ma yee dexkwaa ma nzhobxtil ” . ‘‘ Per nanakt kwaane lee Dios nle xgab re ngoon ,
46009010	leeya nak nel Dios nle xgab re be . Nel lee ley mkee zee leya yudar be , nel mod nii xaa : “ Lee xaa nlee lo yo nu xaa nkich nzhobxtil nle rol xaa re yalgon ” .
46009011	Kwaanzee , chelee nu mxeen nu ben cheen Mbi Naban lextoo gu , nanzakt na gro nak top nu chepse kwaan nkin nu lo re gu .
46009012	Nu chelee stub naz xaa nzhaal naab kwaane lo gu , mas nzhaal naab nu chepa lo re gu . Zer naab nu kwaane lo re gu , nixa nzho mod ngnaab nuya , sinka myedoola nu dubse mzaa nu kwent cheen Jesucrist lo gu , zee nangakt kwaane storb lo re kwaan nguné nu .
46009013	Nu ne re gu , lee re xaa nkee zhiin leen xkyidoo Dios nzhaw xaa re kwaan nla yidoo . Kwaan nzhekla na nii na nak , lee re ngwleyy nzo nteed ma , kwaan mzaa re xaa lo Dios , nu nzhaw re ngwleyy tik baal cheen re ma nteed xaa lo mdo leen xkyidoo Dios .
46009014	Nu leeka snee , lee Xaa Nabeyy nxaal loka xaa zaa kwent cheen xaa , nzhaal gaw xaa kwaan nzaa re xaa mkayaa xtizh xaa .
46009015	Per lee na nik tub welt zer le na re kwaane , nixa nankeet na kwaane lo gu zee zaa gu kwaan lo na nal . ¡ Mas wen yet na ke stub xaa zaa kwaan gaw na ! ( Nto na yalxwa lo kwaane . )
46009016	Nu nzak na nawent to na yalxwa nel nza na kwent cheen wdizh chul , nel leeya nak tub kwaan mzaa Dios le na . ¡ Nu bid doo deed na chelee na nazat na kwent cheen wdizh chul !
46009017	Kwaanzee , chelee na za na kwent cheen wdizh chul nel nzhekla na , telisa kayaa na kwaan chul kwaan zaa Dios lo na . Per noka chol nanzheklat na za na kwenta , seetaka telisa za naya nel Dios mzaa zhiin ne lo na .
46009018	Nu kwaanzee , kwaan nle na gan nak , nzho mod nza na kwent cheen wdizh chul nu nanaabt na nik tub kwaan nel mle naya . Kwaan nzhekla na nii na nak , nanaabt na kix xaa ka na .
46009019	Nixa nik tub xaa nanabeyyt na , per ngok na xaa nkee zhiin lo rese xaa , zee gon zyen xaa xtizh Dios .
46009020	Leezha nzo na kwaan re sawlazh na , nle na kwenta tub xaa sawlazh na , zee gon xaa xtizh Dios . Kwaan nzhekla na nii na nak , nle na kwenta nak tub xaa ngozhaw ley cheen Ches zee gon re xaa ngozhaw ley cheen Ches xtizh na , nixa nanabeyyt ley lo na .
46009021	Noka nle na mod tub xaa nangozhawt ley cheen Ches , zee gon re xaa nangozhawt ley cheen Ches xtizh Dios ; nixa wlipa nabeyy ley cheen Jesucrist lo na .
46009022	Leezha nzo na kwaan tub xaa nanyet nzo lo Dios , nle na mod tub xaa nanyet nzo lo Dios , zee gon xaa xtizh Dios . Kwaan nzhekla na nii na nak , nle na mod nak rese xaa , zee nzho mod gon lak xaa xtizh Dios .
46009023	Rese kwaane nle na zee gon re xaa wdizh chul , zee noka na gak xaa le gan .
46009024	Kwaanzee re gu ne leezha nyu tub karrer rese xaa nrexonn , per tubka xaa nak xaa nle gan . Kwaanzee sbaaka bkee gu zhiin zee le gu gan kwaan zelazh Dios .
46009025	Kwaanzee rese xaa nrexonn lo tub karrer nkanap xaa xkwerp xaa lo rese kwaan nawent . Nu nle xaa rese kwaane , zee le xaa gan nebse tub koron kwaan ndexkwaa kwaan lag yag laurel , nu chepse nyeya ta ngoola . Per lee be nkambaz kwaan zelazh Dios lo be , tub kwaan tira dii .
46009026	Kwaanzee nye nkee na zhiin , noka nak na tub xaa nye ndil nu nakakeet na panyet lo mbi .
46009027	Nteed na kwerp cheen na bid , nle naya zee leya kwaan nzhekla na , zee nagakt na tub xaa nanreket xnaz Dios , mod nza na kwent lo stub naz xaa .
46010001	Wech nu bzan , nanzheklat na yenlazh gu : Leezha mroo re xey nu , xaa yilo , Egipto lee xkaw cheen Dios mlu naz lo xaa nu mded xaa Nistoo Naxne lo yo bizh .
46010002	Nu snee mded rese xaa zee , modxa mrubnis xaa leen xkaw nu leen nistoo zee ngok xaa tub xaa mreke tich Ches .
46010003	Nu rese xaa zee ndaw leeka kwaan mzaa Dios gaw xaa ,
46010004	nu rese xaa zee ngu leeka nis kwaan mzaa Dios go xaa . Nel cho ke cheen Dios ngu xaa nis . Ke ne nak Jesucrist , xaa nzha kwaan re xaa naz wen .
46010005	Mkanap Dios re xaa , nixa nangulat Dios re kwaan mle xaa , kwaanzee zyen doo xaa ngut naz wen .
46010006	Rese kwaane mded zee zeen re be nalet be re kwaan nawent , mod mle re xaa zee .
46010007	Kwaanzee , nawiit gu lo re maj , kwentaxa mle re xaa zee . Modxa nzaa Xkyech Dios kwent : “ Lee re myet mle yalni , ndaw xaa , ngu xaa , zeera nguxso xaa , mkanii xaa nu mbill xaa lo xmaj xaa ” . ‘‘
46010008	Nu nachaalt be sa myet be , mod mle re xaa zee . Kwaane mle zee tubka mbizh ngut tub galbchon mil myet .
46010009	Nu nixa nalet be zee zhaal xyan Xaa Nabeyy , modxa mle re xaa zee , zee mkee mball wiza re xaa , zee ngut xaa .
46010010	Nu nixa nanzhedizh went be Dios , nel kwaane mle lak re xaa zee , kwaanzee Dios mxaal xmandad xaa zee mbit xaa re xaa zee .
46010011	Rese kwaane mded re xey nu xaa yilo , zee ne be nalet be re kwaane , nu mkeeya lo Xkyech Dios zee zeen re be , xaa nzho re mbizh gwluzh ne .
46010012	Kwaanzee chelee be nzak be nali nzo be , kanapka be be napaka le be tub kwaan nawent .
46010013	Zee lee Maxuu nzhekla kiil be mod nkiil xaa rese myet yizhyo , per Dios nle yudar be nu nanlaat xaa kiil Maxuu be axta paro nayet be . Nu leezha nzhekla Maxuu kiil be , zeera luu Dios tub mod roo be , zee ye be ded beya .
46010014	Kwaanzee wech nu bzan , xaa nkela na , tira nawiit gu lo re maj .
46010015	Nii na kwaane lo gu mod xaa nzhak , zee nzho mod labeyy gu nen che wli kwaan nii na .
46010016	Leezha nzho be xis ub leen bas cheen xchee Xaa Nabeyy , nzaa be dixkix lo Dios , nu leeya nlu lee be tubka nak kwaan Jesucrist lo xren xaa ; nu leezha nzhaw be pan , leeya nlu lee be tubka nak kwaan Jesucrist lo kwerp cheen xaa .
46010017	Nu nixa zyen doo be , per tubka pan nzhaw re be , kwaanzee lee be nak tubka kwerp .
46010018	Bzeen gu xomod mle re sawlazh nu ; leezha nzhaw xaa re ma mteed xaa lo Dios , nlu tubka nak xaa lo Dios .
46010019	Nu kwaan nzhekla na nii na nak , lee maj nanakt dios , kwaanzee lee baal kwaan nteed xaa lo maj , nebse nak tub kwaan sbaasa .
46010020	Kwaan nzhekla na nii na nak , leezha lee re xaa nanakt xaa Dios nteed tub ma lo maj , naleet lo Dios nzaa xaaya , lee xaa kazaaya lo re mbi mal , nu nanzheklat na tubka yo gu kwaan mbi mal .
46010021	Nel nyent mod go gu kwaan nzho leen bas cheen xchee Xaa Nabeyy nu go gu kwaan nzho leen bas cheen re mbi mal , nixa nyent mod zob gu gaw gu roo mes cheen Xaa Nabeyy nu zobka gu roo mes cheen re mbi mal .
46010022	¿ Cho kwaan nzhekla gu le gu ? ¿ Che nzhekla gu zee yii Xaa Nabeyy ne be ? ¡ Telisa nyent mod dil be kwaan lee xaa !
46010023	Mod nii lak gu : “ Libr be , le be rese kwaan ” . Wliya , per naret kwaan nak kwaan nzhaal le be . “ Libr be le be rese kwaan ” , per naret kwaan nle zee nyera zo be lo Xaa Nabeyy .
46010024	Nanzhaalt kwaan be zee yo chul leeka be , nzhaal kwaan be zee chul yo stub naz xaa .
46010025	Nzho mod gaw be rese baal kwaan nto xaa , nu nanabdizht be nen che naka tub baal kwaan mteed xaa lo maj zee nalet be xgab .
46010026	Mod nkee : Lee yizhyo nak cheen Xaa Nabeyy , nu noka rese kwaan nzho leena .
46010027	Chelee tub xaa nanakt xaa Jesús kwezh gu gaw gu garli xaa , nu nzhekla gu ya gu , daw gu rese kwaan zaa xaa lo gu , nu nanabdizht gu nen che naka tub kwaan mteed xaa lo maj , zee nalet xaa xgab .
46010028	Per chelee tub xaa né lo be : “ Lee baal ne mteed na lo maj ” , nagawt beya nel nanzheklat be leya , zee lee xaa ne le xgab nawenta .
46010029	Kanii na xgab kwaan nzho yek stub xaa , nu nanakta xgab kwaan nzho yek be . Per chelee tub gu nabdizh : “ ¿ Chozhiin naab xaa kwent lo na , libr nak na lo xgab cheen stub xaa ?
46010030	Nu chelee na nza na dixkix lo Dios gorna gaw naya , ¿ chozhiin wdizh nawent re xaa na , nel nzhaw naya ? ”
46010031	Kwaane nkeb na : Rese kwaan nle be , gorna nzhaw be o gorna nzho be , nzhaal le beya zee nii wen re xaa Dios .
46010032	Nu nalet be zee lee stub naz xaa le jwalt , nixa re sawlazh nu o re xaa nanakt sawlazh nu , nixa re xaa nak xaa Jesús .
46010033	Nu lo rese kwaan nle na , nanzheklat na le na nawent lo stub naz xaa , nu nankwaant na kwaan nyula na , lee na nkwaan kwaan nyula stub naz xaa , zee nzho mod le xaa gan yalnaban cheen xaa .
46011001	Ble gu mod nle na , nel nle na mod mle Jesucrist .
46011002	Nal nyakla na mbin na nselazh gu na , nu nle gu re kwaan mnabeyy na le gu .
46011003	Per nzhekla na , zeen gu lee Jesucrist nabeyy rese xaabyi , nu xaabyi nabeyy ngwnaa , modxa Dios nabeyy Jesucrist .
46011004	Nu chelee tub xaabyi saaw yek gorna wdizhno xaa Dios , o gorna nzaa xaa kwent kwaan nzhé Dios lo lee xaa , nlu xaa nanzhont xaa xtizh Xaa Nabeyy .
46011005	Nu chelee tub ngwnaa nasaawt yek gorna nii me lo Dios o gorna nzaa me kwent kwaan nzhé Dios lo lee me , nlu me nanzhont me xtizh sa me . Nu snee lal nle me ke tub me tira mrub yek , kwaane nlu nawent nak me .
46011006	Wena , chelee tub ngwnaa nsaaw me yek me , per nawent chuub me yek me . Nel nton me chuub me yek me , zee mas wen saaw me yek me .
46011007	Lee xaabyi nanzhaalt saaw xaa yek xaa nel mdexkwaa Dios xaa mod lee xaa nu snee nlu chul nak Dios . Per lee ngwnaa nzhaal saaw me yek me , zee luu nzhon me xtizh sa me .
46011008	Sbaa nii na nel namzant ngwnaa xaabyi yilo , sinka lee ngwnaa , me yilo , cho xaabyi mroo me .
46011009	Nu lee xaabyi namdexkwaat Dios nel nkin ngwnaa xaa , per lee ngwnaa mdexkwaa Dios nel nkin xaabyi me .
46011010	Kwaanzee lee ngwnaa nzhaal saaw me yek me zee luu me lo re mandad cheen Dios , lee me nak tub me nzhon xtizh sa me .
46011011	Per lee re be , xaa nzhon xtizh Xaa Nabeyy , lee xaabyi nkin ngwnaa nu sbaaka lee ngwnaa nkin xaabyi .
46011012	Nixa wli lee ngwnaa yilo mdexkwaa kwaan tik cho xaabyi yilo , per noka nal wli lee ngwnaa nzan xaabyi , nu xaabyi rop ngwnaa , mdexkwaa Dios .
46011013	Nu leeka re gu nzhaal nii , che wen lee ngwnaa wdizhno Dios nu nasaawt me yek me .
46011014	Nu leeka re myet yizhyo ne nlu lo re gu lee xaabyi nanzhaalt laa xaa roo yich yek xaa ,
46011015	nu leeka snee lee ngwnaa nzhaal laa me roo yich yek me , zee saawa yek me , nel leeya nak tub kwaan chul lo me , nel lo lee me mzaa Dios diizh roo yich yek me .
46011016	Wena , per chelee tub xaa nanzheklat kayaa kwaane , nzhaal ne xaa , nixa nu , nu nixa re xaa Jesús , nanzaat nu stub kwent lo re kwaane .
46011017	Kwaan nii na lo gu nal nak , nanyulat na re kwaan nle gu gorna nkasa gu gool gu lo Dios . Nel leezha nkasa gu nzhaal leya zee nyera zo gu lo Dios , per lo re gu rebes naka .
46011018	Nu kwaan yilo , nguné xaa lo na nrexcho gu leezha nkasa gu gool gu lo Dios , nu nzak na wliya .
46011019	¿ Che nzak gu snee nzho mod luu gu na xana xaa wlipa nreke tich Jesucrist ?
46011020	Kwaanzee leezha nkasa gu nzhaw gu Xchee cheen Xaa Nabeyy , nanlet guya mod nzhaal le guya .
46011021	Nel gorna nzhaw gu , rol gu nzhaw yilo , nu nzhaw gu rese kwaan , nu lee zrol gu seetaka nlaan nu zrol gu tira nzuzh .
46011022	¿ Che nyent garli gu pa gaw gu nu pa go gu ? Nel tira nawent kwaan nle gu lo re xaa Jesús , nu nle gu zee nton re xaa prob ne gu . ¿ Cho kwaan nzhekla gu nii na lo gu ? ¿ Che nzhekla gu nii na chul nle gu ? ¡ Per na nii , tira nawent nle gu kwaane !
46011023	Lee kwaan mseed na lo Xaa Nabeyy noka mlu naya lo gu : Leeka gwzhe kwaan mzaa xaa Xaa Nabeyy yet , lee xaa mzen cha pan ,
46011024	nu gorna ngulo mzaa xaa dixkix lo Dios mxux xaaya nu nzhé xaa : “ Kwaane nak xbaal na , kwaane za na kwent cheen re gu . Ble gu kwaane zee selazh gu xomod yet na . ”
46011025	Nu leeka snee gorna ngulo ndaw xchee xaa , zee mzen xaa bas , kwaan nzho xis ub leen , nu nzhé xaa : “ Lee xis ub kwaan nzho leen bas ne nak xren na cheen wdizh kub kwaan laa Dios lo gu . Kad welt kwaan go guya ble guya zee selazh gu na . ”
46011026	Nu kad welt kwaan gaw be pan ne nu go be xis ub ne nselazh be xomod ngut Xaa Nabeyy . Nu snee le beya axta bare Xaa Nabeyy .
46011027	Nu nii na , loka xaa gaw pan ne o go xis ub ne sbaasa , tira nawent kwaan nle xaa leezha nselazh be xkwerp Xaa Nabeyy nu xren xaa .
46011028	Kwaanzee kad tub xaa nzhaal le wen xaa xgab , gorna gaw xaa pan ne nu gorna go xaa xis ub ne .
46011029	Nel chelee xaa sbaasa gaw xaa pan nu sbaasa go xis ub , nu nanet xaa cho kwaan naka , sbaa nle xaa zee teed Dios xaa bid .
46011030	Nel snee nle zyen gu zee nyent jwers lo gu , nu lak gu ne nzak nu zlak gu axta ngutla .
46011031	Nu chelee be le wen be xgab leezha nzhaw be Xchee cheen Xaa Nabeyy , zee nankint teed Dios be bid .
46011032	Nu chelee Xaa Nabeyy naab kwent cheen be naka zee seed be , nu nanakta zee tira ded be bid kwaan re myet yizhyo .
46011033	Kwaanzee wech nu bzan , leezha gaw be xchee cheen Xaa Nabeyy , kwaz be zee tubka gaw re beya .
46011034	Nu chelee tub be nlaan , nzhaal gaw be garli be , zee nakint teed Dios be bid kwent cheen xchee ne . Lee stub naz kwaan mnabdizh gu lo na , luu naya lo gu gorna bare na lo re gu stub welt .
46012001	Nal wech nu bzan , nzhekla na za na kwent , zee ne gu chep xomod nak kwaan nzelazh Mbi Naban cheen Dios lo re be , xaa nak xaa Jesús .
46012002	Nzhaal ne gu leezha zer gak gu xaa Xaa Nabeyy , mbill gu lo re maj kwaan nambant .
46012003	Kwaanzee nal , nzhekla na ne gu nik tub xaa kwaan nzho Mbi Naban lextoo , nyent mod né : “ Jesucrist nak Maxuu ” . Nu nixa nik tub xaa nyent mod né : “ Jesucrist nak Xaa Nabeyy na ” , cheleeya nanzhot Mbi Naban cheen Dios lextoo xaa .
46012004	Xa nak kwaan nzaa Mbi Naban cheen Dios lo tub be nu lo stub be , nel lee Mbi Naban tubka nak .
46012005	Zyen doo mod nkee be xchiin Dios per lo tubka Xaa Nabeyy nkee be zhiin .
46012006	Xa kwaan nzelazh Dios lo kad tub be zee kee be xchiin xaa , per lee xaa nak xaa nkee zhiin kwent cheen be .
46012007	Lo kad tub be nzelazh Dios Mbi Naban cheen xaa , zee nzho mod le be yudar re xaa Jesús .
46012008	Nu kwaan Mbi Naban nzelazh Dios re kwaane : zee tub naz xaa nii kwaan yalnzhak , nu stub naz xaa labeyy cho kwaan nzhekla Dios ,
46012009	nu stub naz xaa nzho mod wii cho kwaan nzhekla Dios le , nu stub naz xaa sekwen re xaa ne nzak ,
46012010	nu stub naz xaa nzho mod le zyen doo kwaan gro , nu stub naz xaa nzho mod zaa kwent kwaan nzhé Dios lo lee xaa , nu stub naz xaa ne xana kwaan nroo lo mbi mal nu lo Mbi Naban , nu stub naz xaa nii stub diizh kwaan nagakt xaa , nu stub naz xaa nzho mod zaa kwent cho kwaan ngunii xaa ba ,
46012011	Per tubka Mbi Naban nzelazh rese kwaane , nu nzaa xaaya lo kad tub be mod nzhekla xaa zaa xaaya .
46012012	Nu lee kwerp cheen myet nixa nkanoya zyen pa ( kwenta nii xaa , yaa xaa , nzha xaa ) , per tubka kwerp naka . Nu seeka nak kwerp cheen Jesucrist .
46012013	Nu leeka snee rese be , xaa Israel o xaa nanakt xaa Israel , xaa nak mos o xaa nanakt mos , mrubnis be kwaan tubka Mbi Naban zee gak be tubka kwerp , nu leeka Mbi Naban nabeyy leen lextoo rese be .
46012014	Lee kwerp nanakta tubka pa , leeya nak zyen pa .
46012015	Chol yé nii tub xaa : “ Nel nanakt na yaa xaa , nanakt na cheen kwerp ” . Nixa sbaa yéya , seetaka naka tub pa cheen kwerp cheen xaa .
46012016	Nu chol nzha xaa yé : “ Nel nanakt na zaalo xaa , nanakta na cheen kwerp ” . Nixa sbaa yéya , seetaka naka tub pa cho kwerp cheen xaa .
46012017	Chelee dubse kwerp nak nebse zaalo xaa , nyent mod gon xaa . O chelee dubse kwerp nak nebse nzha xaa , nyent mod koob xaa bech .
46012018	Per lee Dios mzob kad pa kwerp cheen be paro mas wen nzhaala nzak xaa .
46012019	Cheleeya tubka kwaan ngak dubse xaa , zee nyent kwerp .
46012020	Per kwaan wli nak , lee kwerp nkano zyen pa choya per tubka kwerp naka .
46012021	Zee lee zaalo xaa nyent mod yé lo yaa xaa : “ Nankint na lu ” ; nixa yek xaa nyent mod yé lo nii xaa : “ Nankint na lu ” .
46012022	Per lee re pa cho be , pa nzak be nanont , leeya nak kwaan mas nkin be .
46012023	Nu lee cho be paro nzak be sbaasa , nak paro nzob be kwaan chul nlu . Noka lee cho be pa nanzheklat be luu mas nsegak beya ler ,
46012024	nu lee pa mas chul nlu nankint tant kanap beya . Per Dios mdexkwaa cho be zee lee paro nzak be mas nachult mas nkanap beya .
46012025	Zee nayiit tub pa ne stub pa , zee rese pa cho be kanap stub pa cho .
46012026	Chelee tub pa cho be ne nzak , dubse cho be ne ; nu chelee tub pa cho be wen nzak , dubse cho be wen nzak .
46012027	Nu sbaa nak be mod kwerp cheen Jesucrist , nel kad tub be nak mod tik cho kwerp cheen xaa .
46012028	Kwaanzee Dios mzaa lo re xaa Jesús pa nzhaal kee xaa zhiin . Xaa mas non nak xaa mkayaa yalnabeyy lo Jesucrist , nu zeera xaa nzaa kwent kwaan nzhé Dios lo lee xaa , nu zeera re xaa nseed xtizh Dios , nu gwluzh xaa nle kwaan gro kwaan nyent mod le re myet , xaa nsekwen re xaa ne nzak , xaa nle yudar re xaa nkin kwaan , xaa nabeyy lo re xaa Jesús , xaa nzhedizh stub naz diizh kwaan nagakt xaa .
46012029	Naret xaa nak xaa mkayaa yalnabeyy lo Jesucrist , nu nixa naret xaa nzaa kwent kwaan nzhé Dios lo lee xaa . Naret xaa nseed xtizh Dios , nu nixa naret xaa nle re kwaan gro .
46012030	Nu nixa naret xaa nsekwen re xaa ne nzak , nu nixa naret xaa nzhedizh stub diizh kwaan nagakt xaa nu nixa naret xaa nzho mod nzaa kwent cho kwaan nzhé xaa zee .
46012031	Kwaanzee re gu nzhaal yula gu kayaa gu re kwaan mas wen , kwaan nzelazh Dios . Nal luu na stub naz kwaan mas chul lo re gu .
46013001	Chelee na nzhedizh na xtizh re myet kwaan nagakt na , nu axta xtizh mandad cheen Dios per nankelat na wechxinn na , nanont kwaana nii na , nebse mod tub lee yiib kwaan nkee chi naka .
46013002	Nu chelee Mbi Naban nzelazh lo na zee za na kwent kwaan né Dios lo na , nu chelee na ne na re kwaan xlaan cheen Dios , nu chelee na nkano na rese yalnzhak , nu chelee na ngwii na lo Dios zee nzho mod nabeey na axta bachii yi , per nankelat na wechxinn na , tira nanont na .
46013003	Nu chelee na ngiiz na rese kwaan nkano na lo re xaa nkin kwaan nu za na na yo na lo ki nel nza na kwent xtizh Dios per nankelat na wechxinn na , nanont kwaane .
46013004	Xaa nkela : nyela xaa ne xaa rese kwaan nle stub naz xaa lo xaa , nlesla xaa ne xaa stub naz xaa , nanzoblazht xaa cheen stub naz xaa , nanzhedizht xwa xaa nixa nantot xaa yalxwa ;
46013005	xaa nkela naniit wdizh nawent , xaa nkela nangozhawt xaa rese xcheen xaa para leeka lee xaa , xaa nkela nanzhalxyant , xaa nkela nanselazht re kwaan nle xaa lo xaa ,
46013006	xaa nkela nanyulat ded stub xaa bid , nu nix doo nzhak lextoo xaa ne xaa re kwaan wli .
46013007	Tub xaa nkela : Tubka nyela nded bid , tubka nali nak xaa lo xmig xaa , tubka nkambaz xaa lee stub xaa le kwaan wen , nu tubka nyela xaa lo rese kwaan nle stub xaa lo xaa .
46013008	Tira ndii yalnkela . Per stub naz re kwaan nzelazh Dios nankint diiya tira , re kwaan kwenta kwaane : re xaa nzaa kwent kwaan nzhé Dios lo lee xaa , zhin mbizh nazaatra xaaya ; nu lee re xaa nzhedizh stub diizh kwaan nagakt xaa , zhin mbizh nawdizhtra xaaya ; nu lee re yalnzhak kwaan nzaa Mbi Naban , zhin mbizh nakayaatra xaaya . Rese kwaane nadiit tira .
46013009	Nal nanlat rese kwaan yek be , nu noka nzho welt nawent nzaa be kwent rese kwaan nzhekla Dios nii lo be .
46013010	Per zhin mbizh leezha bare Xaa Nali , zee nakintra be re kwaan nadiit .
46013011	Leezha nyeen na mdizh na nu mle na xgab nu mla kwaan yek na mod tub xaawin , per leezha ngok na tub xaabyi mlaa na rese kwaan nak cheen xaawin .
46013012	Nal nanyaniwenta lo be , nlu rese kwaan lo be kwenta leezha ngwii be lo spej beed , per yo tub mbizh kwaan luu reya lo be kwentaxa naka . Nal chepseya nlabeyy naya per mbizh zee tira yilo labeyy naya , kwentaxa tira nlabeyy Dios na .
46013013	Nal nkano be chon kwaan ndii : mod ngwii be lo Dios , nu mod nkambaz be re kwaan nguné xaa , nu mod nkela be ; per kwaan nonra lo yon kwaane nak yalnkela .
46014001	Tubka kela be , nel kwaane nak kwaan nonra . Nu zoblazh be re kwaan nzelazh Dios kwaan Mbi Naban , nu lo reya zoblazhra be zaa be kwent re kwaan né Dios lo be .
46014002	Per xaa kwaan nzhedizh stub diizh kwaan nagakt xaa , nii xaa lo Dios , nu naniit xaaya lo re myet nel nik tub xaa nanet cho kwaan nii xaa . Lee re xgab kwaan nzho yek xaa nii kwaan Mbi Naban .
46014003	Per lee xaa kwaan nzaa kwent kwaan nzhé Dios lo lee xaa nle xaa zee mas nye nzo stub naz xaa lo Dios , nu nzaa xaa balor lextoo re xaa nu nseleyy xaa xaa .
46014004	Lee xaa nzhedizh stub diizh kwaan nagakt xaa , nle xaa zee mas nye nzo leeka lee xaa lo Dios , per lee xaa nzaa kwent wdizh kwaan mkayaa xaa lo Dios nle xaa zee mas nye nzo re xaa Jesús lo Dios .
46014005	Nzhekla na rese gu wdizh stub diizh , per mas nzhekla na zaa gu kwent kwaan né Dios lo gu , mas wen kwaane ke wdizh xaa stub diizh kwaan nagakt xaa . Per noka nzho mod wdizh xaa stub diizh kwaan nagakt xaa , chelee stub xaa zaa kwent cho kwaan ngunii xaa lo re xaa Jesús , zee snee mas nye zo kad tub xaa lo Dios .
46014006	Kwaanzee wech nu bzan , nyent sirb chelee na ya na lo re gu nu nii na kwaan stub diizh kwaan nagakt gu , lo re gu . Mas wen yal na lo re gu zee nii na kwaan nzhekla Dios né lo re be , o kwaan yalnzhak nii na kwaan wli lo gu , o za na wdizh kwaan nguné Dios lo na , o seed na gu stub kwaan cheen Dios .
46014007	Kwaanzee re kwaan nzholl xaa , kwenta bzhik nu kwenta bagwel , cheleeya nakanota mer bi cheena nyent mod labeyy xaa xana tuba stuba .
46014008	Nu cheleeya lo dil nakwezh went xaa trompet , nanet re xaa cho gor zelo dil .
46014009	Leeka kwaane nded lo re be , chelee be nii be tub diizh kwaan nanlat yek re be , nyent mod ne xaa cho kwaan kanii be . ¡ Lo mbi nzhob xtizh be !
46014010	Wli nzho zyen doo stub naz diizh lo yizhyo , per nlaya yek xaa niiya .
46014011	Per chelee na nanet na cho kwaan nii xaa lo na , mod xaa zit nak na lo xaa , nu leeka xaa zit nak xaa zee lo na .
46014012	Nel nzoblazh be kano be kwaan nzelazh Mbi Naban , zoblazh be kano be re kwaan nzho mod le zee nyera zo kad tub xaa Jesús lo Dios .
46014013	Kwaanzee lee xaa kwaan nzhedizh stub diizh kwaan nagakt xaa , nzhaal naab xaa lo Dios zee nzho mod zaa xaa kwent cho kwaan ngunii xaa .
46014014	Kwaanzee leezha nii na lo Dios kwaan stub diizh kwaan nagakt na , nii Mbi Naban kwent cheen na per lee na nanet na cho kwaan kanii na .
46014015	¿ Nu zee cho kwaan nzhaal le na ? Nzhaal nii na lo Dios kwaan Mbi Naban nu noka nzhaal nii na kwaan nla yek na . Nu nzhaal gol na lo Dios kwaan Mbi Naban nu noka nzhaal gol na lo Dios kwaan kwaan nla yek na .
46014016	Nel chelee be nii be lo Dios nu zaa be dixkix lo xaa kwaan Mbi Naban snee , nu chelee tub xaa sbaasa kenzhaya , nu nakanot xaa kwaan nzelazh Mbi Naban , nyent mod wdizhno xaa Dios tubka kwaan be , nel nanet xaa cho kwaan kanii be .
46014017	Nzho mod zaa be dixkix lo Dios per naleta yudar zo nye stub xaa lo Dios .
46014018	Nzaa na dixkix lo Dios nel mas nzhak na nii na stub re diizh ke tub re gu ;
46014019	per lee lo re xaa Jesús mas wen seed na xaa gaayka wdizh kwaan la yek xaa , ke kwaan chii mil wdizh kwaan nanet xaa ne cho kwaan nii na .
46014020	Wech nu bzan , nagakt be mod xaawin mod nle be xgab , per gak be mod tub xaawin lo re kwaan nawent nu naletra beya , per mod nle be xgab gak be xaa gox .
46014021	Nel lee Xkyech Dios nzhé : “ Nii na lo yezh ne kwaan stub wdizh , nu nii naya kwaan roo xaa zit , nu nixa sneeya nanzhont xaa xtizh na , né Xaa Nabeyy ” . ‘‘
46014022	Kwaanzee leezha nii be stub diizh kwaan nagakt be , naka mod tub nseyn lo re xaa nanakt xaa Jesús , nu nanakta tub nseyn lo re xaa Jesús . Nu gorna nzaa be kwent kwaan nguné Dios lo be , naka mod tub nseyn lo re xaa Jesús per nanakta mod tub nseyn lo re xaa nanakt xaa Jesús .
46014023	Nu gorna nkasa re be , xaa Jesús , nu rese xaa nzhedizh stub diizh nu rep tub xaa nanakt xaa Jesús , xaa nanlabeyyt re kwaan nzelazh Mbi Naban , zle xaa xgab nzhak nachan re be .
46014024	Per cheleeya rese be kazaa be kwent re kwaan né Dios lo be , nu rep tub xaa nanakt tub xaa Jesús nu gon xaaya , tub xaa nanlabeyyt re kwaan nzelazh Mbi Naban , zlabeyy xaa jwalt cheen xaa nu leeka lee xaa zeen re kwaan nawent kwaan mle xaa gorna gon xaa re kwaan kazaa be kwent .
46014025	Zee zeen xaa re kwaan nzho lextoo xaa , nu snee kichyek xaa axta lo yo nu gool xaa lo Dios , zee zeen xaa lee Dios wlipa nzo kwaan re be .
46014026	Wech nu bzan , kwaan nzhekla na nii na lo rese kwaane nak , leezha kasa be gool be lo Dios , lak be nzho mod gool kant , zlak be nzho mod lu xtizh Dios , zlak be nzho mod zaa kwent kwaan ngunii Dios lo xaa , zlak be nzho mod nii stub diizh kwaan nagakt xaa , nu zlak be nzho mod yé cho kwaan ngunii xaa kwaan stub diizh , per rese kwaane nzhaal le yudar be , zee mas nye zo be lo Dios .
46014027	Nu leezha lee tub xaa nii stub diizh kwaan nagakt xaa , nzhaal nii chop xaa o chon xaa , nu kad xaa nii gorna yizo xaa nii xaa , nu noka nzhaal lee stub xaa zaa kwent cho kwaan kanii xaa , xaa kanii stub diizh .
46014028	Per chelee lo re be , xaa Jesús , nyent stub xaa zaa kwent cho kwaan kanii xaa , xaa kanii stub diizh , mas wen naniit xaaya lo re xaa , nu mas wen nii xaaya leezha nii techosa xaa lo Dios .
46014029	Nu leeka snee lee xaa nzhekla yé kwaan ngunii Dios lo xaa , nzhaal nii chop xaa o chon xaa , nu lee stub naz xaa nzhaal kenzha kwaan kanii xaa , zee ne xaa che naka cheen Dios .
46014030	Per chelee Dios nii tub kwaan lo stub xaa nzob lo re xaa zee , lee xaa kanii nzhaal laa nii xaa .
46014031	Nu snee kad tub xaa nzhaal nii gorna yizo xaa nii xaa , nzho mod zaa xaa kwent kwaan ngunii Dios lo xaa , zee snee nzho mod seed re xaa nu nzho mod yo balor lextoo re xaa .
46014032	Nu gorna nzaa xaa kwent kwaan ngunii Dios lo xaa , nkano xaa yalnabeyy lo kwaan kanii xaa ,
46014033	nel Dios nak cho nle zee kwi chul re xaa , nel nanzheklat xaa guchniz re kwaan . Ble gu modxa nle rese xaa Jesús , xaa nambey nak ,
46014034	lee re ngwnaa nanzhaalt nii me leen kult , nel nyent derech nii ngwnaa leen kult . Nzhaal gon me xtizh sa me , kwentaxa nkee lo Xkyech Dios .
46014035	Chelee me nzhekla me né me tub kwaan , nzhaal nabdizh meya lo sa me garli me , nel nawent nak lee tub ngwnaa nii leen kult .
46014036	Nu tubka bselazh gu xtizh Dios , nel namzhinta yilotlaka lo re gu , nu nixa nanebt gu mkayaaya .
46014037	Chelee tub xaa nzak nak xaa tub xaa nzaa kwent kwaan nzhé Dios lo lee xaa o nak xaa tub xaa mkayaa tub kwaan lo Mbi Naban , nzhaal zaa xaa yek xaa gon xaaya , lee kwaan kakee na lo gu nak kwaan mxaal Xaa Nabeyy .
46014038	Nu chelee xaa nagont xaa kwaane , noka nagont gu re kwaan yé xaa .
46014039	Nu sbaaka wech nu bzan , bzoblazh gu zaa gu kwent kwaan ngunii Dios lo gu , nu noka laa gu zee nii xaa stub diizh kwaan nagakt xaa ;
46014040	per ble gu re kwaane tub mod chul , mod nzhaal le guya .
46015001	Lee nal wech nu bzan , nzhekla na selazh gu wdizh chul kwaan mza na lo re gu , wdizh kwaan mkayaa re gu , lo kwaan nali nzo gu .
46015002	Nu noka Kwent Chul ne mle zee le gu gan yalnaban , nel nzhon gu re kwaan nzhéya ; per chelee gu nagont gu kwaan nzhéya , nik tub kwaan nakayaat gu lo Dios .
46015003	Lee wdizh kwaan mseed na re gu nak leeka kwaan mseed na lo Jesucrist nu naka tub kwaan non doo . Lee wdizh ne nak : Jesucrist ngut kwent cheen jwalt cheen re be , modxa nkeeya lo Xkyech Dios ;
46015004	nu mkaach xaa xaa nu leezha mzhaal yon mbizh lee xaa mroban , modxa nkeeya lo Xkyech Dios ;
46015005	yilotlaka mlu xaa lo Pér , zeera mlu xaa lo re xchiibtub xaa mseed lo xaa .
46015006	Nu gwluzh zeera mlu xaa lo kan tub gaay gayoo wech nu bzan , nu zyen doo xaa ne ngune lee xaa mbanaka nal , per noka nzho lak xaa ngune lo xaa ngutla nal .
46015007	Nu gwluzh zeera mlu Jesús lo Chag nu lo re xaa mkayaa yalnabeyy lo xaa .
46015008	Nu noka lo na mlu xaa axta gwluzhtlaka , nel na nak mod tub mad mded mbizh gal .
46015009	Nel na nak xaa mas tira nanont lo re xaa mkayaa yalnabeyy lo Jesucrist , nu nixa nanzhaalt role na tub xaa mkayaa yalnabeyy lo Jesucrist , nel na mrenal re xaa Jesús .
46015010	Per nak na kwaan nak na nel mlesla Dios ne na , nu kwaan yalnkela cheen xaa nangokt na tub xaa sbaasa . Lee na mas nzhakee zhiin ke rese stub xaa mkayaa yalnabeyy lo Jesucrist , per wlipa natechot na mle rese kwaane , xaa mleya nak Dios , nu kwaan yalnkela cheen xaa mle xaa yudar na .
46015011	Kwaanzee nanont che naya o che stub xaa mkayaa yalnabeyy lo Jesucrist , mzaa nu kwent kwaane lo gu , kwaan non nak mbin guya .
46015012	Mod mzaa nu kwent , lee Jesucrist mroban . ¿ Chozhiin nii lak gu lee re xaa ngut narobant ?
46015013	Nel chol lee re xaa ngut narobant , zee noka Jesucrist nangrobant xaa .
46015014	Nu chol nangrobant Jesucrist , zee nanont kwaan nzaa nu kwent , nu nixa nanont mod ngwii be lo Jesús .
46015015	Nu chol nangrobant Jesucrist , lee nu nak xaa nkade , nel leeka re nu né lee Dios mseban Jesucrist . Nu sbaa nkade nu chol nawlit roban re xaa ngut .
46015016	Nel chol narobant re xaa ngut , noka Jesucrist nangrobant ;
46015017	nu chol namrobant Jesucrist , zee nanont mod ngwii be lo Jesús , zee lee re jwalt cheen be seetaka nzhib tich be .
46015018	Nu chol snee naka , zee lee re xaa ngut , xaa mwii lo Jesucrist , tira ngulo mlux xaa .
46015019	Chol nreke be tich Jesucrist nebse kwent cheen kwaan kayaa be yizhyo ne , be nak xaa mas nales doo lo rese myet .
46015020	Per kwaan wli nak lee Jesucrist mroban . Lee xaa nak kwenta xle kwaan nzaa yag yilo , kwaan nak mod tub gon lo Dios ; nel lee xaa nak xaa yilotlaka mroban .
46015021	Nel nebse jwalt cheen tub xaabyi , xaa le Dan , mle mrep yalgut lo yizhyo ; sneeka nebse kwaan wen kwaan mle stub xaabyi , xaa le Jesús , nzho yalmroban cheen re xaa ngut .
46015022	Nu snee modxa yet rese be nel nak be mod Dan , sneeka rese be roban nel nak be mod Jesucrist .
46015023	Per kad tub be roban gorna nzhaal roban be ; yilotlaka Jesucrist mroban zeera roban re xaa xaa gorna bare xaa .
46015024	Gorzee lux yizhyo nu lee Jesucrist kiib rese yalnabeyy cheen re myet , nu cheen rese mbi mal , nu cheen Maxuu , nu zaa xaa yalnabeyy ne lo Dios , xaa nak Xuz be .
46015025	Nel lee Jesucrist nzhaal nabeyy axta le xaa gan lo rese xaa nayii ne xaa ,
46015026	nu gwluzhtlaka kiib xaa yalnabeyy cheen yalgut .
46015027	Mod nii Xkyech Dios : “ Dios mle zee nabeyy xaa rese xaa nu rese kwaan ” . ‘‘ Naniit kwaane lee Jesucrist nabeyy Dios .
46015028	Per gorna nabeyy xaa rese kwaan , zee laa xaa nabeyy Dios xaa . Nu snee lee Dios , xaa mzaa yalnabeyy lo Xgann xaa , gak Xaa Nabeyy lo rese xaa nu lo rese kwaan .
46015029	Nu chol narobant myet , ¿ chozhiin nrubnis lak xaa , kwent cheen re xaa ngut ?
46015030	Nu chol sbaa naka , ¿ chozhiin nle nu reyez yet nu rese mbizh ?
46015031	Kwaanzee wech nu bzan , yizata mbizh nzho reyez yet na . Wli kwaane , nu noka wli nyula na ne na xomod nye nzo gu lo xcheen Jesucrist , Xaa Nabeyy be .
46015032	Nu chol nebse kwent cheen na mdil na kwaan re xaa mrixyan kwenta ma nakap , yezh Éfeso , ¿ cho sirb leya cheleeya narobant be ? Chol wli lee re xaa ngut narobant , mas wen le be mod nii re xaa : “ ¡ Gaw be nu go be nel yee yet be ! ”
46015033	Nalaat gu kade xaa gu . Modxa nzhé xaa : “ Lee re xmig xaa nawent , nle zee nle xaa kwaan nawent ” .
46015034	Ble gu xgab kwaan wli , nu nalet gu kwaan nawent , nel nzho xaa nanlabeyyt Dios . Nii na kwaane zee ton gu .
46015035	Kwaanzee lak gu mbezh : “ ¿ Xomod gak kwerp cheen re xaa roban ? ¿ Cho klas kwerp kano xaa ? ”
46015036	Kwaane nak tub yalnabdizh nachan , nel ne wen be leezha ngo be tub bizh lo yo , nzhaal lux xaba zeera gaka tub xan yag .
46015037	Lee kwaan ngo be nanakt yag , kwaan ngo be nak tub bizh zee xena , tub bizh cheen nzhobxtil o stub lo re bizh .
46015038	Per Dios xeena mod nzhekla xaa , nu kad bizh zaa yag kwaan nzhaal gaka .
46015039	Naret baal lal nak , tuba nak xcheen myet stuba nak xcheen ma , nu stuba nak xcheen mbyin nu stuba nak xcheen mbal nistoo .
46015040	Nu leeka snee nzho kwerp naz yiba , nu noka nzho kwerp yizhyo . Chul nak re kwerp kwaan yiba per nalalt chul naka kwaan re kwerp cheen yizhyo .
46015041	Lee xni mbizh xa nak ke xni mbee , nu ke xni cheen re mbal yiba ; nzho tub mbal xa xni cheen ke re stub naz mbal .
46015042	Nu sneeka gak yalmroban cheen re myet . Lee kwaan nyubyo lux per lee kwaan roban tira nanluxtra .
46015043	Lee kwerp kwaan ngubyo nak tub kwaan nachult , lee kwerp kwaan roban nak tub kwaan chul doo . Lee kwerp kwaan ngubyo nak tub kwaan nangezht nu lee kwerp kwaan roban nak tub kwaan ngezh doo .
46015044	Lee kwerp kwaan ngubyo nak kwerp cheen yizhyo nu lee kwerp kwaan roban nak kwerp cheen yiba . Nu mod nzho kwerp cheen yizhyo , sbaaka nzho kwerp cheen yiba .
46015045	Kwaan nzhé Xkyech Dios : “ Dan , xaabyi yilotlaka , Dios mle mban xaa ” ; ‘‘ per Jesucrist , ngok mod Dan xaa yilo ; mzhin xaa naz yiba zee zaa xaa yalnaban .
46015046	Nu lee kwerp kwaan yilo nanakt kwerp kwaan nzho mod yo yiba , kwaan yilo nak kwerp cheen yizhyo , kwaan gwluzh nak kwerp cheen yiba .
46015047	Lee xaabyi , xaa yilotlaka mdexkwaa Dios kwaan yo , kwaanzee nak xaa xaa yizhyo , lee stub xaabyi mroo naz yiba .
46015048	Lee kwerp cheen xaa yizhyo nak mod kwerp cheen xaabyi , xaa mdexkwaa Dios kwaan yo ; lee xaa nya naz yiba kano stub kwerp cheen xaa kwaan nzho mod yo naz yiba , mod kwerp cheen xaa myaad naz yiba .
46015049	Nel nzhak be mod xaabyi , xaa kwaan mdexkwaa kwaan yo , seeka gak be kwenta xaabyi , xaa myaad naz yiba .
46015050	Kwaan nzhekla na nii na lo re gu wech nu bzan , nak tub kwaan ngulaan axta yilo : Lee kwerp kwaan nak baal , nyent mod repa pa nabeyy Dios , nu lee kwerp kwaan nlux nyent mod zhaal kwaan re kwaan nanluxt .
46015051	¡ Bkenzha gu ! Nii na tub kwaan nagakt re myet lo gu : Naret be yet , per rese be zhee .
46015052	Gorna kwezh bi cheen trompet kwaan gwluzhtlaka ¡ tas zhee re be ! Nel kwezh trompet zee lee re xaa ngut roban , zee bare xaa ban xaa tira .
46015053	Nel lee xkwerp be kwaan nlux nzhaal gak tub kwerp kwaan tira naluxt ; nu xkwerp be kwaan nzhet nzhaal gak tub kwerp kwaan tira nayeta .
46015054	Nu gorna lee xkwerp be kwaan nlux gak tub kwerp kwaan naluxt , nu gorna lee xkwerp be kwaan nzhet gak kwaan tira nayeta , zee mbarlo kwaan nzhé lo Xkyech Dios : “ Nal lee yalgut tira mlux , nu lee yalnaban mle gan ” . ‘‘
46015055	“ ¿ Ma yalnabeyy cheen lu , yalgut ? Lee yalgut nik tub kwaan nyent mod le lo be . ” ‘‘
46015056	Lee yalgut nabeyy lo re myet nel nle re myet jwalt , nu lee re myet nle jwalt nel nyent mod le xaa kwaan nzhé ley cheen Ches .
46015057	¡ Per dixkix Dios , mla xaa be lo yalgut kwent cheen Jesucrist !
46015058	Nu kwaanzee wech nu bzan , re gu xaa nkedoola na , tubka nali zo be lo Dios nu tubka nye zo be lo Dios , nu tubka kee be zhiin lo xchiin Xaa Nabeyy , nel ne re be lee zhiin kwaan kale be nanakta tub zhiin sbaasa .
46016001	Nal za na kwent cheen gon kwaan le gu yudar re xaa mle nambey Jesús . Btop guya modxa nzhé na lo re xaa Jesús , xaa re yezh cheen Galacia .
46016002	Yizata dming , kad tub gu nzhaal koxa paro mle gu gan , zee koxa gu laka zee gorna zhin na nankint top beya gor zee .
46016003	Nu gorna zhin na nzhekla na kweey gu lak xaa xaal na yezh Jerusalén yilaa gon ne , zee za na tub yech lo xaa yilaa ayud ne .
46016004	Nu chelee na nkin ya na , ya re nu xaa ne .
46016005	Lee byaj kwaan le na , nkin deed na naz re yezh Macedonia , nu gorna yilo deed na Macedonia zhin na lazh gu .
46016006	Nu nle na xgab kwaz na lo re gu lak mbizh , o cheleeya nzho moda kwaz na lo re gu re mbee kwaan nla nal , zee nzho mod xaal re gu na pa nkin ya na gwluzh .
46016007	Nanzheklat na nebse deed na lo re gu , nzhekla na kwaz na lo re gu lak mbee chelee Xaa Nabeyy nzhekla ,
46016008	per kwaz na yezh Éfeso , axta yilo ded yalni cheen Pentecostés ,
46016009	nel nee nzak na nzho mod le na xchiin Xaa Nabeyy , nu nzak na nee nzho mod le na tub kwaan gro , nixa zyen doo xaa nayii ne na nee nu nzhekla xaa saaw xaa na naz .
46016010	Nu cheleeya zhin Timoteo lo gu , ble gu zee chul yo xaa lo re gu , nel lee xaa nkee xchiin Xaa Nabeyy , mod na .
46016011	Kwaanzee bkayaa gu xaa ; nkin le gu yudar xaa zee chul ya xaa xnaz xaa , zee nzho mod yaadsewii xaa lo na , nel nkambaz na xaa nee kwaan re stub naz re wech be nu re bzan be .
46016012	Nal lee wech Apolos nixa ngunaab na lo xaa yaadsewii xaa lo re gu kwaan re wech nu re bzan , per nanet xaa ya xaa nal , per gorna nzho moda lo xaa , zee yaad xaa .
46016013	Tubka bkanap gu gu , nu nye bzo gu lo xcheen Xaa Nabeyy . Tubka blo gu balor lextoo gu nu nye bzo gu .
46016014	Nu rese kwaan le gu , ble guya kwaan yalnkela .
46016015	Wech nu bzan , lee re gu ne lee re sawlizh wech Estéfanas nak xaa yilotlaka mwii lo Jesucrist xkyizhyo gu , kwaan nak Acaya , nu lee re xaa tubka nle yudar re xaa Jesús , xaa nambey .
46016016	Wech nu bzan , nzhekla na gon re gu xtizh re xaa kwenta lee xaa , noka gon gu xtizh rese xaa nle yudar re xaa Jesús , nu noka rese xaa snee nkee zhiin .
46016017	Nu nyakdoola na nze wech Estéfanas , wech Fortunato nu wech Acaico nee , kwent cheen re gu , zee le xaa yudar na .
46016018	Mseleyy doo re wech ne na , kwentaxa nseleyy xaa gu . Nzhaal wii gu respet lo re xaa kwenta re xaa ne .
46016019	Lee re xaa nak xaa Jesús , xaa nzho naz re yezh cheen Asia nxaal “ dix ” lo re gu . Noka Aquila nu sa xaa Priscila , nu re xaa nkasa garli xaa , nxaal re xaa “ dix ” lo re gu , nel rese gu nak xaa Xaa Nabeyy .
46016020	Bkayaa gu “ dix ” cheen rese wech nu rese bzan , xaa nzo nee , nu guzh gu “ dix ” lo re wech nu re bzan xaa naz baa , nu daw gu tub bit tagarlo xaa tub mod nali .
46016021	Na nak Pab nu kakee na nebse “ dix ” ne lo re gu kwaan xletr na , kwaan mer yaa na .
46016022	Nu chelee tub xaa nankelat Xaa Nabeyy , xobde Dios xaa zee . ¡ Te lo re nu , Xaa Nabeyy !
46016023	Nu nzhekla na lee Xaa Nabeyy kanap rese gu lo yalnkela cheen xaa .
46016024	Nkeladoo na rese gu nel rese be nkela Jesucrist . Sbaa gaka . Pab
47001001	Na nak Pab , nu na nak tub re xaa mkayaa yalnabeyy lo Jesucrist nel sbaa nzhekla Dios . Tubka kwaan wech Timoteo , kakee na yech ne lo re gu , xaa mle nambey Jesús , xaa nzho yezh Corinto , nu lo re xaa mle nambey Jesús , xaa nzho dub naz ba pa nak yizhyo cheen Acaya .
47001002	Nzhekla na lee Dios , xaa nak Xuz be , nu Jesucrist , Xaa Nabeyy be , luu xaa yalnkela cheen xaa lo re gu nu le xaa zee kwi wen re gu .
47001003	Gool be lo Dios , xaa nak Xuz be nu xaa nak Xuz Jesucrist , Xaa Nabeyy be , nel lee xaa nak xaa nlesla ne re be , nu Dios nak xaa tubka nseleyy be .
47001004	Nu nseleyy Dios be gorna kaded be bid , zee noka re be seleyy re xaa kaded bid ; nu seleyy be xaa kwentaxa mseleyy Dios be .
47001005	Nel nded be bid mod mded Jesucrist bid , sbaaka nseleyy Dios be kwent cheen Jesucrist .
47001006	Kwaanzee chelee nu nded nu bid , nded nu bid zee lee re gu leyy , nu le gu gan yalnaban kwaan tira ; nu cheleeya Dios nseleyy nu , naka zee noka lee re gu leyy , zee noka gu ye ded bid kwaan nded nu .
47001007	Kwaan né nu nak , modxa nded gu bid sbaaka nded nu bid , per sbaa noka re gu nseleyy Dios modxa nseleyy xaa nu .
47001008	Wech nu bzan , nzhekla nu ne gu gro doo bid mded nu yizhyo Asia . Kwaane nak tub yalzi , tub yalzi kwaan mer nyent mod ngle nu gan ngded nu , nu axta mle nu xgab ngyet nu .
47001009	Mzak nu nak nu mod tub xaa naklakwent yet . Per kwaane mle sirb zee mseed nu nawiit nu leeka lo nu , sinka nkin wii nu lo Dios , xaa nseban re xaa ngut .
47001010	Dios mkanap nu leezha nzhekla re xaa ngut nu , nu ne nu tubka sbaa kanap xaa nu lo rese kwaan .
47001011	Nu chelee re gu naab gu lo Dios , telisa kanap xaa nu ; nu seeka zyen xaa nzaa dixkix lo Dios mod mkanap xaa re nu , kwent cheen kwaan ngunaab zyen xaa lo xaa .
47001012	Nzeen nu naz leen lextoo nu lee rese kwaan mle nu lo re myet yizhyo , mle nuya tub mod nali nu kwaan dub lextoo nu , nel Dios mle yudar nu , zee masra mle nuya lo re gu . Nu kwaanzee nix doo nzhak lextoo nu , nel kwaan mle nu lo re gu namlet nuya mod nzhak xaa yizhyo ne nel Dios mle yudar nu .
47001013	Nu lo re xkyech nu nankeet nu nik tub kwaan zee kade nu gu , zee nalata yek gu . Nzhekla na klar laya yek gu .
47001014	Nixa nal gor ne nanlabeyyt gu nu wen wen , nzhekla na leezha bare Jesucrist Xaa Nabeyy be , lee re gu nzho mod to gu yalxwa cheen re nu modxa noka re nu to yalxwa cheen re gu .
47001015	Nel nela na sbaa naka , nzhekla na yilotlaka lo re gu ngal na , zee nzho mod ngzhaal re be stuba , ngak rop welt .
47001016	Kwaanzee mle na xgab ngdeed na lo re gu gorna ngwa na naz yizhyo Macedonia nu noka ngdeed na lo re gu gorna ngbare na stuba , zee ngle re gu yudar na nga na naz yizhyo Judea .
47001017	Nu gorna mle na xgab ngle na kwaane , mle wen na xgaba . Nu nanlet na xgab mod re xaa yizhyo ne , xaa mbezh le xaa tub kwaan nu nanlet xaaya .
47001018	Nel lee Dios nali nak lo rese kwaan , sbaaka re nu nali nak nu lo rese kwaan nii nu lo re gu .
47001019	Nel leezha yon nu Silban nu Timoteo nzaa nu kwent cheen Jesucrist , Xgann Dios lo re gu , mzaa nuya tub mod nali , nel tubka wli nak Jesucrist .
47001020	Nel rese kwaan né Dios , telisa nle xaaya . Nu snee kwent cheen Jesucrist nzho mod yé be : “ Sbaa gaka ” , nu sbaa nzho mod gool be lo Dios .
47001021	Nu Dios nak xaa nle zee nye nzo rese be lo Jesucrist , nu mleey xaa be zee tubka yo be kwaan Jesucrist ,
47001022	nu mzaa xaa Mbi Naban cheen xaa lo be zee luu nak be xaa xaa , nu sbaa nzho mod ne be telisa kayaa be re kwaan zaa xaa lo be gwluzh .
47001023	Nu chelee na zeeraka ya na yezh Corinto mrop welt mod nak xgab cheen na , zoob na Dios mod tub testig , nagat na nel nanzheklat na galno na re gu .
47001024	Nu nanzheklat nu nabeyy nu gu xomod nzhaal ngwii gu lo Dios , nel nye nzo gu lo Dios ngwii gu lo xaa , nebse nzhekla nu le nu yudar gu zee chul gak lextoo gu .
47002001	Kwaanzee nanzheklat na ngal na lo re gu stuba , zee le na gak nales lextoo gu .
47002002	Nel chelee na le nales na lextoo gu , ¿ cho le zee gak chul lextoo na , cheleeya nanakta re gu ?
47002003	Kwaanzee mkee na yech zee lo gu , nel nanzheklat na ngal na zee gak nales lextoo na , ne na xomod nle gu . Mas wen ble nix gu lextoo na zee nix gak lextoo rese be .
47002004	Per gorna mkee na yech zee , nyentra gan lextoo na nu nales doo ngok lextoo na , nu axta mbinn na . Per nanzheklat na kee naya zee gak nales lextoo re gu , nel mkee naya zee ne gu wlipa nkela na gu .
47002005	Nu chelee tub xaa mle zee ngok nales lextoo na , nanebt lextoo na mle nales xaa , noka mle nales xaa lextoo rese gu . Nii na kwaane : Nanzheklat na gak na tub xaa nakap doo lo xaa .
47002006	Wen mod mted gu xaa bid , lee nal natedtra gu xaa bid .
47002007	Nal nzhaal les lextoo gu ne gu xaa zee , nu seleyy gu xaa , napa nales doo nzhak lextoo xaa .
47002008	Kwaanzee nzhaal luu gu lo xaa xomod nkela gu xaa .
47002009	Nel mkeela na kwaane lo re gu yilo , zee ne na nen che zon gu xtizh na kwaan mnabeey na .
47002010	Lee xaa kwaan nles lextoo gu ne gu , noka na nles lextoo ne xaa . Nu nles lextoo na ne na xaa kwent cheen Jesucrist , zee wen yo rese gu .
47002011	Nu snee mles lextoo na ne na xaa , zee nyent mod le Maxuu gan lo re be , nel nela be xomod nak re xgab cheen Maxuu .
47002012	Gorna mzhin na yezh Troas , za na kwent cheen wdizh chul cheen Jesucrist , ngune na nzho mod chul kee na xchiin Xaa Nabeyy baa .
47002013	Per nyent gan lextoo na ngza na kwent nel nanguzhalt wech Tito lo na , nel zeeraka bare xaa lo re gu . Kwaanzee mroo na baa nu mya na naz yizhyo Macedonia .
47002014	¡ Dixkix Dios , xaa tubka nle zee nyent mod le stub xaa gan lo nu , kwent cheen kwaan mle Jesucrist ! Nu kwent cheen nu nle Dios nrech kwent cheen Jesucrist zee labeyy re xaa xaa , kwaan nzharech zyen doo yezh mod tub bech ;
47002015	nel Dios mle zee lee re nu nak mod bech cheen Jesucrist , kwaan nzhin lo re xaa kale gan yalnaban nu lo re xaa kalux .
47002016	Nu lo re xaa kalux , lee bech cheen Jesucrist nak tub bech naxinn doo ; per lo re xaa kale gan yalnaban , lee bech ne nak tub bech chul doo nzebech , kwaan nzaa yalnaban kwaan tira . Nu techosa nu nyent mod le nu kwaane .
47002017	Nu nakalet re nu negos lo Kwent Chul cheen Dios , modxa nle zyen xaa ; per nela Dios , kwaan dub lextoo nu nle nuya , nel Dios mxaal nu zaa nu kwent cheen Jesucrist .
47003001	Leezha nii nu kwaane , talbes nzak gu nto nu yalxwa nel mxaal Dios nu lo gu . Nawent nle gu xgab nel nzak gu nkin luu nu tub yech lo gu , nel Jesucrist mzaa yalnabeyy lo nu , kwaanzee nankint naab nu tub yech lo gu gorna zaa nu kwent cheen Jesucrist stub naz yezh .
47003002	Re gu nak mod tub yech kwaan nzaa kwent mkayaa na yalnabeyy lo Jesucrist ; nel kwent cheen Jesucrist nkee lextoo gu , kwaan nzho mod lab rese xaa nu laya yek xaa .
47003003	Leeya nlu lee re gu nak mod tub yech kwaan mkee Jesucrist , nel mkayaa gu kwent kwaan mzaa nu lo gu . Gu nak mod tub yech kwaan namkeet kwaan lap , sinka gu nak mod tub yech kwaan mkee kwaan Mbi Naban cheen Dios , xaa wlipa mban ; nu re wdizh ne namkeet xaaya lo ke mod kwaan mzaa Dios lo Ches , sinka lee xaa mkeeya leen lextoo re myet .
47003004	Delant lo Dios klar doo mlu Jesucrist kwaane lo nu , leeya nak kwaan wli .
47003005	Nyent mod yé nu techosa nu mle re kwaane , nel Dios nzaa re kwaan , zee nzho mod le nuya .
47003006	Nel Dios mseed nu nkee nu zhiin lo wdizh kub kwaan mlaa xaa . Nanakta tub wdizh kwaan mkee lo tub ke , mod nak ley kwaan mzaa Dios lo Ches ; leeya nak wdizh kwaan mkee Mbi Naban leen lextoo re myet . Lee ke kwaan mkee ley lo nle nzhet myet , per lee Mbi Naban cheen Dios nzaa yalnaban lo myet .
47003007	Lee ley kwaan mkee lo ke , mzaa Dios kwaan tub xni gro doo lo Ches nu kwaanzee lee xey nu , xaa dii cheen Israel , nyent mod wii garlo Ches , nel nla doo xni garlo xaa . Per nixa nkee xni ne garlo xaa nyuyya . Lee ley zee nak kwaan nle zee nzhet re myet . Nu Dios mzaa kwaane tub mod chul doo ,
47003008	per mas chul mlaa xaa wdizh kub cheen Mbi Naban .
47003009	Nel lee ley kwaan naab kwent lo re myet , Dios mzaaya tub mod chul doo , ¡ per mas chul doo mlaa xaa wdizh kub kwaan nle zee nali nzo be lo Dios !
47003010	Nel lee xni cheen ley kwaan yilo , nik tik nanzhakta kwenta xni cheen wdizh kub .
47003011	Nu lee xni cheen ley kwaan mzaa Dios lo Ches myuyy , per lee xni cheen wdizh kub grora nu tira nanyuyyt .
47003012	Nu nel ne nu wli kwaane , kwaanzee kwaan dub lextoo nu nzaa nu kwenta lo gu .
47003013	Nu nanlet nu mod mle Ches , leezha msaaw xaa garlo xaa kwaan tub lee ler , zee lee re xey nu nawiit xomod nzheyuyy xni garlo xaa .
47003014	Nu noka myaww yek re xey nu . Nu nixa axta nal nanlat wdizh gox ne yek re sawlazh na , xaa Israel , nel nanzaat xaa yek xaa gon xaaya leezha nlab xaaya . Nu naka mod nsaaw tub lee ler yek xaa nu nanlaata wii xaa , nel zer kwe xaa ler ne yek xaa ; nu kwaane yiib leezha wii xaa lo Jesucrist .
47003015	Kwaanzee axta mbizh ne gorna nzhon xaa nlab xaa ley kwaan mzaa Dios lo Ches , seetaka nsaaw ler zee yek xaa , zee nanlat xtizh Dios yek xaa .
47003016	Per gorna lee tub xaa nzelo ngwii lo Xaa Nabeyy ngiib ler zee yek xaa , zee laya yek xaa .
47003017	Nu lee Xaa Nabeyy nak Mbi Naban ; nu leezha nabeyy Mbi Naban cheen Xaa Nabeyy lextoo xaa , mla xaa lo ley .
47003018	Kwaanzee lee lo re be nyentra ler kwaan nsaaw garlo be , nak be mod tub spej kwaan nlu xni cheen Xaa Nabeyy , nu Mbi Naban cheen Xaa Nabeyy kachee be , zee gak be kwenta lee xaa , zee kad mbizh nzhiroo be lo xni cheen xaa .
47004001	Kwaanzee lee re nu tubka nye nzo nu , nel lee Dios , kwaan yalnles cheen xaa , mzaa xaa zhiin ne lo re nu .
47004002	Nu mlaa nu re yalnto kwaan nle xaa xlaan ; nixa nankadet nu , nixa nancheet nu xtizh Dios . Dios ne wen , wli nu re kwaan nzhedizh nu , snee lee re myet nzho mod ne xomod nak kwaan wli .
47004003	Nu chelee wdizh chul kwaan nzaa nu kwent lo re myet , nanlat yek xaa , naka nel leeka lee xaa nle zee nya xaa lo ki .
47004004	Nel lee Maxuu , xaa nabeyy yizhyo ne , mle syeg re xaa nanet wii lo Jesucrist , zee nyent mod wii xaa lo xni cheen wdizh chul cheen Jesucrist , xaa nak lal ke Dios .
47004005	Nanzaat nu kwent cheen leeka nu , lee nu nzaa kwent cheen Jesucrist , Xaa Nabeyy be . Nebse nak nu xaa nkee zhiin lo re gu , kwent cheen Jesucrist .
47004006	Nel leeka Dios , xaa ngunii zee yo xni lo yalnakaw , nak xaa mle yo xni lextoo be , zee nzho mod wii be lo xni cheen Dios , kwaan nak Jesucrist .
47004007	Nu lee xni ne nzho leen lextoo be . Per mod tub yas yo nak be , zee luu lee yalngezh ne nak cheen Dios nu nanakta cheen be .
47004008	Nu nixa nzhin yalzi lo be mod tub kwaan ntaaw yas , per nanakta tub kwaan lux be . Nu nixa nle doo be xgab per wen lextoo be .
47004009	Nu nixa nrenal xaa be , per natechot be nzo , nu nixa gobi xaa be per naluxt xaa be .
47004010	Nu nixa pa nzha be nzho ryez yet be , zee luu yalnaban cheen xaa leen kwerp cheen be .
47004011	Nel lee re be tubka nzho reyez yet be kwent cheen Jesucrist , zee luu yalnaban cheen xaa leen kwerp cheen be , kwaan yet .
47004012	Nu nii na , konxa nzo yalgut kwaan re nu , seeka nzo yalnaban kwaan re gu .
47004013	Nel stub pa nzhé : “ Ngwii na lo Dios , kwaanzee nza na kwent cheen xaa ” , ‘‘ zee snee nzaa re be kwent cheen Jesucrist nel ngwii be lo Dios .
47004014	Nel ne be Dios mseban Jesucrist , Xaa Nabeyy be lo yalgut , noka seban xaa re be kwaan lee xaa , zee wee xaa rese be zee zo be kwaan lee xaa .
47004015	Rese kwaane mded zee chul yo rese gu , nu snee zyenra xaa kayaa kwaan nzhekla Dios zaa xaa lo xaa nu tubka zaa xaaya lo rese be , sneeka zyen xaa zaa dixkix lo Dios lo rese kwaan chul kwaan mzaa xaa .
47004016	Kwaanzee nalet be xgab . Nixa yizata mbizh nzheyex kwerp cheen be per lee lextoo be yizata mbizh nyera nzheyak lo Dios .
47004017	Nagrot nak bid kwaan nded be nu nadiita tira , per leeya nle kwaan chul lextoo be zee kano be tub yalnaban kwaan tira , tub yalnaban pa nabeyy xni cheen Dios , kwaan chulra lo rese kwaan .
47004018	Kwaanzee nangwiit be lo re kwaan nlu , lee be ngwii lo re kwaan nanlut , nel lee re kwaan nlu lux , per lee re kwaan nanlut tira naluxt .
47005001	Lo yizhyo ne lee kwerp cheen be nak mod tub ramad kwaan nlux . Per nela be gorna luxa , Dios zaa stuba kwaan tira naluxt lo be naz leen yiba , kwaan nak mod tub yoo kwaan namdexkwaat myet .
47005002	Kwaanzee nal nzilextoo be nzho be leen kwerp cheen be , nel nzhekla be segak be be kwaan kwerp kub kwaan tira naluxt ,
47005003	kwaan gak be mod tub ler zee nagakcheeyt be .
47005004	Nu leezha seetaka nzho be leen kwerp cheen be , nales doo nzhak lextoo be nel nanzheklat be gak cheey be , nel nzhekla be gak kwerp cheen be kwaan nzho naz leen yiba zee lee re kwaan yizhyo ne lux lo yalnaban naz yiba .
47005005	Nu snee mdexkwaa Dios be , nu leeka xaa nak xaa mzaa Mbi Naban yo leen lextoo be mod tub nseyn zee kayaa be re kwaan né xaa zaa xaa lo be .
47005006	Kwaanzee tubka yo gan lextoo be . Nu ne be leezha mbanaka be leen kwerp ne , nayot be yiba kwaan Xaa Nabeyy be .
47005007	Nal ngwii be lo xaa , nixa nanyunt xaa lo be .
47005008	Kwaanzee nzhaal yakla be , nel ne be , leezha laa be kwerp ne zee nya be lo Xaa Nabeyy be .
47005009	Kwaanzee tubka nkwaan be le be kwaan nyula Xaa Nabeyy be , nexa chelee be mban be o chelee be ngut be .
47005010	Nel rese be telisa zhin zaa kwent lo Jesucrist , zee kad tub be kayaa lo Dios kwaan nzhaal kayaa be , kwaan wen o kwaan nawent , modxa mle be leezha nzoka be leen xkwerp be lo yizhyo ne .
47005011	Nu nzheb nu ne nu Xaa Nabeyy , kwaanzee nseed nu stub naz xaa xomod zheb xaa ne xaa Xaa Nabeyy . Nlabeyy wen Dios re nu , nu nzhekla na noka re gu labeyy wen gu nu .
47005012	Naniit na kwaane zee le gu xgab wen re nu , sinka nii na kwaane zee nzho mod keb gu lo re xaa nto yalxwa nel nzhak xaa , per nangwiit xaa cho kwaan nzho leen lextoo xaa .
47005013	Kwaanzee chelee lak xaa nzak nachan nu , naka nel nkela nu Dios ; nu chelee gu nzak gu nanachant nu , naka nel nkela nu re gu .
47005014	Lee yalnkela cheen Jesucrist nabeyy leen lextoo be , nel ne be lee xaa ngut kwent cheen rese be , nu kwaanzee naka mod rese be ngut .
47005015	Kwaanzee Jesucrist ngut kwent cheen rese be , zee rese be mban ; nu nambant be zee le be kwaan nzhekla be ; mban be zee le be kwaan nzhekla Jesucrist , xaa ngut nu mroban kwent cheen rese be .
47005016	Kwaanzee nanzhaalt wiira be lo re myet mod tub xaa yizhyo , nixa yilo mlu Jesucrist mod myet lo be , per nal nangwiitra be lo xaa mod tub myet .
47005017	Kwaanzee lee xaa nzo kwaan Jesucrist , nak xaa kub . Lee re kwaan gox mdedla lo xaa , lee re kwaan nal nak kwaan kub lo xaa .
47005018	Nu rese kwaane nak xchiin Dios . Nebse kwent cheen Jesucrist mle Dios zee chul kwi re be kwaan lee xaa . Nu mzaa xaa zhiin ne lo nu le nu zee rese xaa kwi chul kwaan lee xaa .
47005019	Kwaan nii na nak , lee Dios kale kwi chul re myet kwaan lee xaa kwent cheen Jesucrist , nu sbaa nanaabt xaa kwent lo re jwalt cheen re myet , nu lo nu mlaa xaa zhiin ne zee zaa nu kwent cheen re kwaane .
47005020	Kwaanzee mkayaa nu yalnabeyy zaa nu kwent cheen Jesucrist ; nu naab nu zee kwi chul rese myet kwaan lee xaa , kwent cheen Jesucrist .
47005021	Dios mzhib rese jwalt cheen be tich Jesucrist , xaa namzeebt nik tub jwalt , zee mdix xaa rese jwalt cheen be , zee kwent cheen xaa nzho mod gak be nali kwenta Dios .
47006001	Lee nal , nel nkee nu xchiin Dios , naab nu lo re gu kayaa gu re kwaan nzelazh Dios , nu nakayaat guya mod tub kwaan sbaasa .
47006002	Nel lo Xkyech Dios nzhé Dios : Leezha nzho mod le na yudar lu , mroo na xjabor lu , nu mbin na xtizh lu ; mbizh kwaan nle xaa gan yalnaban . ‘‘ Bwii gu , nalzhe nak mbizh kwaan nroo Dios xjabor be . ¡ Nalzhe nak mbizh le xaa gan yalnaban !
47006003	Nu nik tub welt zer le nu zee ralnii tub xaa lo xcheen Dios , zee snee nyent mod nii xaa nawent nak xchiin nu .
47006004	Per nela gu xomod nle nu rese kwaan mod xmos Dios , axta nyela nu nded nu re bid nu re yalzi ,
47006005	nu mzaa xaaya yenn nu , mlo xaa nu lozhyib , nayii xaa ngune xaa nu , mkee doo nu zhiin , nu namlat mkaal lo nu pa mlaz nu yaal , nu mded nu bid lo yalnlaan .
47006006	Noka nlu lee nu nak xmos Dios lo re kwaan nali nle nu , lo re kwaan nzhak nu , nu mod nyela nu nded nu bid , nu mod nadoo nak nu , nlu nzho Mbi Naban cheen Dios lextoo nu , nel nkela nu wechxinn nu .
47006007	Noka nlu nak nu xmos Dios nel nii nu kwaan wli , nu nlu nkano nu yalngezh cheen Dios nseed nu re myet nu ndildiizhka nu kwaan myet .
47006008	Lak mbizh ngwii re xaa respet lo nu zlak mbizh nayii xaa ne nu , lak mbizh nzhedizh nawent xaa nu , zlak mbizh nzhedizh wen xaa nu . Mod tub xaa nkade nle xaa nu , nixa kwaan wli nii nu .
47006009	Nle xaa nu mod tub xaa nanlabeyyt xaa , nixa nlabeyy wen xaa nu . Nle xaa nu mod tub xaa ngut per seetaka mban nu ; nchezi xaa nu , per nanzhuta xaa nu .
47006010	Nle xaa nales nzhak nu per tubka nix nzhak lextoo nu ; nlu nu mod tub xaa prob per nle nu zee ngok rik zyen xaa ; nal nik tub kwaan nankanot nu per nixa sneeya rese kwaan nkano nu .
47006011	Wech nu bzan , xaa yezh Corinto , ngunii nu duzna kwaan wli lo re gu , nu noka kwaan dub lextoo nu nkela nu re gu .
47006012	Per namlaat nu kela nu re gu per lee re gu nankelat gu re nu .
47006013	Kwaanzee , naab na lo re gu mod naab tub xaa lo xinn xaa , bkela gu nu mod nkela nu gu , modxa nzhaal kela gu .
47006014	Nyent mod yo tub xaa Jesús kwaan tub xaa nanakt xaa Jesús , kwaanzee nyent mod yo kwaan wen lo re kwaan nawent , nu nyent mod zhaal xni kwaan yalnakaw .
47006015	Nyent mod yo Jesucrist kwaan Maxuu , nu nixa nachult yo tub xaa Jesús kwaan tub xaa nanakt xaa Jesús , nel nalalt nle xaa xgab .
47006016	Nu nik tub kwaan nanakt lal lo yidoo cheen Dios nu lo yidoo cheen re maj . Nel re be nak mod yidoo cheen Dios , xaa mban . Mod né Dios : Yoo na kwaan re xaa ne , nu nzheze na kwaan re xaa ne ; na gak Xdios xaa , nu lee xaa gak xaa na . ‘‘
47006017	Nu kwaanzee noka né Xaa Nabeyy : Broo gu lo re xaa ba , bachii gu lo xaa , nagalt gu kwaan nanzhult lo Dios , zee kayaa na re gu , ‘‘
47006018	nu na gak Xuz rese gu , nu gu gak re xgaan na nu re xchap na , snee né Xaa Nabeyy , xaa nkano gro doo yalngezh .
47007001	Kwaanzee wech nu bzan , xaa nkedoola na , nel nguné Dios zaa Dios re kwaane lo be , zee nzhaal zo nzhul kwerp cheen be nu mbi naban cheen be lo Dios , zee tira gak be xaa Dios , nel nzheb be ne be Dios .
47007002	¡ Bkela gu nu ! Nik tub kwaan nawent zer le nu lo nik tub xaa , nixa zer le nu zee le tub xaa kwaan nawent , nixa zer kade nu nik tub xaa .
47007003	Nanaabt na kwent lo gu . Mod nguniila na lo gu yilo , tant nkedoola nu gu , nzhekla nu yo nu tubka kwaan re gu , nu axta listla nzo nu yet nu kwent cheen re gu .
47007004	Ne na , wen nle gu , kwaanzee nto na yalxwa cheen re gu ; nixa nded nu bid nze doo gan lextoo nu , nu chul nzhak lextoo nu nselazh nu gu .
47007005	Axta gorna mzhin nu yizhyo Macedonia , nik chep zer le nu deskans , rese pa nzhin nu nted xaa nu yalzi nu tubka nchaal dil xaa nu re pa nded nu , nu tubka nzheb nu .
47007006	Per Dios , xaa nzaa balor lextoo re myet , xaa nyent balor lextoo , mle zee ngu balor lextoo re nu gorna mzhin Tito lo re nu .
47007007	Kwaanzee chul doo ngok lextoo nu mwii nu lo xaa , nu noka chul doo ngok lextoo nu nel chul doo nzhak lextoo Tito nel mseleyy gu xaa . Noka lee xaa mzaa kwent lo nu , lee re gu nzhekla doo ne lo na , nu né xaa xomod nales nzhak lextoo gu nu nle gu xgab na , kwaane mas chul mle lextoo na .
47007008	Nixa lee yech kwaan mkee na lo re gu yilo mle nales lextoo gu , nyent cho nzhak lextoo na . Ngok nales lextoo na gorna ne na lee yech zee mle nales lextoo gu lak mbizh ;
47007009	per nal chul nzhak lextoo na mkee na yech zee . Nu nanzhak chult lextoo na nel mle nalesa lextoo gu , chul nzhak lextoo na nel mle nales yech lextoo gu , zee mlaa gu kwaan nawent kwaan mle gu . Leezha mleya nales doo lextoo re gu tub mod nyula Dios , nu snee lee nu namlet nik tub kwaan nawent lo re gu .
47007010	Nel leezha ngok nales lextoo tub xaa mod nyula Dios , zee le xaa gan yalnaban , nu nik tub kwaan nankint le xaa xgab . Per lee yalnales lo yizhyo ne nle zee nya xaa lo yalgut .
47007011	Nyula Dios mod ngok nales lextoo gu . ¡ Zyen doo kwaan gro mleya leen lextoo gu ! Nel mbin gu kwaan mkee na lo gu yilo zee myaan gu mted gu bid xaa mle kwaan nawent , nel nayii gu ne gu kwaan nawent kwaan mle xaa nu mzheb gu ne gu yalnayii cheen Dios ; kwaanzee nal nzhekla gu le gu re kwaan nali . Nu kwaane nlu lee re gu nalalt nzhedizh kwaan lee xaa , xaa sbaa mle kwaan nawent .
47007012	Nu nii na , gorna mkee na yech zee , namkeet naya lo xaa mle kwaan nawent , nu nixa lo xaa mded bid lo kwaan nawent kwaan mle xaa ; sinka lo re gu mkee naya zee luu Dios xomod nzhaal gon gu xtizh nu .
47007013	Nu kwaane mseleyy doo nu . Kwaanzee chul nzhak lextoo nu , nu mas chul ngok lextoo nu leezha mbin nu mle gu ngoknix lextoo Tito , nu nal nanlet xaa xgab re gu .
47007014	Nu namlet gu zee roo xkalnto na , nel nzhé na lo Tito chul nto na yalxwa cheen re gu . Nu snee wli rese kwaan mlu nu lo re gu , sbaaka wli kwaan nzhé nu lo Tito .
47007015	Nu lee Tito mas nkela gu gorna nselazh Tito xomod mbin gu xtizh nu , nu xomod chul mkayaa gu xaa kwaan dub lextoo gu nu kwaan yalnacheb .
47007016	¡ Nu chul doo nzhak lextoo na , nel ne na lee re gu nle re kwaan nzhaal le gu !
47008001	Lee nal wech nu bzan , nzhekla nu ne gu xomod mkee Dios zhiin lextoo re xaa Jesús , xaa yizhyo Macedonia .
47008002	Nu nixa zyen bid kwaan nagan mded xaa , chul doo nzhak lextoo re xaa ; nu nixa prob xaa , mod tub xaa rik mzaa xaa gon .
47008003	Nu nzho mod za na kwent lee xaa mzaa gon kwaan dub lextoo xaa , nu mzaa xaa re kwaan nzho mod zaa xaa nu axta kwaan nagan zaa xaa , mzaa xaa .
47008004	Nu mnaab xaa lo re nu zee nzho mod le xaa yudar re xaa mle nambey Jesús , xaa prob .
47008005	Nu mzaa xaa axta paro namlet nu xgab , yilotlaka mzaa xaa leeka lee xaa lo Xaa Nabeyy , mod tub gon kwaan dub gan cheen xaa , sbaa mle xaa yudar nu lo xchiin nu , noka kwaane nak mod tub gon , nu mlela xaaya modxa nzhekla Dios .
47008006	Kwaanzee ngunaab nu lo Tito , zee naab xaa gon kwaan mzelo re gu ntop gu nzhala lak mbee .
47008007	Re gu nak xaa masra kwaan nle : mod ngwiira gu lo Jesús , mod nzhedizhra gu stub naz diizh kwaan nagakt gu , nu mod nzhakra gu , nu nzhora mas gan lextoo gu kee gu xchiin Dios . Kwaanzee nzhaal zaara gu gon , kwaane nak tub kwaan wen le gu .
47008008	Nu nanabeyyt na gu zaa gu gon ne , nebse nzhekla na ne na che wlipa nak yalnkela cheen gu , zee mlaa na luu gu yalnkela cheen gu lo re xaa Jesús , xaa yizhyo Macedonia .
47008009	Nel nela re gu lee Jesucrist , Xaa Nabeyy be , kwaan yalnkela cheen xaa , ngok xaa tub xaa prob , nixa rik doo nak xaa , zee kwaan yalprob cheen xaa , gak rik re be .
47008010	Kwaanzee snee nii na lo gu . Nzha tub liin lee re gu mzelo mzaa gon ; nu kwaan dub lextoo gu mzelo gu mzaa guya , kwaanzee nal nzhaal yilo top guya .
47008011	Nel mzelola gu mtop guya kwaan dub lextoo gu , gulo btop guya .
47008012	Nel chelee tub xaa nzhekla zaa gon , Dios nkayaa kwaan nzho mod zaa xaa . Dios nanaabt tub kwaan nankanot xaa .
47008013	Nu nanzheklat na zaa gu gon , zee yo jwalt kwaan lo re gu zee lee stub gu nkano zyen kwaan ;
47008014	kwaan nzhekla na nak lal kwaan kano re be . Lee nal lee re gu nkano kwaan nankanot re xaa ba , per stub welt lee xaa kano kwaan nankanot gu , nu snee lal yo re gu .
47008015	Modxa nkee lo Xkyech Dios : “ Xaa mtop zyena namlaketraya lo xaa , nu lee xaa mtop chepse nangujwaltraya lo xaa ” . ‘‘
47008016	Dixkix Dios nel noka Tito nkela xaa re gu kwenta na .
47008017	Nel mzeyal xaa le xaa zhiin ne , nel tant nle doo xaa xgab re gu , nal nzhekla xaa yaadsewii xaa lo re gu stuba .
47008018	Nu kwaan Tito xaal na stub wech , xaa nii re xaa Jesús wen nak .
47008019	Nu leeka re xaa Jesús mleey xaa , zee ya xaa kwaan re nu le xaa yudar nu yilaa nu gon ne lo re stub naz xaa Jesús , zee ne rese xaa zee wlipa nkela be xaa , zee chul luu Xaa Nabeyy .
47008020	Snee nzhekla nu le nu , zee nyent mod gaazh xaa kwaan tich nu lo zyen doo gon kwaan katop gu .
47008021	Kwaanzee tubka nkwaan nu le nu re kwaan nali , nu nanebt delant lo Dios noka delant lo re myet .
47008022	Nu kwaan re xaa ne , xaal nu stub wech , tub xaa mlu nali doo nak xaa lo rese kwaan ; nu nal nzho gan lextoo xaa yiid xaa lo gu , nel ne xaa xomod nak re gu .
47008023	Nu chelee tub xaa nabdizh lo re gu , cho nak Tito , yé gu lo re xaa , lee xaa nak tub xmig na nu tubka nkee rop nu zhiin , zee nle nu yudar re gu . Nu chelee xaa nabdizh xaa cho nak rop wech ne , xaa nzha kwaan Tito , guzh gu lo xaa , lee xaa nak tub xaa mxaal re xaa Jesús , zee gool re myet lo Jesucrist .
47008024	Nu kwaanzee blu gu yalnkela cheen gu lo re xaa Jesús , zee ne xaa wli nak mod mto nu yalxwa cheen gu lo xaa ; snee luu yalnkela cheen gu lo re xaa ne .
47009001	Lee gon kwaan xaal be lo re xaa mle nambey Jesús , xaa prob , nankintra nii na lo re gu xomod nzhaal top guya ,
47009002	nel ne wen na lee gu topa . Nel tubka nto na yalxwa cheen gu lo re xaa Jesús , xaa yizhyo Macedonia , nel kwaan dub lextoo gu ntop guya . Axta dub liin zee , lee re gu xaa yizhyo Acaya , nzhekla gu zaa gu gon ne . Zee snee ngune re xaa Macedonia kwaane , zee noka re xaa mzelo ntop gon .
47009003	Nu xaal na Tito kwaan xchop wech ne , zee zo list gu kwaan re gon mod mza na kwent lo re xaa Macedonia ,
47009004	napa lee lak wech , xaa Macedonia , ya kwaan na lo re gu nu yiid nu lo gu . Nu chelee gu nalist nkano gu gon cheen gu , zee ton nu ne nu gu , zee noka re gu ton wii leeka lo re gu .
47009005	Kwaanzee ngunaab na lo yon wech ne zee yilo yasewii xaa lo re gu , le xaa yudar gu top gu gon , kwaan né gu zaa gu . Kwaanzee nzhaal listla nzho gon cheen gu gorna zhin nu , zee naka tub gon kwaan zaa gu kwaan dub lextoo gu , nu nanakta tub gon kwaan zaa gu kwaan lajwers .
47009006	Bselazh gu kwaane : “ Xaa kwaan nanzhaant gro , chepse yalgon ntop xaa ; nu xaa kwaan gro nzhaan , zyen yalgon ntop xaa ” .
47009007	Kad tub gu nzhaal zaa kwaan mlela gu xgab zaa gu , nu nazaat guya lajwers , nel Dios nkela xaa kwaan nzaaya kwaan dub lextoo .
47009008	Dios nzho mod zelazh zyen doo kwaan lo re be , zee tubka kano be kwaan nkin be , nu axta lakeya le be yudar re xaa prob .
47009009	Nel lee xtizh Dios nzhé : Zyen kwaan mzaa Dios lo re xaa prob , nel tubka nali nak xaa . ‘‘
47009010	Dios nak xaa nzaa ben kwaan nxeen myet , noka nzaa xaa kwaan nzhaw myet . Lee xaa nzaa lo re be rese ben kwaan nkin be ko be lo yo , nu lee xaa le zee chul rooya , zee masra gon nzho mod zaa be .
47009011	Nu nii na , kano be reta lo kwaan , zee nzho mod zaa gu zyen kwaan , kwaan dub lextoo gu . Nu lee gon kwaan xaal gu kwaan nu , le zee zyen xaa zaa dixkix lo Dios .
47009012	Nel gorna zaa nuya lo re xaa mle nambey Jesús , nanebt zaa guya lo xaa nel nkin xaaya , noka leeya le zee zaa xaa dixkix lo Dios .
47009013	Zee lee re xaa gool lo Dios , nel gon ne luu lo re xaa lee re gu wlipa nzhon wdizh chul cheen Jesucrist . Nu snee noka re xaa zaa dixkix lo Dios mod nzaa re guya kwaan dub lextoo gu , kwent cheen xaa nu kwent cheen rese xaa .
47009014	Zee noka kela xaa gu nu naab xaa lo Dios kwaan dub lextoo xaa zee chul yo gu , nel lee yalnkela cheen Dios , kwaan gro doo nak , nlu leen lextoo gu .
47009015	¡ Dixkix Dios nel mzelazh xaa tub kwaan gro doo lo re be , kwaan nyent mod zaa be kwent kwaan wdizh !
47010001	Lak xaa mbezh leezha nzo na lo re gu , nzheb doo na nii na , nixa nakap doo nkee na lo yech leezha nzo na zit lo re gu . Kwaanzee ngunaab na kwaane lo re gu kwaan yalnadoo nu kwaan yalnkela cheen Jesucrist .
47010002	Gorna yal na yasewii na lo re gu , nalet gu re kwaan nanzhaalt le gu , zee nakint yii na lo gu . Talbes nkin nii na nakap lo re xaa mbezh , lee nu nzhedizh kwenta myet yizhyo ne ; nu list nzo na zhaal na kwaan re xaa snee mbezh .
47010003	Wli lee re be nzhi lo yizhyo ne , per nandilt be mod ndil xaa yizhyo ne .
47010004	Nadilt be kwaan re yiib yizhyo ne , sinka kwaan yalngezh cheen Dios ndil be , zee nzho mod lux be re pa nzho yalngezh cheen Maxuu ,
47010005	nu snee nlux be rese xgab yiya nu rese yalnto kwaan nle zee nalabeyyt xaa Dios . Kwaanzee ndil be kwaan rese xgab yizhyo ne zee luux rese xgab kwaan nanakt cheen Jesucrist .
47010006	Gorna yilo gon gu xtizh nu , zee listla nzo nu ted nu rese xaa kwaan nanzaat yek gon xtizh Jesucrist bid .
47010007	Gwii gu xomod naka . Chelee tub xaa nzak nak xaa tub xaa Jesucrist , nzhaal ne xaa , noka re nu nak xaa Jesucrist .
47010008	Nu chol nto na yalxwa lo yalnabeyy kwaan mkayaa nu lo Jesucrist , nantont na , nel Xaa Nabeyy mzaa yalnabeyy ne lo na , zee le na zee nye zo gu lo xaa , nu tira nalet na tub kwaan nawent lo gu .
47010009	Nanzhaalt le gu xgab nzhekla na cheb na re gu kwaan re yech kwaan nkee na .
47010010	Nzho lak xaa nii lee yech kwaan mkee na nakap doo nii , per leezha nzo na lo gu nak na tub xaa nadoo nu nadoo nii na .
47010011	Per xaa kwaan nii kwaane , nzhaal ne xaa xomod nkee nu lo yech leezha nzo nu zit lo re gu , sbaaka le nu re kwaane gorna zo nu kwaan re gu .
47010012	Nankwaant nu wii nu xomod nzhak stub naz re xaa , xaa nto doo yalxwa , nel leezha nzhekla xaa wii xaa xomod nzhak wechxinn xaa , nle xaa tub kwaan nachan .
47010013	Per lee re nu nantot nu yalxwa tub mod nanzhaalt to nuya . Lee nu nzhaal to yalxwa mod mxaal Dios nu lo re gu .
47010014	Kwaanzee nanlet nu tub kwaan nanzhaalt le nu leezha nto nu yalxwa cheen re gu , nel re nu nak xaa mzaa wdizh chul cheen Jesucrist lo re gu yilotlaka .
47010015	Nu nantot nu yalxwa lo xchiin stub naz xaa . Lee re nu nzhekla kee zhiin lo re gu , zee mas wii gu lo Jesucrist nu zee mas roo xchiin nu lo re gu .
47010016	Nu sbaaka nzhekla nu cheech nu wdizh chul re yezh kwaan nzhi mas zit lazh gu . Per tira nantot nu yalxwa lo tub kwaan nanakt xchiin nu , kwaan mle stub xaa .
47010017	Chelee tub be nzhekla to yalxwa , to be yalxwa lo xcheen Xaa Nabeyy .
47010018	Leezha lee tub xaa nto yalxwa cheen leeka lee xaa nu xomod chul nle xaa , nanonta . Per leezha nto Xaa Nabeyy yalxwa cheen tub xaa , zeesi nona .
47011001	Nachan snee nii na , per nzhaal nii naya , kwaanzee naab na zee yela gu gon guya .
47011002	Nzhak selos na kwent cheen re gu , nu yalselos ne nyaad naz lo Dios . Nel naka mod mza na gu zee chelya gu kwaan sa be , xaa nak Jesucrist ; nu nzhekla na za na gu lo xaa mod tub ngwnaa me zer chaal xaabyi .
47011003	Per nzheb na , napa lee Maxuu kakade gu kwaan yalnzhak cheen xaa , modxa mkade xaa Ev , napa sbaaka kakade xaa re gu , zee laa gu mod nkela gu Jesucrist nu mod ngwii gu lo xaa .
47011004	Kwaanzee mkayaa re gu rese xaa nzhin lo gu , xaa nawlit nzaa kwent cheen Jesús , kwaan namzaat nu kwent lo gu . Nu kwaan dub lextoo gu mkayaa gu kwent nawlit cheen Mbi Naban , zee mkayaa gu stub wdizh kwaan nawlit , kwaan nzak gu nyaadno yalnaban . Tira nanagant mkayaa gu re kwaane .
47011005	Per ne na lal non na kwaan re xaa nreke gu tich , xaa nzak gu mkayaa grora yalnabeyy lo Jesucrist .
47011006	Nixa nagakt na wdizh wen na , per nlabeyy na xcheen Dios , nu kwaane tubka mlu nu lo re gu , lo re kwaan mle nu .
47011007	¿ Cho kwaan nzak gu ? ¿ Che nawent mle na , mza na kwent cheen wdizh chul lo re gu , nu nangunaabt na nik tub kwaan lo re gu ? ¿ Che nzak gu , na nak tub xaa nanont nel mza na kwent cheen wdizh chul ne lo gu , nu nangunaabt na kix gu ka na ?
47011008	Kwaane nak mod mkiib na demi lo re stub naz xaa Jesús , xaa mzaa demi lo na zee za na kwent lo re gu .
47011009	Nu leezha mkin na tub kwaan leezha mzo na lo re gu , nangunaabt na nik tub kwaan lo gu , zee nangakt na storb lo re gu . Nel lee re wech , xaa mroo naz yizhyo Macedonia , mzaa kwaan nkin na . Zee mle naya axta paro nzho moda lo na , zee nangakt na storb lo re gu , nu sbaaka le naya dubse nal .
47011010	Wlipa na ne Jesucrist . Nyakdoola na lee wdizh ne nzhazhin re yezh cheen Acaya , nu nalet na nik tub kwaan zee saaw na loya .
47011011	¿ Chozhiin snee nzhedizh na ? ¿ Che nzak gu naka nel nankelat na re gu ? ¡ Dios ne , nkela na re gu !
47011012	Per seetaka le na kwaan kale na nal , zee nazat na lugar lo re xaa nzhekla to yalxwa lo mod nkee xaa xchiin Dios . Snee nyent mod yé xaa lal nkee rop nu xchiin Dios .
47011013	Rese xaa ba nawlit nak xaa mkayaa yalnabeyy lo Jesucrist , nebse nkade xaa , nu nle xaa mod tub xaa mkayaa yalnabeyy lo Jesucrist .
47011014	Nu nanakt kwaane tub kwaan zer ded , che nanet gu leeka mer Maxuu nle mod tub mandad cheen Dios , xaa nzo lo xni ;
47011015	kwaanzee lee re xmos xaa nzho mod le kwenta tub xaa nkee zhiin lo re kwaan nali . ¡ Per xaa ne telisa kix Dios re kwaan nle xaa !
47011016	Bare na nii na lo gu stub welt , nanzhak nachant na ; per chelee gu sbaa nle gu xgab , laa gu nii na lo gu kwenta tub xaa nzhak nachan yek , zee noka na nzho mod to chep yalxwa .
47011017	Leezha nto na yalxwa ne , naniit na mod tub xaa mkayaa yalnabeyy lo Xaa Nabeyy ; mod tub xaa nachan nzhedizh na .
47011018	¡ Nel tant zyen xaa nto yalxwa mod xaa yizhyo ne zee noka na to chep yalxwa !
47011019	Nel nix doo nzhak lextoo re gu nkayaa gu xaa nzhak nachan . Nu nzak gu nzhak gu ,
47011020	per axta nyela gu nixa nawent nle xaa lo gu : nle xaa gu xmos xaa , noka nkiib xaa re kwaan lo gu , noka nkade xaa gu , noka nto xaa yalxwa cheen gu , nu axta ngazya re xaa tagarlo gu .
47011021	¿ Cho kwaan nzak gu ? ¿ Che nzhaal ton na nel nadoo nak na , tira namlet na sbaa lo gu ? Nu chelee xaa zee nto yalxwa noka na toya ( nixa kwaan nachan nak kwaane ) .
47011022	¿ Che xaa dii Israel nak xaa ba ? Seeka na . ¿ Che nak xaa ba dii cheen Abraham ? Noka na .
47011023	¿ Che nak xaa ba xaa nkee xchiin Jesucrist ? Na mas nkee zhiin ke re xaa ba . ( Leezha nii na kwaane , nii na mod nii tub xaa nzhak nachan yek . ) Na nzhakee mas zhiin ke re xaa ba , nu nzhego xaa na lozhyib mas zyenra welt ke re xaa ba , mas zyenra welt nzhezaa xaaya yenn na kwaan bins , mas zyenra welt mer nget na kwent cheen Jesucrist .
47011024	Tub gaay welt mzaa bins re sawlazh na na , nu galbchiibyeega yaa bins mla xaa tich na kad welt .
47011025	Chon welt mzaayag xaa na , nu noka mzaake xaa na . Chon welt mer nglaw na leen nistoo leezha mlux bark , nu mer ngep na nis , nu tub welt axta tub yaal nu tub mbizh mdeed na bid leen nistoo .
47011026	Leezha nzha na re yezh : zyen doo welt mer nglaw na leen yuu , zyen doo welt mlewann xaa na , zyen doo welt mrenal re sawlazh na na , nu noka re xaa nanakt xaa sawlazh na . Nu noka mdeed na bid re yezh , nu naz wen , nu leen nistoo , nu lo re xaa nawlit nak xaa Jesús .
47011027	Zyen doo zhiin kwaan nagan nzhale na , zyen doo welt nangota na , nzhadeed na yalnlaan , yizhnzhek , zyen doo welt nanzhawt na , ndeed na bid lo nal , nyent ler gak na .
47011028	Nu lo re kwaane nzhora mas kwaan , yizata mbizh mas nle na xgab che wen nzha re xaa Jesús .
47011029	Chelee tub xaa ne nzak , noka na ne nzak ; nu cheleeya nralnii tub xaa lo xcheen Dios , tira nawent nzhak lextoo na .
47011030	Nu chelee na to na yalxwa lo tub kwaan , to naya leezha nangezht na nel lee yalngezh cheen Dios nzo kwaan na .
47011031	Dios , xaa nak Xuz Jesucrist , Xaa Nabeyy be , xaa nzhaal gool re xaa lo yizata mbizh , ne xaa lee na nii kwaan wli .
47011032	Leezha mzo na yezh Damasco , lee tub xaa nak zhiin , xaa nkee zhiin lo rey Aretas , mxaal xaa re soldad zee zen xaa na ,
47011033	per ngu lak xaa mla na kwaan chekwid naz bentant , kwaan nkee naz jwer roo yezh , nu snee mle na gan mxoon na lo re xaa .
47012001	Nik tub gan nalet na to na yalxwa cheenka na , per nzhaal nii na lo re gu re kwaan mlu Dios lo na nu re kwaan mkayaa na lo Xaa Nabeyy .
47012002	Nzhala tub chida liin mbe Dios na naz yiba . Nu nanet na , che mbi naban cheen na ngwa o noka kwerp cheen na , nebse Dios neya .
47012003	Per ne na nixa kwaan mbi naban cheen na o kwaan xkwerp na ,
47012004	ngwa na Lach Chul Doo cheen Dios . Naz ba mbin na wdizh kwaan nik tub myet nyent mod nii , nu nanzheklat Dios nii naya .
47012005	Nzho mod to na yalxwa lo kwaane , per nyent mod to na leeka yalxwa cheen na . Nebse nii na , nak na mod tub xaa nangezht .
47012006	Chelee na nzhekla na to na yalxwa , nanakta tub kwaan nachan , nel kwaan wli kanii na . Per nalet naya zee nik tub xaa nalet xgab lee na nak mas xwara lo mod nle na o re kwaan nii na .
47012007	Zee natot na yalxwa lo rese kwaan mlu Dios lo na , nel cho kwerp cheen na mzob xaa tub kwaan mod tub yich , kwaan nteed na bid , kwaane nak mod tub mandad cheen Maxuu .
47012008	Chon welt ngunaab na lo Xaa Nabeyy zee kiib xaa kwaan nak mod yich ne cho na ,
47012009	per lee Xaa Nabeyy né lo na : “ Nebse yalnkela cheen na nkin lu , kwaan nlu na lo lu , nel lee yalgezh cheen na mas nlu lo re xaa nangezht ” . Nu kwaanzee nto na yalxwa nel nangezht na , Dios nle yudar na , zee kwent cheen na luu yalngezh cheen Jesucrist .
47012010	Nu nyakla na leezha nangezht na , leezha nge re xaa lo na , nu leezha nkin na kwaan , nu leezha nrenal xaa na , nu leezha ndeed na bid kwent cheen Jesucrist ; nel leezha mas nangezht na mas nlu nzo yalngezh cheen Dios kwaan na .
47012011	Mle na mod tub xaa nachan leezha mto na yalxwa lo gu , nel sbaa nzhekla gu le xaa lo gu , per kwaan wlipa nak nzhaal to gu yalxwa cheen na . Nel na nak tub xaa mas nanont ke re xaa kwaan mbezh mkayaa yalnabeyy lo Jesucrist , xaa nzak gu non doo ; nixa na nak tub xaa tira nanont .
47012012	Nel leezha mzo na kwaan re gu mle na zyen kwaan gro , zee ne gu wlipa mkayaa na yalnabeyy lo Jesucrist . Myedoola na mle na re kwaan gro nu kwaan chul lo re gu .
47012013	Kwaan mle na lo re gu lal mle naya lo re stub naz xaa Jesús . Tubka kwaan nalalt mle na lo re gu , nanaabt na nik tub kwaan lo re gu . ¿ Cho kwaan nzak gu ? ¿ Che nzhaal naab na perdon lo gu kwent cheen kwaane ?
47012014	Nu nal listla na yal na lo re gu stub welt , zee gak chon welt yal na lo re gu , nu nixa welt ne nanaabt na nik tub kwaan lo re gu . Nanzheklat na ka na kwaan nkano re gu , lee na nzhekla nyera zo gu lo Dios . Mod xiin na nzak na gu . Nu lee xinn xaa nanzhaalt kwaan demi zaa lo xuz xaa , sinka xuz xaa nzhaal kwaan demi zaa xaa lo xinn xaa .
47012015	Kwaanzee lee na , kwaan dub lextoo na , lux na rese kwaan nkano na , zee chul yo re gu . Nixa sneeya , nzak na leezha mas nkela na re gu , lee re gu mas nanketla na .
47012016	Nixa namkiibt na demi lo re gu leezha mbal na lo re gu ; per seesa nzho gu mbezh , lee na mle zee mla gu lo tramp .
47012017	¿ Che wliya ? Lo Tito nu lo stub wech ngunaab na zee yasewii xaa lo re gu . ¿ Che mkade Tito gu ? ¿ O che nawlit lal nak rop nu lo re gu , leezha lal mle rop nu Tito xgab ?
47012018	
47012019	Tant nkedoola na gu . ¿ Cho xgab nle gu ? ¿ Che nzak gu nzhekla nu gak nonra nu lo gu ? Lee rop nu kanii delant lo Dios nel xaa Jesús nak nu , zee nyera zo gu lo Dios .
47012020	Nel nzak na gorna yal na lo re gu , napa nkin le na mod nanzheklat gu , nel nanzhit gu mod nzhekla na . Nzak na napa kadildiizh gu , napa kayak selos gu , napa kayii re gu , napa kayak gu meskin , napa nawent kanii gu tub gu stub gu , napa kayak gu tub xaa nkwaan diizh , napa kato gu yalxwa , napa karexcho re gu .
47012021	Noka nzak na napaka nton na ne na re gu gorna yal na lo re gu stub welt , gonn na nel nzha doo mbizh lee lak gu kale kwaan nawent . Nu seesa nzho lak gu zer laa re kwaan nawent kwaan kale : nchaal gu stub ngwnaa , nu nle gu re kwaan nawent kwaan nzhekla kwerp cheen gu . Zee ton na ne na Dios mod kale gu .
47013001	Welt ne gak yon welt yal na lo re gu . Leezha ngaazh be tub kwaan tich stub xaa Jesús , nzhaal yo chop o chon testig .
47013002	Ngulola mgalno na re xaa mle jwalt yilo lo rese gu , nu nal nixa zit nzo na , noka nzho mod galno na re xaa , mod mle naya leezha mbal na mrop welt lo re gu . Nal chelee na yal na lo re gu stub welt nalest la na ne na re xaa nle kwaan nawent ,
47013003	nel lee re gu kakwaan tub kwaan luu wlipa lee Jesucrist nii kwaan na . Nu Jesucrist nanakt tub xaa nangezht lo re gu , lee xaa nlu yalngezh cheen xaa lo re gu .
47013004	Wli lee xaa mkee lo krus mod tub xaa nangezht , per nal mban xaa kwaan yalngezh cheen Dios . Nu leeka snee , lee re nu nak mod tub xaa nangezht kwenta lee xaa , per tubka yo nu kwaan lee xaa , kwent cheen yalngezh cheen Dios , zee le nu yudar re gu .
47013005	Nu bwii gu ne xomod nak gu , zee ne gu nen che wli nayiyot gu lo xcheen Jesucrist . ¿ Che nanet gu lee Jesucrist mban leen lextoo be ? ¡ Per nambant xaa leen lextoo re gu chelee gu yiyo gu ngwii gu lo xaa !
47013006	Nu ne na , lee re gu ne , lee re nu nayiyot lo xcheen Jesucrist .
47013007	Nu naab nu lo Dios zee nalet gu kwaan nawent , nel nu nzhekla zee nzho mod le gu kwaan wen , nixa nzak gu tira nguyo nu lo re kwaane .
47013008	Nel nyent mod wdizh nu kwaan nawlit , nebse re kwaan wli nzhekla nu nzhedizh nu .
47013009	Kwaanzee nyakla nu leezha nangezht nu , nu lee re gu ngezh , zee seetaka naab nu lo Dios zee lee re gu nalira zo lo Dios .
47013010	Yilo yech ne kakee na lo gu gorna zeeraka yal na lo re gu , zee nagakt na tub xaa nakap doo lo gu kwaan yalnabeyy kwaan mzaa Xaa Nabeyy lo na , gorna zhin na lo gu . Lee yalnabeyy cheen na nanakt tub kwaan lux na gu , leeya nak tub kwaan le zee zo nyera gu lo Dios .
47013011	Wech nu bzan , ngulola ngunii na rese kwaane . Nzhekla na yo gu chul nu bkwaan gu re kwaan le zee nali zo gu lo Dios , nu byaan gu le gu kwaan wen , zee chul kwi re gu , zee lee Dios xaa nkela be , zo kwaan re gu .
47013012	Guzh gu “ dix ” lo re wech nu lo re bzan , nu daw gu tub bit tagarlo xaa tub mod nali .
47013013	Nu rese xaa mle nambey Jesús , xaa nzhi nee , nxaal “ dix ” lo re gu .
47013014	Nzhekla na les lextoo Jesucrist ne rese gu , nu lee yalnkela cheen Dios zo kwaan rese gu , zee lee Mbi Naban cheen xaa tubka yo leen lextoo rese gu . Sbaa gaka . Pab
48001001	Na nak Pab , nu nak na tub xaa mkayaa yalnabeyy lo Jesucrist , nu nanakt na tub xaa mxaal o mleey myet yizhyo . Na nak tub xaa mleey mer Jesucrist nu Dios , xaa nak Xuz be , xaa mseban Jesucrist .
48001002	Na , nu rese wech xaa nzo kwaan na nee , kakee na yech ne lo re gu , xaa nak xaa Jesucrist , xaa nzho re yezh cheen Galacia .
48001003	Nzhekla na lee Dios , xaa nak Xuz be , nu Jesucrist , Xaa Nabeyy be , luu xaa yalnkela cheen xaa lo re gu , le xaa zee kwi chul re gu .
48001004	Nu leeka Jesucrist mzaa Jesucrist ngut kwent cheen re jwalt cheen rese be , zee koo xaa be lo re kwaan naxinn lo yizhyo ne , re mbizh kwaan nzho be nal , mod nzhekla Dios , xaa nak Xuz be .
48001005	¡ Nzhekla na gool rese xaa lo Dios rese mbizh ! ¡ Sbaa gaka !
48001006	Mdedyall doo na gorna ne na lee re gu mbin stub wdizh kwaan nzak gu nzaa yalnaban , ta mlaa gu Dios , xaa mrezh gu kwaan yalnkela cheen Jesucrist , nu mkayaa guya .
48001007	Per kwaan wli nak , nyentra stub wdizh chul kwaan nyaadno yalnaban . Nal nzho lak xaa nzhekla le yek gu chop nu nzhekla xaa chee xaa wdizh chul cheen Jesucrist .
48001008	Per chelee tub re nu o tub mandad cheen Dios zaa kwent cheen stub wdizh chul lo gu , la yalnayii cheen Dios tich xaa zee , nu xobde Dios xaa .
48001009	Nu kwaan ngunii nu yilo bare na nii naya lo gu stub welt : Chelee tub xaa zaa kwent stub wdizh chul lo gu , nu nanakta kwaan mzaa nu lo gu , la yalnayii cheen Dios tich xaa zee , nu xobde Dios xaa .
48001010	Nankwaant na nix gak lextoo re myet ne na , lee na nkwaan gak nix lextoo Dios ne na . ¡ Nu chelee na nkwaan na yula re myet na , zee nanaktra na tub mos cheen Jesucrist !
48001011	Wech nu bzan , nzhekla na ne re gu kwaane : Lee wdizh chul kwaan nza na kwent , nanakta tub xgab cheen myet .
48001012	Namkayaat naya , nu nixa namseedt naya lo myet , leeya nak tub kwaan mseed Jesucrist na .
48001013	Nu nzak na ne re gu , lee yilo leezha mreke na tich rese kwaan nak cheen sawlazh na , nu mrenal na re xaa Jesucrist , nu tubka mle na xgab lux na xaa .
48001014	Nu lo re kwaan mlu xey nu , na ngok tub xaa mas mle rese kwaan né xaa ; lo re xaa kwaan nzexen kwaan na , na ngok tub xaa nzheklara ngozhaw rese kwaan mle re xey nu , xaa yilo .
48001015	Per Dios mleey na leezha zeeraka gal na , nu kwaan yalnkela cheen xaa mrezh xaa na . Nu leezha mzhib gan lextoo xaa ,
48001016	mle xaa mlabeyy na Xgann xaa , zee za na kwent cheen xaa kwaan nyalno yalnaban lo re xaa nanakt xaa Israel . Nu namnabdizht na lo stub xaa zaa kwent cheen wdizh chul lo na ;
48001017	nu nixa nangwanabdizht na lo re xaa mkayaa yalnabeyy lo Jesucrist yilo ke na , xaa nzho Jerusalén . Kwaan mle na nak , ta ngwa na yizhyo cheen Arabia , nu zeera mbare na naz yezh Damasco .
48001018	Chon liin gwluzh zeera ngwa na Jerusalén , zee mlabeyy na Pér , nu lo xaa mlaz na chiin mbizh .
48001019	Per nik stub xaa mkayaa yalnabeyy lo Jesucrist nangunet na lo , nebse lo Chag , wech Xaa Nabeyy .
48001020	Nu delant lo Dios nii na wli na kwaan kakee na lo gu .
48001021	Gwluzh zeera ngwa na naz yizhyo cheen Siria nu Cilicia .
48001022	Kwaanzee lee re xaa Jesús , xaa nzho yizhyo cheen Judea nanlabeyyt xaa na .
48001023	Nebse kwaan nzhayon re xaa ne nak : “ Lee xaa kwaan mrenal be yilo , lee nal nzaa xaa kwent cheen wdizh chul cheen Jesucrist , leeka kwaan nzhekla xaa luux yilo ” .
48001024	Nu nal nzholl re xaa lo Dios , nel mchee Dios mod nak na .
48002001	Stub chida liin gwluzh leezha mlu xni lo na , zee ngwa na Jerusalén stuba kwaan Bernabé , nu mbe nu Tito .
48002002	Ngwa nu nel mlu Dios lo na nzhaal ya na . Nu gorna nzola na Jerusalén , nguu na tub junt kwaan re xaa nabeyy lo xaa Jesús , techo re nu , nu mza na kwent lo re xaa , kwent cheen wdizh chul kwaan nza na lo re xaa nanakt xaa Israel . Nu mle na kwaane nel nanzheklat na lee kwaan mlu na , nu re kwaan kale na , luux .
48002003	Per nixa Tito , xaa nzo kwaan na , namlet re xaa nabeyy jwers lo xaa yo xaa beyy cheen re nu , xaa Israel , nixa nanzhot xaa beyy cheen re nu , xaa Israel .
48002004	Per lak xaa nkade , nu nle mod xaa Jesús , xlaan mrep xaa lo re be , nze selach xaa nen cho kwaan nzho mod le be , nel msela Jesucrist be ; nu zee mkwaan xaa mod le xaa zee kozhaw be kwaan nzhé re xey nu , zee gak be mod tub mos cheen re kwaan nzhé xey nu .
48002005	Per tira namzaat re nu yek nu gon xtizh xaa nel nanzheklat nu lee re gu laa wdizh chul , kwaan nak kwaan wli .
48002006	Per lee re xaa nak xaa nabeyy be , nik tub rason namzaatra xaa lo na . ( Nu lo na nanont cho kwaan ngok xaa yilo , nel rese xaa lal nak lo Dios . )
48002007	Per ngune xaa lee Dios mleey na za na kwent cheen wdizh chul lo re xaa nanakt xaa Israel , modxa mkayaa Pér zaa xaa kwent ne lo re sawlazh nu .
48002008	Nu leeka Dios , xaa mle yudar Pér zaa Pér kwent lo re sawlazh nu , nel nak xaa tub xaa mkayaa yalnabeyy lo Jesucrist , leeka Dios zee , nle yudar na za na kwent lo re xaa nanakt xaa Israel , nel na nak tub xaa mkayaa yalnabeyy lo Jesucrist .
48002009	Nu kwaanzee lee Chag , Pér nu Juan , re xaa non lo re xaa Jesús , mzeen xaa lee Dios mleey na kee na zhiin ne lo yalnkela cheen Dios . Nu snee mlu xaa mkayaa xaa nu mod xmig xaa , nel mzaa xaa yaa xaa lo rop nu Bernabé , nu mzeyal xaa ya nu lo re xaa nanakt xaa Israel kee nu zhiin , nu lee re xaa kee zhiin lo re sawlazh nu .
48002010	Nebse ngunaab re xaa lo nu selazh nu re xaa prob , mer kwaan nzhekla doo na le na .
48002011	Per gorna mzhin Pér yezh Antioquía , mgalno na xaa delant lo rese xaa , nel lee xaa kale tub kwaan tira nawent .
48002012	Nel gorna mzhin xaa mzelo xaa nzhaw xaa kwaan re xaa Jesús , xaa nanakt xaa Israel . Per gorna mzhin lak xaa mxaal Chag , xaa sawlazh nu , nanzheklatra xaa gaw xaa kwaan re xaa Jesús , xaa nanakt xaa Israel ; nu mlaa xaa xaa , nel mzheb xaa ne xaa re xaa kwaan mbezh nzhaal yo rese xaa Jesús beyy cheen nu .
48002013	Nu mzhaal lak sawlazh na kwaan Pér lo kwaan kale xaa , nu axta noka Bernabé mkade xaa , mzhaal kwaan re xaa , xaa kwaan mbezh le tub kwaan nu nle stub kwaan .
48002014	Kwaanzee gorna ngune na nanzhat xaa nali mod nii wdizh chul , zee nzhé na lo Pér delant lo rese xaa : “ Lu nak xaa Israel , nu nle lu mod tub xaa nanakt xaa Israel . ¿ Chozhiin nabeyy lu lee re xaa nanakt xaa Israel yo mod rop be ?
48002015	¿ Che nzak lu , lee re be , xaa nak xaa Israel axta leezha ngol be , xwara ke re xaa nanakt xaa Israel , xaa nzeb jwalt ?
48002016	Per noka ne be , nakayaat Dios nik tub xaa mod xaa nali lo Dios nel ngozhaw xaa ley cheen Ches ; Dios kayaa xaa mod xaa nali nel ngwii xaa lo Jesucrist . Kwaanzee noka be ngwii lo Jesucrist , zee kayaa Dios be . Nu nanakta nel ngozhaw be ley cheen Ches , nel nik tub xaa nakayaat Dios nel ngozhaw xaa ley cheen Ches .
48002017	Nu kwaanzee , chelee be nzhekla be kayaa Dios be mod xaa nali nel ngwii be lo Jesucrist , zee lee lak xaa yé , nzeb be jwalt nel nangwiit be lo re kwaan nzhé re xey be . ¡ Chol sbaa naka , Jesucrist nle zee zeeb be jwalt , nawlit kwaane ! ”
48002018	Ngulo mlux na re kwaan nzhé re xey nu , nu chol bare na dexkwaa naya stub welt , leeka na ngak xaa nzeb jwalt .
48002019	Nel lee lo ley nu lo kwent cheen ley , mod tub xaa ngut nak na , zee ban na mod nzhekla Dios .
48002020	Tubka kwaan Jesucrist mkee na lo krus , nu nanakt na xaa mban , xaa mban nak Jesucrist , xaa kwaan nzho leen lextoo na nal . Nu lee yalnaban kwaan mban na leen xkwerp na nal , mban naya nel ngwii na lo Xgann Dios , xaa nkedoola na , nu ngut kwent cheen na .
48002021	Chol ngozhaw xaa ley cheen Ches , zee nzho mod kayaa Dios xaa , nzere xaa re kwaan chul kwaan sbaasa mzelazh Dios lo xaa , ¡ nu tira nalet na kwaane ! Sbaa nle xaa zee nanont ngut Jesucrist .
48003001	¡ Xaa Galacia , xaa bxen ! ¿ Xomod mlaa gu mle nachan xaa yek gu ? Klar doo mzaa nu kwent lo gu , xomod ngut Jesucrist , leezha mkee xaa xaa lo krus .
48003002	Nebse nzhekla na keb gu lo na : ¿ Che mkayaa gu Mbi Naban cheen Dios , nel mbin gu kwaan nzhé ley cheen Ches , o nel mle gu krer wdizh chul kwaan mbin gu ?
48003003	¿ Chozhiin tant nachan gu ? Mzelo gu mze gu xnaz Dios kwaan Mbi Naban , nu lee nal nzhekla gu zhin gu lo Dios kwaan yalngezh cheen myet yizhyo .
48003004	¿ Che nik tub sirb namlet mded gu bid kwent cheen wdizh chul ? ¡ Wena , chol mleya sirb lo gu !
48003005	Leezha mzaa Dios Mbi Naban nu mle xaa re kwaan gro lo re gu , ¿ chozhiin mle xaaya ? Nanakta nel mle gu kwaan nzhé ley , mle xaaya nel mle gu krer wdizh chul kwaan mbin gu .
48003006	Snee mle Abraham , nel nkee lo Xkyech Dios , nzhé : “ Abraham mwii lo Dios , kwaanzee Dios mkayaa xaa mod tub xaa nali ” . ‘‘
48003007	Nu kwaanzee nzhaal ne re gu , lee re dii cheen Abraham nak re xaa kwaan ngwii lo Dios .
48003008	Nu lo Xkyech Dios nzhéla lee Dios kayaa re xaa nanakt xaa Israel mod xaa nali lo xaa , re xaa kwaan ngwii lo Dios , nu nzhé xaa wdizh chul ne lo Abraham : “ Kwent cheen lu , Dios le kwaan chul lo zyen doo xaa dubse yizhyo ” . ‘‘
48003009	Nu kwaanzee lee re xaa ngwii lo Dios chul yo xaa kwenta Abraham , xaa mwii lo Dios .
48003010	Rese xaa kwaan ngwii lo ley cheen Ches ded xaa bid nel Xkyech Dios nzhé : “ Nxobde Dios re xaa kwaan nalet rese kwaan nkee lo yech cheen ley ” . ‘‘
48003011	Nu kwaanzee , klar doo niiya , nik tub xaa nakayaat Dios nel ngozhaw xaa ley cheen Ches , modxa nzhé Xkyech Dios : “ Xaa nali nak xaa ngwii lo Dios ” . ‘‘
48003012	Per lee re xaa ngwii lo ley cheen Ches nangwiit xaa lo Dios , nel Xkyech Dios nzhé : “ Xaa ngwii lo ley cheen Ches , nkin le xaa rese kwaan nkee lo ley cheen Ches ” . ‘‘
48003013	Jesucrist mdix re jwalt cheen be mod naab ley kwent lo be , nel mxobde Dios xaa kwent cheen re be , nel lee Xkyech Dios nzhé : “ Dios nxobde rese xaa nzhet nkenga lo yag ” . ‘‘
48003014	Kwaanzee yo chul re xaa nanakt xaa Israel , mod mzaa Dios kwent lo Abraham yilo . Nu snee rese be , xaa ngwii lo Jesucrist , mkayaa Mbi Naban , modxa nzhé Dios xaal xaa .
48003015	Wech nu bzan , nii na lo gu mod xaa yizhyo ne : Leezha nle xaa tub trat nu nzaa xaa firm cheen xaa lo yech , nik tub xaa nyent mod cheeya o kee stub kwaan loya .
48003016	Sbaaka mlaa Dios wdizh lo Abraham nu lo dii cheen xaa . Lee Xkyech Dios nanzaat kwent cheen : “ rese dii cheen xaa ” . Leeya nzaa kwent cheen : “ tubka dii cheen xaa ” , ‘‘ xaa nak Jesucrist .
48003017	Lee kwaan nii na nak kwaane : Dios mlaa diizh lo Abraham , nu nzhé xaa le xaaya . Kwaanzee , lee ley cheen Ches , kwaan nyaad tap gayoo galbchii liin gwluzh , nyent mod lux wdizh zee , nu kiib yalnon lo kwaan nzhé Dios lo Abraham .
48003018	Nel chelee kwaan nzaa Dios lo be , zaa xaaya nel ngozhaw be ley , zee nanaktraya tub kwaan nguné xaa zaa xaa sbaasa . Per lee Dios nzaaya sbaasa nel sbaa nzhé xaa lo Abraham .
48003019	Kwaanzee , ¿ cho sirb nle ley cheen Ches ? Gwluzh Dios mzaaya zee ngok ngeda kwent cheen re jwalt cheen myet . Nu nebse nzhaal diiya axta gorna yaad xaa nak “ dii ” kwaan nzhé Dios yaad . Re mandad cheen Dios mzaa ley lo Ches , zee gak xaa tub xaa nzo xsaww lo Dios nu lo re xaa Dios .
48003020	Per leezha nzhé Dios lo Abraham le xaa kwaan chul , mer lee xaa nzhéya , nu namkint xaa tub xaa mzo xsaww lo rop xaa , nel Dios nak tubka .
48003021	Kwaanzee , ¿ cho kwaan nii na , lee ley cheen Ches nzho kontr cheen re kwaan ngunii Dios le xaa ? ¡ Telisa nawlita ! Nel chelee ley nzho mod ngzaaya yalnaban , zee kayaa Dios be mod xaa nali lo xaa nebse kwent cheen ley .
48003022	Per kwaan nzhé Xkyech Dios nak rese xaa nak mod xaa nzho lozhyib kwent cheen jwalt . Zee lee re xaa kwaan ngwii lo Jesucrist kayaa kwaan nzhé Dios zaa Dios .
48003023	Leezha zeeraka yaad Jesucrist , leezha nyent mod wii be lo xaa , lee ley nkano re be mod tub xaa nzho lozhyib , nebse nkambaz be zhin Xaa Xaal Dios Nabeyy , zee nzho mod wii be lo xaa .
48003024	Kwaanzee nii na , lee ley cheen Ches nak kwaan mseed be mod madwin axta mzhin Jesucrist , nu snee gorna wii be lo xaa , kayaa Dios be mod xaa nali .
48003025	Per nal myaadla Jesucrist , nzho mod wii be lo xaa , nankintra reke be tich ley ,
48003026	nel lee mod ngwii re be lo Jesucrist , le zee rese be nak xinn Dios .
48003027	Nel gorna mrubnis be ngok be tubka kwaan Jesucrist , nu nak be xaa mod tub ler .
48003028	Nu nanontra , che nak xaa sawlazh nu o nanakt xaa sawlazh nu , che mos nak xaa o nanakt xaa mos , che xaabyi xaa o ngwnaa me ; nel gorna ngok be tubka kwaan Jesucrist tubka nak rese be .
48003029	Nu chelee be nak be xaa Jesucrist , zee noka nak be xaa dii cheen Abraham , nu nak be xaa kayaa re kwaan chul kwaan nzhé Dios zaa xaa .
48004001	Lee kwaan nzhekla na nii na nak kwaane : Leezha win xaa , zer kayaa xaa re kwaan nak cheen xuz xaa , lal nak xaa kwaan xmos xaa , nixa lee xaa nak bixwann rese kwaan .
48004002	Nel nzho xaa nabeyy lo xaa ne , nu nkanap xaa xaa nu re xcheen xaa , axta yixoob xaa liin kwaan nzhé xuz xaa , zeera nzho mod kayaa xaa re xcheen xuz xaa .
48004003	Nu seeka re be , leezha chut be , nle be rese kwaan nle re xey be .
48004004	Per gorna mzhin mbizh kwaan mleey Dios , mxaal xaa Xgann xaa , xaa mzan tub ngwnaa ; nu ngol xaa mod tub sawlazh na zee kozhaw xaa ley cheen Ches .
48004005	Nu mdix xaa zee koo xaa be lo ley zee , re be xaa nzhake tich ley zee , snee lee Dios nzho mod kayaa re be mod xinn xaa .
48004006	Nu nel xinn Dios nak be , Dios mxaal Mbi Naban cheen Xgann xaa lextoo re be , nu lee Mbi Naban mbezh : “ ¡ Pa ! ”
48004007	Nu kwaanzee nanaktra be tub mos , lee be nak xinn Dios , nu nel xinn Dios nak be , noka nzhekla xaa kayaa be re kwaan chul kwaan nguné xaa zaa xaa lo be .
48004008	Yilo , leezha nanlabeyyt gu Dios , nak gu mos cheen re kwaan nawlit nak Dios .
48004009	Per nal nlabeyy gu Dios o mas wen nal nlabeyy Dios re gu , ¿ xomod bare gu lo re kwaan nle xey nu , kwaan nanont tant nu nyent sirb , nu gak gu xmosa stuba ?
48004010	Lee re gu seetaka ngozhaw re mbizh , re mbee , nu liin kwaan nzak gu non .
48004011	¡ Nu nzheb doo na napa lee re zhiin kwaan mle na lo re gu luux !
48004012	Wech nu bzan , naab na lo gu gok gu kwenta na , nel ngok na kwenta gu . Nik tub kwaan nawent namlet re gu lo na ,
48004013	mod nela re gu . Leezha yilotlaka mza na kwent cheen wdizh chul lo re gu , mle naya nel ngok ne na .
48004014	Nu yalyizh zee ngok tub preb lo gu , nixa sneeya mkayaa re gu na , nixa ne na ; nu mkayaa gu na mod tub mandad cheen Dios , nu mod mer Jesucrist .
48004015	¿ Ma re kwaan chul kwaan mle gu zee ? Nu xjabor gu nii na , chol nzho moda lo gu , zee axta zaalo gu ngoo gu ngzaa guya lo na .
48004016	Lee nal , ¿ che ngok na xkontrad gu , nebse nel ngunii na kwaan wli lo gu ?
48004017	Re xaa kwaan mbezh nkin yo xaa beyy cheen nu , nle doo xaa xgab re gu , per lee re xgab cheen xaa nanakt kwaan wen . Kwaan nzhekla xaa nak koxcho xaa be , zee zhaal gu kwaan lee xaa .
48004018	Wliya wen le xaa xgab stub naz xaa , per lee xgab cheen xaa nzhaal gak tub xgab wen , nu nzhaal tubka sbaa le xaa xgab ; nu nagakta nebse leezha nzo na lo re gu .
48004019	Nii na lo re gu mod xiin na , stub welt ne doo nzhak lextoo na ne na re gu , mod tub ngwnaa , me mer gal xinn ; nu tubka snee gak ne lextoo na axta gorna lee Jesucrist tira nabeyy lextoo gu .
48004020	¡ Wena chol nzo na lo re gu nal gorne , zee nzho mod nii na lo re gu stub mod , nel nanet na cho kwaan le na kwaan re gu !
48004021	Né gu tub kwaan lo na , xaa nzhekla wii lo ley cheen Ches ; ¿ che zer ne gu cho kwaan nzhé ley zee ?
48004022	Nzhéya Abraham mkano chop xgann ; tub xaa mzan xmos xaa , nu stub xaa mzan sa xaa , me nanakt mos .
48004023	Lee xinn xaa , xaa mzan xmos xaa , ngol mod re myet yizhyo ne , per lee xinn xaa , xaa mzan sa xaa ngol zee mbarlo kwaan nzhé Dios lo xaa .
48004024	Rop ngwnaa ne nlu xomod nak rop wdizh kwaan mlaa Dios , Rese xinn Agar nak mos nel xnaa xaa ngok mos , kwenta re xaa ngwii lo ley kwaan mzaa Dios lo Ches yek yi Sinaí . Nu rese xaa ne , axta leezha nzhal xaa nak xaa kwenta mos .
48004025	Nu lee yi Sinaí kwaan nak cheen xaa Arabia , nak kwenta Agar , kwaan nak kwenta Jerusalén mbizh ne , nel lee re xaa nzho yezh ne nak mos cheen ley .
48004026	Per lee Jerusalén kwaan nzho naz yiba , nak mod xnaa be , kwaanzee nanakt be mos cheen ley .
48004027	Nel lee Xkyech Dios nzhé : Chul ble lextoo lu , lu ngwnaa me nit , me nanzhalt xinn ; lu me nankanot mad , bxizh nel chul nzhak lextoo lu , lu me nanlabeyyt yalne cheen mad . Nel zyenra mad nkano ngwnaa , me mlaa sa , ke ngwnaa me nkano sa . ‘‘
48004028	Wech nu bzan , be nak mod Chak ; be nak re xaa kwaan nguné Dios gal .
48004029	Per mod re mbizh zee , lee xaa kwaan ngol mod tub myet yizhyo mrenal xaa xaa kwaan ngol kwaan Mbi Naban , nu sneeka nzhak re kwaane nal .
48004030	Kenzha gu kwaan nzhé Xkyech Dios . Néya : “ Btexonn mos kwaan xinn me , nel nyent mod kiiz lu kwaan lo xinn sa lu nu lo xinn xmos lu ” . ‘‘
48004031	Kwaanzee wech nu bzan , nanakt be xinn mos , lee be nak xinn me nanakt mos .
48005001	Jesucrist mle zee nagakt be tub mos cheen ley . Kwaanzee , nye zo be lo xcheen Jesucrist nu nagaktra be tub mos cheen ley , nel lee ley nak mod tub yog kwaan nga nzhib yenn be , nu kwaanzee nawiitra be lo ley stuba .
48005002	Bkenzha gu . Na Pab , nii na lo gu . Chelee gu ko gu gu beyy cheen nu , zee lee Jesucrist nanont lo gu .
48005003	Nu stub welt nii na lo rese xaa kwaan nzhekla yo re xaa beyy cheen nu , nkin le xaa rese kwaan nabeyy ley cheen Ches .
48005004	Re gu , xaa nzhekla kayaa Dios gu mod tub xaa nali nel nle gu kwaan nzhé ley cheen Ches , tira mbachii gu lo Jesucrist nu lo yalnkela cheen Dios .
48005005	Per re be ngwii lo Dios kwent cheen Mbi Naban , nu nkambaz be gak be tub xaa nali lo Dios .
48005006	Nel chelee be tubka nzo be kwaan Jesucrist , nanont yo xaa beyy o nayot xaa beyy cheen sawlazh na . Lee kwaan non nak le be rese kwaan kwent cheen yalnkela , zee nlu ngwii be lo Dios .
48005007	Wen nzha re gu . ¿ Cho mle zee namkenzhatra gu wdizh chul kwaan wli ?
48005008	Nu naleet Dios xaa kabezh gu mleya .
48005009	Mod mbezh xaa : “ Chepse lebadur ntexoob dubse koob ” .
48005010	Telisa ded xaa bid , re xaa kwaan nzhekla le chop xgab cheen gu , nexa cho xaa zee . Nu ne na lee Xaa Nabeyy , le zee lee re gu nacheet xgab cheen .
48005011	Wech nu bzan , chol ngle na jwers yo re xaa beyy cheen nu , xaa Israel , kwaan mle na yilo ; nu chol sbaa ngle na nal , zee lee re sawlazh na nangrenalt na , nel zee lee kwent kwaan mkee Jesucrist lo krus , nangakt nik tub storb lo xaa .
48005012	Nu lee re xaa kwaan kachee xgab cheen gu , ¡ oj tira ngle kapon xaa xaa !
48005013	Wech nu bzan , Dios mleey re gu zee nawiitra gu lo ley . Nakint kozhaw gu ley , per nanzhaalt le gu rese kwaan nzhekla kwerp cheen gu . Nu nal wen kela gu nu ble gu yudar tub gu stub gu .
48005014	Nel dubse ley nzho mod nii beya kwaan tubka wdizh ne : “ Bkela wechxinn lu modxa nkela lu leeka lu ” . ‘‘
48005015	Per chelee gu nkwaan gu diizh nu ndil leeka re gu kwenta ma nakap , nzho mod lux gu leeka re gu .
48005016	Kwaan nii na lo gu nak : Le be kwaan nzhekla Mbi Naban nu nalet be re kwaan nzhekla kwerp cheen be .
48005017	Nel lee re kwaan nzhekla kwerp cheen be nzha kontr cheen Mbi Naban , nu kwaan nzhekla Mbi Naban nzha kontr cheen re kwaan nzhekla kwerp . Tuba nzha kontr stuba , kwaanzee nyent mod le be kwaan nzhekla be .
48005018	Nu chelee Mbi Naban nabeyy lo be , zee lee ley nanabeyytra lo be .
48005019	Nu nanagant luu re kwaan nle re xaa , xaa nle re kwaan nzhekla xkwerp : nchaal xaa stub ngwnaa , nzoblazh xaa chaal xaa zyen ngwnaa , nzho re xgab nachan yek xaa ,
48005020	ngwii xaa lo maj , nya xaa lo wezh , nayii xaa ne xaa stub xaa , ndildiizh xaa , nzhak selos xaa , tira nanagant yii xaa , nzhak meskin xaa , nle rol xaa re xaa , nu nle xaa zee nakwiwent stub naz xaa ,
48005021	nzoblazh xaa , nzuzh xaa , nya xaa yalni pa nle xaa rese kwaan nzhekla kwerp cheen xaa , nu stub naz kwaan nawent kwenta re kwaane . Nu bare na nii na lo gu , kwentaxa nguniila naya lo gu yilo , lee re xaa kwaan tubka nle re kwaane , nayizot xaa Pa Nabeyy Dios .
48005022	Per lee kwaan nle Mbi Naban lextoo xaa nak : nkela xaa , chul nzhak lextoo xaa , chul nzo xaa kwaan Dios , nyela xaa , chul nkayaa xaa stub xaa , wen nak xaa , nanlaat xaa Dios ,
48005023	nadoo nak xaa , nanlet xaa re kwaan nzhekla kwerp . Nu nik tub ley nyent mod né nawent re kwaane .
48005024	Per lee re xaa nak xaa Jesucrist , nanletra xaa rese kwaan nzhekla kwerp cheen xaa , nel mkeela xaaya lo krus kwaan Jesucrist , nu snee ngutla xaa lo re kwaan nak kwaan yizhyo ne .
48005025	Nu lee nal cheleeya kwaan Mbi Naban mban be , noka laa be nabeyy Mbi Naban be .
48005026	Natot be yalxwa , nakwaant be dil , nu nixa nazoblazht be cheen wechxinn be .
48006001	Wech nu bzan , chelee gu ne gu , lee tub wech gu mle tub kwaan nawent , re gu xaa nzo kwaan Mbi Naban , nzhaal le gu yudar xaa , zee le xaa kwaan wen ; per ble gu yudar xaa tub mod nadoo . Nu bkanap gu gu , napa noka gu kale kwaan nawent .
48006002	Ble gu yudar wechxinn gu leezha kaded xaa bid , nu snee nle gu kwaan né Jesucrist lo ley .
48006003	Nu leezha lee tub xaa nzak non xaa , nu wlipa nanakta sbaa , leeka lee xaa kakade xaa .
48006004	Nu kad tub xaa nzhaal wii lo re kwaan nle xaa , nu chul gak lextoo xaa gorna ne xaa chul nle xaa , nu nanzhaalt wii xaa lo re kwaan nle stub naz xaa .
48006005	Nel kad tub xaa nzhaal le zhiin kwaan mzaa Dios lo xaa .
48006006	Lee xaa kwaan kaseed xtizh Dios , nzhaal le xaa yudar xaa kwaan nak xmaestr xaa .
48006007	Nakadet gu leeka gu , nik tub xaa nyent mod kitno Dios . Leezha ngo xaa bizh lo yo zee ntop xaa kwaan mgaan xaa .
48006008	Nu snee lee xaa nxeen re kwaan nzhekla kwerp cheen xaa , lo re kwaan nzhekla kwerp cheen xaa le xaa gan kwaan naxinn doo . Lee xaa kwaan nxeen re kwaan nzhekla Mbi Naban , lo kwaan nzhekla Mbi Naban le xaa gan yalnaban kwaan tira .
48006009	Kwaanzee nanzhaalt yizha be le be kwaan wen , nel chelee be nayachet lextoo be , zee top be yalgon mer tyemp nak cheena .
48006010	Kwaanzee , leezha nzho mod le be chul lo stub xaa , le beya , nu lo re xaa yilotlaka nzhaal le be chul , nak lo re wech be nu lo re bzan be , xaa nak xaa Jesucrist .
48006011	¡ Wii gu re letr ndok kwaan nkee na kwaan mer yaa na !
48006012	Nu lee re xaa kwaan nzhekla yo gu beyy cheen nu , nle xaaya nel nzhekla xaa kwi chul xaa kwaan re myet , zee narenalt re xaa xaa , kwent kwaan mkee Jesucrist lo krus .
48006013	Per nixa re xaa kwaan nzho beyy cheen nu nanlet rese kwaan nzhé ley . Nu nzhekla xaa lee re gu yo beyy ba , zee nzho mod to re xaa yalxwa nel mle xaa jwers lo re gu zee wee gu beyy ba cho kwerp cheen gu .
48006014	Nu lee na nanzheklat na to na yalxwa lo nik tub kwaan , nebse kwent kwaan mkee Jesucrist lo krus , Xaa Nabeyy be . Nel leeya mle , ngut na lo re kwaan yizhyo , zee nanabeyytra lo na .
48006015	Nu nanont yo xaa o nayot xaa beyy cheen re nu , kwaan non nak gak na tub xaa kub lo Jesucrist .
48006016	Nu nzhekla na nix kwi re gu nu kayaa gu yalnles cheen Dios , nel nle gu kwaane , nu wlipa xaa dii cheen Israel nak gu , nu nak gu xaa Dios .
48006017	Nu nalzhe naz delant , nanzheklatra na nik tub xaa kwaan diizh , nel lee re bde kwaan nkano kwerp cheen na , nlu lee na nak tub mos cheen Jesucrist .
48006018	Wech nu bzan , nzhekla na lee Jesucrist , Xaa Nabeyy be , zaa re yalnkela cheen xaa lo re gu . ¡ Sbaa gaka ! Pab
49001001	Dix re gu mig , xaa nzho yezh Éfeso . Na nak Pab , nu na nak tub mos cheen Jesucrist nel sbaa nzhekla Dios . Nu kakee na yech ne lo re gu xaa mle nambey Jesús , xaa nzho yezh Éfeso , xaa tubka ngwii lo Jesucrist .
49001002	Nzhekla na lee Dios , xaa nak Xuz be nu Jesucrist , Xaa Nabeyy be , le zee kwi chul re gu nu luu xaa yalnkela cheen xaa lo re gu .
49001003	Gool be lo Dios , xaa nak Xdios be nu xaa nak xuz Jesucrist , Xaa Nabeyy be , nel lee xaa mzaa re xcheen xaa re kwaan nze naz yiba lo re be , re kwaan nkin be zee gak be xaa xaa , kwent cheen kwaan mle Jesucrist .
49001004	Dios mleey be axta leezha zeeraka dexkwaa yizhyo , kwent cheen kwaan mle Jesucrist , zee gak be xaa xaa zee nzhul zo be lo xaa .
49001005	Nu kwaan yalnkela cheen xaa , mleey xaa be zee gak be xinn xaa kwent cheen kwaan mle Jesucrist , modxa nzhekla xaa .
49001006	Kwaanzee tubka nzhaal gool be lo Dios , nel tant nkela xaa be ; nu kwent cheen Xgann xaa , xaa tant nkela xaa , mzaa xaa re kwaane lo be .
49001007	Nu leezha ngut Jesucrist zee mzi xaa be zee gak be xaa xaa , zee mchee xaa re jwalt cheen be , nel tant nkela xaa be ,
49001008	zee tira mle xaa kwaane . Nu Dios kwaan yalnzhak cheen xaa ,
49001009	mlu xaa re kwaan nzhekla xaa le xaa lo be , re kwaan ngulaan axta yilo . Sbaa mle xaa nel nkela xaa be , nel sbaa mlela xaa xgab le xaaya kwent cheen Jesucrist .
49001010	Leezha zhin mbizh kwaan mlela Dios xgab , le xaa zee lee Jesucrist nabeyy rese kwaan nzho lo yizhyo nu rese kwaan nzho naz yiba .
49001011	Axta yilo Dios mleeyla be zee kayaa be re kwaan nak xcheen xaa , kwent cheen kwaan mle Jesucrist mod nzhola yek xaa le xaa . Nu mle xaaya mod nzhekla xaa ,
49001012	zee lee re nu , xaa mwii lo xaa yilotlaka , le zee gool rese xaa lo xaa .
49001013	Nu noka re gu leezha mbin gu kwent cheen wdizh chul cheen Jesucrist , kwaan wli nak , leeka kwaan nzaa kwent cheen yalnaban kwaan tira , nu leezha mwii gu lo Jesucrist , gorzeetlaka mkayaa gu tub sey kwaan nak Mbi Naban kwaan nzhé Dios xaal xaa .
49001014	Nu lee Mbi Naban nlu lee be kayaa re kwaan né Dios zaa Dios lo be , axta gorna koo Dios re be , xaa nak xaa xaa lo yizhyo ne , zee gool rese xaa lo xaa nel gro doo nak xaa .
49001015	Nu kwaanzee , gorna ngune na lee gu ngwii lo Jesucrist , nu nkela gu re xaa Jesús , xaa nambey ,
49001016	tubka nza na dixkix lo Dios , noka naab na lo xaa kwent cheen re gu .
49001017	Nel lee xaa nak Xuz be nu nzo xaa lo xni , nu lee xaa nak Xdios Jesucrist , Xaa Nabeyy be . Nu tubka naab na lo xaa zee yo yek gu , zee luu xaa lo gu xomod nak xaa , zee labeyyra gu xaa .
49001018	Naab na zee lee Dios le kaxni yek re gu , zee ne gu cho kwaan mrezh xaa gu nkambaz gu . Nel nkambaz be kayaa be rese kwaan chul doo kwaan zaa Dios lo be , xaa nambey .
49001019	Nu noka zee labeyy be gro doo nak yalngezh cheen xaa , lo re kwaan nle xaa kwent cheen be , xaa ngwii lo Jesucrist . Nu yalngezh ne nak kwaan mlu Dios leezha
49001020	mseban xaa Jesucrist nu mle xaa zee zob xaa lad li lo xaa naz yiba .
49001021	Nu mzob xaa xaa zee nabeyy xaa lo rese yalngezh , nu lo rese yalnabeyy , nu lo rese xaa non , nu lo rese kwaan nzho lo yizhyo ne nu lo rese kwaan zhin .
49001022	Mle xaa zee nabeyy Jesucrist lo rese kwaan , nu noka zee nabeyy xaa re xaa ngwii lo xaa .
49001023	Nel lee re xaa ngwii lo Jesucrist nak mod kwerp cheen Jesucrist , nu Jesucrist nabeyy re xaa nak xaa xaa , mod tira nabeyy xaa rese kwaan .
49002001	Yilo rese be nak mod tub xaa ngut , nel nle be re kwaan nawent ,
49002002	nel nle be re kwaan nle re myet yizhyo ne , nu nle be re kwaan nzhekla Maxuu , xaa nabeyy re mbi mal , xaa kwaan nzaa balor lextoo re xaa nanzhont xtizh Dios .
49002003	Nu leeka sbaa ngu re be yilo , mle be re kwaan nzhekla xkwerp be , nu re kwaan mle be xgab , re kwaan nle zee nzhaal la yalnayii cheen Dios tich be , kwenta laya tich re stub naz xaa .
49002004	Per Dios nak tub xaa wen doo nak nu mlesla xaa ne xaa be nel nkela xaa be ,
49002005	zee mzaa xaa yalnaban lo be tubka kwaan Jesucrist , nixa nak be mod tub xaa ngut nel mle be re kwaan nawent . Sbaa mle Dios nel nkela Dios be zee mzaa xaa yalnaban lo be .
49002006	Nu noka nak be mod tub xaa mseban Dios modxa mseban xaa Jesucrist , nu mle xaa zee zob be kwaan lee xaa naz yiba .
49002007	Mle xaa kwaane , zee kwent cheen Jesucrist , le xaa tub mod nadoo lo be nu zee kedoola xaa be axta re mbizh gwluzh .
49002008	Nu mlu Dios yalnkela cheen xaa lo be leezha mzaa xaa yalnaban kwaan tira lo be , xaa ngwii lo Jesucrist . Nu kwaane nanakt tub kwaan mle be gan , leeya nak tub kwaan sbaasa mzelazh Dios lo be .
49002009	Nu nixa nanakta tub kwaan mle be gan lo re kwaan nle be , kwaanzee nik tub be nanzhaalt to yalxwa lo kwaan nle be .
49002010	Nel Dios nak xaa mdexkwaa be , nu mzaa yalnaban kwaan kub lo be kwent cheen Jesucrist , zee le be kwaan wen , mod nak xgab cheen xaa .
49002011	Nu nayenlazht re gu xomod nak gu yilo , re gu xaa nanakt xaa Israel . Lee re nu , xaa Israel , nchoog nu tik yed cho nu kwaan nak beyy cheen nu , nu mbezh nu : “ Lee re gu nak dii nanzhot beyy ” .
49002012	Bzelazh gu yilo nanzot gu kwaan Jesucrist , nu nanakt gu xaa Israel , nu nanzhot gu lo wdizh kwaan mlaa Dios lo re nu , xaa Israel , gu nzho lo yizhyo ne , nu nanlabeyyt gu Dios , nu nixa nankambazt gu kayaa gu nik tub kwaan lo xaa .
49002013	Zit mzo gu lo xaa . Per lee nal gax nzo gu lo xaa kwent cheen xren Jesucrist , kwaan mxo xaa ; nu nal tubka nak gu kwaan Jesucrist .
49002014	Jesucrist nak xaa nle zee chul kwi be , nel tubka mle xaa re nu , xaa Israel , nu re gu , xaa nanakt xaa Israel , gorna mlux xaa yalnayii kwaan nle nrexcho myet , kwaan nak mod tub bla , kwaan nsaaw lo xaa .
49002015	Nu gorna ngut Jesucrist mle xaa zee nanabeyytra ley cheen Ches lo be , kwaan mnabeyy lo rese nu , xaa Israel , nu mchaal xaa rop naz be nu mle xaa be tubka , snee zee kwi chul re be .
49002016	Nel mkeela Jesucrist lo krus , zee mluux xaa dil zee nix kwi rese be , nu snee mle xaa be zee nak be mod tubka kwerp lo Dios .
49002017	Jesucrist myaad mzaa kwent cheen wdizh chul , zee chul kwi rese be , gu xaa mzo zit lo Dios nu re nu , xaa Israel , xaa nzo gax lo Dios .
49002018	Nel kwent cheen Jesucrist , tub be stub be nzho mod bii lo Xuz be kwaan tubka Mbi Naban .
49002019	Kwaanzee nal , lee re gu nanaktra gu mod xaa stub yezh , mod xaa nzho xkyizhyo stub xaa , tubka nak gu kwaan re xaa mle nambey Jesús , nu xinn Dios nak gu .
49002020	Re be nak mod tub yidoo kwaan kaza xaa , kwaan nkano simyent kwaan mzob re xaa mkayaa yalnabeyy lo Jesucrist , nu kwaan re xaa kwaan mzaa kwent kwaan nzhé Dios lo lee xaa yilo , nu Jesucrist nak mod ke kwaan mas xwa lo yidoo ne .
49002021	Nu lee xaa nle zee wen wen mbib re ke tich sa keya , zee kad mbizh mas nzheyak naro xkyidoo Xaa Nabeyy .
49002022	Kwaanzee lee be nak mod tub yoo kwaan mza Jesucrist , kwaan nzho Mbi Naban cheen Dios leen .
49003001	Nzhoo na lozhyib nel mzaa na kwent cheen Jesucrist lo re gu , xaa nanakt xaa Israel .
49003002	Telisa nela gu lee Dios , lo yalnkela cheen xaa , mzaa xaa zhiin ne lo na .
49003003	Dios mlu tub kwaan ngulaan lo na , modxa mza na chep kwent lo gu yilo .
49003004	Nu gorna lab gu kwaan kakee na nzho mod ne gu re kwaan ngulaan cheen Jesucrist .
49003005	Leeya nak tub kwaan namlut xaa lo re xaa yilo , per nal Dios mluya kwaan Mbi Naban cheen xaa lo re nu , xaa mkayaa yalnabeyy lo Jesucrist , xaa nambey nak , nu lo re xaa kwaan nzaa kwent kwaan nzhé Dios lo lee xaa .
49003006	Lee kwaan ngulaan nak kwaane : Lee wdizh chul nle zee lee re xaa nanakt xaa Israel , kayaa leeka re kwaan chul kwaan nkayaa re nu , xaa Israel , nel tubka kwerp nak be , nu lal non rop naz be lo wdizh kwaan mlaa Dios kwent cheen Jesucrist .
49003007	Nu Dios mle zee za na kwent cheen wdizh chul ne , zee mzaa xaa zhiin ne lo na kwaan yalngezh cheen xaa nel nkela xaa na .
49003008	Nu mlu xaa yalnkela cheen xaa lo na leezha mzaa xaa zhiin ne lo na , nixa na nak xaa mas nanont lo re be , xaa mle nambey Jesús . Per mzaa xaa lo na zee za na kwent cheen re kwaan chul doo cheen Jesucrist lo re xaa nanakt xaa Israel .
49003009	Nu Dios , xaa mdexkwaa rese kwaan , mxaal na , zee luu na re kwaan ngulaan nzha doo liin .
49003010	Nel nzhekla Dios luu yalnzhak cheen xaa lo re mbi kwaan nzho yiba , xomod mle xaa kwaan re xaa Jesús .
49003011	Nu axta yilo mlela Dios xgab cho kwaan le xaa kwaan Jesucrist , Xaa Nabeyy be .
49003012	Nu nel xaa Jesús nak be nzho mod bii be lo Dios , nu ne be chul kayaa xaa be .
49003013	Kwaanzee naab na lo gu , nazhebt gu nel kadeed na bid , nel nzhekla na chul yo gu .
49003014	Kwaanzee nkichxub na nu nzhedizhno na Xuz be ,
49003015	xaa mle zee rese be nkano le xaa , xaa nzho lo yizhyo nu xaa nzho naz leen yiba .
49003016	Naab na lo xaa zee lo re kwaan chul cheen xaa , le xaa zee nye zo gu leen lextoo gu kwaan yalngezh cheen Mbi Naban ,
49003017	zee lee Jesucrist yo leen lextoo gu nel ngwii gu lo xaa . Noka naab na zee nye zo gu lo yalnkela cheen Dios mod tub yag kwaan nech nzho lox .
49003018	Nu snee nzho mod labeyy gu leeka kwaan labeyy stub naz xaa Jesús , xaa nambey , nel naro doo nak yalnkela cheen Jesucrist .
49003019	Nu naab na zee labeyy gu yalnkela cheen xaa , tub yalnkela kwaan gro doo kwaan nyent mod la yek re myet , nu snee zee nzho mod tira gak gu xaa xaa .
49003020	Nu lee nal , nzholl na lo Dios , xaa kwaan nkano yalngezh ; lee xaa nzho mod le zyenra kwaan naab be lo xaa , nu re kwaan nzho yek be naab be lo xaa , kwent cheen yalngezh cheen xaa , kwaan nkee zhiin leen lextoo be .
49003021	¡ Gool rese xaa Jesús lo Dios nal nu tubka , kwent cheen kwaan mle Jesucrist ! ¡ Sbaa gaka !
49004001	Nzhoo na lozhyib kwent cheen Xaa Nabeyy , kwaanzee naab na lo gu ; ble gu re kwaan mod nzhaal le guya nel Xaa Nabeyy mrezh gu yo gu sbaa .
49004002	Natot gu yalxwa , nadoo gok gu , byela gu ne gu tub gu stub gu , mod nzhaal kela gu tub gu stub gu ,
49004003	nu tubka blaa gu nabeyy Mbi Naban lextoo rese gu , zee chul kwi gu .
49004004	Nel rese be nak mod tubka kwerp cheen Jesús , mod tubka nak Mbi Naban , nu tubka kwaan nkambaz be , leezha mleey Dios be gak be xaa xaa .
49004005	Nzho tubka Xaa Nabeyy be , nu nzho tubka xaa ngwii be lo , nu kwaan tubka le xaa mrubnis be ;
49004006	nu nzho tubka Dios , xaa nak Xuz rese be ; lee xaa nabeyy rese kwaan , nu nle xaa zee reke rese kwaan , nu rese pa nzo xaa .
49004007	Per kad tub be nzhakayaa kwaan nzhekla Jesucrist zaa lo be , lo yalnkela cheen xaa .
49004008	Kwaanzee lee Xkyech Dios nzhé : Nguxoob xaa yiba , nu chul mkayaa xaa xaa nel mle xaa gan lo re xaa nayii ne xaa , nu mzaa xaa re kwaan nzhekla xaa lo re myet . ‘‘
49004009	¿ Nu cho kwaan nii kwaane “ nguxoob xaa ” ? Kwaane nii yilotlaka mla xaa axta pa mas nech lo yizhyo .
49004010	Nu leeka xaa kwaan mla naz xan yizhyo , leeka xaa nak cho nguxoob pa mas ya nzeb lo yiba , zee nabeyy xaa lo rese kwaan .
49004011	Nu mselazh xaa kwaan lo rese xaa xaa . Mzaa xaa lo lak xaa zee kayaa xaa yalnabeyy lo xaa , nu mzaa xaa lo zlak xaa zee zaa xaa kwent kwaan nzhé Dios lo lee xaa , nu mzaa xaa lo zlak xaa zee zaa xaa kwent cheen wdizh chul lo re xaa zer labeyya , nu mzaa xaa lo zlak xaa zee gak xaa xaa kanap re xaa Jesús , nu mzaa xaa lo zlak xaa zee gak maestr zee luu xaa xtizh Dios .
49004012	Nu snee mle xaa zee re be , xaa mle nambey Jesús , kano kwaan nkin be kee be xchiin Dios , nu nye zo be lo Dios ,
49004013	axta gorna rese be , xaa ngwii lo Jesucrist , kwi wen , nu axta labeyy wen be Xgann Dios , nu axta gorna nye zo be lo Dios , nu axta gorna tira nabeyy Jesucrist leen lextoo be .
49004014	Kwaanzee nagaktra be mod xaawin , xaa nanyet nzo . Nanzhaalt le be krer xtizh re xaa nzhekla kade be , re xaa nzhekla luux be ; zee nagakt be mod tub kano kwaan ngitno nistoo .
49004015	Per nzhaal nii be re kwaan wli kwaan yalnkela , nu nzhaal nyera zo be lo Jesucrist , xaa nak xaa nabeyy lo rese be .
49004016	Nel lee re be nak mod tub kwerp nu Jesucrist nak mod yek be nu nle xaa zee gak be tubka kwerp . Nu nzhekla xaa zee dub kwerp cheen xaa wen gak , zee kad tub pa chul kee zhiin , zee chul nzhirooya lo yalnkela cheen xaa .
49004017	Nu kwaane nak kwaan nii na lo gu kwaan yalnabeyy cheen Xaa Nabeyy : Nayotra be mod re xaa nanakt xaa Dios , xaa kwaan nle xgab re kwaan nanont ,
49004018	tira mkaw yek re xaa ba . Re xaa ne nankanot yalnaban kwaan nzaa Dios , nel ned lextoo xaa zee nanlabeyyt xaa xomod nak Dios .
49004019	Nu re xaa ne tira nangwiitra xaa lo re kwaan nle xaa , nebse nle xaa re xgab nachan kwaan nzho yek xaa , nle xaa rese kwaan nzhekla kwerp cheen xaa , nu nle xaaya kwaan dub lextoo xaa .
49004020	Per leezha mseed gu cheen Jesucrist , namseedt gu le gu sbaa .
49004021	Telisa mbin gu kwaan wli nu mseed gu kwaan wli cheen Jesucrist , zee nayot gu sbaa .
49004022	Laa be mod mle be yilo , kwaan tira nawent nak .
49004023	Nzhaal chee be mod le be xgab ,
49004024	nu gak be tub xaa kub , nel Dios mdexkwaa be zee wlipa zo be nali nu nzhul lo xaa .
49004025	Kwaanzee nakadetra be , nzhaal nii be duzna kwaan wli lo wechxinn be , nel rese be nak mod tubka kwerp .
49004026	Chelee be yii be , nanzhaalt yii be dub zhe , zee nalet be tub kwaan nawent ,
49004027	nu sbaa nanzaat be diizh lo Maxuu .
49004028	Lee xaa nlewann nalewanntra xaa , sinka nzhaal kee xaa zhiin kwaan yaa xaa , zee nzho mod kano xaa tub kwaan selazh xaa lo re xaa kwaan nkin kwaan .
49004029	Nu naniit be wdizh nawent , nebse nzhaal nii be wdizh wen , kwaan nle yudar stub xaa kwaan nkenzha xtizh be , zee nye zo xaa lo Dios .
49004030	Nalet be zee gak nales lextoo Mbi Naban cheen Dios , nel lee xaa nzho leen lextoo be zee gakbeyy lee be nak xaa Dios axta mbizh kwaan zaa xaa yalnaban kwaan tira lo be .
49004031	Laa be : re kwaan nawent , re xyan , re yalnayii , dil , re mod nzhekla be gawyix be sa myet be .
49004032	Per nzhaal : wen gak be lesla be ne be tub be stub be , yenlazh be kwaan nawent kwaan mle stub xaa lo be , modxa mchee Dios re jwalt cheen be , kwent cheen kwaan mle Jesucrist .
49005001	Nzhaal le be mod nle Dios , nel xinn Dios nak be .
49005002	Kela be re myet , modxa mkela Jesucrist be nu mzaa xaa xaa ngut xaa kwent cheen re be , mod tub gon o mod tub ma nteed xaa lo Dios , nu ngoka tub kwaan nyula Dios .
49005003	Re be nak xaa Jesús , xaa nambey , nu nanzhaalt : wdizh be re kwent kwaan nzhekla kwerp cheen be , nu nixa nawdizht be kwent cheen re kwaan beed , nu nixa nazoblazht be .
49005004	Nu nixa nazaat be kwent cheen re kwaan beed , nixa re wdizh kwaan nanont , nixa nakita be kwaan re wdizh nachan ; per nzhaal zaa be dixkix lo Dios .
49005005	Nel nela be loka xaa nle : re kwaan beed , re kwaan nawent , yalnzoblazh , ngwii xaa lo re maj , rese xaa nle re kwaane narept xaa Pa Nabeyy Jesucrist nu Dios .
49005006	Nu nalaat be kade xaa be kwaan re wdizh kwaan nanont , nel lee re xaa nle re kwaane la yalnayii cheen Dios tich xaa zee .
49005007	Kwaanzee nanzhaalt zhaal be kwaan re xaa snee nle .
49005008	Yilo lee re be nzo lo yalnakaw , per nal nzola be lo xni nel tubka nak be kwaan Xaa Nabeyy , kwaanzee le be kwaan nzhaal le be nel lo xni nzo be ,
49005009	nel kwaan nroo naz lo xni nak : gak be wen , nali zo be lo Dios , nu le be duzna kwaan wli .
49005010	Nu tubka kwaan be kwaan nzhekla Xaa Nabeyy .
49005011	Nu nalet be re kwaan nle re xaa kwaan nzo lo yalnakaw , mas wen zaa be kwent cheena zee zeen re xaaya .
49005012	Nu axta nzhaal ton be zaa be kwent re kwaan nle re xaa xlaan ;
49005013	per gorna lee rese kwaane lu lo xni , nlabeyy re xaaya ,
49005014	nel lo xni nzhakbeyy rese kwaan , mod nzhé re xaa : Guxche , nel lu nak mod tub xaa naxna , bzoli , nel lu nak mod tub xaa ngut , zee lee Jesucrist le zee kaxni yek lu .
49005015	Nu kwaanzee , wii be lo re kwaan nle be , nu nayot be mod tub xaa nachan , yo be mod tub xaa nzho yek .
49005016	Rese mbizh le be re kwaan wen , nel rese mbizh ne ded kwaan nawent .
49005017	Nu nagakt be xaa ned , sinka kwaan be kwaan nzhekla Xaa Nabeyy .
49005018	Nazuzht be , nel kwaane nle zee luux be leeka be , mas wen laa be nabeyy Mbi Naban lextoo be .
49005019	Mas wen yé be lo tub be stub be xomod wen nak Dios , zee gool be salm nu kant kwaan dub lextoo be lo Xaa Nabeyy .
49005020	Nu lo rese kwaan , zaa be dixkix lo Dios , xaa nak Xuz be kwaan yalnabeyy cheen Jesucrist , Xaa Nabeyy be .
49005021	Rese be nzhaal gon xtizh tub be stub be , nu snee nlu be nzhon be xtizh Jesucrist .
49005022	Re ngwnaa nzhaal gon me xtizh sa me , modxa nii Xaa Nabeyy lo me .
49005023	Nel lee xaabyi nak xaa nabeyy lo ngwnaa , modxa nabeyy Jesucrist lo re xaa xaa , nel Jesucrist mloo re xaa xaa lo yalgut , nu mle xaa zee gak xaa mod kwerp cheen xaa .
49005024	Nu sbaa mod nzhon re xaa Jesús xtizh Jesús , sbaaka nzhaal gon ngwnaa xtizh xmbyi me lo rese kwaan .
49005025	Re xaabyi nzhaal kela xaa sa xaa , modxa mkela Jesucrist re xaa nak xaa xaa , nu mzaa xaa leeka lee xaa ngut kwent cheen re xaa xaa , zee chul yo re xaa xaa .
49005026	Kwaane mle xaa zee koxcho xaa re xaa nak xaa xaa , nu mle nzhul xaa re xaa xaa lo re jwalt cheen xaa kwaan nis leezha mkayaa xaa xtizh Dios .
49005027	Nu sbaa mle Jesucrist zee lee re xaa xaa gak mod tub ngwnaa kwaan ka xaa ; zee nzhul , nu nali nu chul gak me .
49005028	Sbaaka nzhaal kela xaabyi sa xaa modxa nkela xaa leeka kwerp cheen xaa , nel lee xaa kwaan nkela sa leeka lee xaa nkela xaa .
49005029	Nel nik tub xaa nanayiit ne leeka xkwerp , sinka nkela xaaya nu nkanap xaaya , modxa nkela Jesucrist re xaa xaa ,
49005030	nel nak re be tubka kwerp cheen xaa .
49005031	“ Kwaanzee lee xaabyi roo lo xuz xaa nu lo xnaa xaa nu chelya rop sa xaa , zee rop xaa gak tubka kwerp ” . ‘‘
49005032	Mza na kwent cheen tub kwaan gro kwaan ngulaan axta yilo , kwent cheen Jesucrist nu re xaa xaa .
49005033	Nu sbaaka nzhaal kela xaabyi sa xaa , kwentaxa nkela xaa leeka lee xaa , nu sbaaka lee ngwnaa nzhaal gon me xtizh xaabyi me .
49006001	Lee re madwin nzhaal gon mad xtizh xuz mad nu xtizh xnaa mad , nel nak mad xinn Xaa Nabeyy , nu kwaane mxaal Xaa Nabeyy , leeya nak tub kwaan nali .
49006002	Nel snee nzhé ley cheen Ches : “ Nazeret lu diizh lo xuz lu nu lo xnaa lu , zee yo wen lu nu xche ban lu lo yizhyo ” . ‘‘ Kwaane nak wdizh yilotlaka kwaan mzaa Dios kwent , zee chul ded xaa gona .
49006003	
49006004	Nu lee re xaa nak xuz mad nanzhaalt chal xyan xaa mad , sinka nzhaal seed xaa mad gak mad tub mad wen , nu nzhaal seed xaa mad mod nzhekla Xaa Nabeyy .
49006005	Rese xaa nak mos , nzhaal gon xaa xtizh xaa nabeyy lo xaa lo yizhyo ne , nzhaal nali gak xaa lo xaa , nu nzhaal zheb xaa ne xaa xaa , kwentaxa nzhon xaa xtizh Jesucrist .
49006006	Nu nanzhaalt kee xaa zhiin nebse leezha kawii xaa nabeyy lo xaa zee chul zo xaa kwaan lee xaa , nzhaal kee xaa zhiin mod nzhaal kee mos cheen Jesucrist zhiin kwaan dub lextoo xaa , nu snee nle xaa kwaan nzhekla Dios .
49006007	Nzhaal kee xaa xchiin xaa nabeyy kwaan dub lextoo xaa , mod nzhaal kee xaa xchiin mer Xaa Nabeyy , nu nalet xaaya mod nkee xaa xchiin myet .
49006008	Nel kad tub xaa , nixa mos nak xaa nu nixa xaa nabeyy nak xaa , kayaa xaa lo Xaa Nabeyy tub kwaan wen nel wen mle xaa .
49006009	Nu rese xaa nabeyy nanzhaalt yii xaa lo xmos xaa , nel lee Xaa Nabeyy nzho naz yiba nu nabeyy lo ropse xaa ; nu lal non ropse lo Xaa Nabeyy .
49006010	Lee nal nii na lo gu , gok gu tub xaa ngezh kwaan yalngezh cheen Xaa Nabeyy .
49006011	Nu ble xchiin gu kwaan mzaa Dios lo gu zee nzho mod kanap gu gu , zee nzho mod zo nye gu lo re yalnkade cheen Maxuu . Leeya nak kwenta re kwaan nzheno tub soldad lo dil .
49006012	Nu nakadilt be kwaan tub myet , lee be kadil kwaan yalngezh cheen re mbi mal kwaan nzho naz ya , nu kwaan re mbi mal kwaan nabeyy lo yizhyo ne , kwaan nzho lo yalnakaw nu nle re kwaan nawent .
49006013	Kwaanzee , le xchiin be kwaan mzaa Dios lo be zee nzho mod kanap be be , zee nzho mod ye be ded be re mbizh nawent , zee gorna ngulo mded dil nali zo be mod tub soldad xaa nye nzo .
49006014	Kwaanzee nye zo be mod tub soldad . Leezha nii be kwaan wli , kwaane nak mod yed kwaan nzii soldad lextoo soldad . Leezha nzo be nali lo Dios , kwaane nak mod yiib kwaan nsaaw laz soldad .
49006015	Leezha zaa be kwent cheen wdizh chul , kwaan nle zee nix kwi re myet , kwaane nak mod yelyed kwaan nkee nii soldad .
49006016	Leezha ngwii be lo Jesús , kwaane nak mod tub lee yiib kwaan nzho yaa soldad , nu sbaa nsaaw be tir kwaan nkee wez kwaan ki yek , kwaan nkee Maxuu yenn be .
49006017	Leezha nselazh be nkano be yalnaban kwaan tira , kwaane nak mod bchog nzob yek soldad . Noka nzhaal zen be espad cheen Mbi Naban kwaan nak xtizh Dios .
49006018	Tubka wdizhno be Dios , nel Mbi Naban nle yudar nii be . Nu tubka list zo be kwezh be lo Dios kwent cheen re xaa Jesús , xaa nambey .
49006019	Nu noka naab gu lo Dios , zee zaa xaa re wdizh kwaan nzhaal nii na , nu zaa xaa balor lextoo na , zee nzho mod za na kwent cheen wdizh chul , tub kwaan ngulaan axta yilo .
49006020	Kwaan kaden nkadoo na nu nzhoo na lozhyib , nel nza na kwent cheen wdizh chul , nixa na nak tub xaa mxaal Dios nii kwent cheen xaa . Naab gu lo Dios zee yo balor lextoo na za na kwent cheen wdizh chul ne mod nzhaal za naya .
49006021	Wech Tíquico , xaa nali nak nu tubka nkee xchiin Xaa Nabeyy , yiid xaa lo gu zaa xaa kwent cheen na , re kwaan kadeed na .
49006022	Kwaanzee xaal na xaa lo gu , zee zaa xaa kwent xomod nzho re nu nee , zee zaa xaa balor lextoo gu .
49006023	Nzhekla na lee Dios , xaa nak Xuz be , nu Jesucrist , Xaa Nabeyy lo be , le zee nix kwi re be nu le zee kela tub be stub be , nu le zee tubka ngwii rese be lo xaa .
49006024	Nu naab na lo xaa zee luu xaa yalnkela cheen xaa lo rese be , xaa nkela Jesucrist , Xaa Nabeyy be , kwaan dub lextoo be . Sbaa gaka . Pab
50001001	Na Pab rop Timoteo , xmos Jesucrist , kakee na yech ne lo rese xaa mle nambey Jesús , xaa nzho yezh Filipos ; nu lo re xaa gol xaa nabeyy lo re xaa Jesús ; nu lo re xaa nle yudar re xaa prob .
50001002	Nzhekla na lee Dios , xaa nak Xuz be nu xuz Jesucrist , Xaa Nabeyy be , luu xaa yalnkela cheen xaa lo rese gu nu le xaa zee kwi chul re gu .
50001003	Rese welt gorna nselazh na re gu nza na dixkix lo Dios .
50001004	Nu gorna naab na lo Dios kwent cheen rese gu tubka nyakdoola na
50001005	nel tubka nkee re be xchiin Jesucrist , axta mbizh kwaan mzelo gu ngwii gu lo Jesucrist , nu axta mbizh nalzhe tubka nkee re be zhiin .
50001006	Nela na lee Dios mzelo nle re kwaan chul cheen xaa lo re gu , nu sbaaka lux xaa xchiin xaa lo gu axta gorna bare Jesucrist stuba .
50001007	Nzhaal doo le na xgab re gu nel nkela na re gu , nel lo rese be mlu Dios yalnkela cheen xaa . Mxaal xaa na nkee na xchiin xaa nu namlaat re gu na lo rese kwaan . Kwaanzee nixa nzhoo na lozhyib tubka nzo re gu kwaan na , nu nixa lo xaa nak zhiin nzo na , tubka nza na kwent kwaan wli cheen Jesucrist , seetaka nzo re gu kwaan na .
50001008	Nu ne wen Dios nkedoola na re gu kwaan yalnkela cheen Jesucrist .
50001009	Nu naab na lo Dios zee kanora gu masra yalnkela , nu kano gu grodoo yalnzhak nu yo doo yek gu .
50001010	Zee ne gu xomod kweey gu kwaan wen lo re kwaan nawent , zee sbaa gak gu tub xaa nambey , nu tub xaa nakanotra jwalt axta mbizh kwaan bare Jesucrist .
50001011	Nu noka naab na lo Dios zee le Jesucrist gak gu tub xaa nali lo xaa , zee rese myet gool lo Dios nu nii xaa re kwaan chul lo Dios .
50001012	Wech nu bzan , nzhekla na ne re gu lee re bid kwaan kadeed na mle zee zyen doo myet mkayaa wdizh chul cheen Jesucrist .
50001013	Nu axta re soldad , xaa Roma , xaa nkanap re kwaan nee , nu re stub naz myet nela xaa lee na nzhoo lozhyib nel mzaa na kwent cheen wdizh chul cheen Jesucrist .
50001014	Nu zyen doo re wech nanzhebtra nzaa kwent cheen wdizh chul cheen Jesucrist , nel ngune xaa xomod nzhoo na lozhyib .
50001015	Wli kwaane : Rol xaa nzaa kwent cheen wdizh chul cheen Jesucrist nel nzhekla xaa gak nonra xaa lo na , nu nel nawent nzhak lextoo xaa ne xaa na , nu lee stub naz xaa nzaa kwent cheen wdizh chul cheen Jesucrist nel nzho kwaan wen lextoo xaa .
50001016	Nu zrol xaa nzaa kwent cheen Jesucrist kwaan yalnkela , nel ne xaa lee Dios mleey na zee nzhoo na nee , zee yé na lo re myet lee kwent cheen Jesucrist nak kwaan wli .
50001017	Per lee stub naz xaa nzaa kwent cheen Jesucrist , nel nanalit nzhak lextoo xaa , nu nel nzhekla xaa gaazh xaa re kwaan nawent tich na , nal nzhoo na lozhyib .
50001018	Per tira nanonta , nexa xomod nzhak lextoo re xaa ne xaa na , chol wen nzhak lextoo xaa nu chol nawent nzhak lextoo xaa ne xaa na , per kwaan nyakla na nak nel nzaa xaa kwent cheen Jesucrist . Nu seesa yaklara na ,
50001019	nel nela na lee re kwaan kanaab gu lo Dios nu re mod nle Mbi Naban cheen Jesucrist yudar na , le zee koo re xaa na .
50001020	Nzhekla doo na zee nalet na nik tub kwaan zee seton na leeka na . Sinka nzhekla na kano na balor leen lextoo na zee lee Jesucrist gak non lo re myet kwent cheen na , nala nu tira ; nexa chol mbanaka na nu chol ngutla naya .
50001021	Chelee na seesaka mban na mbanaka na kwaan Jesucrist , nu chelee na yet na le na gan yalnaban kwaan tira .
50001022	Per chelee na seesaka mban na lo yizhyo ne , seetaka nzho mod za na kwent wdizh chul cheen Jesucrist lo re myet ; kwaanzee nanet na xana kwaan wenra , yalgut o yalnaban .
50001023	Kwaanzee nagan doo labeyy na cho kwaan wenra lo rop kwaane . Nzhekla na yet na , nel nzhekla na nya na zo na lo Jesucrist naz leen yiba , kwaan nak kwaan mas chulra lo na .
50001024	Per nzak na wenaka mban na , nel seetaka nkin re gu na .
50001025	Nu nela na seesa zbanra na , zee zo na lo re gu , zee nzho mod le na zee zo nyera re gu , zee nzho mod nera gu xomod nak re xcheen Dios zee mas yaklara gu wii gu lo Jesucrist .
50001026	Kwaanzee gorna yasewii na lo re gu stub welt , zee nix doo gak lextoo re gu gool gu lo Jesucrist kwent cheen na .
50001027	Nebse kwaan nzhaal le re gu nak le gu re kwaan wen kwaan nxaal wdizh chul cheen Jesucrist , zee nii wen stub naz xaa lo Jesucrist . Nexa chol yal na lo re gu nu chol nayalt na lo re gu , per nzhekla na gon na lee re gu tubka lal nye nzo , nu tubka lal nle re gu xgab , zee nalet re xaa nangwiit lo wdizh chul cheen Jesucrist gan lo re gu .
50001028	Nu tira nazhebt gu ne gu re xaa nayii ne gu , nel kwaan ba nak tub nseyn lee re xaa ba telisa lux yalnaban cheen , nu lee re gu kano yalnaban kwaan nzaa Dios .
50001029	Nel mzaa Dios diizh ngwii gu lo Jesucrist nu noka ded gu bid kwent cheen Jesucrist .
50001030	Nu leeka bid kwaan kaded gu nal nak re bid kwaan mwii gu mdeed na yilo , nu nak re bid kwaan kayon gu kadeed na nal .
50002001	Nel nzaa be balor lextoo tub be stub be nel Jesucrist nabeyy leen lextoo be ; nel kwaan yalnkela cheen xaa nseleyy xaa tub be stub be ; nel leeka Mbi Naban nzho lextoo be kwaan ngu lextoo Jesucrist ; nel nkano be yalnkela , nu nlesla be ne be tub be stub be ;
50002002	kwaanzee , blera gu gak nix doo lextoo na nel tubka nak xgab cheen rese gu , nu leeka yalnkela kwaan nkano tub gu nkano stub gu . Tubka xgab nkano rese gu , nu tubka kwaan nle re gu .
50002003	Nik tub welt nalet be xgab nebse re be , nu nixa natot be yalxwa zee nii chul re xaa lo be , sinka le wen be lextoo be nu le be xgab xwara re myet ke be .
50002004	Nanzhaalt le be nebse kwaan nzhekla be sinka noka nzhaal le be kwaan nzhekla stub naz re wechxinn be .
50002005	Tubka le be xgab modxa mle Jesucrist xgab .
50002006	Nel nixa lal nak rop xaa Dios , per namtot xaa yalxwa ke lee xaa nak lal kwaan Dios .
50002007	Mlaa xaa rese kwaan nak xcheen xaa , nu mlaa xaa yalnabeyy cheen xaa , nu ngok xaa mod tub mos , nu ngol xaa kwenta myet lo yizhyo ne .
50002008	Nu nel mod myet ngol xaa , zee mlib xaa lextoo xaa gon xaa xtizh Dios , nu mbin xaa xtizh Dios axta ngut xaa , nu axta yalnto doo ngut xaa lo krus .
50002009	Kwaanzee Dios mle non doo xaa lo rese kwaan . Nu mzaa xaa tub le xaa lo xaa kwaan nak kwaan mas non doo lo rese myet .
50002010	Kwaanzee gorna lee rese mbi nu rese xaa nzho leen yiba nu lo yizhyo nu xan yizhyo gon le Jesús , rese xaa kichxub lo Jesús .
50002011	Rese mbi nu rese myet yé lee Jesucrist nak Xaa Nabeyy , nu gool xaa lo Dios xaa nak xuz xaa .
50002012	Kwaanzee , nii na lo rese gu xaa nkela na , nixa leezha nzo na kwaan re gu , nu nixa nal zit nzo na lo re gu , modxa mbin gu xtizh Dios , sbaaka nzhaal tubka le xchiin gu yalnaban kwaan mzaa xaa lo be nel nzheb be ne be xaa .
50002013	Nel Dios nak xaa nle zee nzhal re xgab wen yek be , nu lee xaa le yudar be , zee nzho mod le beya mod nyula xaa .
50002014	Rese kwaan le be kwaan dub lextoo be , nu nalenedt be lextoo be le beya , nu nadildiizht beya .
50002015	Zee nayizhalt nik tub jwalt lo re be , le be kwaan nzhaal le re xinn Dios , zee nzhul na be gorna zo be xsaww lo re myet xaa nzeb jwalt , nu lo re xaa nakap . Zee gak be mod xni kwaan nzaa re mbal ma nzob naz yiba ; sbaaka tubka nzhaal zaa be xni lo re xaa nzhi lo yalnakaw .
50002016	Kwaanzee tubka zaa be kwent cheen xtizh Dios kwaan zaa yalnaban kwaan tira . Zee gorna bare Jesucrist yaad stub welt , zeesi nix doo gak lextoo na ne na re gu , nu noka zeesi nzho mod yé na namkeet na zhiin sbaasa .
50002017	Nu nyakdoola na , nel tubka ngwii gu lo Jesucrist nu kwaan nkee gu zhiin lo Jesucrist nak mod tub gon kwaan zaa gu lo Dios . Kwaanzee , noka na , chelee re xaa gut xaa na zee lee xren na gak mod tub gon xis ub kwaan nxo re ngwleyy lo Dios . Sbaa tubka lal zaa be gon lo Dios nu tubka lal yakla be .
50002018	Nu byakdoola re gu , nu nix doo gok lextoo re gu tubka kwaan na .
50002019	Chelee Xaa Nabeyy nzhekla , zee xaal na Timoteo lo re gu , zee gorna bare xaa nix doo gak lextoo na gon na kwent kwaan zaa xaa cheen re gu .
50002020	Nel nankanot na stub xaa kwaan lal le rop nu xgab nu tub xaa wlipa nle xgab re gu .
50002021	Per lee stub naz re myet nebse re xcheen xaa nle xgab , per nanlet xaa xgab re kwaan nak xcheen Jesucrist .
50002022	Per ngunela re gu xomod nak Timoteo nu mlula xaa xomod wen nak xaa gorna mle xaa yudar na mzaa nu kwent cheen xtizh Dios , mle xaa yudar na kwentaxa nle tub xaa yudar xuz xaa .
50002023	Kwaanzee nle na xgab xaal na Timoteo lo re gu , leezha yilo ne na cho re kwaan deed na .
50002024	Noka nle na xgab lee Xaa Nabeyy le yudar na zee naxchetra yal na lo re gu .
50002025	Nzak na wen xaal na wech be Epafrodito lo re gu stub welt , xaa myedoola mkee rop nu zhiin , xaa mxaal re gu le yudar na lo re kwaan mkin na .
50002026	Nzhekla doo xaa ne xaa lo re gu , nu nle doo xaa xgab nel mbin gu lee xaa ngok ne .
50002027	Nu wli ngok ne xaa , nu axta mer nget xaa ; per mlesla Dios ne xaa , nu noka mlesla Dios ne na , nel chelee xaa nget xaa lo yalyizh ba mas ngak nales lextoo na .
50002028	Kwaanzee nal lijer doo xaal na xaa lo re gu , zee nix doo gak lextoo gu ne gu lo xaa , snee lee na nagak nalestra tant lextoo nal .
50002029	Nu gok nix doo lextoo re gu bkayaa gu xaa , nu wen gok gu lo xaa , nu lo re xaa nak kwenta lee xaa ,
50002030	nel mer nget xaa kwent mkee xaa xchiin Jesucrist . Mer nglux xaa yalnaban cheen xaa nel mle xaa yudar na , lo re kwaan nyent mod ngyiid re gu ngle gu yudar na .
50003001	Nu nal rese gu wech nu bzan , nix doo gok lextoo gu nel xaa Jesucrist nak gu . Nu nanyachet lextoo na nii na re kwaan nguniila na yilo , nel leeya nak tub kwaan nzho mod kanap gu lo re xgab nawent .
50003002	Bkanap gu gu lo re xaa nak kwenta tub mbak ma nakap doo , nel mbezh re xaa nzhaal choog re xaa tik yed cho xaa zee yo xaa beyy cheen re nu , xaa Israel , zee nzho mod le xaa gan yalnaban kwaan tira . Bkanap gu gu lo re xaa snee nle , nel nawent nak kwaan kale xaa .
50003003	Per lee re be nak xaa wlipa nkano beyy cheen Dios nel nzho Mbi Naban cheen Dios leen lextoo be , xaa nle zee nzholl be lo Dios ; nu nyak doo lextoo be nel Jesucrist mle zee nak be xaa xaa . Nu nangwiit be lo re kwaan nle be ,
50003004	nel nik tub xaa nyent mod nya lo Dios kwent cheen re kwaan nle xaa . Nu chol sbaa naka , ¡ na nak xaa xwara lo rese xaa !
50003005	Xonaka mbizh nzha ngol na mchoog xaa tik yed cho na , kwaan nak beyy cheen re nu , xaa Israel ; na nak mer tub xaa Israel ; nu na nak dii cheen Benjamín ; nu na nak mer xinn xaa hebreo xaa mleey Dios ; noka ngok na fariseo , xaa ngozhaw doo ley cheen Ches .
50003006	Tant nzhekla na le na kwaan wen zee mrenal na re xaa mreke tich Jesucrist , nu nyent mod gaazh xaa nik tub kwaan tich na nel mle na rese kwaan nkee lo ley cheen Ches .
50003007	Per rese kwaane , kwaan ngok non lo na yilo , tira nanontra lo na nal nel nreke na tich Jesucrist .
50003008	Nu ne na nik tub kwaan ba nanont nu rese kwaan ba nak kwenta yix wen per kwaan nonra nak mlabeyy na Jesucrist Xaa Nabeyy na , nu nel ngwii na lo Jesucrist zee mlaa na rese kwaan mzak na wen yilo . Nu nal nebse nzhekla na tubka zo na lo Jesucrist ,
50003009	zee tira gak na xaa xaa . Nu nixa nanakta nel nak na tub xaa wen mlozhaw ley cheen Ches , zee mkayaa Dios na mod tub xaa nali , sinka nel ngwii na lo Jesucrist . Nu nali nzo xaa lo Dios nel tubka ngwii xaa lo Jesucrist .
50003010	Kwaan nzhekla na nak mas labeyyra na Jesucrist , nu kano na yalngezh cheen yalnroban cheen xaa . Nu listla nzo na deed na bid modxa mded lee xaa bid , nu axta listla nzo na yet na modxa ngut xaa ,
50003011	zee noka na roban lo yalgut .
50003012	Nu naniit na ngulola mle na gan gak na kwenta Jesucrist ; per nza na jwers zee le na gan gak na mer mod nzhekla Jesucrist gorna mleey xaa na gak na xaa xaa .
50003013	Rese gu wech nu bzan , naniit na ngulola mle na gana ; per kale na kwenta tub xaa nrexonn tub karrer , nyenlazh na re kwaan mlake naz tras nu nzhexoon na naz delant .
50003014	Nza doo na jwers zee le na gan karrer , zee le na gan kwaan zaa Dios lo na gorna mbezh xaa na , zee kayaa naya naz leen yiba kwent cheen Jesucrist .
50003015	Rese be xaa nye nzo lo xtizh Dios lal nzhaal le re be xgab ; nu chelee zlak gu nle xgab stub mod , Dios zle yudar gu zee laya yek gu .
50003016	Zee tubka le be kwaan wen lo re kwaan ngulola mseed be .
50003017	Rese gu wech nu bzan , tubka le gu kwentaxa mle na , nu wii gu lo re xaa nle kwentaxa mseed na xaa .
50003018	Nel zyen doo welt nzha nii na kwaane lo re gu , nu nal nzhon na nza na kwenta lo re gu , zyen doo xaa nayii ne krus cheen Jesucrist nel nanlet xaa kwaan wen .
50003019	Lee dios cheen xaa nak re kwaan nzoblazh xaa , nu lee yalxwa cheen xaa nak yalnto cheen stub naz re myet , nebse kwaan yizhyo nle xaa xgab . Per mbizh gwluzhtlaka tira yet xaa .
50003020	Per lee be nak xaa yiba , nu nkambaz be yaad Jesucrist Xaa Nabeyy be , xaa yaad naz leen yiba , xaa zaa yalnaban lo be .
50003021	Lee xaa chee xkwerp be kwaan naguun kwaan nkano be nal , zee gaka kwenta xkwerp lee xaa kwaan nak kwaan chul doo . Nu nzho mod le xaaya nel kano xaa yalngezh nabeyy xaa lo rese kwaan .
50004001	Rese gu wech nu bzan , nkedoola na re gu nu nzhekla na yasewii na lo re gu nel lee re gu mle zee nix doo nzhak lextoo na selazh na re gu . Nu rese gu xaa nyenn na nzhekla na zee nye nzo gu lo Xaa Nabeyy .
50004002	Bzan na , Evodia nu Síntique , naab na lo gu , bri wen gu mod nzhekla Xaa Nabeyy .
50004003	Noka naab na lo lu , xaa tant mle yudar na lo zhiin ne , ble yudar rop ngwnaa ba zee kwi wen rop me , nel rop me nu Clemente mzo lo na gorna mza na kwent cheen xtizh Dios , nu noka mzo stub naz xaa kwaan na . Nu Dios mkee le re xaa lo yech cheen yalnaban kwaan tira .
50004004	Tubka nix doo gok lextoo gu bwii gu lo Xaa Nabeyy , nu bare na nii naya lo gu stub welt , gok nix doo lextoo gu .
50004005	Nu noka gok nadoo gu zee wii re myet lo gu zee ne xaa lee gu nak tub xaa nadoo , nel lee Xaa Nabeyy nyaadla gax .
50004006	Per nik tub kwaan nanzhaalt le gu xgab , sinka guzh gu rese kwaan lo Dios nu gunaab gu rese kwaan nkin gu lo Dios , nu bzaa gu dixkix lo xaa lo rese kwaan .
50004007	Nel Dios nle zee chul doo gak lextoo gu , nu nixa nyent mod ne re myet xomod ngok chul lextoo gu . Nel snee nkanap Dios re xgab cheen gu , nu nkanap xaa lextoo gu , nel xaa Jesucrist nak gu .
50004008	Kwaan gwluzhtlaka nii na lo re gu wech nu bzan , nzhaal le be xgab : nebse kwaan wli , nu nebse kwaan xwa , nu nebse kwaan nali , nu nebse kwaan nzhul , nu nebse kwaan chul , nu nebse kwaan non , nu loka kwaan nzhaal gool be lo , nu rese kwaan wen doo nak . Rese kwaan ba nak kwaan nzhaal le be xgab .
50004009	Ble gu re kwaan mseed na gu , nu re kwaan mkayaa gu lo na , nu re kwaan mbin gu ngunii na , nu re kwaan ngune gu mle na . Ble guya zee lee Dios , xaa nzho mod le chul lextoo gu , zo lo re gu .
50004010	Nix doo nzhak lextoo na , nu za na dixkix lo Xaa Nabeyy nel mle gu yudar na stub welt , nu ne na tubka nzhekla gu le gu yudar na , per ngu tub tyemp nyent mod ngle gu yudar na .
50004011	Nazat na kwent ne nel nkin na kwaan ; nel mseed na nix doo nzhak lextoo na lo kwaan nkano na .
50004012	Nyen na leezha nyenta , nu nyen na leezha nzho zyena , nu nyen na gorna ngazhe lextoo na , nu nyen na leezha nlaan na , nu nyen na nkano na zyen kwaan nu nyen na leezha nik tub kwaan nankanot na .
50004013	Rese kwaan nzho mod le na , nel Jesucrist nak xaa nzaa jwers lo na .
50004014	Per lee re gu wen mle gu yudar na leezha mkin na kwaan .
50004015	Gorna mzelo na mza na kwent cheen wdizh chul cheen yalnaban kwaan tira lo gu nu gorna mroo na yizhyo Macedonia , nebse re gu xaa yezh Filipos , mzaa gon lo na .
50004016	Nu noka leezha nzo na yezh Tesalónica , mxaal gu gon lo na chop welt leezha nkin naya .
50004017	Nankwaant na nebse kayaa na kwaan zaa gu , sinka nzhekla na kayaa gu rese kwaan chul cheen Dios , mod tub xaa nkayaa xinn xdemi nel mle gu yudar na .
50004018	Nal ngulola mkayaa na rese kwaan , nu axta nzho nkano na re kwaan nkin na nal ; re kwaan mxaal gu lo na kwaan wech Epafrodito , masraya nkano naya nal . Gon kwaan mxaal gu lo na nak kwenta tub bech cheen yaal kwaan chul doo nzebech , kwaan nyula Dios .
50004019	Kwaanzee lee Dios , xaa tubka nzo kwaan be , zaa rese kwaan nkin gu lo gu . Nu nzho mod zaa Dios re kwaan chul lo gu nel nkano xaa rese kwaan , nu zaa xaaya lo gu nel xaa Jesucrist nak gu .
50004020	Zee tubka gool be lo Dios , xaa nak Xuz be . ¡ See gaka !
50004021	Guzh gu “ dix ” cheen na lo re xaa mle nambey Jesús , xaa nzhi baa . Nu noka re wech xaa nzo kwaan na nee nxaal “ dix ” lo re gu .
50004022	Re xaa Jesús , xaa nambey nak , xaa nzho li César nu re stub naz xaa Jesús nxaal “ dix ” lo re gu .
50004023	Nzhekla na lee Jesucrist , Xaa Nabeyy be , luu xaa yalnkela cheen xaa lo rese gu . Sbaa gaka . Pab
51001001	Dix re gu . Na nak Pab , xaa mkayaa yalnabeyy lo Jesús , nel sbaa nzhekla Dios . Kakee na yech ne tubka kwaan wech Timoteo .
51001002	Kakee naya lo re gu , xaa tubka ngwii lo Jesucrist , xaa mle nambey gu , xaa nzho yezh Colosas . Nzhekla na lee Dios , xaa nak Xuz be , luu yalnkela cheen xaa lo gu nu le xaa zee kwi chul re gu .
51001003	Kad welt leezha nzhedizhno nu Dios , xaa nak Xuz Jesucrist Xaa Nabeyy be , naab nu kwent cheen gu . Nu nzaa nu dixkix lo Dios ,
51001004	nel mbin nu xomod ngwii gu lo Jesucrist , nu xomod nkela gu re xaa Jesús , xaa nambey .
51001005	Nu noka nzaa nu dixkix lo Dios , nel nkambaz gu re kwaan nakladiizh kayaa gu naz leen yiba . Nu re gu nkambaz kwaane nel mkenzha gu wdizh chul kwaan wli nak .
51001006	Nu leeka wdizh chul kwaan mkenzha re gu , nzharech dubse yizhyo , nu zyen doo xaa nzhaxen lo xcheen Dios , leeka mod nzhaxen re gu axta mbizh kwaan mbin gu wdizh chul ne , nu ngune gu wli nkela Dios gu .
51001007	Nu lee wdizh chul ne mlu Epafras lo gu . Lee xaa nak tub xmos Jesucrist tubka kwaan re nu , nu nkela nu xaa , nu tubka nkee xaa zhiin kwaan re nu .
51001008	Nu lee xaa nak xaa mzaa kwent cheen gu lo re nu , xomod nkela gu re xaa Jesús kwaan yalnkela kwaan mzaa Mbi Naban lo gu .
51001009	Nu kwaanzee lee re nu , axta mbizh kwaan mzaa xaa kwent cheen gu lo nu , tubka naab nu lo Dios zee luu xaa rese kwaan nzhekla xaa le gu , nu zaa xaa yalnzhak lo gu zee la re xcheen xaa yek gu .
51001010	Nu snee nzho mod yo gu mod nzhaal yo gu , nel xaa Xaa Nabeyy nak gu , zee le gu rese kwaan nyula xaa , kwaan nak kwaan wen , zee wenra labeyy gu Dios .
51001011	Nu naab nu zee kwaan yalngezh kwaan gro cheen Dios le xaa zee gak ngezh gu , zee yela gu ded gu rese kwaan , nu chul gak lextoo gu ,
51001012	nu tubka zaa gu dixkix lo Xuz be kwaan dub lextoo gu , nel mle xaa zee kayaa be re kwaan nak xcheen xaa , nu zo be lo xni chul cheen xaa tubka kwaan re xaa Jesús , xaa nambey nak ,
51001013	nu nel mloo xaa be lo xaa nabeyy lo yalnakaw nu mbe xaa be pa nabeyy Xgann xaa , xaa nkedoola xaa .
51001014	Nu kwent cheen kwaan mle Xgann xaa , mzi xaa be zee gak be xaa xaa , nu mchee xaa re jwalt cheen be .
51001015	Jesucrist nak lal kwenta Dios , xaa nanyunt , nu nak xaa Xgann Dios , nu axta yilo ngu xaa leezha zeraka dexkwaa Dios nik tub kwaan .
51001016	Nu kwaan Jesucrist mdexkwaa Dios rese kwaan nzho leen yiba nu kwaan nzho lo yizhyo ne , kwaan nyun nu kwaan nanyunt , nu noka mdexkwaa xaa re yalnabeyy nu re yalngezh . Rese mdexkwaa Jesucrist zee gaka xcheen xaa .
51001017	Jesucrist nak xaa yilo lo rese kwaan , nu lee xaa nak xaa nabeyy zee naluuxt rese kwaan .
51001018	Nu noka Jesucrist nak Xaa Nabeyy lo rese xaa xaa , mod nabeyy yek myet lo xkwerp myet . Nu lee xaa nak mer xaa non nel lee xaa nak xaa yilotlaka mroban , zee lee xaa gak Xaa Nabeyy lo rese kwaan .
51001019	Nel nyula Dios lee Jesucrist nak lal kwenta lee xaa ,
51001020	nu kwaan Jesucrist mle Dios zee chul kwi rese kwaan kwaan lee xaa , rese kwaan nzhi lo yizhyo nu rese kwaan nzho naz leen yiba , nel Jesucrist mxo xren lo krus .
51001021	Yilo lee re be ngok xaa zit nzo lo Dios nu ngok be xkontrad Dios , lo re kwaan nle be nu lo re xgab cheen be ,
51001022	per nal Dios mle zee kwi wen be kwaan lee xaa kwent cheen mod ngut Jesucrist . Nu mle xaa kwaane zee mlexcho xaa be gak be xaa xaa , zee gak nzhul be , nu nambey be , nu zo be nali lo xaa ,
51001023	chelee be tubka ngwii be lo Jesucrist , nu tubka nye zo be lo xaa , nu chelee be tubka kwaz be kayaa be re kwaan nzaa wdizh chul kwent . Kwaane nak kwaan nza na kwent , nu kwaan mbin gu nu kwaan mbin re xaa dubse yizhyo .
51001024	Nu nyakla na ndeed na bid kwent cheen re gu , nel kadeed na bid kwaan nzho jwalt ded Jesucrist kwent cheen re xaa xaa , re xaa nak mod kwerp cheen xaa .
51001025	Dios mle na tub xaa kee zhiin lo re xaa Jesús , zee tira za na kwent cheen wdizh chul lo rese gu ,
51001026	zee labeyy gu rese kwaan ngulaan axta nzha zyen doo liin , per nal mlu xaaya lo rese be , xaa mle Jesús nambey .
51001027	Nu lo be mlu Dios rese kwaan chul kwaan ngulaan , nu nzaa xaaya lo re xaa nanakt xaa Israel . Kwaan ngulaan ne nak : Jesucrist nzho leen lextoo re be , kwaanzee nkambaz be nya be pa chul cheen Dios .
51001028	Nu kwaanzee lee re nu nzaa kwent cheen Jesucrist rese pa nya nu , nu mbezh nu lo re xaa kwaan re yalnzhak cheen Dios , nu nseed nu re xaa zee nali zo xaa lo Jesucrist .
51001029	Nu kwaan dub lextoo na nkee na zhiin ne , nu nzho mod le naya nel lee yalngezh cheen Jesucrist nzho leen lextoo na .
51002001	Nu nzhekla na ne gu xomod kadil na kwent cheen re gu , nu kwent cheen re xaa nzho yezh Laodicea , nu kwent cheen re xaa zer labeyy na ,
51002002	zee yo balor leen lextoo rese gu , nu gak gu tubka nel nkela gu tub gu stub gu , zee nzho mod kano gu yalnzhak cheen Dios , zee labeyy gu kwaan mkaxlaan Dios yilo , kwaan nak Jesucrist ;
51002003	nu lo lee xaa ngulaan re yalnzhak , kwaan non doo nak .
51002004	Nu nii na kwaane lo gu zee nik tub xaa nakadet gu kwaan re wdizh gaya nak .
51002005	Nu nixa nanzot na kwaan kwerp cheen na lo gu , nzo xgab cheen na lo re gu , nu nyakla na ne na lee re gu chul nzho gu nu nali ngwii gu lo Jesucrist .
51002006	Nu sbaa mod mkayaa be Jesucrist , Xaa Nabeyy be , nal nzhaal tubka reke be xnaz xaa ,
51002007	kwaanzee nzhaal zo be nye lo xaa , mod tub xan yag kwaan nech doo nzho lox , nu tubka wii be lo xaa modxa mseed be , nu tubka zaa be dixkix lo Dios .
51002008	Nu kanap be leeka be , zee nalaat be kade re xaa be kwaan xgab cheen myet kwaan nawlit , nel naleet kwent cheen Jesucrist nzaa re xaa ne , lee xaa nzaa kwent cheen re krens cheen re xey xaa , kwaan nak cheen mbi mal , re mbi kwaan nabeyy lo yizhyo ne .
51002009	Nel mod nak Dios nak Jesucrist , xaa mzhin ngok myet ,
51002010	nu nik tub kwaan nanzho jwalt lo be nel tubka nak be kwaan Jesucrist , nu lee xaa nak Xaa Nabeyy lo rese yalnabeyy kwaan nzho lo yizhyo ne nu kwaan nzho naz leen yiba .
51002011	Nu noka nel tubka nak be kwaan Jesucrist , nkano be tub beyy , per nanakta tub beyy kwaan nak choog myet tik yed cho myet , lee beyy ne nak ngut be lo re jwalt cheen be nu naka mod ngut be tubka kwaan Jesucrist ,
51002012	nel gorna mrubnis be , mod xaa ngubyo kwaan Jesucrist nak be , nu noka mroban be kwaan lee xaa nel mwii be lo yalngezh cheen Dios kwaan mseban xaa .
51002013	Nu yilo re gu nak mod tub xaa ngut kwent cheen re kwaan nawent kwaan mle gu nu nanzhot gu beyy cheen re nu , xaa Israel , per nal Dios mzaa stub yalnaban kwaan kub lo re be tubka kwaan Jesucrist , xaa kwaan mchee re jwalt cheen be .
51002014	Nu Dios mkiib re jwalt cheen be , kwaan ngaazh ley cheen Ches tich be ; nu mlux xaaya gorna mkee xaa Jesucrist lo krus pa ngut xaa .
51002015	Nu Dios mle gan lo rese yalnabeyy nu lo rese mbi mal , nu mloo xaa xkyalnto re mbi mal delant lo rese myet , nu mkiib xaa re yalngezh lo re mbi mal gorna mle xaa gan .
51002016	Kwaanzee nalet be xgab kwaan nii stub xaa lo be , lo re kwaan nzhaw be nu lo re kwaan nzho be , o nel nanzhollt be lo Dios mod nle re xaa sawlazh na lo re yalni kad liin , o kad mbee yeen , o kad zhe sab .
51002017	Per rese kwaane nak nebse mod tub xbzhin cheen re kwaan wli cheen Jesucrist , re kwaan yaad .
51002018	Nu nalaat be kiib re xaa re kwaan nakladiizh kayaa be lo be . Lee re xaa mbezh nkin wii be respet nu gool be lo re mandad cheen Dios . Nu nle xaa mod mlu Dios tub kwaan lo xaa nu nto xaa yalxwa lo re xgab cheen xaa .
51002019	Re xaa ba nanlaat nabeyy Jesucrist leen lextoo xaa . Per lee Jesucrist nak mod yek tub xkwerp myet , kwaan nak re be ; nu lee xaa nle zee tubka kwerp cheen xaa nak re be , nu zee nkanoya re kwaan nkina , zee kad tub paya chul nkee zhiin , zee chul nzhirooya modxa nak xgab cheen Dios .
51002020	Re be ngut tubka kwaan Jesucrist , zee nanzhaalt nabeyyra re kwaan mle re xey be , xaa yilo lo be . Nu kwaanzee , ¿ chozhiin mod tub xaa yizhyo ne nzho gu , nel ngwii gu lo re kwaan mbezh xaa ?
51002021	Kwaan nak kwenta kwaane : “ Nanzhaalt gaw lu kwaan ba ” . “ Nanzhaalt gak nix lextoo lu gaw lu kwaan ba ” . “ Nixa nanzhaalt gal lu choya ” .
51002022	Per rese xgab ne nak cheen myet yizhyo , nu leeya lux .
51002023	Lee re myet yizhyo ne mbezh lee kwaane nlu mod tub kwaan wen , nu ngozhaw xaa re kwaan nabeyy re xey xaa , nu nle xaa mod tub xaa nadoo , nu nted doo xaa bid kwerp cheen xaa . Per tira nanont kwaan kale xaa , nel nyent mod saaw re kwaane kwaan nzhekla kwerp cheen xaa le .
51003001	Nu nel tubka mroban be kwaan Jesucrist , nzhaal kwaan be kwaan nak kwaan naz yiba , paro nzob Jesucrist lad li lo Dios , pa nabeyy xaa .
51003002	Nu nzhaal le be xgab re kwaan yiba nu naletra be xgab re kwaan yizhyo ne ,
51003003	nel ngutla re be tubka kwaan Jesucrist zee Dios nkanap yalnaban cheen rese be .
51003004	¡ Jesucrist nak yalnaban cheen be ! Nu gorna yaad xaa stub welt , nya be pa nabeyy xaa pa nla xni .
51003005	Kwaanzee naletra be re kwaan nak kwaan yizhyo ne : Nalet be re kwaan nzhekla kwerp cheen be , nalet be re kwaan beed , nazoblazht be le be re kwaan nzhekla kwerp cheen be , nalet be re xgab nachan kwaan nzho yek be , nu nazoblazht be rese kwaan nzho lo yizhyo kwaan nak mod ngwii xaa lo re maj , nel sbaa nangwiit xaa lo Dios .
51003006	Nu rese kwaane nle zee nxaal Dios yalnayii cheen xaa lo re xaa sbaa nle ,
51003007	modxa mle be yilo leezha mle be mod nle re xaa yizhyo .
51003008	Per nal laa be rese kwaane : yalnayii , re xyan kwaan nzho yek be , re wdizh nawent kwaan nii be lo stub naz xaa , nu re wdizh kwaan beed ,
51003009	nu re yalnkade . Nel mlaa be mod ngok be yilo nu re kwaan nawent kwaan mle be yilo ;
51003010	nu nal mban be lo stub yalnaban kwaan kub , nu lee yalnaban ne kale kub Dios yizata mbizh , zee nzho mod labeyyra be xaa , zee gak be kwenta lee xaa .
51003011	Nu lo yalnaban kub ne , nanontra nen che nak xaa sawlazh na o nanakt xaa , che nzho xaa beyy o nanzhot xaa beyy cheen re nu , che nak xaa xaa zit , che nak xaa tub mos o nanakt xaa tub mos , kwaan non nak Jesucrist , nu chelee xaa nabeyy xaa leen lextoo be .
51003012	Dios mleey be zee gak be xaa xaa , nel nkela xaa be nu mle xaa nambey be lo xaa . Kwaanzee liib be lextoo be : zee lesla be ne be wechxinn be , nu gak be nadoo , natot be yalxwa , nakwaant be dil ,
51003013	nu yela be ne be tub be stub be , nu yenlazh be re kwaan nawent kwaan mle xaa lo be , modxa mchee Xaa Nabeyy re jwalt cheen be .
51003014	Nu kwaan mas nonra lo re kwaane nak : Nzhaal kela be wechxinn be , nel lee yalnkela nle zee le be duzna kwaan wen .
51003015	Nu nak be mod tubka kwerp cheen Jesucrist , nel nabeyy xaa leen lextoo be , kwaanzee nzhaal kwi wen rese be , nu nzhaal zaa be dixkix lo Dios .
51003016	Laa be tubka nabeyy xtizh Jesucrist leen lextoo be , zee kwaan re yalnzhak cheen Dios nzho mod le be zee nye gak lextoo stub be . Nu nzhaal gool be salm nu kant , nel nzhekla be zaa be dixkix lo Dios .
51003017	Kwaanzee rese kwaan nle be nu rese kwaan nii be , nzhaal le beya kwaan yalnabeyy cheen Jesús , Xaa Nabeyy be , nu zaa be dixkix lo Dios , xaa nak Xuz re be kwent cheen Jesucrist .
51003018	Lee re ngwnaa nzhaal gon me xtizh sa me , nel kwaane nak kwaan nzhaal le tub me nkela Xaa Nabeyy .
51003019	Lee re xaabyi nzhaal kela xaa sa xaa nu nayiit xaa lo sa xaa .
51003020	Lee re xaawin nzhaal gon xaa xtizh xuz xaa nu xtizh xnaa xaa , nel snee nyula Xaa Nabeyy .
51003021	Nu lee re xaa nak xuz mad nanzhaalt le xaa rixyan mad , zee nagakt nalest lextoo mad .
51003022	Rese xaa nak mos , nzhaal gon xaa xtizh xaa nabeyy lo xaa lo yizhyo ne . Nu tubka nzhaal kee xaa zhiin nu nakeet xaa zhiin nebse leezha kawii xaa nabeyy lo xaa , zee chul zo xaa kwaan lee xaa , nzhaal kee xaa zhiin kwaan dub lextoo xaa , nel nzheb xaa ne xaa Xaa Nabeyy , xaa nzho naz leen yiba .
51003023	Kwaanzee rese kwaan le be nzhaal le beya kwaan dub lextoo be , mod tub xaa nkee zhiin lo Xaa Nabeyy nu nalet beya mod tub xaa nkee zhiin lo myet .
51003024	Nel nela be , lee Xaa Nabeyy zaa re kwaan chul cheen xaa lo be , nel nkee be zhiin lo Jesucrist , Xaa Nabeyy be .
51003025	Per lee xaa kwaan nle kwaan nawent , leeka kwaan nawent kwaan mle xaa yex ka xaa , nel nyent mod le Dios nonra tub xaa ke stub xaa .
51004001	Nu lee re xaa nabeyy lo mos nzhaal gak xaa tub xaa nali , nel noka lee xaa nkin zaa kwent lo Xaa Nabeyy , xaa nzob naz yiba .
51004002	Nu nayizhat be tubka wdizhno be Dios , tubka wii be lo xaa nu tubka zaa be dixkix lo xaa .
51004003	Nu noka naab gu lo Dios zee xal xaa naz zee nzho mod zaa nu kwent cheen Jesucrist kwaan ngulaan yilo , nu kwent cheen kwaane nzhoo na lozhyib .
51004004	Nu naab gu lo Dios zee nzho mod klar nii naya , mod nzhaal le naya .
51004005	Nu kwaan yalnzhak nii be lo re xaa zer labeyy Xaa Nabeyy , nu leezha nzho moda lo be zaa be kwent ne lo xaa .
51004006	Nu leezha wdizh be kwaan tub xaa nzhaal wdizh be tub mod nadoo , per kwaan nii be nzhaal gak mod zed , nu noka nzhaal ne be xomod keb be tub kwaan lo xaa nabdizh tub kwaan lo be .
51004007	Nu lee wech be Tíquico , yiid lo gu zaa kwent cheen na , nu re kwaan kale na . Nkela na xaa , nu lee xaa nali nak nu nkee xaa zhiin lo Xaa Nabeyy .
51004008	Kwaanzee nxaal na xaa lo gu , zee zaa xaa kwent xomod nzho nu , nu le xaa zee nye gak lextoo gu .
51004009	Nu kwaan lee xaa nxaal na wech be Onésimo , xaa nak tub sawlazh gu . Rop xaa zaa kwent lo gu re kwaan kaded nee .
51004010	Lee wech be Aristarco , xaa nzho kwaan na lozhyib nxaal “ dix ” lo re gu . Nu noka Mark xich Bernabé nxaal “ dix ” lo re gu , nu mod ngunii na lo gu bkayaa gu Mark kwaan dub lextoo gu chelee xaa yiid xaa yiselach xaa lo gu .
51004011	Nu noka nxaal Chuch “ dix ” lo re gu , xaa noka le Just . Nu nebse rop xaa ne nak xaa sawlazh na , xaa kwaan nkee zhiin kwaan na lo xchiin Xaa Nabeyy nu gro doo nseleyy xaa na .
51004012	Noka Epafras , tub xaa lazh gu , nxaal “ dix ” lo re gu . Lee xaa nak tub xmos Jesucrist nu tubka naab xaa lo Dios zee lee re gu nye nu nali nzo lo Dios , modxa nzhekla Dios .
51004013	Nu nzho mod za na kwent , lee Epafras naab doo lo Dios kwent cheen re gu , nu kwent cheen re xaa kwaan nzho yezh Laodicea , nu kwent cheen re xaa kwaan nzho yezh Hierápolis .
51004014	Nkela na Luk , xaa nak doktor , nu lee xaa nxaal “ dix ” lo re gu nu noka Demas nxaal “ dix ” lo re gu .
51004015	Guzh gu “ dix ” cheenta lo re wech nu lo re bzan , xaa nzho yezh Laodicea . Nu noka guzh gu “ dix ” cheenta lo Ninfas , nu lo re xaa kwaan nkasa nzhon xtizh Dios garli me .
51004016	Nu gorna yilo lab gu yech ne , bxaal guya lo re xaa Jesús , xaa nzho yezh Laodicea , zee noka re xaa laba ; nu zee zaa xaa stub yech kwaan mkee na lo xaa lo gu , zee lab guya .
51004017	Nu guzh gu kwaane lo Arquipo : “ Bkee zhiin kwaan mzaa Xaa Nabeyy lo lu ” .
51004018	Na nak Pab , nu nkee na “ dix ” ne lo gu kwaan xletr na kwaan kakee na kwaan mer yaa na . Nu bselazh gu lee na nzhoo lozhyib . Nu nzhekla na luu Dios yalnkela cheen xaa lo re gu . Sbaa gaka . Pab
52001001	Dix re gu . Na nak Pab ; nu Silban nu Timoteo nzo kwaan na nee . Kakee na yech ne xaal na lo re gu , xaa Jesús , xaa nzho yezh Tesalónica . Dios nak Xuz be , nu Jesucrist nak Xaa Nabeyy be . Nzhekla na luu Dios yalnkela cheen xaa lo gu zee chul kwi rese gu .
52001002	Leezha nii nu lo Dios tubka nzaa nu dixkix lo xaa nel nye nzo gu lo xaa .
52001003	Nu tubka nselazh nu nzaa nu dixkix lo Dios , xaa nak xuz be , nel tubka ngwii gu lo xaa , nu kwaan dub lextoo gu nkee gu xchiin xaa , nel nkela gu xaa , nu xomod nye nzo gu lo Jesucrist Xaa Nabeyy be , nu tubka nkambaz gu bare xaa .
52001004	Kwaanzee wech nu bzan , ne be Dios mleey gu nel nkedoola xaa gu .
52001005	Nu leezha mzaa nu kwent wdizh chul lo gu , nanebtse ngunii nuya kwaan wdizh , nel noka mle Mbi Naban kwaan gro lo gu , zee ne gu wli re kwaan nguné nu lo gu . Nu noka ne gu nali mod nzhale mle nu leezha myaad nu lo re gu , nel mle nu zee mkayaa gu re kwaan wen .
52001006	Nu lee re gu ngok kwenta nu , nu kwenta Xaa Nabeyy be . Nu nixa mded doo gu bid , lee Mbi Naban mle zee nyakdoola gu mkayaa gu wdizh chul .
52001007	Nu snee mlu gu lo re xaa Jesús , xaa nzho re yezh cheen Macedonia nu re yezh cheen Acaya , mlu gu lo xaa nen xomod nzhaal wii xaa lo Jesús .
52001008	Kwaanzee re gu mle zee lee wdizh chul cheen Xaa Nabeyy nzhayon zyen doo myet re yezh , nu nanebt re yezh cheen Macedonia nu re yezh cheen Acaya noka stub naz re yezh , sbaa lee re xaa ngune xomod ngwii gu lo Dios nu nankintra zaa nu kwent lo re xaa xomod mkayaa gu xtizh Dios .
52001009	Nel rese xaa ba nzaa kwent lo nu xomod wen doo mkayaa gu nu , leezha myaad nu lo gu , nu xomod ta mlaa gu re maj kwaan nambant , kwaan nawlit nak Dios , nu mzelo gu mwii gu lo Dios , xaa mban , xaa wlipa nak Dios , nu mzelo gu mkee gu xchiin xaa .
52001010	Noka nzaa re xaa ba kwent xomod nkambaz re gu bare Jesucrist naz yiba , xaa nak Xgann Dios . Dios mseban xaa . Nu nebse lee xaa nzho mod la re be lo yalzi kwaan xaal Dios .
52002001	Wech nu bzan , nela gu lee zhiin kwaan mkee nu lo gu mrekeya .
52002002	Noka nela gu xomod mted re xaa yezh Filipos nu bid , nu xomod mzaa xaaya yenn nu , per nixa mnayii re xaa ngune nu , Dios mlo balor lextoo nu zee mzaa nu kwent wdizh chul cheen xaa lo gu .
52002003	Wli doo kwaan mzaa nu kwent lo gu , nu nixa nangut yalnkade lo xgab cheen nu , zee kade nu gu .
52002004	Dios mleey nu , nu mzaa xaa zhiin ne le nu , zee zaa nu kwent wdizh chul cheen xaa , kwaanzee nzaa nu kwenta . Nu nankwaant nu nix gak lextoo re myet ne nu , lee nu nkwaan gak nix lextoo Dios ne nu , xaa nlabeyy lextoo rese be .
52002005	Noka nela gu nik tub welt nambedizht nu nadoo lo gu zee zaa gu demi lo nu ; Dios ne kwaane .
52002006	Nu nixa namkwaant nu zee wdizh wen re myet nu , nixa re gu ; nu nixa nzho mod ngnaab nu kwaan nkin nu lo gu , nel mer Jesucrist mzaa yalnabeyy lo nu ,
52002007	per lee nu nadoo doo ngok nu lo re gu mod tub ngwnaa , me nkano madoo .
52002008	Tant mkeladoo nu gu , nanzheklat nu zaa nu kwent nebse wdizh chul lo gu , noka nzhekla nu zaa nu leeka nu lo gu , nel tant nkeladoo nu gu .
52002009	Rese gu wech nu bzan , selazh gu xomod mkee nu zhiin leezha mzo na lo gu , zee mle nu gan kwaan ndaw nu . Zhe nu yaal mkee nu zhiin zee nangokt nu storb lo re gu , leezha mzaa nu kwent wdizh chul cheen Jesús lo re gu .
52002010	Re gu nu Dios ne xomod wen nu nali ngok nu lo re kwaan mle nu , zee nik tub xaa nagaazht tub kwaan tich nu lo gu .
52002011	Noka nela gu xomod mzaa nu konsej lo gu nu xomod mseleyy nu kad tub gu , modxa nle xaa lo xinn xaa .
52002012	Nu noka mseed nu re gu xomod nzhaal le be rese kwaan nel xaa Dios nak be , xaa mleeyla be zee kayaa be paro nabeyy xaa , pa chul cheen xaa .
52002013	Kwaanzee tubka nzaa nu dixkix lo Dios , nel leezha mzaa nu kwent wdizh chul lo re gu , nu mkayaa guya mod xtizh Dios nu nambint guya mod xtizh myet . Nu leeya wlipa nak xtizh Dios nu nkeeya zhiin lextoo gu , xaa nzhona .
52002014	Wech nu bzan , rese gu ne leezha mrenal leeka re sawlazh gu gu , myela gu leeka mod myela re xaa Jesús , xaa nzho yizhyo Judea , nel leeka re sawlazh nu xaa Israel , mrenal re xaa ba ,
52002015	nu noka mbit xaa Jesús , Xaa Nabeyy be , modxa mbitaka xaa re xaa mzaa kwent kwaan nzhé Dios lo lee xaa yilo , nu leeka re xaa ne mloo re nu lazh nu , nel nayii doo xaa ne xaa rese xaa nanakt xaa Israel . Tira nanyulat Dios re xaa snee nle ,
52002016	nel nanlaat xaa zaa nu kwent wdizh chul lo re xaa nanakt xaa Israel , zee noka re xaa le gan yalnaban kwaan tira . Nu snee leeka re xaa ba kazhibra jwalt tich xaa . Kwaanzee nal lee yalnayii cheen Dios kalala tich re xaa ba .
52002017	Wech nu bzan , xep gwluzh leezha pensa mtexonn xaa nu lo re gu , nu nixa nangwiit nu gu per tubka nzelazh nu gu , nu nzhekla doo nu yiid nu lo re gu stub welt .
52002018	Zyen doo welt nzhekla na ngal na lo gu , nu rese nu ngu doo yek ngid lo gu , per nanglaat Maxuu ngid nu .
52002019	Per kwaan nle nix doo lextoo nu nak re gu . Nel leezha bare Jesucrist , Xaa Nabeyy be , to nu yalxwa nel nye nzo gu lo xaa , xaa kwaan nkambaz be .
52002020	Wlipa na , re gu nak kwaan nle chul lextoo nu .
52003001	Nu nzhekla doo nu ne nu nen xomod nzho gu , kwaanzee mxaal nu wech Timoteo lo re gu , nixa laa xaa techo nu yezh Atenas . Nu Timoteo nak tub xaa nkee xchiin Dios , nzaa xaa kwent wdizh chul cheen Jesucrist . Kwaanzee mxaal nu xaa , zee le xaa yudar gu zee mas nyera zo gu lo Jesús ,
52003002	
52003003	zee nik tub gu nalaat Dios leezha nzhin re yalzi lo gu . Nel nela gu nzhaal ded re be kwaane .
52003004	Nu sbaa né nu lo re gu leezha nzhika nu kwaan re gu , lee re mbizh kwaan ded be bid mzhin gaxla , nu sbaa ngoka mod nela re gu .
52003005	Kwaanzee , naxektra na kwaz na nu nzhekla doo na ne na xomod nzhi gu ngwii gu lo Jesús , kwaanzee mxaal na Timoteo , zee nzho mod ne na xomod nzhi gu . Nel mle doo na xgab napa lee Maxuu ngkiil gu zee nglaa gu wii gu lo Dios , zee lee re zhiin kwaan mle na lo gu nalexchiint .
52003006	Lee nal mbarela Timoteo nyaad ngwa lo re gu , nu nguné xaa nen xomod tubka ngwii gu lo Jesús nu xomod nkela gu tub gu stub gu . Noka né xaa nen xomod nselazh gu re nu , nu nzhekla doo gu zhaal be stuba , leeka mod nzhekla re nu .
52003007	Kwaanzee wech nu bzan , nixa kaded doo nu bid , per chul doo mseleyy gu re nu gorna mbin nu lee re gu tubka ngwii lo Jesús .
52003008	Nu gorna mbin nu lee re gu nye nzo ngwii lo Xaa Nabeyy , kwaane nle zee nix doo ngok lextoo nu .
52003009	Kwaanzee nyentra wdizh kwaan yé nu nzaa nu dixkix lo Dios kwent cheen gu , nel gu mle nix doo nzhak lextoo nu lo Dios .
52003010	Zhe nu yaal kanaab nu lo Dios zee yiid nu lo re gu stuba , zee seedra nu gu , zee nyera zo gu wii gu lo Dios .
52003011	Nu nal naab na lo Dios , xaa nak Xuz be nu lo Jesucrist , Xaa Nabeyy be , zee nzho mod yiid nu lo gu stuba .
52003012	Noka kanaab nu zee lee Xaa Nabeyy le roora yalnkela cheen gu , zee masra kela gu tub gu stub gu , nu sbaaka kela gu stub naz re xaa , modxa nkela nu gu ,
52003013	zee snee nyera zo gu lo Dios , zee nambey gak gu lo Xuz be Dios , gorna bare Jesús , Xaa Nabeyy be , kwaan rese xaa nali lo xaa .
52004001	Kwaanzee nal wech nu bzan , naab nu lo gu nu nabeyy nu lo gu kwaan yalnabeyy cheen Jesús , Xaa Nabeyy be : Ble gu kwaan nyula Dios mod kaleka guya axta nal , modxa mseed nu re gu .
52004002	Nel ne wen gu xana re kwaan mnabeyy nu le gu kwaan yalnabeyy cheen Jesús , Xaa Nabeyy be .
52004003	Kwaan nzhekla Dios nak zo be nali lo xaa , nu nik tub be nachaalt stub cho nanakt sa be .
52004004	Kwaanzee kad tub be nzhaal kanap be xkwerp be zee gaka kwaan nzhul nu nambey lo Dios .
52004005	Kwaanzee nalet be mod nle re xaa nanakt xaa Jesús , re xaa nle rese kwaan nzhekla xkwerp .
52004006	Kwaanzee nik tub be nanzhaalt le kwaan nawent ne lo wechxinn be , nel Xaa Nabeyy ted re xaa leya bid , modxa ngunéla nuya lo gu yilo .
52004007	Nel namrezht Dios be le be kwaan nawent , sinka mrezh xaa be zee gak be nambey lo xaa .
52004008	Kwaanzee loka xaa nanzaat yek gon re kwaan nguné nu , nalet lo myet nanzhont xaa diizh , sinka lo Dios , xaa mzaa Mbi Naban lo re be , nanzhont xaaya .
52004009	Nankintra kee nu lo gu xomod nzhaal kela gu tub gu stub gu , nel leeka Dios mseed gu nzhaal kela gu tub gu stub gu .
52004010	Nu sbaaka nkela gu rese xaa Jesús , xaa nzho yizhyo Macedonia . Per wech nu bzan , naab doo nu lo gu zee masra ble guya kad mbizh .
52004011	Nu modxa mxaal nu lo gu : Nzhaal yo chul gu , nu narept gu paro nakabezht xaa gu , sinka bkee gu zhiin zee le gu gan kwaan gaw gu ,
52004012	nu snee nik tub kwaan nayojwalt lo gu , zee nankint naab guya lo stub naz xaa , nu sbaa lee re myet wdizh wen re gu .
52004013	Nu nal wech nu bzan , nzhekla nu ne gu cho kwaan gak kwaan re xaa Jesús , xaa ngutla , zee nagakt nalest lextoo gu modxa nales doo nzhak lextoo re xaa nakwazt kayaa nik tub kwaan gorna yet xaa .
52004014	Na nii kwaan nela rese be : Lee Jesús ngut nu mroban stub welt , leeka sbaa seban Dios re xaa ngutla , xaa nak xaa Jesús .
52004015	Nu kwaanzee nii nu lo re gu leeka wdizh kwaan mzaa Xaa Nabeyy lo nu ; lee re be , xaa mbanaka axta leezha bare Xaa Nabeyy , nayanert be zhin lo Xaa Nabeyy ke re xaa ngutla .
52004016	Nel leezha bare Xaa Nabeyy lo yizhyo ne , lee xaa nii nye doo kwaan yalnabeyy cheen xaa , nu noka tub mandad cheen Dios nye doo kozhe , nu noka lee trompet cheen Dios kwezh , zee lee re xaa ngut , xaa mwii lo Jesucrist , roban yilotlaka ,
52004017	zeera lee re be , xaa mbanaka , lis xaa zhaal kwaan re xaa mroban lo xkaw , nu snee tira zo re be kwaan lee xaa .
52004018	Kwaanzee zaa be balor lextoo tub be stub be kwaan re wdizh ne .
52005001	Kwaanzee wech nu bzan , lee mbizh o gor kwaan gak re kwaane , nankintra kee naya ,
52005002	nel ne wen re gu , lee mbizh kwaan bare Xaa Nabeyy zhin mod tub wann , xaa nzhin yaal , gor nyent cho nle xgaba .
52005003	Gorna lee re myet yé : “ Wen nzho be nik tub kwaan nankint le be xgab ” , gorzee ta zhin mbizh ded xaa bid . Kwaane gak mod yalne kwaan nzak tub ngwnaa , me gal xiin , nu nyent mod laa xaa lo kwaane .
52005004	Per wech nu bzan , nanzot be lo yalnakaw , zee lee mbizh kwaan bare Xaa Nabeyy zhin lo be mod nzhin tub wann , kwaan nankambazt be .
52005005	Per rese be nak xaa nzo zhe nu nzo be lo xni cheen Dios , nanakt be xaa nzo yaal , xaa nzo lo yalnakaw .
52005006	Kwaanzee nanzhaalt la mkaal lo be lo kwaane mod lo stub naz xaa , sinka kanap be be , list zo be .
52005007	Lee re xaa nzha , yaal nzha xaa ; nu re xaa nzho nzoo , yaalka nle xaaya .
52005008	Per lee re be nak xaa zhe ; kwaanzee yano be yek be . Nzhaal gak be mod tub soldad , xaa list nzo , lo mod ngwii be lo Jesucrist nu lee yalnkela cheen be nak mod tub yiib kwaan nsaaw laz be . Nel nkambaz be zaa Jesucrist yalnaban lo be , kwaane nak mod tub bchog yiib kwaan nsaaw yek be .
52005009	Nel namleeyt Dios be zee deed be bid , mleey xaa be zee zaa xaa yalnaban lo be kwent cheen Jesucrist , Xaa Nabeyy be .
52005010	Kwent cheen be ngut Jesucrist , zee tubka yo be kwaan lee xaa , nixa chol mban be o chol ngut be .
52005011	Kwaanzee , bzaa gu balor lextoo tub gu stub gu , nu ble gu zee xen re gu lo xcheen Dios , modxa kalela guya nal .
52005012	Wech nu bzan , kwaan dub lextoo nu naab nu lo gu , bin gu xtizh re xaa kwaan nkee xchiin Xaa Nabeyy lo gu , re xaa kwaan nseed gu .
52005013	Nzhaal wii gu respet lo xaa nu kela gu xaa kwaan dub lextoo gu , kwent xchiin xaa kwaan nle xaa lo gu . Nu noka nzhaal kwi wen gu tub gu stub gu .
52005014	Nu noka nabeyy nu lo gu , bgalno gu re xaa nanzheklat kee zhiin , bzaa gu balor lextoo re xaa nyent gan lextoo , nu ble gu yudar re xaa nanyet nzo lo xcheen Dios , nu tubka bye lextoo gu ne gu rese xaa .
52005015	Nazaat gu diizh le tub xaa leeka kwaan nawent kwaan mle sa myet xaa lo xaa , sinka tubka nzhaal le gu kwaan wen lo tub gu stub gu , nu lo rese myet yizhyo .
52005016	Tubka nix doo gak lextoo be .
52005017	Tubka wdizhno be Dios .
52005018	Nu tubka zaa be dixkix lo Dios lo rese kwaan , nel kwaane nak kwaan nzhekla Dios le rese xaa nak xaa Jesucrist .
52005019	Nu nasaawt be lo kwaan nzhekla Mbi Naban le .
52005020	Nu nanzhaalt yé be nanont re kwaan né re xaa nzaa kwent kwaan nzhé Dios lo lee xaa .
52005021	Per nkin le wen be xgab re kwaan nii xaa , nu kayaa be re kwaan wli ,
52005022	nu naletra be kwaan nawent .
52005023	Nzhekla na lee Dios , xaa nle zee chul nzhi be , le gak be nambey tira lo xaa , kwerp cheen be , nu xgab cheen be , nu dubse yalnaban cheen be , axta bare Jesucrist , Xaa Nabeyy be .
52005024	Lee xaa mrezh be nak tub xaa nali doo , telisa le xaa rese kwaan né xaa .
52005025	Wech nu bzan , naabka gu lo Dios kwent cheen nu .
52005026	Nu guzh gu “ dix ” lo re wech be nu lo re bzan be kwent cheen nu , nu daw gu tub bit tagarlo xaa tub mod nali .
52005027	Nu kwaan yalnabeyy cheen Xaa Nabeyy , naab nu lo gu , blab gu yech ne lo rese xaa Jesús , xaa nambey .
52005028	Nzhekla na lee Jesucrist , Xaa Nabeyy be , luu yalnkela cheen xaa lo rese gu . Sbaa gaka . Pab
53001001	Dix re gu . Na nak Pab , nu nzo Silban nu Timoteo kwaan na nee . Kakee nu yech ne lo re gu , wech nu bzan , xaa nzho yezh Tesalónica , nel gu nak xaa Dios , xaa nak Xuz be , nu xaa Jesucrist , Xaa Nabeyy be .
53001002	Nzhekla na lee Dios , xaa nak Xuz rese be nu Jesucrist , Xaa Nabeyy be , luu xaa yalnkela cheen xaa lo gu nu le xaa zee kwi chul rese gu .
53001003	Wech nu bzan , tubka nzhaal zaa nu dixkix lo Dios , kwaane nak kwaan wen , nel kad mbizh mas nzhaxenra gu lo mod ngwii gu lo Jesús , nu mas nkela gu tub gu stub gu .
53001004	Lee nu nix doo nzhak lextoo nu nzaa nu kwent cheen re gu lo re xaa Jesús , re xaa stub yezh , mod nye nzo gu lo Dios , nu mod tubka ngwii gu lo Jesús nixa nrenal xaa gu , nu nixa nded gu bid .
53001005	Nu kwaane nlu lee Dios nali nak leezha mle non xaa be zee kayaa be pa nabeyy xaa , nel kwaanzee kaded be bid nal .
53001006	Nel wen nali nak xgab cheen Dios , leezha ted Dios bid rese xaa kwaan nle nded gu bid nal ;
53001007	zee lee gu , xaa nded bid nal , Dios le zee nadedtra gu bid kwentaxa le Dios zee nadedtra nuya . Re kwaane gak mbizh gorna lee Jesús , Xaa Nabeyy be , yaad naz leen yiba leen luzh bal , kwaan re mandad cheen xaa , xaa ngezh doo .
53001008	Yaad xaa zee teed xaa bid re xaa nanzaat yek labeyy Dios , nu namzaat yek mzob yek kwaan nzhé wdizh chul cheen Jesucrist , Xaa Nabeyy be .
53001009	Nu tira ded re xaa ne bid , nu yo xaa zit lo pa chul cheen Xaa Nabeyy nu lo re yalngezh cheen xaa .
53001010	Gorna lee Xaa Nabeyy yaad mbizh zee , gool rese xaa nak xaa xaa lo xaa , xaa nambey nak , xaa ngwii lo xaa . Nu noka be gool lo xaa nel mkayaa gu re kwaan nguné nu lo gu .
53001011	Nu kwaanzee tubka naab nu lo Dios kwent cheen gu , zee le xaa yo gu mod nzhaal yo xinn Dios , nel kwaanzee mrezh xaa gu . Nu noka naab nu lo Dios zee le xaa yudar gu , kwaan yalngezh cheen xaa , zee gak re kwaan wen kwaan nzhekla gu le gu lo xchiin Dios kwaan nkee gu , nel nzak gu lee Dios nzho mod le kwaan gro .
53001012	Nu snee lee Jesucrist , Xaa Nabeyy re be , gak non , nu sbaaka gak non re be lo xaa , modxa mlu Dios rop Jesucrist yalnkela cheen xaa lo be .
53002001	Lee nal wech nu bzan , kaza na kwent cho gor bare Jesucrist , Xaa Nabeyy be , leezha zhaal be kwaan lee xaa . Naab nu lo re gu ,
53002002	nagakt chop yek gu nixa nalet gu xgab , gorna gon gu lee tub xaa yé : “ Lee mbizh kwaan bare Xaa Nabeyy mzhinla ” . Chelee tub xaa yé : “ Mlu Mbi Naban kwaane lo na ” , o chelee xaa yé xaa : “ Stub xaa snee mbin na nzhé ” , o chelee xaa yé xaa : “ Mkayaa na tub yech kwaan mkee Pab paro nzaa Pab kwent lee mbizh bare Xaa Nabeyy mzhinla ” , nalet gu krera .
53002003	Nalaat gu kade nik tub xaa gu lo re kwaane . Nel yilotlaka leezha zeeraka zhin mbizh kwaan bare Xaa Nabeyy , nkin zhin re mbizh leezha zyen doo xaa laa Dios . Nu lee re mbizh ne klar doo luu cho nak xaa tira nanont ley lo , xaa kwaan nakla kwent lux .
53002004	Xaa ne gak xkontrad rese dios kwaan nzholl myet lo , nu xaa ne gak gaya lo rese dios cheen myet . Nu axta ya xaa nu zob xaa leen yidoo cheen Dios nu yé xaa lee xaa nak Dios .
53002005	¿ Che nanselazht gu mzala na kwent kwaane lo gu leezha nzoka na lo re gu ?
53002006	Nu nela gu nzho tub yalnabeyy kwaan nle zee nyent mod zhin xaa tira nanont ley lo nal , xaa ne luu axta mbizh kwaan nzhaal luu xaa .
53002007	Kwaanzee nal lee xgab cheen Maxuu kayak , kwaan ngu xlaan dubse yilo . Nebse nzho jwalt kwe Dios xaa kwaan nanzaat diizh gak kwaan tira nawent .
53002008	Gorzee lee xaa tira nanont ley lo gakbeyy lo re myet . Nu lee Jesús , Xaa Nabeyy be , gut xaa ne nebse kwaan xtizh xaa , nu lux Jesús xaa ne gorna yaad Jesús kwaan re xni chul cheen xaa .
53002009	Nu leezha zeeraka yaad Jesucrist , lee xaa tira nanont ley lo gakbeyy , nu kwaan yalngezh cheen Maxuu , le xaa zyen doo nseyn gro , re kwaan dedyall rese myet wii .
53002010	Nu noka kade xaa ne rese myet , xaa nya naz lo ki ; nel nangzeyalt re xaa ne kayaa kwaan wli , zee ngla xaa lo yalgut .
53002011	Nel nanzheklat re xaa ne ngon kwaan wli , kwaanzee mlaa Dios xaa zee mkade xaa xaa , zee mreke xaa tich kwaan nawlit .
53002012	Kwaanzee Dios xaal re xaa ned ne ded bid doo lo ki nel namzaat xaa yek xaa gon xaa re kwaan wli , nu mas nyulara xaa re kwaan nanalit .
53002013	Wech nu bzan , lee re nu tubka nzaa dixkix lo Dios kwent cheen gu , nel tant nkedoola Xaa Nabeyy gu . Nu axta yilo mleey xaa gu zee le gu gan yalnaban kwaan tira , nel lee Mbi Naban nkee zhiin leen lextoo gu , nu mle nambey xaa gu , nel tubka nreke gu tich re kwaan wli .
53002014	Kwaanzee mrezh Dios gu kwaan wdizh chul kwaan mzaa nu kwent lo gu , zee noka re gu nzho mod ded axta lo xni cheen Jesucrist , Xaa Nabeyy be .
53002015	Kwaanzee wech nu bzan , tubka sbaa nye zo gu lo Dios nu nayenlazht gu re kwaan mseed nu gu , nu re kwaan mkee nu lo yech .
53002016	Nzhekla na zee lee Jesucrist , Xaa Nabeyy be , nu lee Xuz be Dios xaa nkela be nu xaa tira nseleyy be , nu xaa nle zee nzho mod kwaz be le xaa rese kwaan né xaa ,
53002017	le zee yo balor lextoo be nu le zee tubka nali zo be lo xaa , zee rese kwaan yé be nu rese kwaan le be gak kwaan wen .
53003001	Lee nal gwluzhtlaka , naab na lo re gu zee naab gu lo Dios kwent cheen nu , zee nzho mod zaa nu kwent cheen Xaa Nabeyy , nu zee mas lijer gon rese myet xtizh Dios , nu kayaa xaaya chul , mod mkayaa re guya .
53003002	Noka naab gu lo Dios zee nayigat nu lo re xaa nakap nak , xaa nanzaat yek gon re kwaan wli , nel naret myet nak xaa ngwii lo Xaa Nabeyy .
53003003	Per nali doo nak xgab Xaa Nabeyy , nu lee xaa nle zee nye nzo gu nu nkanap xaa gu lo kwaan nzhekla Maxuu le lo gu .
53003004	Lee Xaa Nabeyy nle zee ne wen nu lee gu kale nu zleka re kwaan mlu nu lo gu .
53003005	Nzhekla na lee Xaa Nabeyy le yudar gu zee kela gu modxa nkela Dios , nu le zee nye zo gu lo Jesucrist .
53003006	Wech nu bzan , nabeyy nu gu kwaan yalnabeyy cheen Xaa Nabeyy , bachii gu lo stub naz re wech , xaa nanzheklat kee zhiin , re xaa nakalet modxa mlu nu lo gu .
53003007	Noka nela gu xomod nzhaal yo gu , zee le gu mod mle re nu leezha mzo nu lo gu .
53003008	Nandawt nu laaw tub gu sbaasa , sinka mkee nu zhiin zhe nu yaal zee nangakt nu storb lo gu .
53003009	Nu nixa nzho mod ngnaab nu kwaan nkin nu lo gu , per namlet nuya , sinka mkee nu zhiin zee ne gu xomod nzhaal le guya .
53003010	Leezha nzoka nu lo gu nguné nu lo gu , loka xaa nanzheklat kee zhiin , nixa nagawt xaa .
53003011	Nel mbin nu lee lak gu nankeet zhiin , nebse nrep gu paro nakabezht xaa gu .
53003012	Lo re xaa ba , naab nu , nu nabeyy nu , kwaan yalnabeyy cheen Xaa Nabeyy , zee kee xaa xchiin xaa zee le xaa gan kwaan gaw xaa , nu narept xaa paro nakabezht xaa xaa .
53003013	Wech nu bzan , tubka ble gu re kwaan wen , nu nayechet lextoo gu le guya .
53003014	Nu chelee tub xaa nanzaat yek gon kwaan né nu lo yech ne , bwii gu ne xana xaa ba nu nazhaalt gu kwaan lee xaa , zee ton xaa .
53003015	Per nayiit gu ne gu xaa , mas wen bzaa gu konsej lo xaa kwenta wech gu nu bzan gu lo yalnkela cheen Xaa Nabeyy .
53003016	Nu nzhekla na lee Xaa Nabeyy , xaa nle wen nzhi be , le zee chul kwi gu rese mbizh loka pa nzo gu , nu kanap xaa gu .
53003017	Na nak Pab , nu kakee na lak lan wdizh ne kwaan mer yaa na lo gu . Nu snee nza na firm lo rese yech kwaan nkee na , zee ne gu wlipa na mkeeya .
53003018	Noka nzhekla na lee Jesucrist Xaa Nabeyy be , luu yalnkela cheen xaa lo rese gu . Sbaa gaka . Pab
54001001	Dix Wech Timoteo . Na nak Pab . Nak na tub xaa mxaal Dios , xaa nzaa yalnaban lo be , nu Jesucrist , xaa nkambaz be , zee kayaa na yalnabeyy cheen Jesucrist .
54001002	Nkee na yech ne lo lu Timoteo . Wlipa na , lu nak mod xgaan na lo kwaan nak cheen Xaa Nabeyy . Nzhekla na luu Dios , xaa nak Xuz be , nu Jesucrist , Xaa Nabeyy be , re yalnkela cheen xaa lo lu , nu noka nzhekla na lesla xaa ne xaa lu , zee nix doo gak lextoo lu .
54001003	Mod nguniila na lo lu gorna merla roo na yezh Éfeso zee ya na yizhyo Macedonia , blake baa , zee nabeyy lu re xaa kwaan nlu kwaan nawlit zee nalutra xaaya ,
54001004	zee nixa nawiitra re xaa lo re kwent gox , nixa lo re dii cheen xey xaa . Nel re kwaane nle zee ndildiizh xaa nu sbaa nangwiit xaa lo Jesucrist mod nak xgab cheen Dios . Sbaaka nzhaal le lu nal .
54001005	Kwaan nii na nak : Kela be tub be stub be kwaan dub lextoo be , nu kwaan tub xgab nali nak , nel tira ngwii be lo Jesucrist .
54001006	Nzho rol xaa nlaa kwaane nu nzhake xaa tich stub naz wdizh kwaan nanont .
54001007	Nzhekla xaa luu xaa ley cheen Dios , per nixa nanet xaa cho kwaan nzhéya , nu nixa nanewent xaa xomod nak re kwaan nzaa xaa kwent .
54001008	Nela be lee ley nak kwaan wen , chelee xaa nlu xaaya mod nzhekla Dios .
54001009	Nkin ne be kwaane , nik tub ley nangaazht tub kwaan tich re xaa nle kwaan wen , sinka lee ley naab kwent : lo re xaa nanlet kwaan nzhé ley , lo re xaa nanzhont diizh , lo re xaa nangwiit lo Dios , lo re xaa kwaan nle jwalt , lo re xaa nanont Dios lo , lo re xaa nanzhebt ne Dios , lo re xaa nzhut xuz nu nzhut xnaa , lo re xaa nzhut myet ,
54001010	nu lo re xaa nchaal stub naz sa myet , lo re xaa nchaal leeka sa byi xaa , lo re xaa nlewann sa myet zee naab xaa demi , lo re xaa nkade , lo re xaa nchaw krus mbezh wliya nu nawlita , lo re xaa kwaan nanzaat yek gon kwaan wli .
54001011	Nu lee ley naab kwent lo re xaa sbaa nle , mod nlu wdizh chul . Nu wdizh chul ne nak kwaan non doo , nu dixkix Dios , mxaal xaa na mza na kwent cheena .
54001012	Tubka nza na dixkix lo Jesucrist , Xaa Nabeyy be , nel lee xaa mzaa yalnabeyy nu yalngezh lo na zee nkee na xchiin xaa , nel ne xaa lee na leya .
54001013	Per yilo mle na kwaan nawent lo xaa : nzhé na nanont xaa , nu mrenal na re xaa xaa , nu mseweey na re xaa . Per mlesla Dios ne na nel zer labeyy na xaa , nu nanet na cho kwaan mle na .
54001014	Nu lee Xaa Nabeyy be mle tub kwaan gro doo lo na , nel mlesdoola xaa ne xaa na , nu mle xaa zee ngwii na lo Jesucrist , nu nkano na yalnkela nel tubka nzo na kwaan Jesucrist .
54001015	“ Lee Jesucrist myaad lo yizhyo ne mkiib jwalt cheen re myet . ” Kwaane nak kwaan wli , nu rese xaa nzhaal gona . Nu na nak tub xaa mas mzebra jwalt lo re xaa .
54001016	Kwaanzee mlesla Dios ne na , nu Jesucrist nlu axta parota nyela xaa ne xaa na , nu sbaa nlu Dios xomod nyela xaa ne xaa re myet , zee noka re xaa gon xtizh Dios zee nzho mod le xaa gan yalnaban kwaan tira .
54001017	Nzhaal gool rese be lo Dios nu yé be wen doo nak xaa , nel lee xaa tubka nak rey , xaa tira nayeta , nu xaa nanlut , nel nebse lee xaa nak Dios . Sbaa nzhaal gaka nal nu tira . ¡ See gaka !
54001018	Timoteo , lu nak mod xgaan na nu nkedoola na lu . Kwaane nak kwaan nii na lo lu , wen ble xchiin Xaa Nabeyy mod soldad , xaa wen ndil . Kwaane nak mod nzhé re xaa leezha mzaa xaa kwent kwaan nzhé Dios lo xaa nu ngunii xaaya lo lu .
54001019	Kwaanzee tubka blib lextoo lu wii lo Jesucrist nu tubka ble kwaan ne lu wen nak . Nzho rol xaa namlet kwaane zee tira nguyo xaa zee mlaa xaa Dios .
54001020	Sbaa mle Himeneo nu Jant , xaa mza na lo Maxuu , zee seed xaa naniiwent xaa Dios .
54002001	Timoteo , nzhaal yé lu lo re xaa Jesús zee tubka wdizhno xaa Dios , nu naab xaa lo Dios kwent cheen rese myet , nu zaa xaa dixkix lo Dios .
54002002	Nzhaal naab xaa lo Dios zee le xaa yudar re rey nu lo re xaa nak zhiin , zee chul kwi re be , zee nzho mod gool be lo Dios nu zo be nali lo Dios nu lo re myet .
54002003	Nel kwaane nak kwaan wen , kwaan nyula Dios , xaa mzaa yalnaban lo be .
54002004	Nel Dios nzhekla rese myet ne cho nak kwaan wli , zee nzho mod zaa xaa yalnaban kwaan tira lo xaa .
54002005	Nyentra stub Dios tubka Dios nzho , nu tubka xaa nii kwent cheen be lo Dios , xaa ne nak Jesucrist .
54002006	Nel Jesucrist mzaa yalnaban cheen zee mchee xaa jwalt cheen rese myet , nu Dios mle kwaane mer mbizh kwaan mleey xaa axta yilo .
54002007	Dios mleey na zee mkayaa yalnabeyy lo Jesucrist , zee za na kwent wli ne lo re xaa stub yezh zee nzho mod wii xaa lo Jesucrist . Wlipa na kwaan nii na , nankadet na .
54002008	Lee re xaabyi , loka pa nzo xaa nzhaal wdizhno xaa Dios , nu lep xaa yaa xaa naz yiba . Nzhaal le xaaya tub mod nali , nayot xyan nu nixa dil lextoo xaa .
54002009	Nu nzhekla na gak re ngwnaa ler , mod nzhaal gak meya ; nu nagakt me ler kwaan non doo nu nixa nadexkwaat me yek me chul doo , kwaanzee le zee wii re xaabyi lo me . Nu naweet me or nixa perla , kwaan non doo .
54002010	Lee kwaan nzhekla na nak , lee re ngwnaa , me wlipa nzholl lo Dios , le me kwaan wen , kwaane nak kwaan mas chul lo me .
54002011	Lee re ngwnaa nzhaal gon me diizh nu nseed me xtizh Dios , nu naniit me leen pa nkasa gu .
54002012	Nu nii na nyent mod seed ngwnaa re xaabyi nu nixa nanabeyyt me lo re xaabyi , sinka nzhekla na naniit me leen pa nkasa gu nu nakeet me rezh .
54002013	Nel Dan mdexkwaa Dios yilotlaka , gwluzh mdexkwaa xaa Ev .
54002014	Naleet Dan mkiil Maxuu sinka Ev mkiil Maxuu , zee nambint me xtizh Dios , sbaa mle me kwaan nawent .
54002015	Per lee ngwnaa naluxt leezha gal xinn me chelee me tubka ngwii me lo Jesucrist , nu kano me yalnkela lextoo me , nu nali zo me delant lo Dios , zee gak me mod nzhaal gak me .
54003001	Wlipa na kwaane , chelee tub xaa nzhekla gak xaa tub xaa gol , xaa nabeyy lo re xaa Jesús , kwaane nak tub kwaan wen doo .
54003002	Kwaanzee lee xaa kwaan nabeyy lo re xaa Jesús nzhaal nali le xaa re kwaan zee nik tub xaa naniit lee xaa nle kwaan nawent , nzhaal gak xaa nali lo sa xaa , nzhaal gak xaa tub xaa nali lo rese kwaan , nzhaal wen nabeyy xaa lo kwerp cheen xaa , nu nzhaal le xaa kwaan nii xaa . Nu noka nzhaal gak xaa tub xaa zaa garli kwaz stub naz xaa , nu nzhaal gak xaa tub xaa nzho mod zaa kwent xtizh Dios lo re myet .
54003003	Nagakt xaa nguy , nixa nakwaant xaa dil , nzhaal gak xaa nadoo , nanzhaalt gak xaa tub xaa nzoblazh demi .
54003004	Nzhaal nabeyy xaa lo re xaa li xaa , nu le xaa gon re xinn xaa xtizh xaa , nu wii xaa respet lo re myet .
54003005	Nu chelee xaa nyent mod nabeyy xaa garli xaa , sbaaka nyent mod nabeyy xaa lo re xaa Jesús .
54003006	Nyent mod gak xaa tub xaa pensa mzelo ngwii lo Jesús , nel napa kato xaa yalxwa , zee naab Dios kwent lo xaa mod ngunaab xaaya kwent lo Maxuu .
54003007	Noka nzhaal gak xaa tub xaa nzhedizh wen re xaa nangwiit lo Dios , zee natont xaa ne xaa re myet , zee nayiyot xaa lo Maxuu .
54003008	Sneeka nzhaal gak re xaa nle yudar re xaa Jesús : nzhaal wii myet respet lo xaa , nzhaal le xaa re kwaan nii xaa , nu nagakt xaa nguy , nixa nagakt xaa tub xaa nzoblazh demi .
54003009	Nzhaal wii xaa lo Jesucrist mod mlu Dios lo be nu kwaan nak xgab cheen xaa tubka le xaa kwaan wen .
54003010	Yilotlaka nkin zaa xaa tub zhiin lo xaa zee nen che wen le xaaya . Chelee xaa wen mle xaaya , zee nzho mod gak xaa tub xaa le yudar re xaa Jesús .
54003011	Nu sneeka nzhaal gak re ngwnaa : nzhaal le me kwaan nali zee nyent cho né lee me kale kwaan nawent , nakwaant me diizh , nu noka nzhaal wen nabeyy me lo kwerp cheen me , nu nzhaal gak me nali lo re kwaan nle me .
54003012	Nu rese xaa nle yudar re xaa Jesús nzhaal gak snee : nzhaal gak xaa nali lo sa xaa , nu wen nabeyy xaa lo re xinn xaa nu lo re xaa nzho li xaa .
54003013	Sbaaka nzhaal gak re xaa nle yudar re xaa Jesús , nu snee wen nii re myet xaa , zee sbaa nzho mod zaa xaa kwent cheen Jesucrist kwaan dub lextoo xaa lo re myet , zee nzho mod wii re myet respet lo Jesucrist .
54003014	Nzhekla na yal na mas lijer lo lu , per nal xaal na yech ne lo lu ,
54003015	zee chelee na gak na tras , nzhaal ne lu xomod le lu lo re xaa Jesús , re xaa nak xinn Dios , xaa tubka mban . Lee re xaa Jesús nak mod tub yiso kwaan nzen yoo zee gaka nye , nel nle xaa zee nacheet re myet re kwaan wli cheen Jesús .
54003016	¡ Naro doo nak kwaan ngulaan , kwaan mlu Dios lo be , xaa ngwii lo Jesucrist ! Zee snee mbezh be : Jesucrist myaad ngok xaa myet lo yizhyo , nu lee Mbi Naban cheen Dios mlu nali nak xaa , nu ngune re mandad cheen Dios lo xaa . Xaa dub lo yizhyo mbin kwent cheen xaa . Zyen doo myet lo yizhyo mwii lo xaa . Nu Dios mtexoob xaa naz yiba .
54004001	Per lee Mbi Naban cheen Dios né klar doo , nu nzhé : Lee re mbizh gwluzhtlaka nzho xaa laa Jesucrist . Nu gon xaa kwaan nlu re mbi mal nu sbaa reke xaa tich yalnkade cheen re mandad cheen Maxuu .
54004002	Yo xaa kwaan nlu kwaan nawlit , xaa mbezh tub kwaan per nle xaa stub kwaan . Kwaanzee lee xgab cheen xaa nanlut cho kwaan nak kwaan wli .
54004003	Re xaa ne mbezh nawent ka xaa ngwnaa , nu nixa nawent gaw xaa rese kwaan ; per lee Dios mzaa rese kwaan zee gaw myeta . Rese be , xaa nak xaa Jesús , nlabeyy be kwaan wli , zee nebse nzhaal zaa be dixkix lo Dios , zeera nzho mod gaw beya .
54004004	Nel rese kwaan mdexkwaa Dios wen nak , nu rese kwaan mzaa Dios lo be , nanzhaalt yé be nawent naka , nebse nzhaal zaa be dixkix lo Dios nu kayaa beya .
54004005	Nel Dios ngune wen nak rese kwaan mdexkwaa xaa nu leezha wdizhno be Dios , nzho mod kayaa beya mod tub kwaan nzhul .
54004006	Chelee lu seed lu re xaa Jesús kwaane , zeesi gak lu tub mos wen doo cheen Jesucrist . Nel ngok nye lu lo Dios kwent cheen xomod ngwii lu lo Jesucrist nu kwent cheen re kwaan wli kwaan nzhake lu tich .
54004007	Per nawiit lu lo re kwent gox cheen re xey be , kwaan nak kwaan nawlit . Per kwaan nzhekla na nak nyera zo lu lo Dios .
54004008	Wen nle lu zee nye gak kwerp cheen lu , per mas wenra nye nzo lu lo Dios . Kwaane non lo yizhyo ne nu noka nona lo yalnaban kwaan tira .
54004009	Wdizh ne nak kwaan wli , nu rese xaa nzhaal gona .
54004010	Kwaan be nu le be jwers zee nye zo be lo Dios , nel nkambaz be Dios , xaa tubka mban . Lee xaa mzaa yalnaban lo re be , nel ngwii be lo Jesucrist , nu nzhekla xaa zaa xaaya lo rese myet yizhyo .
54004011	Kwaane nak kwaan nzhaal nabeyy lu nu kwaan nzhaal seed lu re myet .
54004012	Nalaat lu kitno re xaa lu nixa mad lu . Wen ble rese kwaan , zee rese xaa nzho mod ne xomod wen nle lu rese kwaan : mod nzhedizh lu , mod nle lu rese kwaan , mod nkela lu sa myet lu , mod ngwii lu lo Jesucrist , nu noka modxa nambey nzo lu lo Dios .
54004013	Tubka lab xtizh Dios lo re xaa , zaa lu rason lo xaa , nu seed lu re xaa , nu zaa lu kwent cheen Jesucrist lo xaa axta zhin na .
54004014	Tubka ble xchiin lu kwaan mzelazh Dios lo lu , leezha mzhib re xaa gol yaa xaa yek lu nu mzaa re xaa kwent kwaan nzhé Dios lo xaa lo lu .
54004015	Tubka ble xgab re kwaane , nu wii loya , zee rese xaa zeen nu ne xaa xomod nzha xeen lu lo xcheen Dios .
54004016	Bkanap lu leeka lu nu wii ne xana re kwaan nseed lu re xaa , nu tubka nali le re kwaan . Chelee lu le lu re kwaane , zee lee Dios zaa yalnaban kwaan tira lo lu nu lo re xaa kenzha re kwaan yé lu .
54005001	Nagalnot lu re xaa gol , mas wen zaa lu rason lo xaa kwaan wdizh nadoo mod xuz lu , mod wech lu bzak re xaa mad ,
54005002	nu lee re ngwnaa me gol bzak me mod xnaa lu , nu re ngwnaa mad bzak me mod bzan lu , nu nzhaal nzhul gak lu lo rese me .
54005003	Ble yudar re byud , me nakanot sawlizh .
54005004	Per chelee tub byud nkano xinn o xos , nzhaal rese xaa ba le yudar me yilotlaka , nel lee xaa nak sawlizh me , nel lee me mkano re xaa yilo . Nel kwaane nak kwaan wen nu kwaan nyula Dios le xaa .
54005005	Ngwnaa , me wlipa nak byud , nak me mlake techolalsa , nu tubka nkambaz me le Dios yudar me , nu tubka nzhedizhno me Dios zhe nu yaal .
54005006	Per chelee tub byud tubka nzhake me tich re kwaan yizhyo ne , nixa mban me per mod tub me ngut nak me .
54005007	Kwaanzee yé lu lo re xaa Jesús zee labeyy wen xaaya , zee gak xaa tub xaa nali .
54005008	Chelee re sawlizh byud nu re xinn me nu re xos me nankanot xaa me , nu mlaa xaa mod mwii xaa lo Jesucrist , nu nak xaa masra nakap ke stub naz xaa , kwaan nik tub welt zer wii lo Jesucrist .
54005009	Lo yech pa nkee le re ngwnaa byud , nebse nzhaal kee le re me : me nzho masra chon gal liin , nu ngok me nali lo sa me ,
54005010	nzhaal labeyy re xaa me lo re kwaan wen kwaan mle me , wen mxeen me xinn me , nu mzaa me garli me mlaz stub naz xaa , nu mzet me nii re xaa mle nambey Jesús , nu mle me yudar re xaa nales doo nzhak , nu tubka mle me kwaan wen .
54005011	Per nakeet lu le byud , me mad , lo yech cheen re byud . Nel napaka laa me kwaan nzhé me lo Jesucrist le me , leezha le me xgab ka me stub xaabyi .
54005012	Kwaan ba nak kwaan nawent le me , nel nalet me kwaan nzhé me lo Dios le me .
54005013	Nu noka leezha sbaasa nzo me , nzha me garli tub me nu garli stub me , nu noka nkwaan me diizh , nu nchep me xkucher me pa nanzhaalt chep meya .
54005014	Kwaanzee nzhekla na lee re byud , me mad , mas wen ka me stub xaabyi , nu gap me xinn me , nu wen nabeyy me garli me , zee sbaa nazaat me lugar nii nawent stub naz xaa lo be .
54005015	Nel nzho lak ngwnaa byud , me mlaala Jesucrist nu nzhake me tich cheen Maxuu .
54005016	Cheleeya nzho tub xme Jesús nzho tub byud garli , nkin le me yudar me , zee nalet me storb lo re xaa Jesús , zee nzho mod le xaa yudar re me wlipa techolalsa .
54005017	Lee re xaa gol , xaa wen nabeyy lo re xaa Jesús , nzhaal wii re xaa Jesús respet lo xaa , nu masra nzhaal wii re xaa respet lo xaa , chelee xaa nzaaka xaa kwent xtizh Dios .
54005018	Nel lee Xkyech Dios nzhé : “ Nakot gu yex roo ngoon gorna yo ma yee kich nzhobxtil ” . ‘‘ Nu sbaaka nzhé Xkyech Dios : “ Xaa nkee zhiin nzhaal yex ka xaa ” . ‘‘
54005019	Nagont lu re kwaan nzhekla xaa gaazh xaa tich re xaa gol , xaa nabeyy lo re xaa Jesús , cheleeya nebse nzho tubka xaa nzhekla gaazh kwaan tich xaa gol .
54005020	Chelee tub xaa Jesús tubka nle jwalt , nzhaal galno lu xaa delant lo rese xaa Jesús , zee noka stub naz xaa zheb , zee nalet xaaya .
54005021	Delant lo Dios , nu delant lo Jesucrist , nu lo re mandad kwaan mleey xaa , xaal na lu zee le lu re kwaane ; nu naroot lu jabor cheen tub xaa nu stub xaa , lal ble lo re xaa .
54005022	Nu nazhibt lu yaa lu yek tub xaa sbaaya , chelee lu zer le wen lu xgab , leezha zo lu xaa gak xaa tub xaa gol , xaa nabeyy lo re xaa Jesús . Yilotlaka wen wen nzhaal labeyy lu xaa , zee ne lu xomod nak xaa , zee nayizot lu jwalt cheen xaa . Sbaa tubka nzhul zo lu lo Dios .
54005023	Leezha ne lextoo lu nagot lu neb nis , noka gu chep xis ub .
54005024	Lee jwalt cheen rol xaa klar doo nlu zee gaazh xaa kwaan tich xaa , per noka nzho zrol xaa nanlut jwalt cheen xaa nal , axta gwluzh luuya .
54005025	Nu sneeka , lee re kwaan wen kwaan nle xaa klar doo nlu , nu axta re kwaan wen kwaan nanlut nal , telisa zhin tub mbizh leeya yun .
54006001	Rese xaa Jesús , xaa nak mos , nzhaal gon xaa xtizh xaa nabeyy xaa , zee naniit re myet lee Dios nawent nak , nu nii xaa nawent nak re kwaan nseed be re myet .
54006002	Nu chelee xaa nabeyy xaa nak tub xaa Jesús , masra nzhaal gon xaa xtizh xaa nel tubka wech xaa , nel ropse xaa nak xaa Jesús . Nel lee xaa nkee zhiin lo wech xaa , nzhaal le wen xaaya , nel ropse xaa nkela Dios .
54006003	Blu re kwaane nu bseed re xaa kwaane . Chelee tub xaa nlu stub naz kwaan nanakt lal kwaan re kwaan mlu Jesucrist , Xaa Nabeyy be , kwaan nle zee nye nzo be lo Dios ,
54006004	xaa zee nto doo yalxwa , nu nik tub kwaan nanet xaa , nkwaan xaa mod zee dildiizh re xaa , nu ndildiizh xaa lo rese wdizh . Nu lo re kwaane nroo yalnzoblazh , nu nle rol xaa re myet , nu nzet xaa re kwaan nawent cheen stub xaa , nu tubka nawent nle xaa xgab cheen stub xaa .
54006005	Tubka ndil xaa kwaan stub naz xaa nachan nzhak yek nu nanlabeyyt xaa re kwaan wli . Nu nle xaa xgab lee re kwaan nali cheen Dios nak tub negos kwaan nzho mod le xaa gan demi .
54006006	Nu wli nak kwaane , leezha nzo be nali lo Dios nzhaal le be gan gro doo kwaan , per kwaan nak xcheen Dios , zee chul gak lextoo be .
54006007	Nel nik tub kwaan nanzenot be gorna ngol be yizhyo ne , nu sbaaka nik tub kwaan naweet be gorna yet be .
54006008	Per chelee be nkano be kwaan gaw be nu kwaan gak be ; nu chelee be nkano be kwaane , nzhaal nix doo gak lextoo be .
54006009	Per lee xaa nzoblazh kano zyen doo demi nla xaa lo tramp , nel nkiil re xgab nachan kwaan nzho yek xaa leeka lee xaa . Kwaanzee lee re xgab ba nzhe xaa naz yat pa tira lux xaa .
54006010	Nel lo yalnzoblazh cheen demi nak pa nzelo rese kwaan nawent . Nu nzho lak xaa nel nzoblazh doo xaa demi , zee mlaa xaa mod mwii xaa lo Jesucrist , nu sbaa mle xaa zee mted xaa bid leeka lee xaa .
54006011	Timoteo , lu nak xinn Dios . Kwaanzee bxonn lo re kwaane . Tubka blib lextoo lu : Le kwaan nali , nu nye bzo lo Dios , nu wii lo Jesucrist , bkela re myet , nu byelal , nu nadoo gok lo re xaa .
54006012	Mod tub xaa nye nxonn , sbaa nzhaal tubka le lu jwers nye zo lu mod ngwii lu lo Jesucrist nu sbaa le lu gan yalnaban kwaan tira cheen lu , nel axta yilo mzaa lu kwent xomod ngwii lu lo Jesucrist delant lo re myet .
54006013	Delant lo Dios , xaa nle mban rese kwaan nzhi yizhyo , nu delant lo Jesucrist , xaa mkeb wen lo Poncio Pilat ,
54006014	nii na lo lu nzhaal kanap wen lu kwaan mseed lu lo Dios zee nacheet xaaya , nixa nacheet luya , zee nik tub xaa nyent mod nii lee lu kale kwaan nawent . Nu bleya axta gorna bare Jesucrist , Xaa Nabeyy be .
54006015	Nu bare xaa mer mbizh kwaan mleey Dios . Lee Dios nak xaa nzholl re xaa lo , nu tubka nak xaa rey , nu nak xaa Xaa Nabeyy lo rese rey , nu nak xaa Xaa Nabeyy lo rese xaa nabeyy ,
54006016	nu nebse lee xaa mban tira , nu nzho xaa lo tub xni kwaan nik tub myet nyent mod wii lo . Nik tub myet zer ne lo xaa nixa nik tub myet nyent mod wii lo xaa . ¡ Nebse lee xaa nak xaa nzhaal kayaa re wdizh wen nu tubka ndii yalnabeyy cheen xaa ! ¡ See gaka !
54006017	Bnabeyy re xaa nkano zyen doo kwaan , zee natot xaa yalxwa nixa nakelat xaa re kwaan nkano xaa , nel re kwaan nkano xaa nzho mod lux . Mas wen kela xaa re kwaan nak cheen Dios , xaa nzaa zyen doo re kwaan nkin be zee nix doo gak lextoo be .
54006018	Bnabeyy re xaa nzhap zyen doo kwaan , zee wen le xaa re kwaan , zee gak xaa tub xaa rik lo re kwaan wen kwaan nle xaa , nu tubka liib xaa lextoo xaa zaa xaa zyen kwaan nkano xaa .
54006019	Nu sbaa kozhaw xaa zyen doo kwaan naz leen yiba , kwaan gak mod simyent nye lo re kwaan nkambaz xaa kayaa xaa yiba , zee kano xaa yalnaban kwaan wlipa .
54006020	Wech Timoteo . Wen ble re kwaan mkayaa lu le lu . Nankenzhat lu re kwent yizhyo ne , nixa nankenzhat lu xtizh re xaa nle mod tub xaa nzhak doo , nel nik tik nagakt xaa re kwaan nii xaa .
54006021	Nii na kwaane nel nzho rol xaa nzhake tich re yalnzhak ne , nu mlaa xaa mod ngwii xaa lo Jesucrist . Nzhekla na lee Xaa Nabeyy luu yalnkela cheen xaa lo lu . Sbaa gaka . Pab
55001001	Dix Wech Timoteo . Na nak Pab , xaa mkayaa yalnabeyy lo Jesucrist mod nzhekla Dios , zee za na kwent cheen yalnaban kwaan nguné Dios zaa xaa , nu tubka zaa xaaya lo re xaa ngwii lo Jesucrist .
55001002	Kee na yech ne lo lu Timoteo , nel lu nak mod xgaan na , nu nkedoola na lu . Nzhekla na lee Dios , xaa nak xuz be , nu Jesucrist , Xaa Nabeyy be , luu xaa rese yalnkela cheen xaa lo lu , nu noka nzhekla na lesla xaa ne xaa lu , zee nix doo gak lextoo lu .
55001003	Zhe nu yaal nza na dixkix lo Dios kwent cheen lu nu naab na lo xaa zee kanap xaa lu . Kwaan tub xgab nali nzhedizhno na Dios modxa mle re xey na , xaa yilo .
55001004	Tubka nselazh na mod mbinn lu leezha mcho rop be , nu gorna nselazh naya , nzhekla na yal na lo lu zee gak wen lextoo na .
55001005	Nel nselazh na xomod tubka ngwii lu lo Jesucrist , mod ngwii xos lu , Loida lo Jesucrist , nu mod ngwii xnaa lu , Eunice lo Jesucrist . Nu ne wen na sbaaka ngwii lu lo Jesucrist .
55001006	Kwaanzee nii na lo lu , le xchiinra kwaan mzelazh Dios lo lu leezha mzhib na yaa na yek lu nu ngunaab na lo Dios kwent cheen lu .
55001007	Nel Dios namzaat tub mbi cheen yalnacheb lo be , lee Dios mzaa Mbi Naban cheen xaa lo be , nu lee Mbi Naban nzaa yalngezh nu yalnkela lo be nu zee nzho mod wen nabeyy be lo kwerp cheen be .
55001008	Natont lu zaa lu kwent cheen Xaa Nabeyy , nixa natont lu ne lu na , nixa nzhoo na lozhyib nel nza na kwent cheen Xaa Nabeyy . Byelal ded lu bid kwent cheen Xaa Nabeyy modxa kadeed na bid , nu bnaab lo Dios zee zaa Dios yalngezh ne lo lu , zee ye lu ded lu re bid ba .
55001009	Nel lee Dios mkiib re jwalt cheen be , zee mleey xaa be zee zo be nali lo xaa . Nu namlet xaaya nel mle be kwaan wen , mle xaaya nel nzhekla xaa , nu naka tub kwaan mlela xaa xgab axta yilo gorna zeeraka dexkwaa yizhyo , nu kwaanzee mxaal xaa Jesucrist lo be .
55001010	Nel mlu xaa yalnkela cheen xaa , nel mxaal xaa Jesucrist myaad yizhyo ne , zee mkiib xaa re jwalt cheen be . Nu klar doo nlu wdizh chul cheen xaa , xomod mlux xaa yalnabeyy cheen yalgut , nu xomod mzaa xaa yalnaban kwaan tira lo be .
55001011	Lee Dios mleey na zee mkayaa na yalnabeyy lo Jesucrist , zee nlu na wdizh chul cheen xaa ,
55001012	kwaanzee kadeed na bid kwent cheen re kwaane . Per nantont na , nel nela na cho nak xaa ngwii na lo , nu ne wen na lee xaa nzho mod kanap na wen wen lo re kwaan mlaa xaa le na , axta gorna bare xaa .
55001013	Tubka breke tich kwaan nali modxa mlu naya lo lu ; nel tubka ngwii lu lo Jesucrist , nu nel tubka nkela lu re myet .
55001014	Nu Mbi Naban kwaan nzho leen lextoo be nle yudar be ; kwaanzee nzhaal kanap wen lu kwaan mseed lu lo Dios zee nacheet myeta .
55001015	Nel nela lu lee wech Figelo nu wech Hermógenes mlaa na , nu noka zyen doo stub naz xaa yizhyo cheen Asia mlaa xaa na .
55001016	Nzhekla na lee Xaa Nabeyy les lextoo ne Onesíforo nu re sawlizh xaa , nel nixa nzhoo na lozhyib , nu nantont xaa ne xaa na . Zyen doo welt mbiid xaa mseleyy xaa na .
55001017	Nu leezha mzhin xaa yezh Roma nangucheet lextoo xaa mkwaan xaa na , axta nguzhal na lo xaa .
55001018	Nu ne wen lu xomod mle xaa yudar na leezha nzo na yezh Éfeso . Kwaanzee naab na lo Dios leezha bare Jesucrist lesla xaa ne xaa Onesíforo .
55002001	Wech Timoteo , lu nak mod xgaan na . Tubka nye bzo lo kwaan mzelazh Jesucrist lo lu .
55002002	Re kwaan mbin lu mza na kwent lo zyen doo myet , bseeda re xaa nye nzo lo Jesucrist , xaa nzho mod luuya lo stub naz myet .
55002003	Noka byelal ded lu re bid mod tub soldad wen cheen Jesucrist .
55002004	Nel nik tub soldad nyent mod le xaa stub kwaan , sinka nzhaal le xaa re kwaan nxaal xaa nabeyy xaa .
55002005	Nu seeka re xaa ngit , nyent mod le xaa gan tub koron chelee xaa nakit xaa mod nzhaal kit xaa .
55002006	Nu noka xaa nkee ngonn nzhaal yilotlaka kayaa yizo xaa lo yalgon cheen xaa .
55002007	Tubka le xgab re kwaan nii na lo lu , nu lee Xaa Nabeyy le zee laya yek lu .
55002008	Nu nela lu xomod mroban Jesucrist , xaa nak dii cheen rey David . Kwaane nak wdizh chul kwaan nza na kwent .
55002009	Nu kwent cheen wdizh chul ne kaded doo na bid , noka axta nzhoo na lozhyib mod tub xaa mbit myet . Per lee wdizh chul cheen Dios nanzhot lozhyib .
55002010	Kwaanzee nyedoola na ndeed na bid , zee lee re xaa mleey Dios nzho mod le xaa gan yalnaban , kwaane nak kwaan nzaa Jesucrist , zee nzho mod nya xaa naz leen yiba pa tubka nzho xni .
55002011	Wlipa kaza na kwent : Chelee be ngut be kwaan lee xaa , noka ban be kwaan lee xaa ;
55002012	chelee be tubka yela be ded be bid kwent cheen xaa , noka nabeyy be kwaan lee xaa . Chelee be yé be nanlabeyyt be xaa , noka lee xaa yé nanlabeyyt xaa be .
55002013	Chelee be nanakt be nali , per lee xaa tubka nali nak , nu nyent mod kade xaa .
55002014	Tubka bseed re xaa kwaane , nu kwaan yalnabeyy cheen Xaa Nabeyy guzh lo re xaa , zee nadildiizht re xaa , kwaan nanlet yudar nik tub xaa , nebse nleya zee luux re xaa nkenzhaya .
55002015	Tubka bkee zhiin axta paro nzho moda lo lu , zee zo wen lu lo Dios ; nel wen nkee lu xchiin xaa , zee natont lu . Nali bzaa kwent cheen re wdizh wli cheen Xaa Nabeyy .
55002016	Nakenzhat lu kwent nawlit kwaan yizhyo ne , kwaan nanlet yudar lu . Nel xaa kwaan nzhedizh kwaan zee nebse leya zee masra le xaa re kwaan nawent .
55002017	Nu lee re kwaan nawlit kwaan nlu xaa , nxonn mod tub yalyizh nakap doo kwaan le kangren . Nu kwaane nle Himeneo nu Fileto .
55002018	Mlaa rop xaa re kwaan wli , nu mbezh xaa lee re xaa Jesús , xaa ngut , ngulola mroban stub welt . Nu sbaa nlux xaa mod ngwii stub naz xaa lo Jesucrist , nu nle xaa zee lee re xaa Jesús nle chop xgab .
55002019	Per Dios mzob tub simyent kwaan nye nzob , kwaan nkee re wdizh ne lo : “ Lee Xaa Nabeyy nlabeyy rese xaa nak xaa xaa ” . ‘‘ Nu noka nkee : “ Rese xaa ngwii lo Xaa Nabeyy , laa xaa rese kwaan nawent ” .
55002020	Leen tub yoo naro nzho yann or nu yann plat , nu noka nzho yann kwaan nak yag nu kwaan nak ban . Lee yann mas nonra nle xchiin xaa gorna le xaa tub yalni , lee stub naza nle xchiin xaa rese mbizh .
55002021	Chelee lu nzhul nzo lu lo Dios , lee Xaa Nabeyy le lu mod tub yann non doo kwaan nzho garli xaa , zee listla lu kee lu xchiin xaa .
55002022	Bachii lo re kwaan nawent , re kwaan nzhekla re xaa mad le , nu bkwaan re kwaan nali nak , nu tubka bwii lo Jesucrist , nu bkela re myet , nu wen bri kwaan re myet ; sbaa nzhaal le lu tubka kwaan re xaa nali , re xaa nzholl lo Xaa Nabeyy be .
55002023	Nagont lu re wdizh kwaan nachan nu nagont lu xtizh re xaa kwaan nzhekla dildiizh lo rese kwaan tira nanont , nel nebse dil nyizhal lo kwaan ba .
55002024	Nu lee tub xaa nak xmos Xaa Nabeyy nanzhaalt kwaan xaa diizh , mas wen gak xaa tub xaa nadoo lo rese myet , nu nzhaal gak xaa tub xaa nzho mod seed stub naz myet , nkin yedoola xaa ne xaa re myet .
55002025	Nu axta nadoo seed xaa re xaa kwaan nayii ne re kwaan wli , zee ne che zle Dios zee laa xaa naletra xaa kwaan nawent , zee wii xaa lo Dios , nu sbaa labeyy xaa re kwaan wli ,
55002026	zee nzho mod xonn xaa lo tramp cheen Maxuu . Nel nkadoo xaa nkano Maxuu xaa , mod tub xaa nzho lozhyib zee le xaa kwaan nzhekla Maxuu .
55003001	Noka nkin ne lu kwaane : Re mbizh gwluzhtlaka gak tub mbizh nagan doo ,
55003002	nel snee gak re myet : to doo xaa yalxwa , zoblazh xaa demi , le xaa mod tub xaa non doo , nii nawent xaa re wechxinn xaa , nagont xaa xtizh xuz xaa nu xtizh xnaa xaa , nazaat xaa dixkix , nixa nazhebt xaa ne xaa Dios .
55003003	Noka snee gak xaa : nakelat xaa wechxinn xaa , nixa nalest la xaa ne xaa re wechxinn xaa , nu gaazh xaa kwaan nawlit tich stub naz myet , nu nyent mod laa xaa le xaa rese kwaan nzhekla xkwerp xaa , naxinn doo gak xaa , yii xaa ne xaa re kwaan wen ,
55003004	kade xaa re xaa nyenn xaa , nu nazhebt xaa le xaa tub kwaan nawent , nu tubka to doo xaa yalxwa , nu masra kela xaa re kwaan yizhyo per nakelat xaa Dios ,
55003005	Mod xaa nzholl lo Dios nle xaa , per nzak xaa nyent mod le Dios kwaan gro . Bachii lo re xaa snee nle .
55003006	Nel lo re xaa ne nzho xaa nya tub yoo nu stub yoo nu nkade xaa re ngwnaa , me tira nanagant kade xaa . Re me ne tubka nle xgab le me zyenra kwaan nawent , nu le me rese kwaan nzhekla xkwerp me .
55003007	Nu nle me mod me nzhekla seed me kwaan wli , per nyent mod la kwaan wli yek me .
55003008	Nel lee re xaa ne nayii ne kwaan wli modxa mle Janes nu Jambres , xaa nanzheklat gon re myet xtizh Ches . Nu nagont xaa kwaan wli nu tubka nle xaa xgab yalnaras , nu mlaa xaa ngwii xaa lo Jesucrist .
55003009	Nalet xaa gan , nel ne re myet lee xaa nak tub xaa nachan , modxa ngok rop xaa nanzheklat gon re myet xtizh Ches .
55003010	Timoteo , wen nreke lu tich rese kwaan mseed na lu , nu nela lu xomod nzhoo na , nu nela lu cho kwaan nzhekla na le na . Nela lu xomod ngwii na lo Jesucrist , nu xomod nyedoola na ne na re myet , nu xomod nkela na re xaa , nu xomod nyedoola na ndeed na bid .
55003011	Nela lu xomod mded doo na bid nu xomod mrenal re xaa na , nu xomod mdeed na bid yezh Antioquía nu yezh Iconio nu yezh Listra , nu xomod mrenal re xaa na . Per lee Xaa Nabeyy mkanap na lo re kwaan ba .
55003012	Nu noka rese xaa kwaan nzhekla gak tub xaa nali lo re xcheen Jesucrist , telisa renal xaa xaa .
55003013	Per lee re xaa nawent , xaa nle mod xaa non , masra tubka kale xaa kwaan nawent nu tubka kakade xaa zyen doo myet , per noka lee xaa yo xaa kade xaa .
55003014	Per lu , tubka nali zo lo re kwaan mseed lu , nu tubka reke tich kwaan ba , nel nela lu cho lo mseed luya .
55003015	Noka nela lu axta leezha chut lu , nlabeyy lu kwaan nkee lo Xkyech Dios . Nu leeya nzho mod lu lo lu , nen xomod le lu gan yalnaban kwaan tira , kwent cheen mod ngwii lu lo Jesucrist .
55003016	Rese wdizh kwaan nkee lo Xkyech Dios nak kwaan mlu Dios lo re xaa mkeeya , nu nle xchiina : nseeda re myet , ngalnoya re myet , nluya re kwaan wen , ncheeya mod nak re myet , nu nzaaya kwent xomod zo nali xaa lo Dios .
55003017	Zee lee re xaa Dios nzho mod ne xomod kee wen xaa xchiin Dios , nu nzho mod le xaa loka kwaan nzhekla Dios le xaa , leezha nkee xaa xchiin Dios .
55004001	Na nabeey lu delant lo Dios nu delant lo Jesucrist , xaa naab kwent lo rese myet , rese xaa mban nu rese xaa ngut ,
55004002	nayizhat lu tubka zaa kwent xtizh Dios . Ble zee laya yek re xaa kwaan nanlata yek , nu bgalno re xaa , nu tubka byela lu bzaa kwent lo re xaa , nu bseeda re xaa .
55004003	Nel yo tub mbizh lee re xaa nayetla gon re kwaan wli ; nu kwaan xaa zyen doo maestr , xaa nlu nebse re kwaan nzhekla xaa gon xaa ,
55004004	zee laa xaa wii xaa lo re kwaan wli , nu gon xaa re kwent gox .
55004005	Per lu tubka nye bzo , byelal ded lu bid , tubka bzaa kwent cheen wdizh chul ne , tubka ble xchiin luya .
55004006	Lee yalnaban cheen na nak mod tub gon kwaan mza na lo Dios , nu merla zhin mbizh yet na .
55004007	Mle na mod tub xaa mdil wen nu mod tub xaa ngulola mle gan mrexonn lo karrer , nel tubka nali nzo na mod ngwii na lo Jesucrist .
55004008	Lee nal nkambaz na kayaa na koron , kwaan zaa Xaa Nabeyy lo re xaa nali nak , zhe kwaan bare xaa yaad xaa , leezha naab xaa kwent nali . Nu nanebt lo na , zaa xaa tub koron , noka zaa xaaya lo re xaa nyakla nkambaz axta gorna bare xaa .
55004009	Leezha nzho moda lo lu , prad yiid lu lo na .
55004010	Nel mlaa Demas na , nel masra nkela xaa re kwaan yizhyo , nya xaa naz yezh Tesalónica . Wech Crescente nya naz yizhyo cheen Galacia , nu Tito nya naz yizhyo Dalmacia .
55004011	Nebse Luk nzo kwaan na nee . Bkwaan Mark zee yaadno lu xaa nee , nel lee xaa nak tub xaa nle yudar na lo re xchinn na .
55004012	Nu lee wech Tíquico mxaal na naz yezh Éfeso .
55004013	Gorna yiid lu , yaadno lu xkaxkem na kwaan mlaa na yezh Troas garli Carpo , nu noka yaadno re yech , per masra selazh lu wee lu re xkyech na kwaan mas non .
55004014	Lee Jant , xaa nak rer , mle zyen doo kwaan nawent lo na ; per Xaa Nabeyy kix lo xaa lo re kwaan mle xaa na .
55004015	Kanap lu lu lo xaa , nel nayii doo xaa ne xaa re kwaan kazaa be kwent .
55004016	Welt yilotlaka gorna ngunaab re xaa nak zhiin kwent cheen na , nik tub xaa namlet yudar na , rese xaa mlaa na . Nzhekla na lee Xaa Nabeyy nawiit lo re kwaan nawent kwaan mle xaa lo na .
55004017	Per lee Xaa Nabeyy mle yudar na nu mzaa xaa yalngezh lo na zee nzho mod mza na dubse kwent cheen wdizh chul cheen xaa , nu sbaa nzho mod gon re xaa nanakt xaa Israel wdizh chul . Nu noka dixkix Xaa Nabeyy , lee rey nangzaat na ngaw re mbezh .
55004018	Leeka Xaa Nabeyy koo na lo re kwaan nawent , zee wee xaa na naz yiba pa nabeyy xaa . Nebse lee xaa nak xaa non , zee tubka gool re xaa lo xaa . ¡ Sbaa gaka nal nu tira !
55004019	Bzaa “ dix ” cheenta lo Priscila nu lo sa me Aquila , nu noka lo re xaa nzho garli Onesíforo .
55004020	Wech Erasto mlakeka yezh Corinto , nu leezha mlaa na Trófimo yezh Mileto , ne nzak xaa .
55004021	Naab na lo lu , le lu jwers yiid lu lo na yilo leezha zer zhin re mbee nla nal . Eubulo , nu Pudente , nu Lino , nu Claudia , nu rese wech nu rese bzan , xaa nzho nee , mxaal xaa “ dix ” cheen xaa lo lu .
55004022	Nzhekla na lee Dios kanap lu nu zaa xaa re kwaan wen cheen xaa lo gu . Sbaa gaka . Pab
56001001	Dix Tito , Na nak Pab . Na nak tub xaa nkee xchiin Dios , nu mkayaa na yalnabeyy lo Jesucrist , zee za na kwent cheen xaa lo re xaa mleey Dios , zee wii re xaa lo xaa , nu zee labeyy xaa kwaan nak kwaan wli nu kwaan nzhekla Dios .
56001002	Nu nkambaz be yalnaban kwaan tira , kwaan né Dios zaa xaa lo be , axta leezha zeeraka dexkwaa yizhyo . Nu Dios nankadet nu telisa zaa xaa yalnaban ne lo re be ;
56001003	nu leezha mzhin mbizh kwaan mleey Dios , xaa nzaa yalnaban lo be , mlu xaa wdizh chul cheen xaa lo re myet , nu mxaal xaa na , zee za na kwent cheena .
56001004	Nkee na yech ne lo lu , xaa nzak na mod xgaan na , nel mlu na Xnaz Xaa Nabeyy be lo lu . Nu nzhekla na lee Dios , xaa nak Xuz be , nu Jesucrist , xaa nzaa yalnaban lo be , luu xaa yalnkela cheen xaa lo lu zee nix doo gak lextoo lu .
56001005	Leezha mlaa na lu yizhyo Creta , mle naya zee le lu zlak re kwaan nzho jwalt ngle na . Nu snee nzhaal kweey lu re xaa gol , zee kanap xaa re xaa Jesús kad yezh , modxa nii naya lo lu .
56001006	Lee re xaa gol ne nzhaal gak xaa nayizhalt xaa kwaan gaazh xaa tich xaa . Nu nzhaal gak xaa tub xaa nali lo sa xaa , nu lee xinn xaa nzhaal gak tub xaa Jesús , xaa nzaa yek gon diizh , xaa nanarast .
56001007	Nu tub xaa gol , tub xaa nabeyy lo re xaa Jesús , nzhaal yo xaa tub mod nali , nel xchiin Dios nkee xaa . Nanzhaalt gak xaa : tub xaa nto yalxwa , nixa tub xaa nayii , nanzhaalt gak xaa tub nguy , nu nixa tub xaa nkwaan dil , nixa tub xaa nyula le gan demi mod nawent .
56001008	Lee xaa nzhaal gak : tub xaa wen doo lextoo , nu tub xaa zaa pa kwaz xaa nzhin garli xaa , nu tub xaa nyula kwaan wen , nu tub xaa nali , nu tub xaa nzhul lo Dios , nu tub xaa nabeyy wen lo kwerp cheen .
56001009	Nzhaal gak xaa tub xaa tira nanlaat kwaan mseed xaa kwaan nak kwaan wlipa , zee nzho mod seed xaaya stub naz xaa , nu luu xaa wli kwaan nzaa xaa kwent lo stub naz re xaa mbezh nawlita .
56001010	Sbaa nzhaal gak xaa , nel nzho zyen doo xaa nanzaat yek gon diizh , nu lo re xaa ne , mas ned nak re xaa mbezh nkin yo rese xaa Jesús beyy cheen re nu ; xaa ne nii re kwaan nanont , nu nebse nkade xaa re myet .
56001011	Lee re xaa ne nazaat be diizh nii xaa , nel ngoo xaa re xaa lo xnaz Dios nu noka re sawlizh xaa . Nu re kwent nawlit nzaa xaa zee nle xaa gan demi .
56001012	Nu leeka tub xaa Creta , leeka mer tub sawlazh xaa , xaa mbezh nzaa kwent kwaan nzhé tub dios lo lee xaa , nu nzhé xaa : “ Lee re xaa yizhyo Creta nak xaa nkade , xaa nak mod ma nakap doo , tub xaa nchaab , xaa dubse zhe nzob nu nzhaw ” .
56001013	Nu wli kwaan nzhé xaa . Kwaanzee bgalno re xaa ne zee nali zo xaa lo Dios ,
56001014	zee nalet xaa kas re kwent gox kwaan nzaa re xaa sawlazh na , nu nagont xaa kwaan nabeyy re myet , re xaa mlaa kwaan wli .
56001015	Lee re xaa nzhul nak re xgab cheen , dubse xaa nzhul nak ; per lee re xaa nangwiit lo Dios nzho re xgab nawent yek xaa , dubse xaa nanzhult nak , nel re xgab nawent kwaan nzho yek xaa , nle nawent nyun re kwaan lo xaa .
56001016	Mbezh xaa nlabeyy xaa Dios , per re kwaan nle xaa nlu nawlita . Lee xaa nak tira nawent , tub xaa ned , nu nanlet kwaan wen .
56002001	Rese kwaan seed lu re xaa nzhaal gak re kwaan wli nak .
56002002	Nzhaal seed lu re xaa gol : le xaa re kwaan wen , gak xaa tub xaa nzhon diizh , tub xaa nzho yek , tub xaa nye nzo lo Dios , tub xaa nkedoola , nu tub xaa nyela .
56002003	Nu sneeka nzhaal seed lu re ngwnaa gol gak me tub me nkela Dios , nu nakwaant me diizh , nixa nagakt me nguy . Nzhaal luu me kwaan wen ,
56002004	nu seed me re ngwnaa mad kela me sa me nu re xinn me ,
56002005	zee yo yek me lo re kwaan nle me , nu nzhul gak me lo Dios , nu gak me tub me wen nkanap garli , tub me wen nak , tub me nzhon xtizh sa . Nu snee zee nik tub xaa nyent mod nii nawent nak wdizh chul cheen Dios .
56002006	Nu leeka snee bseed re xaa mad , zee yo yek xaa lo re kwaan nle xaa .
56002007	Nu lo re kwaan nle lu , blu lo re xaa xomod nzhaal le xaa kwaan chul . Nu gorna seed lu xaa , nzhaal le luya tub mod nali , tub mod gon re xaa xtizh lu .
56002008	Nu lee re wdizh kwaan nii lu nzhaal gak tub wdizh wen , kwaan nik tub xaa yé nawent nak , zee lee re xaa kwaan nayii ne be ton nel nyent mod gaazh xaa nik tub kwaan tich be .
56002009	Bseed re mos , zee gon xaa xtizh xaa nabeyy xaa lo rese kwaan , nu kwaan xaa yula xaa nabeyy xaa , nagakt xaa tub xaa keb diizh lo xaa nabeyy lo xaa .
56002010	Nanzhaalt lewann xaa lo xaa nkee xaa zhiin , sinka nkin gak xaa tub xaa nali , zee rese xaa ne xomod nak xaa , zee ne xaa xomod chul nak wdizh chul cheen Dios , xaa nzaa yalnaban lo be .
56002011	Nu nal lee Dios mlu yalnkela cheen xaa lo rese myet yizhyo , zee nzho mod ban xaa tira .
56002012	Lee yalnkela cheen Dios nlu lo be nzhaal laa be re kwaan nanyulat Dios , kwaan nzoblazh kwerp cheen be yizhyo ne ; nu yo yek be lo re kwaan nle be , zee yo be tub mod nali , mod nzhekla Dios .
56002013	Nu nkambaz be axta gorna gak kwaan chul kwaan nguné Dios lo be , gorna yaad Jesucrist kwaan gro yalngezh cheen xaa . Lee xaa nak Xdios be , xaa nzaa yalnaban lo be ;
56002014	leezha mzaa xaa leeka lee xaa yet kwent cheen re be , zee kix xaa ka xaa be nu koo xaa be lo re kwaan nawent nu chee xaa rese jwalt cheen be , zee nebse xaa xaa gak be , nu sbaa yula be le be kwaan wen .
56002015	Kwaane nak kwaan nzhaal seed lu xaa , zaa lu balor lextoo xaa nu galno lu xaa , nel nkano lu yalnabeyy le lu kwaane . Nu bluya zee nik tub xaa nyent mod le xgab nanont kwaan nseed lu xaa .
56003001	Lee lu selazh lo re xaa , nzhaal gon xaa xtizh gobyer nu xtizh re xaa nak zhiin , nu nzhaal gak xaa tub xaa gon diizh nu tub xaa tubka list nzo le kwaan wen ,
56003002	nu nawdizhnawent xaa nik tub xaa , nakwaant xaa dil , nu nzhaal gak xaa tub xaa wen , nu nadoo lo rese xaa .
56003003	Nel yilo noka re be ngok tub xaa nyent yek , tub xaa nanzhont diizh , tub xaa nanagant nkade re xaa , tub xaa tubka nle rese kwaan nzoblazh kwerp cheen , tub xaa tubka nle re kwaan nawent , tub xaa tubka nzoblazh , tub xaa tubka nayii re myet ne nu tub xaa tubka nayii ne wechxinn .
56003004	Per lee Dios , xaa nadoo nu xaa mzaa yalnaban lo be , mlu xaa nkela xaa re myet yizhyo ,
56003005	zee mloo xaa be lo yalgut , nu nanakta nel mle be kwaan wen , leeya nak nel mlesla xaa ne xaa be . Nu lo yalnles cheen xaa mle nzhul xaa be nu mle xaa zee gal be stub welt kwaan Mbi Naban , zee kano be tub yalnaban kwaan kub ,
56003006	nel tira mzaa xaa Mbi Naban cheen xaa lo be , kwent cheen kwaan mle Jesucrist , xaa mzaa yalnaban lo be ,
56003007	zee nali zo be lo Dios lo yalnkela cheen xaa ; zee kayaa be yalnaban kwaan tira lo xaa , kwaan nak kwaan nkambaz be .
56003008	Nu kwaane nak tub kwaan wlipa , nu nzhekla na tubka zaa lu kwent kwaane , zee lee re xaa ngwii lo Dios tubka le xaa kwaan wen . Kwaane nak kwaan wen nu kwaan nle yudar re myet .
56003009	Per nalaat lu zee dil re xaa lo kwent kwaan nanont , kwent cheen kwaan nawlit , kwaan mle re xey be xaa yilo , nu nalaat lu zee yii re xaa ne wechxinn xaa , nixa nalaat lu zee dildiizh xaa lo re kwaan nzaa ley cheen Ches kwent . Nel re kwaan ndildiizh xaa lo nyent sirba nu nanonta .
56003010	Chelee tub xaa nle nzhak chop yek re xaa Jesús , gunii lo xaa tub welt o chop welt ; per chelee xaa nanzaat xaa yek xaa gon xaa diizh , bloo xaa lo re xaa Jesús .
56003011	Nu nzhaal ne lu , lee xaa zee nak tub xaa nakap nak , nu mzen xaa tub naz nawent nu nzhib xaa jwalt tich leeka lee xaa .
56003012	Gorna xaal na wech Artemas o wech Tíquico lo lu , bkwaan mod zee nzho mod yiid lu lo na yezh Nicópolis , nel mlela na xgab kwaz na baa re mbee nla nal .
56003013	Ble yudar lisensyad Zenas nu Apolos , bzaa rese kwaan nkin xaa lo xaa , zee nzho mod zen xaa xnaz xaa nu nik tub kwaan nayojwalt lo xaa .
56003014	Nu nzhaal seed lu re xaa Jesús , xaa yizhyo Creta le xaa kwaan wen zee gak xaa mod tub yag kwaan chul nzaa xle , nu nzhaal kee xaa zhiin zee le xaa yudar re xaa kwaan nkin kwaan .
56003015	Rese xaa kwaan nzo kwaan na nxaal “ dix ” lo lu . Nu bzaa “ dix ” cheenta lo rese xmig be xaa ngwii lo Jesús . Nzhekla na lee Dios luu yalnkela cheen xaa lo rese gu baa . Sbaa gaka . Pab
57001001	Dix Mong , Na nak Pab , nu nzhoo na lozhyib kwent cheen Jesucrist , nu kakee na yech ne lo lu , xaa kwaan tubka mkee re nu zhiin , kwaan wech be Timoteo .
57001002	Noka nkee naya lo bzan be Apia , nu lo wech be Arquipo , xaa kwaan tant tubka nkee zhiin kwaan nkee re be , mod tub soldad , xaa nle zhiin kwaan mkayaa . Nu noka nkee naya lo re wech be , xaa Jesús , xaa nkasa garli lu .
57001003	Nzhekla na lee Dios , xaa nak xuz be nu Jesucrist , Xaa Nabeyy be , luu xaa yalnkela cheen xaa lo lu , nu le xaa nix doo gak lextoo lu .
57001004	Nu gorna nzhedizhno na Dios , tubka nselazh na lu , nu nza na dixkix lo Dios .
57001005	Nza na dixkix lo Dios nel mbin na nye nzo lu lo xnaz Dios nu nkela lu re xaa Jesús , xaa nambey .
57001006	Nu naab na lo Dios zee tubka zaa lu kwent xomod nak xnaz xaa , zee zeen re xaa xana re kwaan wen , kwaan nselazh Jesucrist lo xaa .
57001007	Nu nyakdoo lextoo na ne na lu , sinka nkela lu na nu mbin na xomod mle wen lu lextoo re xaa Jesús , xaa nambey nak .
57001008	Nu nixa nanzhebt na xaal na lu kwaan yalnabeyy cheen Jesucrist nu nii na xana kwaan nzhaal le lu ,
57001009	per nel nkedoo lextoo na lu zee naab na tub jabor lo lu . Nii na lo lu , na nak Pab , nu nak na tub xaa gol , noka nzhoo na lozhyib kwent cheen Jesucrist ,
57001010	kwaanzee naab na tub jabor lo lu le lo Onésimo , xaa nzak na kwenta xgaan na . Nel nee , pa nzhoo na lozhyib ngok na kwenta xuz xaa , leezha mbin xaa xtizh Dios kwaan mza na kwent .
57001011	Lee nazskweeze Onésimo ngok tub mos , xaa namlexchiint lo lu nel mlaa xaa lu . Per lee nal zlexchiin xaa lo lu , nu lo na .
57001012	Kwaanzee xaal na xaa lo lu stub welt nu mod na bkayaa xaa .
57001013	Oj tira kwaz Onésimo yo rop na xaa nee zee kee xaa zhiin lo na xlugar lu , nel na nzhoo lozhyib kwent cheen wdizh chul cheen Jesucrist .
57001014	Per nyent mod le na tub kwaan chelee lu nanzhot lu komforma , zee lee jabor kwaan nii na lo lu nangakta lajwers , sinka le luya nel nzhekla lu .
57001015	Nazskweeze mrexcho Onésimo chep lo lu per lee nal tira kano lu xaa .
57001016	Nu yilo ngok Onésimo nebse tub xmos lu . Per lee nal gak xaa mod tub wechpa lu , xaa wlipa nke lextoo lu , nu noka nkedoo lextoo na xaa . Per mas kela lu xaa nal , nu nayét lu nel nebse nak xaa xmos lu , sinka nal noka nak xaa mod wech lu , nel rop gu xaa nak xaa Xaa Nabeyy .
57001017	Kwaanzee nii na lo lu Mong , cheleeya wlipa mig be , kayaa lu xaa kwenta na .
57001018	Nu chelee xaa cho kwaan nawent mle xaa lo lu o chelee xaa nzeb xaa demi lo lu , bnaaba lo na .
57001019	Na Pab , nkee na yech ne kwaan mer yaa na nu kwaan xletr na lo lu Mong . Wlipa na , kix na re kwaan nzeb Onésimo lo lu . Nixa nzho mod le na selazh lu nzeb lu yalnaban cheen lu lo na .
57001020	Kwaanzee wech , ble wen lextoo na kayaa Onésimo , nel sbaa kix lu chep kwaan zeb lu lo na nel mza na kwent cheen Jesucrist lo lu .
57001021	Nu kakee na yech ne lo lu nel nela na lee lu gon kwaan nii na lo lu , nu mas gro jabor le lu ke kwaan ngunaab na lo lu .
57001022	Nu naab na stub kwaan lo lu , bdexkwaa tub pa kwaz na , nel nzhekla na yal na yiselach na lo re gu , leezha gon Dios re wdizh kwaan nzhedizhno gu xaa kwent cheen na .
57001023	Nu lee wech Epafras nxaal “ dix ” lo re gu . Lee xaa nak xmigpa na , xaa nzho re nu lozhyib kwent cheen Jesucrist .
57001024	Nu noka Mark , nu Aristarco , nu Demas , nu Luk nxaal “ dix ” lo re gu . Lee re xaa ne nle yudar na nkee na xchiin Jesucrist .
57001025	Nu nzhekla na lee Jesucrist , Xaa Nabeyy be , luu xaa yalnkela cheen xaa lo gu . Sbaa gaka . Pab
58001001	Yilo , Dios ngunii lo re xey be xaa yilo , zyen doo welt nu zyen doo mod , kwent kwaan ngunii re xaa kwaan mzaa kwent kwaan nzhé Dios lo lee xaa yilo ;
58001002	per lee nal , re mbizh gwluzh ne , ngunii xaa lo be kwaan Xgann xaa , xaa kayaa rese xcheen xaa , nu kwaan lee xaa mdexkwaa Dios yizhyo nu yiba nu rese kwaan nzhi lo yizhyo .
58001003	Lee xaa nak xni cheen Dios , nu lal nak xaa ke Dios , nu kwaan wdizh ngezh cheen xaa nle zee nanluxt rese kwaan . Nu gorna ngulo mle nzhul xaa be lo re jwalt cheen be , mzob xaa lad li lo Dios , Pa Nabeyy Dios leen yiba .
58001004	Nu lee Jesucrist nonra lo re mandad cheen Dios , nel ne be lee xaa mkayaa tub le xaa kwaan mas non ke le re xmandad Dios .
58001005	Nel Dios nik tub welt nanzhét lo mandad cheen : Lu nak xgaan na ; na mle zee ngol lu nalzhe . ‘‘ Nu stub pa lal nzhé xaa : Na gak xuz xaa , nu lee lu nak xgaan na .
58001006	Per gorna mxaal xaa tubka Xgann xaa lo yizhyo , nzhé xaa stub pa lo Xkyech Dios : Rese mandad cheen Dios nzhaal gool lo xaa . ‘‘
58001007	Gorna nzaa xaa kwent cheen mandad cheen xaa , nzhé xaa : Lee xmandad na nak mod mbi , nu mod luzh bal . ‘‘
58001008	Per gorna nzaa xaa kwent cheen Xgann xaa , nzhé xaa lo xaa : Lu nak Dios nu lee yalnabeyy cheen lu nak tira , nu naka tub yalnabeyy kwaan nali .
58001009	Mkela lu re kwaan nali nu mnayii lu ne lu re kwaan nawent ; kwaanzee lee Dios , xaa nak Xdios lu , mzob lu zee nabeyy lu , nu mle xaa mas chul gak lextoo lu ke lextoo re wechxinn lu . ‘‘
58001010	Noka nzhé xaa lo Xgann xaa : Xaa Nabeyy , lu mdexkwaa yizhyo nu yiba kwaan yaa lu axta yilotlaka .
58001011	Nzho tub mbizh lux rop kwaane , per lee lu tira naluxt . Ropse kwaane yex mod nzhex ler ;
58001012	nu duuzha mod tub ler , gorna koche xaa xab xaa . Per lee lu nayext ; nu lee yalnaban cheen lu tira naluxt . ‘‘
58001013	Dios nik tub welt nanzhét lo tub mandad cheen xaa : Zob lad li lo na , axtaka chezhin na rese xaa nayii ne lu , zee kichxub xaa lo lu , nu zee gak xaa mod tub kwaan zhib lu nii lu tich . ‘‘
58001014	Kwaan nii na nak : Lee re mandad cheen Dios nak mbi , xaa nkee zhiin lo xaa , nu nxaal xaa xaa nle yudar re xaa nak kwent kayaa yalnaban kwaan tira .
58002001	Kwaanzee nkinra le be kwaan né wdizh chul kwaan mzaa xaa kwent lo be , napa chepga chepga kalaa beya .
58002002	Nel chelee wdizh kwaan nzhé re mandad cheen Dios lo Ches non , nu re xaa kwaan nambinta nu namleta mted xaa xaa bid ,
58002003	telisa ded be bid chelee be naselazht be wdizh chul ne cheen yalnaban kwaan tira , kwaan nonra . Lee re be ne , wli nak wdizh chul ne , nel yilotlaka lee Xaa Nabeyy mzaa kwent cheena , nu noka re xaa mbina mzaa kwent cheena lo be .
58002004	Dios mlu wli nak re wdizh chul ne lo be , nel mle xaa zyen kwaan gro doo nu mzelazh xaa re kwaan lo be , nu kwaane mle Mbi Naban modxa nzhekla Dios .
58002005	Kwaanzee nanabeyyt re mandad cheen Dios yizhyo kub kwaan kazaa nu kwent .
58002006	Nel nzho tub pa lo Xkyech Dios nkee : Nzak na nanont re myet yizhyo , kwaanzee ndedyall na ne na xomod nselazh lu re myet nu nkanap lu xaa .
58002007	Naxchet mle nanont lu xaa lo re mandad cheen lu , nixa sbaa mzaa lu yalnabeyy lo xaa , nu mle non lu xaa ;
58002008	nu mle lu zee nabeyy xaa lo rese kwaan . ‘‘ Nu snee mle Dios zee nabeyy xaa lo rese kwaan , nu nik tub kwaan nanabeyyt lo xaa , per zer yun lee xaa nabeyy lo re rese kwaan .
58002009	Per nal ne be lee Jesús ngut kwent cheen re jwalt cheen re myet , nel nkela Dios re myet . Nu nixa naxchet mle nanont Dios Jesús lo re mandad cheen xaa nu mded xaa bid nu ngut xaa , lee nal ne be lee Dios mzaa yalnabeyy lo xaa zee gon rese xaa xtizh xaa .
58002010	Kwaanzee mle Dios Jesús tub xaa nali doo , nu lee xaa nak xaa mdexkwaa rese kwaan nu kwaan yalnabeyy cheen xaa rese kwaan nanluxt . Mle xaa Jesús tub xaa nali doo kwent cheen re bid kwaan mded xaa zee nzho mod wee Jesús zyen doo xaa , gak xaa xinn Dios , naz pa chul cheen Dios .
58002011	Nu tubka Xuz re be , xaa kwaan nle nzhul myet , nu re xaa ngok nzhul . Kwaanzee nantont Jesús nii xaa lo re be : “ wech ” nu “ bzan ” ,
58002012	nel nzhé xaa lo Xkyech Dios : Za na kwent cheen lu lo re wech nu lo re bzan , nu gol na lo lu tubka kwaan re xaa ne . ‘‘
58002013	Noka nkee lo Xkyech Dios : Wii na lo Dios . ‘‘ Nu noka nzhé xaa stub welt : Nee nzo na kwaan re xiin na , xaa mzaa Dios lo na . ‘‘
58002014	Nu Jesús ngok myet mod re be , xaa nak xinn Dios , nu gorna ngut xaa mle xaa gan lo xaa nabeyy lo yalgut , xaa nak Maxuu , zee luux xaa xaa .
58002015	Nu snee msela xaa re xaa kwaan nabeyy yalgut lo , xaa kwaan rese mbizh kwaan mban , nzheb yet .
58002016	Kwaan wli nak : Lee xaa myaad zee nalet xaa yudar re mandad cheen Dios sinka le xaa yudar be , xaa nak dii cheen Abraham .
58002017	Nu kwaanzee nkin ngok xaa myet , lal kwaan be , kwenta re wech xaa nu re bzan xaa , zee nzho mod gak xaa lo Dios tub xaa nlesla ne re wech nu re bzan ; nu sbaa ngok xaa ngwleyy non doo , xaa nali nak , xaa nseleyy myet , nu snee mle xaa gan chee xaa jwalt cheen re myet .
58002018	Nu mkiil Maxuu xaa leezha mded xaa bid , kwaanzee nal nzho mod le xaa yudar re myet leezha nkiil Maxuu be .
58003001	Kwaanzee wech nu bzan , xaa nambey nak , nel Dios mrezh re be zee nya be naz yiba , tubka nzhaal wii be lo Jesucrist , xaa mxaal Dios , nu xaa nak ngwleyy non doo cheen be .
58003002	Lee xaa ngok tub xaa nali lo Dios , mod ngok Ches , dubse leezha mkee xaa zhiin lo re xaa Dios .
58003003	Per nzhaalra wii xaa lo Jesús ke lo Ches , mod ngwiira xaa lo tub xaa nza yoo ke lo yoo .
58003004	Zyen doo xaa nzho mod za yoo , per Dios nak xaa ndexkwaa rese kwaan .
58003005	Kwaanzee Ches , xaa ngok xmos Dios , ngok xaa tub xaa nali lo re xaa Dios , nu lee xaa mlu cho kwaan zle Dios .
58003006	Per Jesucrist , nak mer Xgann Dios , nak xaa tub xaa nali lo re xaa Dios , xaa nak re be . Nu nak be xaa xaa , chelee be kwaan dub lextoo be , ngwii be lo kwaan nkambaz be axta kayaa beya , nu nyakla be zaa be kwent cheena .
58003007	Kwaanzee mod nzhé Mbi Naban lo Xkyech Dios : Cheleeya nalzhe kayon gu kwaan né Dios ,
58003008	nalenedt gu lextoo gu , mod mle re xey gu xaa yilo , leezha mle xaa nayii na gorna nambint xaa xtizh na naz wen .
58003009	Namzeyalt re xey gu wii lo na naz wen , nixa tub choo liin mle na kwaan gro lo xaa .
58003010	Kwaanzee mnayii na ne na re xaa zee , nu nzhé na : “ Tubka mlened xaa lextoo xaa , kwaanzee namzet xaa xnaz na ” .
58003011	Kwaanzee lo yalnayii cheen na nii na , wlipa na tira nyent mod zeeb xaa pa mdexkwaa na le xaa deskans . ‘‘
58003012	Kwaanzee wech nu bzan kanap be be , napa lee lextoo tub be kayak nakap nu kayak neda lo re kwaan nak xcheen Dios , zeeka laa be Dios , xaa tubka mban .
58003013	Mas wen nalzhe le be gak nye lextoo re wechxinn be , napa lee tub be kayak ned lextoo lo yalnkade cheen re kwaan nawent .
58003014	Nel tubka nak be kwaan Jesucrist , chelee be tubka ngwii be lo xaa , modxa mzelo be nu sbaaka gak be axta mbizh gwluzhtlaka .
58003015	Nu kwaanzee , lo Xkyech Dios nkee : Cheleeya nalzhe kayon gu kwaan né Dios , nalenedt gu lextoo gu , mod mle re xey gu xaa yilo , leezha mle xaa zee nayii na . ‘‘
58003016	¿ Xana re xaa mbin kwaan nzhé Dios nu namlet xaaya ? Xaa ne nak rese xaa kwaan mloo Ches yizhyo Egipto .
58003017	¿ Nu cho lo xaa mnayii Dios tub choo liin ? Mnayii Dios lo re xaa mle jwalt , nu leeka wen ngut xaa .
58003018	¿ Nu cho lo re xaa mcheroo Dios zee narept xaa pa nzho mod le xaa deskans ? Namrept re xaa nambint xtizh Dios .
58003019	Kwaanzee klar doo naka , lee re xaa ne nyent mod ngzeeb pa nzhé Dios zaa Dios lo xaa , nel namwiit xaa lo Dios .
58004001	Kwaanzee dubse nal , nzhaal kanap be be , nel seetaka nzaa xaa diizh zeeb be pa mdexkwaa xaa le be deskans , napa lee tub re be nalet gan zeeba .
58004002	Nel noka lo re be mzaa xaa kwent cheen wdizh chul ne mod lo re xaa zee ; per lo re xaa zee nik tub sirb namleta , nel namwiit xaa lo Dios .
58004003	Per lee re be , xaa ngwii lo Jesucrist , zeeb be pa nzho deskans , mod nguné Dios : Kwaanzee lo yalnayii cheen na ngunii na , nazeebt xaa pa mdexkwaa na le xaa deskans . ‘‘ Per nixa nzhé xaa kwaane , Dios ngulo mdexkwaa re kwaane , axta gorna ngulo mdexkwaa xaa yizhyo ;
58004004	nel stub pa lo Xkyech Dios , nzaa xaa kwent cheen mbizh gazh , paro nzhé xaa : Dios mle deskans mbizh gazh gorna ngulo mle xaa rese xchiin xaa . ‘‘
58004005	Nu noka stub pa nkee lo Xkyech Dios nzhé : Nazeebt xaa pa nle na deskans . ‘‘
58004006	Kwaanzee seetaka nzho jwalt zeeb lak xaa baa , pa nzho deskans cheen Dios . Nu re xaa mbin wdizh chul cheen Dios yilo , nixa mbin xaa wdizh chul , namzeebt xaa pa nzho deskans cheen Dios nel nanet xaa gon xaa xtizh Dios .
58004007	Kwaanzee lee Dios mbare mleey stub mbizh kwaan nak nalzhe , mod mzaa xaa kwent lo re kwaan mkee rey David gwluzh lo Xkyech Dios : Cheleeya nalzhe kayon gu kwaan né Dios , nalenedt gu lextoo gu . ‘‘
58004008	Chol ngulola mzaa Josué pa nzho deskans lo re xey be , xaa nak dii cheen Israel , nangzaat Dios kwent cheen stub mbizh .
58004009	Kwaanzee seesa nzho deskans kwaan zaa Dios , kwaan nkambaz re be , xaa nak xaa Dios ;
58004010	nel leezha nzeeb tub xaa baa , pa nle Dios deskans , nakeetra xaa zhiin , mod namkeetra Dios zhiin .
58004011	Kwaanzee tubka nzhaal le be jwers lo be zee zeeb be baa , pa nzho deskans cheen Dios ; zee nik tub be nalet re kwaan nawent kwaan mle re xey be , xaa kwaan nambint xtizh Dios , re xaa kwaan tira nguyo .
58004012	Nel lee xtizh Dios nkano yalnaban nu yalnabeyy , nu nlaya axta leen lextoo xaa , nu deda axta lo mbi naban cheen xaa nu axta lo xgab cheen xaa . Nu mas ndoxa ke tub espad kwaan ndox rop lad lo , nu naka mod tub kuchi ndox doo kwaan ndedyo axta zhit byol nu axta leen zhit pa mas nech . Kwaanzee lee xtizh Dios nzho mod lu klar re xgab cheen xaa nu re kwaan nzhekla xaa le xaa .
58004013	Nu rese kwaan mdexkwaa Dios nyent mod kaxlaan be lo xaa ; rese nlu lo xaa , xaa kwaan nzhaal zaa re be kwent lo .
58004014	Jesús nak Xgann Dios nu nak xaa ngwleyy non doo lo be , nu mrep xaa yiba . Kwaanzee nzhaal tubka wii be lo xaa .
58004015	Nel lee xaa nak ngwleyy non doo lo be , nu nlesla xaa ne xaa be lo re jwalt cheen be ; nel noka lee xaa mkiil Maxuu mod nkiil Maxuu be nal , per nik tub welt namlet xaa jwalt .
58004016	Kwaanzee kwaan dub lextoo be bii be gax lo Dios , xaa nzob nabeyy naz yiba , nel nkela xaa be nu nlesla xaa ne xaa be nu nle xaa yudar be leezha nkin be tub kwaan .
58005001	Rese ngwleyy non doo mleey Dios lo re myet , nu mzo Dios xaa zee nii xaa kwent cheen myet lo Dios , nu zee nzaa xaa gon nu nteed xaa ma kwent cheen jwalt cheen re xaa .
58005002	Nel noka ngwleyy nle jwalt , zee nlesla xaa ne xaa re xaa nanet xana kwaan wen , re xaa kwaan nzha naz nawent ;
58005003	nu kwaanzee nkin teed xaa tub ma lo Dios kwent jwalt cheen lee xaa , nu kwent jwalt cheen re sawlazh xaa .
58005004	Nu nik tub xaa nyent mod le zhiin ne , chelee Dios nangbeeyt xaa lo re myet , mod mleey xaa Aarón .
58005005	Nu leeka snee , Jesucrist namleeyt xaa leeka lee xaa gak xaa ngwleyy non doo , sinka Dios mleey xaa , nel lo lee xaa nzhé Dios : Lu nak xgaan na ; na mle zee ngol lu nalzhe . ‘‘
58005006	Nu noka nzhé Dios lo xaa stub pa lo Xkyech Dios : Lu nak tub ngwleyy tira , mod ngok Melquisedec . ‘‘
58005007	Nu gorna nzoka Jesucrist lo yizhyo ne , mbinn xaa , nu ngunii xaa lo Dios nu ngunaab xaa zyen doo welt kwaan dub lextoo xaa , nel nela xaa Dios nzho mod koo xaa lo yalgut , nu noka mkenzha Dios kwaan nzhé xaa nel mzheb xaa ne xaa Dios .
58005008	Nixa nak xaa Xgann Dios , mseed xaa mbin xaa xtizh Dios lo re bid kwaan mded xaa ,
58005009	nu ngok xaa tub xaa nali doo , nu lo re kwaane mle zee ngok xaa tub xaa nzaa yalnaban kwaan tira lo re xaa nzhon xtizh xaa ,
58005010	zee mle Dios xaa ngwleyy non doo lo be mod Melquisedec .
58005011	Kwent cheen kwaane , nkano nu zyen doo kwaan nii nu lo gu , per nagan doo zaa nu kwenta , nel lee re gu nak xaa ned doo .
58005012	Nu nzhala tyemp mzelo gu ngwii gu lo Dios , nu nala nzhaala gak gu maestr , per nkin gu stub naz xaa lu re kwaan non cheen Dios lo gu , kwaan nak mod simyent cheen tub yoo . ¿ Chozhiin nzhak gu mod tub madoo kwaan nkin go nizh , nyent mod gaw gu kwaan nzhaw xaa gro ?
58005013	Nel re xaa nak mod madoo kwaan nzho nizh , nanlabeyyt xaa cho kwaan nak kwaan wen .
58005014	Per lee re xaa nak mod xaa gro , xaa nzho mod nzhaw rese kwaan , nzho mod labeyy xaa cho kwaan nak kwaan wen nu kwaan nawent , nel nlabeyy xaa rese kwaan wen .
58006001	Kwaanzee nal nawdizhtra be tant re kwaan mseedla be yilo , re kwaan non doo lo xtizh Jesucrist . Nal nzhaal gak be mod xaa gro . Nu nawdizhtra be re kwaane : xomod nzhaal laa be re kwaan nle zee nya be lo yalgut , nu xomod nzhaal bare be lo Dios ,
58006002	nu xomod nzhaal rubnis be , nu xomod nzhaal zhiib be yaa be yek wech be , nu xomod roban re xaa ngut , nu xomod naab Dios kwent mbizh gwluzhtlaka .
58006003	Nal nzhaal xen be lo re xcheen Jesucrist , nel sbaa nzhekla Dios .
58006004	Nel chelee tub xaa mka xni yek tub welt , nu mkayaa xaa kwaan nzelazh Dios lo xaa , nu mkayaa xaa Mbi Naban cheen Dios ,
58006005	nu ngune xaa xomod chul nak xtizh Dios , nu xomod yo yalnabeyy cheen Dios lo yizhyo kwaan yo gwluzh ,
58006006	nu chelee xaa nzhekla xaa laa xaa xnaz Dios , nyentra mod bare xaa lo Dios , nel naka mod zee kee xaa Xgann Dios lo krus stub welt , nu ngoo xaa xkyalnto Xgann Dios lo re myet .
58006007	Kwaane nak mod yizhyo leezha nla yey ; nu cheleeya nzaaya zyen doo yalgon lo xaa nak cheena , mkayaa xaa kwaan chul kwaan nzaa Dios ;
58006008	per cheleeya nebse yich nu yixnizh nzaaya , zee xobde Dios yizhyo ba , nel nik tik nanonta , zee telisa yeka .
58006009	Nkedoola nu gu , nixa snee nii nu , ne wen nu lee re gu nzhola naz kwaan nzhin lo yalnaban kwaan tira .
58006010	Dios nak tub xaa nali , nu nanyenlazht xaa re kwaan wen kwaan mle gu , nu xomod kakela gu xaa , gorna nle gu yudar re xaa Jesús , xaa nambey nak , nu xomod seetaka kale guya nal .
58006011	Nu sbaaka nzhekla nu le kad tub gu , zee wlipa ne gu lee gu kayaa kwaan nkambaz gu mbizh gwluzh .
58006012	Sbaa nagakt gu mod tub xaa nchaab ; nzhekla nu le gu kwentaxa nle re nu , xaa wlipa ngwii lo Dios , zee nyela be kwaz be kwaan kayaa be , kwaan né Dios zaa Dios .
58006013	Gorna lee Dios nzhé lo Abraham : “ Lee na le gak zyen doo re dii cheen lu ” , kwaan leeka le xaa mcheroo xaa , nel nyentra stub xaa mas non lo xaa ,
58006014	nu nzhé xaa lo xaa : “ Wli na , le na zyen doo kwaan chul lo lu , nu le na gak zyen doo re dii cheen lu ” . ‘‘
58006015	Nu zee Abraham myela mlaz kwaan nzhé Dios zaa Dios lo xaa , nu Dios mzaaya lo xaa .
58006016	Nu gorna lee tub xaa mbezh le tub kwaan , ncheroo xaa kwaan le tub xaa mas non lo xaa ; nu snee nkin le xaa kwaan nzhé xaa .
58006017	Nu sbaaka mcheroo Dios gorna nzhekla xaa luu xaa lee xaa telisa zaa re kwaan né xaa lo re xaa mleey xaa kayaaya .
58006018	Nu rop kwaane : kwaan né Dios nu kwaan mcheroo Dios , nlu telisa leeya gak , nel Dios nankadet . Zee mrexonn be mbii gax be lo Dios zee kanap Dios be zee kayaa be kwaan nkambaz be zaa Dios lo be , nu kwaane nle chul doo lextoo be .
58006019	Nu kwaan nkambaz be nle zee nye nzo be lo Dios zee nik tub kwaan nagakt be ; leeya nak mod tub yiib kwaan nsekwaz tub bark leen nistoo zee zheta nzob bark . Nu kwaane nle zee nzho mod zhin be axta stub ta ler kwaan nsaaw leen yidoo cheen Dios , zee zhin be lo Dios .
58006020	Naz baa mzeeb Jesús , zee mxal xaa xnaz be , nu snee tira ngok xaa ngwleyy non doo cheen be , mod ngok Melquisedec tub ngwleyy non doo .
58007001	Lee Melquisedec ngok rey cheen yezh Salem , nu ngwleyy cheen Dios , xaa nzob naz yiba . Gorna lee Abraham mbare ngwa lo dil , nu leezha ngulo mle xaa gan lo re rey , Melquisedec mroo mzen naz zee zhaal xaa xaa leen naz , zee naab xaa gak kwaan wen lo xaa ;
58007002	zee lee Abraham mzaa tub chii part re kwaan mle xaa gan lo dil lo xaa . Lee le Melquisedec nii “ rey nali ” ; nu nak xaa rey cheen yezh Salem , pa kwi wen xaa .
58007003	Nu nyent xuz xaa , nixa xnaa xaa , nu nixa xey xaa , nu nangolt xaa nixa nanguta xaa ; nu snee lal nak xaa kwaan Xgann Dios , kwaanzee tira nak xaa ngwleyy non doo .
58007004	¡ Nu nee wii be lee Melquisedec nak tub xaa non doo , nel axta xey be Abraham , mzaa tub part lo chii part re kwaan mkiib xaa lo re rey leezha ngwa xaa lo dil , nu mzaa xaaya lo xaa !
58007005	Nu mod nzhé ley cheen Ches , nebse re ngwleyy , xaa nak dii cheen Leví , nzho mod kayaa tub part lo chii part kwaan lo re sawlazh be , xaa nak dii cheen Israel , nixa nzhak sawlizh re xaa , nu nixa leeka dii cheen Abraham nak re xaa .
58007006	Per nixa nanakt Melquisedec dii cheen xaa Israel , mkayaa xaa lo Abraham tub part lo chii part kwaan mle Abraham gan lo dil . ¡ Nu nixa Abraham nak tub xaa mlaa Dios diizh lo , nixa sneeya Melquisedec ngunaab gak re kwaan lo Abraham !
58007007	Nu nik tub xaa nyent mod né nawlit , lee xaa naab gak re kwaan , nonra lo xaa gaka lo .
58007008	Nu lee re ngwleyy , xaa dii cheen Leví , xaa ntop gon nzhet , per lee Melquisedec , xaa mtop gon , xaa nii xtizh Dios seetaka mban xaa .
58007009	Nu axta nzho mod yé be , noka Leví kwaan re ngwleyy dii cheen xaa , xaa naab tub part lo chii part kwaan lo re xey be , xaa nak dii xaa Israel , mzaa tub part lo chii part kwaan lo Melquisedec , gorna mzaa Abrahama lo xaa ;
58007010	nel zer gal re xaa ne per nzhola xaa leen xren xey be Abraham , gorna lee Melquisedec mroo mzhaal xaa naz .
58007011	Kwaanzee chol re ngwleyy , xaa nak dii cheen Leví mod nabeyy ley , nzho mod ngle xaa be tub xaa nali lo Dios , nangzaat Dios kwent cheen stub ngwleyy , xaa nak mod Melquisedec , tub xaa nanakt tub ngwleyy lo dii cheen Aarón , xaa mzhin lo dii cheen Leví .
58007012	Nu nel gorna nzhee dii cheen re xaa nak ngwleyy , noka nkin zhee ley .
58007013	Nu Jesucrist , xaa nzaa Xkyech Dios kwent , nanakt xaa dii cheen Leví ; lee xaa nak stub dii cheen re xey be , xaa Israel . Nu dii ne nik tub xaa zer gak ngwleyy zee teed xaa ma lo Dios .
58007014	Nel ne wen re be , lee Xaa Nabeyy be nze naz dii cheen Judá , nu Ches namzaat kwent cheen dii ne , gorna mzaa xaa kwent cho dii gak re ngwleyy .
58007015	Nu klar mlu kwaane gorna myaad stub xaa ngok ngwleyy , xaa nak mod Melquisedec .
58007016	Nu lee xaa nanakt tub ngwleyy lo dii kwaan nzaa ley kwent , sinka nak xaa ngwleyy kwaan yalngezh cheen tub yalnaban kwaan tira nanluxt .
58007017	Nel snee nzhé Xkyech Dios , gorna nzaa xaa kwent cheen xaa : Lu nak tub ngwleyy tira , mod ngok Melquisedec ngwleyy . ‘‘
58007018	Kwaanzee lee ley yilo nanabeyytra be nal , nel naka tub kwaan nangezht nu nanletraya sirb nal ,
58007019	nel lee ley cheen Ches namlet nik tub kwaan zee gak be tub xaa nali lo Dios . Per nal nkano be tub kwaan mas chul kwaan nkambaz be , zee nzho mod bii be gax lo Dios .
58007020	Nu Dios mcheroo gorna nzhé xaa kwaane . Nu kwaane namlet xaa gorna ngok stub naz xaa ngwleyy ,
58007021	per gorna mzaa xaa kwent cheen Jesús , nzhé xaa lo xaa : Lee Xaa Nabeyy mcheroo nu nacheet xaa xtizh xaa : “ Lu nak ngwleyy tira ” . ‘‘
58007022	Nu nii na , Dios mxaal Jesús lo be zee ne be wlipa nak wdizh kwaan mlaa xaa lo be , kwaan mas chul ke wdizh kwaan mlaa xaa yilo .
58007023	Nu lee wdizh yilo zyen doo xaa ngok ngwleyy nel nzhet re xaa nu nkin stub xaa gak ngwleyy ,
58007024	per lee Jesús nak ngwleyy tira , nel tira mban xaa .
58007025	Kwaanzee nzho mod tira koo xaa re xaa lo yalgut , re xaa mbii gax lo Dios kwent cheen xaa , nel tira mban xaa nu nzho mod nii xaa lo Dios kwent cheen re xaa .
58007026	Nu kwaanzee Jesús nak ngwleyy non doo cheen re be . Lee xaa nak tub xaa nali lo Dios , nu tub xaa nanzebt jwalt , nu tub xaa nambey , nu tub xaa xa nak lo re xaa nzeb jwalt , nu tub xaa nzob naz yiba .
58007027	Nanakt xaa mod stub naz re ngwleyy , xaa nkin gut tub ma yizata mbizh nu teed xaa ma kwent cheen re jwalt cheen leeka lee xaa , zeera teed xaa ma kwent cheen re jwalt cheen re xaa yezh , per lee Jesús mle kwaane tubka welt , gorna mzaa xaa leeka lee xaa yet .
58007028	Lee ley cheen Ches nzo myet mod ngwleyy , xaa nzeb jwalt ; per gwluzh lo ley , Dios mcheroo lee Xgann xaa gak ngwleyy non doo tira , xaa nak tub xaa tira nali .
58008001	Nu kwaane mas non lo re kwaan kawdizh be nak : Nkano be tub ngwleyy non doo , xaa nzob lad li lo Dios , pa nabeyy Dios naz yiba .
58008002	Nu nkee xaa zhiin leen yidoo kwaan wlipa nak xkyidoo Dios , Pa Nambey Doo , kwaan mdexkwaa Xaa Nabeyy kwaan namdexkwaat myeta .
58008003	Nu rese ngwleyy non doo , xchiin xaa nak zaa xaa gon nu teed xaa ma lo Dios , kwaanzee lee ngwleyy non doo lo be , noka nkin zaa xaa tub kwaan lo Dios .
58008004	Nu chol nzo xaa lo yizhyo ne , nixa ngwleyy nanakt xaa , nel lo yizhyo ne nzhola xaa nteed ma lo Dios , mod nabeyy ley cheen Ches ,
58008005	xaa nkee zhiin leen yidoo . Nu lee yidoo yizhyo ne nebse nak xbzhin cheen yidoo wlipa kwaan naz leen yiba , nel Dios mnabeyy Ches zee dexkwaa xaa yidoo mer mod nzhé xaa lo xaa : “ Bkenzha nu bdexkwaaya modxa mlu naya lo lu yek yi Sinaí ” . ‘‘
58008006	Per nal lee ngwleyy non doo cheen be , mkayaa tub zhiin kwaan mas chul , nel kwent cheen xaa mlaa Dios stub wdizh kwaan mas chul ke kwaan yilo , nel né Dios zaa Dios kwaan mas chul lo be .
58008007	Nel chelee wdizh kwaan mlaa xaa yilo nzho mod le nali myet lo Dios nankintra nglaa xaa stub wdizh , nel lo wdizh kub ne , nguné Dios le xaa tub kwaan chulra .
58008008	Per Dios ngune nawent nak re myet zee , nu nzhé xaa : Lee Xaa Nabeyy né : “ Yo tub mbizh kwaan laa na stub wdizh kub lo re gu , xaa Israel nu xaa Judá .
58008009	Lee wdizh ne nagakt mod kwaan mlaa na lo re xey gu , gorna mzen na yaa xaa zee ko na xaa yizhyo Egipto ; nel lee re xaa ne namlet wdizh kwaan mlaa na lo xaa , zee mlaa na re xaa ” , né Xaa Nabeyy .
58008010	“ Lee wdizh kwaan laa na kwaan re gu , xaa nak dii cheen Israel re mbizh zee , nak kwaane : Leen yek re gu , kee na ley cheen na nu kee naya leen lextoo re gu . Na gak Xdios gu nu lee re gu gak xaa na .
58008011	Nu nankintra seed gu re sawlazh gu , nixa nik tub gu nayétra lo wech gu : ‘ Bkayaa Xaa Nabeyy ’ , nel rese xaa mkayaa na , axta xaa mas nanont nu xaa mas non lo re gu .
58008012	Nu lesla na ne na gu lo re kwaan nawent kwaan mle gu , nu tira yenlazh na re jwalt kwaan mle gu . ” ‘‘
58008013	Nu gorna nzhé xaa : “ Laa na stub wdizh kub lo re gu ” , zee mle gox xaa wdizh yilo . Nu lee kwaan gox lux .
58009001	Nu kwaanzee , lee wdizh yilo nabeyy xomod nzhaal gool xaa lo Dios nu nzaaya kwent cheen tub yidoo yizhyo ne .
58009002	Nu lee yidoo ne nak chop leen ; lee leena pa yilotlaka le Pa Nambey , pa nzo bruj kwaan nzaa xni , nu mdo pa nzob pan nayon cheen Dios .
58009003	Nu tub lee ler nsaaw lo tub pa le Pa Nambey Doo ;
58009004	baa nzho tub mdo kwaan nak or , pa nzek ngwleyy yaal , nu nzho kaj cheen wdizh yilo kwaan mteeb xaa or dub cho . Nu leen kaj ne nzho tub luunch kwaan or kwaan nzho maná leen , nu noka nzho garrot cheen Aarón leena kwaan mzaa yeey , nu rop ke kwaan nkee ley lo .
58009005	Nu tich kaj mzo xaa chop kwaan nlu mod chop mandad cheen Dios kwaan le kerubin ; nu lee xiil xaa nsaaw tich kaj pa nchub ngwleyy ren zee kiib Dios jwalt . Per lee nal nankintra za na kwent xomod nak re kwaane .
58009006	Nu nii na , gorna list nzhi xaa re kwaane , lee re ngwleyy nrep yizata mbizh leen pa yilo leen yidoo , zee nle xaa xchiin xaa .
58009007	Per lee stub pa leen yidoo nrep nebse ngwleyy non doo , nu nrep xaa tubka welt tub liin ; gorna nrep xaa nkin wee xaa ren cheen ma , zee zaa xaaya kwent cheen re jwalt cheen leeka lee xaa nu kwent cheen re jwalt cheen re xaa yezh , kwaan nanzeent xaa nle xaa .
58009008	Nu lee Mbi Naban nzhekla yé kwaane : Lee naz kwaan nzhin Pa Nambey Doo zer xal , dub leezha seetaka nzho yidoo kwaan yilo .
58009009	Nu kwaane nak tub wdizh nabix kwaan nlu xomod naka nal . Kwaanzee nanont zaa xaa gon nu teed xaa ma naz lach roo yidoo , nel kwaane nyent mod le zee naletra xaa xgab lee xaa nak tub xaa nzeb jwalt .
58009010	Nel re kwaane nebse nzaa kwent cho kwaan nzho mod gaw xaa nu go xaa , nu xomod nzhaal yanag xaa , nu cho kwaan nzho mod le xaa . Nu kwaane ngok non axta gorna lee Dios mlaa stub wdizh kub .
58009011	Per lee nal , myaadla Jesucrist , nu lee xaa nak ngwleyy non doo cheen be nal , xaa nyaadno re kwaan chul . Nu leen yidoo pa mzeeb Jesucrist mod ngwleyy , naka tub kwaan nonra nu kwaan wlipa nak yidoo cheen Dios , kwaan namdexkwaat yaa myet ; kwaan nzhekla na nii na nak ; nanzhota yizhyo ne .
58009012	Nu nal Jesucrist mzeeb tubka welt leen yidoo Pa Nambey Doo , nu namzeebt xaa zee zaa xaa xren chib o xren beser , lee xaa mrep zee zaa xaa leeka xren xaa zee mzi xaa be , nu snee mle xaa gan zaa xaa yalnaban kwaan tira lo be .
58009013	Wliya , chelee xren ngoon , nu xren chib , nu xkade cheen bak yeen nle nzhul kwerp cheen myet lo jwalt ,
58009014	mas non xren Jesucrist . Nel lee Jesucrist , mod mle Mbi kwaan tira mban yudar xaa , mzaa xaa leeka lee xaa mod tub gon nali doo lo Dios , zee kwaan xren xaa le xaa gan mle nzhul xgab cheen be lo re kwaan mle be yilo , kwaan nle zee nya be naz lo yalgut , lee nal nzho mod kee be zhiin lo Dios , xaa tira mban .
58009015	Nu Jesucrist kwaan yalgut cheen xaa ngwa kwent cheen be lo Dios zee mlaa Dios stub wdizh kub lo be ; nu mzi xaa be nu mchee xaa re jwalt kwaan mle be lo wdizh yilo , zee gak be xaa Dios nu kayaa be re kwaan né Dios zaa Dios , nel mleey Dios be .
58009016	Kwaane nak mod leezha nlaa ngwzan tub kwaan lo xinn xaa nu ngaxkwaa xaa tub yech kwaan zaa kwent lee re xinn xaa kayaaya . Nu nanont yech gorna lee ngwzan mbanaka , nona axta gorna lee xaa ngut . Nu nkin lu lee ngwzan wlipa ngut , zee lee re xinn xaa nzho mod kayaa re kwaan mlaa xaa lo xaa .
58009017	
58009018	Nu kwaanzee noka wdizh yilo mlaa Dios kwaan ren .
58009019	Nel gorna ngulo mzaa Ches kwent rese ley lo re xey be ; zeera mzen xaa yichled mbakxiil naxne , nu tub ram yag le hisopo , nu mchep xaaya lee ren cheen baser nu cheen chib kwaan nzhaal kwaan nis , nu mchuun xaaya tich yech kwaan nkee re ley lo , nu noka mchub xaaya yek rese xey be , xaa nak dii xaa Israel .
58009020	Zee nzhé xaa lo re xaa : “ Ren ne nlu lee Dios mlaa tub wdizh kwaan re be , kwaanzee nzhaal gon be xtizh xaa kwaan nkee lo yech ne ” . ‘‘
58009021	Nu sbaaka mchub Ches ren tich yidoo cheen Dios , nu tich re kwaan nle xchiin xaa leen yidoo .
58009022	Nu nzhé ley , rese kwaan nkin gak nzhul kwaan ren ; nu nayiibt jwalt cheleeya nagakta kwaan ren .
58009023	Nu chelee re kwaan nak nebse xbzhin cheen re kwaan yiba ngok nzhul snee , lee re kwaan wlipa nak kwaan yiba ngok nzhul kwaan tub ren mas nzhul .
58009024	Nel Jesucrist namrept leen yidoo kwaan mdexkwaa re myet yizhyo ne , kwaan nak nebse xbzhin cheen kwaan wlipa nak yidoo ; Jesucrist mzeeb yiba , zee zo xaa lo Dios , zee nii xaa kwent cheen be .
58009025	Nu namzeebt xaa zee zaa xaa leeka lee xaa zyen welt , modxa nle ngwleyy non doo yizata liin , xaa nzeeb leen yidoo Pa Nambey Doo zee zaa xaa ren kwaan nanakt xren xaa .
58009026	Nel chol snee naka , Jesucrist nget zyen doo welt axta gorna ngulo mdexkwaa yizhyo . Per lee kwaan wli nak , lee Jesucrist myaadla tubka welt re mbizh gwluzh ne , nu mzaa xaa leeka lee xaa yet , nu snee mkiib xaa jwalt cheen re be .
58009027	Nu nii na , rese xaa yet tub welt , nu gwluzh naab Dios kwent ,
58009028	sneeka Jesucrist mzaa xaa leeka lee xaa yet tubka welt , zee kiib xaa jwalt cheen zyen doo myet . Nu yaad xaa stub welt , per welt ne nayaadt xaa zee wee xaa jwalt cheen re myet , sinka yaad xaa zee zaa xaa yalnaban lo re xaa kwaan nkambaz xaa .
58010001	Nel lee ley cheen Ches nak nebse mod tub xbzhin cheen re kwaan chul kwaan yaadno Jesucrist , kwaan wlipa nak . Kwaanzee lee ley nyent mod le nali re xaa lo Dios , xaa nzhekla ya lo xaa , leezha yizata liin nteed xaa ma lo Dios modxa nabeyy ley .
58010002	Nu chol wlipa nkiib ley jwalt , nayotra yek re xaa lee xaa nzeb jwalt , nu snee nateedtra xaa ma .
58010003	Per leezha nteed xaa ma yizata liin , nebse nleya zee nselazh xaa re jwalt kwaan mle xaa .
58010004	Nel lee ren cheen ngoon nu cheen chib nyent mod kiib jwalt .
58010005	Kwaanzee Jesucrist gorna myaad xaa yizhyo ne nzhé xaa lo Xuz xaa : Nanzheklat lu teed xaa ma lo lu , nixa nanzheklat lu zaa xaa gon lo lu , sinka mzaa lu tub kwerp lo na .
58010006	Nanyulat lu teed xaa ma lo lu , nixa nanyulat lu zek xaa ma lo lu , kwent cheen jwalt cheen xaa .
58010007	Zee nzhé na : “ Nee nzo na , modxa nzaa Xkyech Dios kwent cheen na , Dios , nzhekla na le na kwaan nzhekla lu ” . ‘‘
58010008	Yilotlaka nzhé xaa : “ Nanzheklat lu teed xaa ma lo lu , nixa nanzheklat lu zaa xaa gon lo lu , nixa nanyulat lu zek xaa ma lo lu ” , kwent cheen jwalt cheen xaa nixa sbaa nabeyy ley .
58010009	Nu zeera nzhé xaa : “ Nee nzhal na zee le na kwaan nzhekla lu ” . Nu snee mlux xaa wdizh gox nu mlaa xaa stub wdizh kub .
58010010	Nu ngok nali be lo Dios nel Jesucrist mle kwaan nzhekla Dios , gorna mzaa xaa kwerp cheen xaa mkee lo krus tubka welt .
58010011	Nu rese ngwleyy , yizata mbizh nzo xaa nkee xaa xchiin xaa nu nteed xaa ma lo Dios , kwaan nyent mod kiib jwalt .
58010012	Per lee Jesucrist gorna ngulo mzaa xaa leeka lee xaa zee tira mkiib xaa rese jwalt cheen re be , nu mya xaa zee mzob xaa lad li lo Dios , pa nabeyy xaa .
58010013	Baa nzob xaa zee kwaz xaa , axtaka chezhin Dios rese xaa nayii ne xaa zee kichxub xaa lo xaa , nu zee gak xaa mod tub kwaan zhib xaa nii xaa tich .
58010014	Nel Jesucrist kwaan tubka gon , tira mle nzhul xaa re xaa Dios .
58010015	Nu noka Mbi Naban mzaa kwent cheen kwaane , gorna nzhé xaa :
58010016	Né Xaa Nabeyy : “ Lee wdizh kwaan laa na lo re gu , xaa Israel , re mbizh zee , nak kwaane : Leen yek re gu , kee na ley cheen na , nu kee naya leen lextoo re gu ” . ‘‘
58010017	Nu noka né xaa : Nu tira yenlazh na re jwalt nu re kwaan nawent kwaan mle xaa . ‘‘
58010018	Nu kwaanzee gorna lee re jwalt mzhe , nankintra teed xaa re ma kwent cheen jwalt lo Dios .
58010019	Nu kwaanzee wech nu bzan , nal nzho mod rep be kwaan dub lextoo be leen yidoo Pa Nambey Doo , kwent cheen xren Jesucrist ,
58010020	nu kwent cheen naz kub kwaan nzhin lo yalnaban . Lee naz ne mxal Jesucrist leezha ngut xaa nu mkiib xaa ler kwaan nyaaw leen yidoo cheen Dios .
58010021	Nu noka nel nkano be tub ngwleyy non doo leen yidoo cheen Dios ;
58010022	zee nzhaal bii be gax lo Dios kwaan dub lextoo be , nel ne wen be lee xaa kayaa be , nel xren Jesucrist mloo re xgab nawent yek be , nu nel myetla kwerp cheen be kwaan nis nambey .
58010023	Noka nzhaal nalechopt be yek be lo re kwaan nzaa be kwent nel telisa Dios zaa re kwaan né xaa zaa xaa lo be .
58010024	Noka nzhaal kwaan be mod le be zee nye gak lextoo tub be stub be zee seed be kela be re wechxinn be nu le be kwaan wen .
58010025	Nu nanzhaalt laa be kasa re be mod lak xaa Jesús nlaa xaa nankasatra xaa , per nzhaal le be zee nye gak lextoo tub be stub be , nu mas le beya nal nel ne be merla zhin mbizh bare Xaa Nabeyy .
58010026	Chelee be ne be xana kwaan wli nak nu nanzheklat be le beya , nyentra stub mod ngak nzhul be lo Dios ;
58010027	zee nebse nzheb doo be kwaz be naab Dios kwent lo be , nu nya be lo ki kwaan lux re xaa nayii ne Dios .
58010028	Nel yilo lee re xaa nanzhont kwaan nzhé ley cheen Ches , nu nzho chop chon xaa nzaa xaa kwent cheena , zee nanlestrala xaa ne xaa xaa , nu nzhut xaa xaa .
58010029	Nu nel sbaa mle xaa , ¡ telisa grora bid ded re xaa kwaan ngoo xkyalnto Xgann Dios , nu nanont xren xaa lo xaa kwaan mle nzhul xaa lo Dios , nu mde xaa lo Mbi Naban cheen Dios , xaa nkela xaa !
58010030	Nu ne be lee Xaa Nabeyy né : “ Na nak xaa naab kwent ; na kix ” . ‘‘ Nu noka né xaa : “ Lee Xaa Nabeyy naab kwent lo re xaa xaa ” . ‘‘
58010031	¡ Nzhaal zheb be le be snee , napaka yiyo be lo Dios xaa mban , zee naab xaa kwent lo be !
58010032	Per bselazh gu re kwaan yilo , leezha pensa mkiib Dios yalnakaw yek gu , nu xomod mye gu mded gu bid ,
58010033	nu mbyech xaa lo gu nu mzaa xaaya yenn gu pa nzhi re myet , nu zlak gu mzhaal kwaan re wech gu zee noka gu mded bid kwaan mded re xaa .
58010034	Nel lee re gu mlesla ne re xaa nzho lozhyib , nu nyakla gu gorna mlewann xaa re kwaan nkano gu , nel nela gu lee naz yiba nkano gu kwaan mas chul nu kwaan tira ndii .
58010035	Kwaanzee tubka bwii gu lo Xaa Nabeyy , nu snee kayaa gu re kwaan zaa xaa gwluzh .
58010036	Nu bye gu ded gu bid , zee leezha ngulo mle gu kwaan nzhekla Dios , snee kayaa gu kwaan né Dios zaa xaa .
58010037	Nel lee Xkyech Dios nzhé : Nel tira naxchetra naya , yaad xaa nak kwent yaad , nu nakwaztra xaa .
58010038	Lee re xaa nali nzo lo na , tubka ngwii xaa lo na nu ban xaa ; per chelee xaa bare xaa naz tras , nawent gak lextoo na ne na xaa . ‘‘
58010039	Nu lee re be nanakt xaa mbare naz tras zee deed be bid , sinka lee re be nak xaa kayaa yalnaban , nel tubka ngwii be lo Jesús .
58011001	Leezha ngwii tub xaa lo Dios , tubka kwaz xaa kayaa xaa re kwaan nanlut lo xaa .
58011002	Nel sbaa mkayaa Dios re xey be xaa yilo mod tub xaa nali lo xaa , nel tubka mwii xaa lo Dios .
58011003	Nel ngwii be lo Dios , zee ne be lee Dios mdexkwaa re kwaan nyun lo be nal kwaan re kwaan nayunt , sbaa mdexkwaa xaa yizhyo kwaan xtizh xaa .
58011004	Nel mwii Bel lo Dios , zee mzaa xaa tub gon kwaan mas chul ke kwaan mzaa Caín lo Dios , nu kwaanzee lee Dios mkayaa xaa mod tub xaa nali lo xaa nel sbaa mlu leezha mkayaa Dios gon cheen xaa . Nu kwaanzee nixa ngutla Bel , seetaka kalu xaa xomod mwii xaa lo Dios .
58011005	Nel mwii Nok lo Dios , zee dub namban xaa nya xaa naz yiba , nu mkwaan re xaa xaa , per nanguzhalt xaa lo re xaa , nel Dios mbe xaa naz yiba , zee nayeta xaa . Lee Xkyech Dios nzaa kwent , leezha zeeraka wee xaa Nok , myula xaa mod nle Nok .
58011006	Per nyent mod yula Dios tub xaa , chelee xaa nangwiit lo xaa . Nel chelee tub xaa nzhekla bii gax lo Dios , nkin ne xaa nzho tubka Dios , xaa zaa zyen doo kwaan chul lo re xaa nzhekla kwaan xaa .
58011007	Nel mwii Noé lo Dios , leezha nzhé Dios lo xaa ded re kwaan zeeraka gak nu kwaan zeeraka lu , mbin xaa diizh nu mdexkwaa xaa tub bark , zee lee re sawlizh xaa ban . Nu sbaa mlu Noé lee re myet yizhyo nzhaal yet , nel namwiit xaa lo Dios ; nu noka mle Noé gan zo nali xaa lo Dios , nel mwii xaa lo Dios .
58011008	Nel mwii Abraham lo Dios , kwaanzee mbin xaa diizh gorna mrezh Dios xaa ya xaa naz yizhyo kwaan zaa Dios lo xaa nu lo re xinn xaa . Mroo xaa yizhyo paro nzho xaa , nu nixa nanet xaa naz pa ya xaa ;
58011009	nu nel mwii xaa lo Dios , zee ngu xaa yizhyo kwaan nzhé Dios zaa Dios lo xaa , mod tub xaa stub yezh . Ngu xaa leen tub yoo ler , modxa ngu Chak ngu Kob , rop xaa ne noka kayaa kwaan nzhé Dios zaa xaa lo xaa .
58011010	Sbaa mle Abraham nel yezh , kwaan nech doo nzho simyent cheen , mkambaz xaa , kwaan mza leeka Dios .
58011011	Nu noka Sara nel mwii me lo Dios , nixa ngox me nu mdedla liin kwaan gal xinn me , mbeyyxiin me , nel tubka mle me xgab lee Dios le kwaan nzhé Dios lo me .
58011012	Nu snee lee Abraham , nixa merla yet xaa , mle xaa gan mkano zyen doo dii cheen xaa , lal mbal yiba nu lal yux kwaan nzhi roo nistoo , kwaan nyent mod lab xaa .
58011013	Nu rese xaa ne ngut , nu namkayaat xaa kwaan nzhé Dios zaa Dios lo xaa , nixa mwii xaa lo Dios ; per myuna lo re xaa zit nu nyula xaaya , mzeen xaa lee re xaa nak mod xaa stub yezh yizhyo ne .
58011014	Kwaanzee lee re myet mbezh xaa stub yezh nak xaa , nzhekla xaa yé xaa lee xaa seetaka kakwaan mer lazh xaa .
58011015	Nel chelee re xaa ngle xaa xgab lazh xaa nak paro mroo re xaa , nzho mod ngbare xaa naz ba stub welt ;
58011016	per lee re xaa ne nzhekla yo stub yezh kwaan mas chul , kwaan nzho naz yiba . Kwaanzee lee Dios nantont nak Xdios re xaa , nel mdexkwaala xaa tub yezh kwaan zaa xaa yo re xaa .
58011017	Nel mwii Abraham lo Dios , zee mzen xaa xgann xaa Chak , xaa tubka lo xaa , zee teed xaa xaa mod tub gon lo Dios , leezha nzhekla Dios wii Dios nen che zon Abraham diizh . Sbaa mle Abraham nixa mbin xaa xtizh Dios leezha nzhé Dios lo xaa :
58011018	“ Nebse naz lad cheen Chak yo re dii cheen lu ” . ‘‘
58011019	Abraham ne lee Dios , nkano gro yalgezh , axta nzho mod seban xaa re xaa ngut ; kwaanzee lee Abraham mkayaa xgann xaa stub welt , nu ngoka mod mseban Dios xaa .
58011020	Nel mwii Chak lo Dios , zee ngunaab xaa kwaan ngok lo Kob nu Esaú gwluzh .
58011021	Nel mwii Kob lo Dios , gorna mer yet xaa , zee ngunaab xaa kwaan gak lo rop xinn Che , nu mbill xaa lo Dios , nu mkag xaa cho xbaston xaa .
58011022	Nel mwii Che lo Dios , nu nzhé xaa gorna mer yet xaa , gwluzh roo re xey be yizhyo Egipto , nu mlaa xaa diizh cho kwaan nzhaal le re xaa kwaan xchit xaa .
58011023	Nel mwii xuz Ches nu xnaa Ches lo Dios , zee gorna ngol Ches , mkaxlaan xaa Ches chon mbee ; nel ne xaa chul doo nzhak mad , nu namzhebt xaa ngune xaa rey .
58011024	Nel mwii Ches lo Dios , zee nangzaat xaa diizh ngak xaa xinn xchap rey , me mxeen xaa ;
58011025	nu mas mle xaa xgab xaa ded xaa bid kwaan re xaa Dios , ke le xaa re kwaan nawent kwaan nyula kwerp lo yizhyo ne .
58011026	Mle xaa xgab mas wen ded xaa bid kwent cheen Xaa Xaal Dios Nabeyy nu kayaa xaa re kwaan zaa Dios lo xaa , kwaan mas non ke rese kwaan non kwaan nzho Egipto .
58011027	Nel mwii Ches lo Dios , zee mroo xaa yizhyo Egipto , nu namzhebt xaa ne xaa rey , nu mye xaa mzo naz wen mod tub xaa nyun Dios xaa nanlut lo .
58011028	Nel mwii Ches lo Dios , zee mle xaa yalni cheen Paskwa , nu mnabeyy xaa zee chuun re xaa ren roo li rese xey be , zee lee mandad kwaan mbit re xgann xaa , xaa yilo , naguta nik tub xgann re xey be , xaa Israel .
58011029	Nel mwii re xey be lo Dios , zee mded xaa Nistoo Naxne lo yo bizh ; nu gorna lee re xaa Egipto nzhekla ngded , rese xaa ngwep nis .
58011030	Nel mwii re xey be lo Dios , zee mluux bla cheen yezh Jericó , gorna ngulo mzaa re xaa welt cho yezh gazh mbizh .
58011031	Nu nel lee Rahab , me nto cho , mwii lo Dios , nanguta me kwaan re xaa nanzhont diizh , nel chul mkayaa me rop sawlazh be , xaa ngwa ngusewii xomod nzhak yezh .
58011032	Nal nagatra tyemp za na kwent cheen Gedeón , Barac , Sansón , Jefté , David , Samuel , nu re xaa mzaa kwent kwaan nzhé Dios lo lee xaa yilo .
58011033	Nel mwii re xaa ne lo Dios , mle xaa gan lo zyen dil , nu nali mnabeyy xaa , nu mkayaa re xaa kwaan nzhé Dios zaa xaa , nu msaaw xaa roo mbezh ,
58011034	nu msuy xaa bal ndok , nu mle re xaa gan gorna nzhekla re xaa gut xaa kwaan spad , nu mkayaa xaa yalngezh lo Dios leezha nyent moda lo xaa , nu ngok re xaa tub xaa ngezh doo lo dil , nu mle xaa gan zee xonn re xkontrad xaa lo xaa .
58011035	Noka ngu lak ngwnaa , nel mwii me lo Dios , zee mseban Dios xaa ngutla garli me . Per noka zlak xaa mwii lo Dios ngut gorna kaded xaa bid , nu namzeyalt xaa sela xaa xaa , nel mkwaz xaa zee roban xaa naz lo stub yalnaban kwaan mas chul .
58011036	Zlak xaa mloo re xaa xkyalnto , nu mzaa xaaya yenn xaa , nu mkado xaa xaa kwaan kaden lozhyib .
58011037	Nu zlak xaa mbit re xaa kwaan ke , zlak xaa mle rol xaa kwaan syer , nu zlak xaa mbit xaa kwaan espad ; nu nales doo nzhak zlak xaa nel nkin gak xaa ne yichled mbakxiil nu yichled chib , nu nyent demi lo xaa nu mzaa xaaya yenn xaa .
58011038	Re xaa ne mze naz wen nu naz leen re yi nu ngot xaa leen re yeer . Nu nanont re xaa yizhyo zee yo kwaan re xaa ne .
58011039	Re xaa ne nyakla Dios ne nel mwii xaa lo Dios . Nu namkayaat re xaa kwaan nzhé Dios zaa Dios lo xaa ;
58011040	nel lee Dios mselazh re be , nu noka nzhekla xaa zaa xaa tub kwaan chul lo re be , zee tubka gak re be kwaan xaa ne , zee wlipa gak rese be tub xaa nali .
58012001	Kwaanzee , nel mlu re xaa ne lo be xomod nak nzhaal wii be lo Dios , nzhaal gak be mod tub xaa nrexonn zee le xaa gan kwaan zaa xaa lo xaa , nu laa be rese kwaan nle storb lo be , nu bachii be lo re jwalt kwaan nle zee ralnii be .
58012002	Lach be lo Jesús , nel lee xaa mlu lo be xomod nzhaal wii be lo Dios nu lee xaa nle zee nye nzo be lo Dios . Jesús mded bid nu namtont xaa ngut xaa lo krus , nel nyakla xaa ne xaa kwaan mzaa Dios lo xaa ; nu mzob xaa lad li lo Dios pa nzob Dios nabeyy .
58012003	Kwaanzee nzhaal selazh be Jesús nen xomod myela xaa ne xaa re xaa nzeb jwalt gorna mted xaa xaa bid , zee nayizhat be nixa nagaknalest lextoo be ,
58012004	nel lee re gu zer yela ded bid axta xo gu ren cheen gu .
58012005	¿ Che myenlazhla gu kwent kwaan mzaa Dios lo gu , xaa nak mod xinn xaa ? Nel lo Xkyech Dios nkee : Xiin na , nzhaal gak non lo lu mod nseli Xaa Nabeyy lu , nu nixa nagakt nales lextoo lu gorna lee xaa galno lu .
58012006	Nel lee Xaa Nabeyy nseli re xaa nkela xaa ; nu nchezi xaa re xaa nkayaa xaa mod xinn xaa . ‘‘
58012007	Ye be ded be bid , nel Dios nseli re xaa nak xinn xaa . Rese xaa nseli xinn nu nlu xaa kwaan wen lo xaa .
58012008	Nu chelee Dios naselit re be modxa nseli be xinn be , zee nanakt be mer xinn xaa .
58012009	Nel leezha chut be mkano be xuz be , xaa nseli re be , nu zee lee re be nzhon be xtizh xaa . Kwaanzee nzhaalra gon be xtizh Xuz be , xaa nzob naz yiba , zee zaa xaa yalnaban lo be .
58012010	Lee xuz be , xaa yizhyo ne lakse liin nseli xaa be lo re kwaan wen leezha chut be mod nzak xaa wen ; per lee xuz be Dios nseli be zee wen ded be , zee nzho mod gak nzhul be mod nzhul nak lee xaa .
58012011	Wli , gorna kaded be bid nanyulat beya nel neya ; per gorna ngulo mded beya , nleya zee wen xeen be nu nleya zee nali zo be .
58012012	Kwaanzee , blo re jwers kwaan nzho yaa be nu nii be kwaan nyent jwers ,
58012013	nu kwaan be naz nali ze be , zee lee re xaa reke tich be , xaa naguuzh nii nu xaa narek nii , nandenket zee ze wen xaa .
58012014	Kwaan be mod kwi chul be kwaan rese myet ; nu kwaan be zo be nzhul lo Dios , nel chelee be nanzhult be nyent mod yun Xaa Nabeyy lo be .
58012015	Nzhaal kanap be be zee nik tub be nayojwalt lo yalnkela cheen Dios , nu nanzhaalt gak be mod tub lox nala kwaan nkano benen , napa lee tub be le zee lee stub wechxinn be laa Dios .
58012016	Kanap be be zee nik tub be nalet re kwaan nzhekla kwerp , nu nagakt be mod Esaú , tub xaa namwiit lo Dios nu mto xaa yalnabeyy cheen wech xaa , xaa yilo , zee mka xaa tub yann kwaan ndaw xaa .
58012017	Nu ne wen be , lee mas gwluzh nzhekla xaa naab xuz xaa kwaan gak lo xaa per nyentra moda , nixa mbinn xaa nu nzhekla xaa kayaa xaa yalnabeyy cheen wech xaa , xaa yilo stuba .
58012018	Per nangwat be lo tub kwaan nzho mod wii be lo , mod yi Sinaí , pa ngwa re xey be , xaa yilo . Nel re mbizh zee , lee lo re xey be myun mla balki pa nzho yalnakaw nu mroo dox mbi .
58012019	Nu mbin xaa bi cheen trompet nu noka mbin xaa ngunii Dios tub mod kwaan nyent mod ngye xaa , kwaanzee mnaab xaa zee naniitra Dios lo xaa .
58012020	Nel nyent mod ngye xaa lo wdizh kwaan mxaal Dios kwaan nzhé : “ Axta chelee tub ma la nii cho yi ne , nkin zaake gu ma nu gut gu ma ” . ‘‘
58012021	Nu tant nakap doo nzhak re kwaan myun , zee nzhé Ches : “ Tubka nxizh na lo yalnacheb ” . ‘‘
58012022	Per lee re be nzha naz yi Sión . Nee nzho yezh cheen Dios , xaa tubka mban . Lee yezh ne nak Jerusalén , nu nzhiya naz yiba . Naz ba nzhi zyen doo mandad cheen Dios , nu naz ba nzho yalni .
58012023	Naz ba nzho be tubka kwaan re xaa Jesús , re be xaa yilotlaka lo Dios , re xaa mkee le lo Xkyech Dios kwaan nzho naz yiba . Naz ba nzho Dios , xaa naab kwent lo rese myet , nu re xaa xaa nzho baa , xaa mle xaa nali .
58012024	Noka Jesús nzho baa , xaa ngwa kwent cheen be lo Dios zee mlaa Dios wdizh kub ne lo be . Baa yo be kwaan lee xaa nel mchub xaa xren xaa cho be , zee mle nzhul xaa be , nu leeya nanakt mod xren Bel kwaan naab kwent .
58012025	Kwaanzee nzhaal kanap be be napa lee tub be nagont kwaan kanii Dios lo be , nel chelee re xaa zee , tira nguyo xaa gorna nambint xaa kwaan ngunii tub xaa yizhyo lo xaa , mas nik tik nalet re be gan xonn be lo yalnayii cheen Dios , gorna lee xaa nzob naz yiba nii lo be nu nalet be kwaan nii xaa .
58012026	Nel gorna ngunii Dios lo xaa , nebse bi cheen xaa nakap doo mgun xog yizhyo . Per nal né xaa : “ Stub welt le naya , per zee nakunt na xog nebse lo yizhyo noka kun naya yiba ” . ‘‘
58012027	Leezha nii “ stub welt ” naka zee telisa kiib xaa rese kwaan mdexkwaa xaa , re kwaan nzho mod gun , zee lake rese kwaan nangunt , rese kwaan tira ndii .
58012028	Kwaanzee rese be nzhaal nyakla be nel kakayaa be tub pa chul kwaan kazaa Dios lo be , tub pa nangunt . Kwaanzee nzhaal gool be lo Dios mod nyula xaa , nu gon be xtizh xaa kwaan yalnacheb ,
58012029	nel lee Xaa Nabeyy be nzho mod lux be mod ki kwaan tira zek rese kwaan .
58013001	Nalaat be kela be tub be stub be mod wech be .
58013002	Nu noka nzhaal zaa be garli be kwaz stub naz xaa , nel sbaa ngu lak xaa mkayaa mandad cheen Xaa Nabeyy nixa namzeent xaaya .
58013003	Nu tubka selazh be re xaa nzho lozhyib mod tub xaa noka nzho lozhyib kwaan lee xaa . Nu noka nzhaal selazh be re xaa nded bid mod tub xaa noka kaded bid .
58013004	Nzhaal gak non yalnchelya lo be , nu nzhaal gak be nali lo sa be , nel Dios naab kwent lo re xaa nchaal stub naz sa myet .
58013005	Nu nazoblazht be demi , nu nix gak lextoo be ne be re kwaan nkano be , nel Dios né : “ Tira nalaat na lu , tubka le na yudar lu ” . ‘‘
58013006	Kwaanzee nzho mod yé be : Dios tubka nle yudar na nu nazhebt na ne na kwaan le myet na . ‘‘
58013007	Nu tubka selazh be re xaa kwaan nzaa kwent cheen wdizh chul lo be , nu wii be xomod nzo xaa lo re kwaan chul , nu sbaaka nzhaal wii be lo Jesús modxa ngwii xaa lo Jesús .
58013008	Lee Jesucrist nak lal naaze nu nalzhe nu axta tira .
58013009	Nu nareket be tich stub wdizh , nel nela be lee Xaa Nabeyy , lo yalnkela cheen xaa , mle xaa zee nye gak lextoo be , nu namlet xaaya nel ngwii be lo kwaan nzhaw be , mod nle re xaa sawlazh be .
58013010	Nel lee be nkano tub mdo kwaan nzhul doo nak , pa nyent mod gaw re ngwleyy yizhyo ne .
58013011	Nu lee ngwleyy non doo yizhyo ne nzeno ren cheen ma naz leen xkyidoo Dios , per lee kwerp cheen ma ngut , nzek xaaya naz jwer yezh .
58013012	Kwaanzee sbaaka naz jwer yezh mded Jesús bid lo yalgut cheen xaa , zee le nzhul xaa myet kwaan xren xaa .
58013013	Zee nzhaal ya be lo xaa naz jwer yezh nu nalet be xgab leezha xizhno xaa be mod mxizhno xaa Jesús .
58013014	Nel lo yizhyo ne nankanot be tub yezh kwaan ndii tira , kwaanzee lee be nkwaan tub yezh kwaan nzho yiba kwaan ndii tira .
58013015	Kwaanzee nzhaal gool be lo Dios kwent cheen kwaan mle Jesucrist , nu kwaan nzholl be lo xaa nak mod tub gon kwaan nzaa be lo xaa . Gool be lo Xaa Nabeyy kwaan roo be .
58013016	Nu nayenlazht be le be kwaan wen nu nzhaal zaa be kwaan nkano be lo stub naz xaa nel kwaane nak mod tub gon kwaan nyula Dios .
58013017	Gon be xtizh re xaa nseed be xtizh Dios , nu zheta gak be lo xaa , nel nanyizhat xaa kanap xaa be . Gon be xtizh xaa , zee tubka le xaaya kwaan yalnix nu nagakta tub kwaan nga doo nu sbaa mas chul seed be lo xaa .
58013018	Naab gu lo Dios kwent cheen nu , zee nzho mod le nu wen lo rese xaa , kwaan tub xgab nali .
58013019	Nu leezha naab gu lo Dios kwent cheen na , naab gu zee le Dios , zee lijer bare na lo gu stub welt .
58013020	Naab na lo Dios , xaa nle zee chul kwi be , xaa mseban Jesucrist lo re xaa ngut , zee le xaa yudar be nu zaa xaa rese kwaan chul kwaan nkin be zee nzho mod le be kwaan nzhekla xaa . Nu nzhekla na gool rese myet lo Jesucrist tira nel lee xaa nak xaa wen nkanap re be , xaa nak mod re xmbakxiil xaa , nu mxo xaa xren xaa zee mlaa xaa wdizh kub lo re be . ¡ Sbaa gaka !
58013021	
58013022	Wech nu bzan , naab na lo gu , nkenzha gu lak lan wdizh ne kwaan mkee na lo gu .
58013023	Nzhekla na ne gu , lee wech be Timoteo mroola lozhyib nu chelee xaa lijer zhin xaa lo na zee ropse nu yasewii lo gu .
58013024	Xaal na “ dix ” cheen na lo re xaa nseed gu xtizh Dios nu lo re xaa Jesús , xaa nambey naz baa . Noka re xaa Italia xaal “ dix ” lo gu .
58013025	Nzhekla na luu Dios yalnkela cheen xaa lo gu . Sbaa gaka .
59001001	Dix re gu . Na nak Chag , nu kakee na yech ne lo re gu , xaa nak dii cheen chiibchop xgann xey be , xaa Israel , lo re gu xaa nzho dubse yizhyo . Na nak xmos Dios , xaa nkee na zhiin lo , nu xmos Jesucrist , Xaa Nabeyy be .
59001002	Rese be wech nu bzan , yakla be gorna zhin reta klas yalzi lo be .
59001003	Yakla be gorna nded be re yalzi kwaan nzhin lo be nel ngwii be lo Jesús , nel nela be re yalzi nle zee nye nzo be lo Dios .
59001004	Bseed be xek be ded be rese yalzi nu nye zo be lo Dios nu nik tub kwaan nayojwalt lo be .
59001005	Nu cheleeya cho be nzho jwalt yalnzhak lo , gunaab beya lo Dios , nel telisa zaa xaaya lo be nu nagalnot xaa be nel ngunaab beya lo xaa .
59001006	Per dub yek be naab beya nu dub lextoo be , nu nagakt chop yek be . Nel lee xaa nzhak chop yek , nak kwenta nistoo kwaan ngit tub lad nu stub lad .
59001007	Xaa kwaan nzhak chop lextoo ngwii xaa lo Xaa Nabeyy , nanyet nzo xaa lo Xaa Nabeyy , zee nik tub kwaan nyent mod kwaz xaa kayaa xaa lo Xaa Nabeyy .
59001008	
59001009	Nzhaal yakla re xaa prob , xaa ngwii lo Jesucrist , nel non doo xaa lo Dios .
59001010	Sbaaka nzhaal yakla re xaa rik , leezha nseed Dios xaa nanzhaalt gak xaa xaa nto yalxwa . Nel re xaa rik nak mod re yeey wen kwaan ngool ;
59001011	nu gorna nlen mbizh nu nzelo neey nla , zee lee yeey wen ngool nu nawentra luya . Snee lux re xaa rik gorna kale xaa xchiin xaa lo re kwaan nzhap xaa .
59001012	Wen xaa nxek lo re yalzi . Xaa nxek lo re yalzi kayaa koron cheen yalnaban kwaan tira , kwaan nguné Dios selazh Dios lo re xaa nkela xaa .
59001013	Leezha nzhekla tub xaa le tub kwaan nawent , nambezht xaa : “ Dios mkiil na ” . Nel nankiilt Dios nik tub xaa , nu nixa nik tub kwaan nawent nanlet xaa .
59001014	Per tub xaa nkiil leeka lee xaa leezha nla xaa lo re kwaan nawent kwaan nzhekla xaa le xaa .
59001015	Nu lee re jwalt kwaan nle xaa nzhal lo re xgab nawent kwaan nzho yek xaa . Nu leezha yilo roo re jwalt , leeya nle zee yet xaa .
59001016	Kwaanzee nii na lo re gu wech nu bzan , nakadet be leeka be .
59001017	Nel Dios xaa nzob naz yiba , nzaa rese kwaan wen nu rese kwaan xwa nzhak lo re be . Lee xaa mdexkwaa mbizh , nu mbee , nu re mbal ma yiba , zee zaa ma xni lo re myet , xaa nzhi lo yizhyo . Nu lee xaa nak mer xni per nangunt xni cheen xaa , nu nixa nyent yalnakaw lo xaa .
59001018	Lee xaa mle zee ngol be lo xtizh xaa kwaan wli , nel sbaa nzhekla xaa . Sbaa mle xaa zee gak be mod tub xle kwaan ntop xaa yilotlaka lo rese kwaan mdexkwaa xaa .
59001019	Kwaanzee nii na lo gu wech nu bzan , list zo be kenzha be , nu wen wen le be xgaba yilo keb beya , nayiit be ne be re myet sbaaga .
59001020	Nel lee yalnayii cheen myet nyent mod zo xaa nali lo Dios .
59001021	Kwaanzee nii na lo gu : Laa be rese kwaan nanzhult nu laa be rese kwaan nawent . Gak be tub xaa nadoo , laa be nabeyy xtizh Dios lextoo be zee koo Dios be lo yalgut .
59001022	Leeka be nkade be leezha mbezh be nkenzha be xtizh Dios per nanlet beya ; mas wen le beya .
59001023	Nel loka xaa nebse nkenzha xtizh Dios nu nanlet xaaya , nebse nak xaa kwenta tub xaa ngwii garlo lo spej .
59001024	Wen wen ngwii xaa lo spej nen xomod nzhak xaa , nu nya xaa ; per leeka gorzee myenlazh xaa nen xomod nzhak xaa .
59001025	Kwaanzee tubka seed be Xkyech Dios , kwaan nali nak , nel leeya nsela be lo re jwalt kwaan mle be . Zee gak be mod tub xaa wen wen ngwii lo spej , xaa nanyenlazht xomod nzhak . Sbaa le be rese kwaan nseed be zee lee Dios le kwaan chul lo be .
59001026	Loka xaa nzak nzhool lo Dios per nanlewent xaa xgab kwaan nii xaa , nawlit xaa zee nzhool xaa lo Dios , leeka lee xaa nkade xaa , zee nanont re kwaan nle xaa lo Dios .
59001027	Kwaan nzhekla xuz be Dios le be nak : Le be yudar re ngwnaa byud nu re ngwzeb leezha nkin xaa tub kwaan , nu nzhaal kanap be leeka be lo re kwaan nawent , kwaan nle re myet yizhyo .
59002001	Rese gu wech nu bzan , be nak xaa ngwii lo Jesucrist , Xaa Nabeyy be , xaa nzo lo xni . Kwaanzee nyentra mod yé be : “ Nonra xaa ne ke xaa ba ” .
59002002	Nanont zaa be pa mas non zob tub xaa rik , xaa nzeb paro nkasa be nzholl be lo Dios , o tub xaa nzho yani or yaa nu nak xaa ler kwaan kar doo . Nu leeka zee zhin stub xaa nales doo nzhak , xaa beed doo na xab , nu nanont yé be lo xaa prob : “ Bzoli o bzob lo yo ” .
59002003	
59002004	Snee nle non be tub xaa ke stub xaa , tub kwaan tira nanalit nak .
59002005	Rese gu wech nu bzan , xaa nkela na , bkenzha gu kwaane . Dios mleey re xaa prob lo yizhyo ne , zee wii xaa lo Dios kwaan dub lextoo xaa . Noka mleey Dios re xaa prob zee nya xaa pa nabeyy Dios , pa nakladiizh zaa Dios lo re xaa nkela Dios .
59002006	Per lee re gu nle gu xgab nanont re xaa prob . Nu , ¿ che nanzeent gu nchezi re xaa rik gu ? nu , ¿ che nanzeent gu lee xaa rik nak xaa ngaazh re jwalt tich gu lo xaa nak zhiin ?
59002007	nu , ¿ che naleet re xaa rik nak xaa naniiwent Jesucrist , mer xaa mzaa yalnaban lo be ?
59002008	Wen nle be chelee be nle be kwaan nabeyy Xkyech Dios le be : “ Kela lu sa myet lu modxa nkela lu lu ” . ‘‘
59002009	Kwaanzee chelee be nle nonra be tub xaa ke stub xaa , nu nanlet be kwaan né Dios , zee naab Dios kwent lo be .
59002010	Nu loka xaa ngozhaw dubse ley cheen Dios , per mle xaa tubka kwaan nawent , Dios naab kwent lo xaa nel namlet xaa kwaan mnabeyy Dios .
59002011	Nel leeka Dios ngunii lo re myet , nu nzhé : “ Nazoblazht lu kano lu stub ngwnaa ” , nu nixa “ Naguta lu sa myet lu ” . Nu chelee be nankanot be xngwnaa stub xaa , per nzhut be sa myet be , nambint be kwaan né Dios .
59002012	Le be kwaan wen nu nii be kwaan wen nel Dios naab kwent lo be mod nii xtizh xaa , kwaan nsela be lo re jwalt kwaan mle be .
59002013	Nel leezha naab Dios kwent lo rese myet , lee re xaa kwaan namlest lextoo ne wechxinn , noka Dios nalest lextoo ne xaa zee . Nu lee re xaa nles lextoo ne wechxinn , noka Dios les lextoo ne xaa zee , gorna naab Dios kwent lo rese myet .
59002014	Rese gu wech nu bzan . Chelee tub be yé : “ Na si ngwii lo Jesucrist ” , per nanlet xaa kwaan nzhekla Dios nyent mod le xaa gan yalnaban kwaan tira .
59002015	Nu chelee tub wech be o tub bzan be nankanot xaa kwaan gak xaa , nu nixa kwaan gaw xaa , nu re kwaan nkin xaa yizata mbizh ,
59002016	nu chelee be yé be lo xaa : “ Axta yee . Nazeent lu nal nu nixa yalnlaan ” , nu nik tub kwaan nkin xaa nazaat be lo xaa , nanont kwaan ngunii be lo xaa .
59002017	Kwaanzee chelee be mbezh be ngwii be lo Jesucrist , per nanlet be kwaan nzhekla Dios , nawlit kwaan nii be nu nankanot be yalnaban kwaan tira .
59002018	Chelee tub xaa yé : “ Lu mbezh ngwii lu lo Jesucrist , per lee na nle re kwaan nzhekla Dios . Nzhaal le lu kwaan nzhekla Dios zee ne na wlipa ngwii lu lo Jesucrist . Lee na nle kwaan nzhekla Dios , zee zeen lu ngwii na lo Jesucrist .
59002019	Lee lu mbezh nzho tubka Dios . Per sbaaka mbezh re mbi mal , nu axta nxiz re mbi mal , nel nzheb mbi mal ne Dios . ”
59002020	¡ Bxen ! Nzhaal zeen lu , chelee tub xaa mbezh ngwii lo Jesucrist nu nik tub kwaan nzhekla Dios nanlet xaa , nanont mbezh xaa sbaa .
59002021	¿ Che nanet lu xomod mzo wen Abraham kwaan Dios , xaa nak dii cheen be ? Mzo wen Abraham kwaan Dios nel mle xaa kwaan nzhekla Dios , leezha nzha Abraham teed xaa xgann xaa Chak lo Dios , mod tub ma , tub gon kwaan zaa xaa lo Dios .
59002022	¿ Che nanet lu kwaan mle Abraham mlu xomod mwii xaa lo Dios ? Kwaanzee Abraham mwii lo Dios nu noka mle xaa kwaan nzhekla Dios .
59002023	Snee mbarlo kwaan nzhé lo Xkyech Dios : “ Abraham mwii lo Dios kwaanzee Dios mkayaa xaa mod tub xaa nali ” . ‘‘ Nu sbaa ngok xaa xmig Dios .
59002024	Kwaanzee nal , ne be lee tub xaa nzo wen kwaan Dios nel nle xaa kwaan wen , nu nanakta nebse nel ngwii xaa lo Jesucrist .
59002025	Nu seeka mzo wen Rahab kwaan Dios , me mto cho . Nel mle me kwaan nzhekla Dios gorna mkayaa me rop xaa mxaal Josué nu zee mxaal me xaa stub naz , zee naguta xaa yezh rop xaa .
59002026	Kwaanzee tub kwerp kwaan nankanot yalnaban cheen ngulola nguta , sbaa naka leezha mbezh xaa ngwii xaa lo Jesucrist , nu nanlet xaa kwaan nzhekla Dios ; kwaanzee mod ngwii xaa lo Jesucrist nak mod tub kwaan ngut .
59003001	Rese gu wech nu bzan . Nanzhaalt zoblazh rese gu gak gu maestr xaa nlu xtizh Dios ; nel rese nu , xaa nzaa kwent xtizh Dios , telisa mas gro kwent naab Dios lo nu .
59003002	Nu rese be nak xaa nzeb jwalt . Chelee tub xaa nzhedizh purse kwaan wen , xaa zee nak tub xaa nali nzo lo rese kwaan nle xaa , nu nle xaa gan nseli xaa dubse kwerp cheen xaa .
59003003	Nu ne be xomod nak kabay ; ngoo be fren roo ma zee ya ma loka lad nzhekla be .
59003004	Nu seeka nak tub bark kwaan gro doo , nixa nze tub mbi dox nzobyaya , nu lee xaa kwaan nzhano bark nzhe xaaya kwaan tub le yag dik . Sbaa nzho mod nzhano xaa bark loka lad nzhekla xaa dubse leen nistoo .
59003005	Nu seeka nak luzh myet ; leeya nak tub kwaan tik doo , per leezha leeya nzhedizh xaa , leeya nii duzna kwaan yiya . Nu kwaan nzhedizh xaa nak mod tik bal cheen ki , per nleya gan nzeka dubse tub yi gro doo .
59003006	Nu kwaan nii myet nak mod tub bal cheen ki kwaan nle yalki leen lextoo myet . Leeya nak kwaan nzek mod ki kwaan nze lo Maxuu , nu kwaan nlux dub lextoo myet .
59003007	Reta klas ma wen , re mbyin , nu re mball , nu re ma nzho leen nistoo nle myet gan nseed myet ma .
59003008	Per lee roo myet nak tub kwaan nik tub xaa zer le gan seed . Kwaanzee leeya nak tub kwaan tira nawent .
59003009	Kwaan roo be nzholl be lo Xuz be Dios , nu kwaan roo be nge be lo re wechxinn be , xaa mdexkwaa Dios kwentaxa nak Dios .
59003010	Rese gu wech nu bzan , nanzhaalt kwaan leeka roo be naab be kwaan wen nu naab be kwaan nawent gak lo wechxinn be . Kwaane si tira nawent nak .
59003011	Tub xlen pa nzhib nis , ¿ che nzho mod zhib nis nax nu noka nis nzhig ?
59003012	Rese gu wech nu bzan , ne gu nyent mod zaa tub yag ig tub xle kwaan nak olib ; nu nyent mod zaa tub yag ub tub xle kwaan nak ig , sbaaka nixa nis nax nyent mod zhiba pa nzhib nis nzhig .
59003013	Nu chelee nzho lak xaa nzhak lo gu nla lak kwaan yek , nzhaal le xaa kwaan wen , nu gak xaa tub xaa nadoo , kwaane lu yalnzhak cheen xaa .
59003014	Per chelee be nzoblazh be , nu chelee be nzhekla be le be gan rese kwaan , zee telisa nanzhaalt to be yalxwa nu yé be wli nak kwaan nawlit .
59003015	Lee yalnzhak ne nanzet lo Dios , sinka lee yalnzhak ne nze naz lo yizhyo , nu cheen myet yizhyo naka ; nanakta cheen Dios leeya nak cheen Maxuu .
59003016	Nu pa nzo xaa nzoblazh nu xaa nzhekla le gan kwent cheen nebse lee xaa , nu noka baa nanzhiwent re xaa nu le xaa rese kwaan nawent .
59003017	Per lee yalnzhak kwaan nze lo Dios nak nebse kwaan nzhul , nu nle zee kwi wen xaa ; nu lee xaa nkano yalnzhak : nadoo nii xaa , nu nzhekla xaa gon kwaan nii stub xaa , nu nles lextoo xaa ne xaa wechxinn xaa , nu nle xaa kwaan nali nak , nu nangwiit xaa cho nak xaa , nu tira nankadet xaa .
59003018	Kwaanzee lee xaa le kwi wen re xaa , nak xaa mod tub xaa nxeen bizh wen , nu zee top xaa xleya , zee gaka mod xaa nali nzo .
59004001	Kwaanzee naab na kwaane lo gu . ¿ Chozhiin tant ndil gu nu tant nayii gu ne gu re wech gu nu re bzan gu ? Sbaa ndil gu nel leeka leen lextoo gu nzhal re yalnzoblazh .
59004002	Nzoblazh gu kano gu re kwaan nankanot gu , zee nzhut gu zee nkayaa gu kwaan tant nzoblazh gu , nu komba nak kwaan ndil gu lo . Nu nankanot gu kwaan nzhekla gu nel nanaabt guya lo Dios .
59004003	Nu leezha naab guya lo Dios , nankayaat guya nel nanalit nzhak lextoo gu gorna ngunaab guya . Snee nankayaat guya nel lo gust yizhyo nzhekla gu le xchiin guya .
59004004	Gu nak mod me nto cho , nel mlaa gu Dios nel nkela gu re kwaan yizhyo . ¿ Che nanet gu leezha nkela gu re kwaan yizhyo , nzhak gu xkontrad Dios ?
59004005	¿ Che nzak gu nanont Xkyech Dios kwaan nzhé : “ Lee Dios mzaa yalnaban lo re myet , kwaanzee nzoblazh Dios gak myet nebse xaa xaa ” ?
59004006	Per nles lextoo Dios ne be nu nlu xaa yalnkela cheen xaa lo be . Nel nkeela lo Xkyech Dios nii : “ Dios nkela re xaa nadoo nak ; per lee re xaa nto yalxwa , nayii Dios ne xaa ” . ‘‘
59004007	Kwaanzee laa be nabeyy Dios lextoo be , nu nazaat be lugar lo Maxuu , zee bachii Maxuu lo be .
59004008	Bii be lo Dios zee noka Dios bii gax lo be . Sembey be lextoo be , xaa nle kwaan nawent nu xaa nzhak chop yek .
59004009	Nu noka gak nales lextoo be nu goon be gorna ne be lo rese kwaan nawent kwaan mle be . Nu nixa naxizht be per goon be selazh be re jwalt kwaan mle be .
59004010	Zee gak be tub xaa wlipa nadoo doo nak lo Xaa Nabeyy , nu zee le xaa be tub xaa non doo lo xaa .
59004011	Rese gu wech nu bzan , nagawyixt be tub be stub be . Nu cheleeya nzhawyix be tub be stub be , nlu nanzhont be ley cheen Dios . Nu chelee be nanzhont be ley cheen Dios , nlu leeka be nzhekla nabeyy loya .
59004012	Nu nebse Dios mzaa ley ne nu nebse lee xaa nak xaa nzho mod naab re kwent . Nu lee gu , ¿ cho nak gu zee nzhawyix gu tub gu stub gu ? Nel Dios nak xaa nzho mod luux gu nu nzho mod seban gu .
59004013	Kwaanzee nal bin gu kwaan nii na lo gu . Cheleeya nzho tub be yé : “ Yee o wiizh , ya na stub yezh nu yoo na zee tub liin , zee le na negos , zee le na gan gro doo demi ” .
59004014	Nu nixa nanet be nen che zban be yee o wiizh . Nel re be nak kwenta beg ; tub rataka nluya , nu lee stub rat nixa nanlutra nen pa naz nzhaya .
59004015	Mas wen yé be : “ Chelee Xaa Nabeyy zaa diizh banra na xep zee le na kwaan nzho yek na ” .
59004016	Per lee gu nto doo gu yalxwa kwaan nii gu , nu tira nawent nak re yalxwa kwaan nii gu .
59004017	Kwaanzee loka cho be ne nzhaal le be kwaan wen nu nalet beya , kwaane nak tub jwalt gro doo lo Dios .
59005001	Bkenzha rese gu xaa rik . Binn gu nu brazhe gu nel lee re yalzi zhin lo gu .
59005002	Nel rese kwaan nzhap gu zelo yeb nu lux , nu lee re xab gu , re ler kwaan non doo nzelo kee mbaz .
59005003	Nu lee re xdemi lu kwaan nak or nu plat ngulo gaw chen . Nu lee re chen ne ngaazh kwaan tich gu , nu axta leeya lux xkwerp gu mod bal cheen ki , nel tant ngozhaw gu re kwaan nzhap gu lo yizhyo ne , re mbizh nal kwaan ngwluzhtlaka .
59005004	¡ Wii gu , nangixt gu kwaan mka re xaa mkee zhiin lo gu , zee lee re kwaan kabazhe xaa mzhinla lo Dios , xaa ngezh doo !
59005005	Lo yizhyo ne mkano gu rese kwaan nzhekla gu , nu mle gu re gust nzhak yek gu , nu msechaa gu gu , mod tub ma gut xaa gaw xaa .
59005006	Nu ngaazh re gu kwaan tich xaa nadoo nak , xaa nik tub jwalt nanzhapt lo gu , nu sbaa mbit gu xaa .
59005007	Kwaanzee rese be wech nu bzan , ye be xep axta gorna bare Xaa Nabeyy . ¿ Che nanet gu xomod naka leezha nzhaan xaa ? Mbaz xaa la yey zee nzho mod le xaa gan koo xaa yalgon kwaan chul doo gak .
59005008	Nu seeka be , nzhaal kwaz be xep , nu yo balor lextoo be , nel naxchetra bare Xaa Nabeyy lo be .
59005009	Nu rese be wech nu bzan , nagawyixt be re wech be , zee nanaabt Dios kwent cheen be lo be . Nel lee Xaa Nabeyy merla zhin nu lee xaa nak xaa naab kwent lo rese myet .
59005010	Rese be wech nu bzan , seed be xek be lo re yalzi modxa mxek re xaa mzaa kwent kwaan nzhé Dios lo lee xaa yilo , nu ngunii xaa xkwent xaa .
59005011	Nel re be mbezh wen re xaa nxek lo reta klas yalzi . Nela be xomod mxek Job lo re yalzi kwaan mded xaa ; nu ne wen be xomod mle Dios lo xaa , nu xomod nlesdoola Xaa Nabeyy ne re myet .
59005012	Nu rese gu wech nu bzan , nanzhaalt chaw be krus lo yizhyo nu nixa naz yiba nu nixa lo nik tub kwaan . Mas wen yé be : “ Sbaa naka ” o “ Nawlita ” . Per nachawt be krus , zee nanaabt Dios kwent lo be .
59005013	Nu chelee tub be zhin yalzi lo , nzhaal wdizhno be Dios . Nu chelee tub be nyakla , nzhaal gool xaa lo Dios .
59005014	Nu seeka chelee tub be gak ne , xaa zee nzhaal kwezh re xaa gol lo re xaa Jesucrist , zee teeb xaa anseyt cho xaa ne nzak , nu naab xaa lo Dios kwaan yalnabeyy cheen Xaa Nabeyy , zee sekwen Dios xaa .
59005015	Nu gorna nii be lo Dios , ne be lee xaa gon xtizh be , nu lee Xaa Nabeyy sekwen xaa ne nzak , nu chelee xaa mle xaa tub jwalt , leeya zhe .
59005016	Nu yé be tub be stub be re jwalt kwaan mle be , zee naab xaa lo Dios zee sekwen Dios be . Nu leezha nzhedizhno tub xaa nali nzo lo Dios , rese kwaan naab xaa gak .
59005017	Li ngok tub myet mod rese be , nu dub lextoo xaa ngunaab xaa lo Dios zee nalat yey , nu namlata lo yizhyo chon liin yirol .
59005018	Nu gorna mbdizhno Li Dios stub welt , zee mbare yey mla lo yizhyo stub welt . Nu zeera mzaa yizhyo yalgon stuba .
59005019	Rese gu wech nu bzan , chelee tub be mroo lo xnaz Dios kwaan wli nak , nu lee stub be mle gan zere xaa lo xnaz Dios , wen doo mle xaa ne .
59005020	Sbaa ne be rese xaa nle gan zere tub xaa nzeb jwalt naz lo Dios , tub xaa nzha naz nawent , mle xaa ne gan mloo xaa xaa lo yalgut . Nu mle xaa gan zee chee Dios rese jwalt kwaan mzeb xaa zee . Chag
60001001	Na nak Pér , nu mkayaa na yalnabeyy lo Jesucrist , zee za na kwent cheen xaa ; kakee na yech ne lo re gu , xaa mleey Dios , xaa nanzhot lazh , xaa kwaan nzho yizhyo cheen Ponto , Galacia , Capadocia , Asia nu Bitinia .
60001002	Dios , xaa nak Xuz be , mleeyla xaa gu axta yilo , mod mlela xaa xgab , nu mle xaaya kwent cheen Mbi Naban leezha mlexcho xaa gu , zee gon gu xtizh Jesucrist , nu gak nzhul re gu kwaan xren xaa . Nzhekla na lee Dios luu yalnkela cheen xaa lo re gu nu le xaa zee nix kwi re gu .
60001003	Gool be lo Dios , xaa nak Xuz Jesucrist , Xaa Nabeyy be . Dios kwaan gro yalnles cheen xaa , mle gal be stub welt , nel mroban Jesucrist ; nu kwaane nle zee kwaan dub lextoo be nkambaz be xaa ,
60001004	zee kayaa be kwaan nzhap Dios , kwaan mlozhaw xaa kayaa be naz leen yiba . Kwaan mlozhaw xaa nak tub kwaan nanluxt , kwaan nambey , nu kwaan nangoolt .
60001005	Nu nel ngwii be lo Dios , nkanap xaa be kwaan dub jwers cheen xaa zee le be gan yalnaye nu yalnaban kwaan tira , kwaan nkambaz xaa zaa xaa lo be mbizh gwluzh .
60001006	Nu kwaane nle zee chul nzhak lextoo be , nixa nkin ded be rete bid tub tyemp .
60001007	Lee mod ngwii be lo Dios non doo mod or , kwaan nle xaa preb lo ki ; nu lee mod ngwii be lo Dios nak tub kwaan nonra ke or , nel lee or nzho mod lux . Nu lee mod ngwii be lo Dios mye mded preb , zee nii Dios wen lo re be , nu zaa xaa xni lo re be , nu zee lee re myet wii respet lo re be , gorna bare Jesucrist stub welt .
60001008	Lee re gu nkela Jesucrist nixa zer ne gu lo xaa , nu nal ngwii gu lo xaa nixa zer lu xaa lo gu , nu chul doo nzhak lextoo gu , tub kwaan nyent mod zaa gu kwent kwaan wdizh ,
60001009	nel ngwii gu lo Dios zee nle gu gan yalnaban kwaan tira .
60001010	Lee yilo , lee re xaa mzaa kwent kwaan nzhé Dios lo lee xaa nzhé , luu Dios yalnkela cheen xaa lo be nu koo Dios be lo yalgut cheen jwalt cheen be . Nu nzhekla re xaa ne , ne xomod le Dios re kwaane .
60001011	Nu nzhekla re xaa ne pok xaal Dios Xaa Nabeyy nu cho gak Xaa Nabeyy , nel lee Mbi Naban , xaa nzho lextoo re xaa , nguné lo re xaa xomod nkin ded Xaa Mxaal Dios Nabeyy bid , nu zeera xomod gwluzhtlaka kayaa xaa rese yalnabeyy nu rese xni .
60001012	Per zeera ngune re xaa ne , lee re kwaan kazaa xaa kwent , nalet yudar leeka re xaa , sinka leeya le yudar re be . Nu nal , lee wdizh chul ne nak kwaan mzaa re xaa kwent lo re gu , kwaan yalnabeyy cheen Mbi Naban cheen Dios , xaa nze naz yiba . ¡ Axta re mandad cheen Dios nzhekla doo ne re kwaane !
60001013	Kwaanzee , tubka list zo be nu yo yek be , nu kwaan dub lextoo be kwaz be kwaan zelazh Dios lo be gorna bare Jesucrist .
60001014	Nu mod mad nzhon xtizh xuz , nazoblazhtra be le be re kwaan mzoblazh be nle be yilo , leezha zer labeyy be Dios .
60001015	Lee xaa mrezh be nak tub xaa nambey , kwaanzee gak be xaa nambey lo rese kwaan nle be .
60001016	Nel lee xtizh Dios nzhé : “ Gok gu tub xaa nambey , nel lee na nak xaa nambey ” . ‘‘
60001017	Lee be nii “ Pa ” lo Dios , nu nzhaal zheb be ne be xaa re mbizh kwaan mban be lo yizhyo ne , nel lee xaa naab kwent lo rese kwaan nle myet tub mod nali .
60001018	Nu Dios mzi re be nu mloo xaa be lo re kwaan nzho be yilo , re kwaan mlaa re xey be lo be kwaan nyent sirb ; nu ne wen be lee xaa namzit be kwaan or nixa kwaan plat kwaan nlux ,
60001019	sinka lee xaa mzi be kwaan xren Jesucrist , kwaan non doo . Lee xaa mded lo Dios mod tub mbakxiil , ma nzhul nu ma nambey .
60001020	Jesucrist nakladiizh ded re kwaane axta yilo , axta leezha zeeraka dexkwaa yizhyo ; nu myaad xaa re mbizh gwluzh ne , nel nkela xaa re be .
60001021	Nu Jesucrist mle zee nzho mod wii be lo Dios , xaa kwaan mseban Jesucrist , nu mzaa xaa re xni lo xaa ; nu kwaanzee lee be ngwii lo Dios nu nkambaz be kwaan zelazh xaa lo be .
60001022	Mle nzhul be yalnaban cheen be , nel mbin be kwaan wli , zee nzho mod wlipa kela be tub be stub be kwaan dub lextoo be .
60001023	Nu lee re be mbare ngol stub welt , nu lee welt ne nangolt be lo kwerp cheen xuz be nu xnaa be kwaan nzhet , welt ne ngol be lo wdizh chul cheen Dios , kwaan mban nu kwaan tira naluxt .
60001024	Nel lee Xkyech Dios nzhé : Re myet nak mod yixwen , nu rese kwaan chul cheen xaa nak mod yeey cheen yixwen . Lee yixwen ngool , lee yeey nzhab ,
60001025	per lee xtizh Xaa Nabeyy tubka nzho . ‘‘ Nu re wdizh chul ne nak wdizh kwaan mzaa xaa kwent lo re gu .
60002001	Kwaanzee blaa gu rese kwaan nawent : re yalnkade , nayét gu le gu tub kwaan nu le gu stub kwaan , nazoblazht gu , nixa nagawyixt gu wechxinn gu .
60002002	Gak gu mod madoo , mad pensa ngol , nyakdoola mad go mad xizh xnaa mad , sbaaka bkwaan gu nizh kwaan nak kwaan wlipa , zee xeen gu lo re xcheen Dios nu kayaa gu yalnaban kwaan tira ,
60002003	nel mlela gu preba nu wlipa mzeen gu lee Xaa Nabeyy wen nak .
60002004	Lee Xaa Nabeyy nak mod tub ke naban , kwaan mlabi re myet , per leeya nak ke kwaan mleey Dios nu tub kwaan non doo lo xaa . Kwaanzee bii gu lo xaa ,
60002005	zee noka re gu mod ke naban , kaya gu tub yidoo kwaan nak cheen Dios , zee gak gu ngwleyy nambey cheen Dios , zee le gu xchiin Dios , kwaan nyula xaa , kwent cheen kwaan mle Jesucrist .
60002006	Kwaane ngok mod nzhé Xkyech Dios : Zoob na tub ke naz yezh Sión , tub ke non doo kwaan nzob skin yoo , leeya nak tub ke kwaan mleey na ; nu loka xaa kwaan wii lo ke ne , nyakla xaa zee . ‘‘
60002007	Lee ke ne non doo lo re be , xaa ngwii lo ke ne ; per lee re xaa kwaan nangwiit lo ke ne , barlo kwaan nzhé xtizh Dios , kwaan nzhé : Lee ke kwaan nanzheklat re xaa nza yoo , leeya ngok ke skin yoo . ‘‘
60002008	Nu noka stub pa nzhé : Nu tub ke kwaan nral nii re xaa , zee nla xaa lo yo . ‘‘ Kwaanzee rala nii re xaa nel nanzhont xaa xtizh Dios , nu nel nakladiizh ded xaa bid tira .
60002009	Per lee be nak xaa mleey Dios , noka lee be nak ngwleyy , xaa nkee xchiin rey , be nak yezh nambey cheen xaa . Nu noka mle xaa be xaa xaa , zee zaa be kwent cheen re kwaan chul cheen xaa , nel mloo xaa be lo yalnakaw zee zo be lo xni chul cheen xaa .
60002010	Nu lee yilo , lee re be nanakt xaa Dios , per nal nak be xaa Dios ; yilo nanlestla xaa ne xaa be , per nal lee Dios nlesla ne be .
60002011	Re gu , xaa nkela na , naab na lo gu , nalaat gu lee re kwaan nzoblazh kwerp cheen gu le gan lo gu , leeka kwaan ndil kwaan yalnaban cheen gu , nel nanakt be xaa yizhyo ne .
60002012	Kwaan be le be kwaan wen , zee wii re xaa nanlabeyyt Dios lo be . Nu sbaa , nixa nal nii nawent re xaa be , mod tub xaa nakap nak , per gorna wii re xaa lo re kwaan wen nle be , noka re xaa gool lo Dios mbizh kwaan naab Dios kwent lo re myet .
60002013	Nel Jesucrist nak Xaa Nabeyy be , nzhaal gon be xtizh xaa nabeyy lo yizhyo ne . Nzhaal gon be xtizh rey , nel lee xaa nak xaa nabeyy rese yezh .
60002014	Noka nzhaal gon be xtizh re xaa nxaal rey , nel ted xaa bid re xaa nle kwaan nawent , nu wen nii xaa ne lo re xaa nle kwaan wen .
60002015	Nel Dios nzhekla lee re gu le kwaan wen , zee lee re xaa nagakt nu re xaa nyent yek , saaw roo .
60002016	Le be mod tub xaa libr , per nalet be kwaan nawent nel nak be tub xaa mla . Mas wen kweey be le be mod tub xmos Dios .
60002017	Wii be respet lo re myet , nu kela be re wech be nu re bzan be , nu zheb be ne be Dios , nu gon be xtizh xaa nabeyy yezh .
60002018	Re gu , xaa nak mos , bin gu xtizh xaa kwaan nabeyy gu , nu nanebt xtizh xaa kwaan wen nu nadoo nak , noka bzaa gu yek gu gon xtizh xaa kwaan nakap nak .
60002019	Chelee tub xaa nyela nded bid kwaan nanzhaalt ded xaa , nel nzhekla xaa le xaa kwaan wen lo Dios , kwaane nyula Dios .
60002020	Chelee xaa ted xaa be bid nel mle be tub kwaan nawent , ¿ cho kwaan chul lu be lee be myela mded bid ? Per chelee xaa ted xaa be bid nel mle be kwaan wen , nu myela be kwaan ba nak tub kwaan nyula Dios .
60002021	Kwaane mrezh Dios be zee nyela be ded be bid , nel mdedla Jesucrist bid kwent cheen re be , nu mlu xaa lo be xomod nzhaal yela be .
60002022	Jesucrist namlet nik tub jwalt nixa namkadet xaa nik tub xaa .
60002023	Gorna mde re myet lo xaa , namdedt xaa lo re xaa ; nu gorna lee re myet mted xaa bid , nanzhét xaa lo re xaa ted xaa xaa bid ; nebse mwii xaa lo Dios kanap Dios xaa , nel lee xaa naab kwent nali .
60002024	Nu leeka Jesucrist nak xaa mrib jwalt cheen be tich , gorna mkee xaa lo krus , zee lee re be ngut lo re jwalt cheen be , nu ban be tub yalnaban kwaan nali . Nel mweey Jesucrist zee gakwen re be .
60002025	Nel yilo , lee re be nkanze mod mbakxiil ma mzowen , per lee nal mbare be lo Jesucrist , xaa kwaan nkanap be mod tub xaa nkanap xma , zee tubka nkanap xaa yalnaban cheen be .
60003001	Noka re gu ngwnaa me nkano sa , bin gu xtizh sa gu kwaan dub lextoo gu . Nu chelee xaa nanzhont xaa wdizh chul cheen Dios , zee ne xaa leeya nak kwaan chul , nebse wii xaa lo re kwaan nle gu , nu nankintra nii gu lo xaa .
60003002	Nebse ne xaa xomod nali nzo gu lo xaa nu xomod nkela gu Dios .
60003003	Kwaan gu zee chul luu gu ; per nakwaant gu zee nebse luu chul kwerp cheen gu , lo re kwaan nak mod chul nze beg yek gu , yo bga or yenn gu , gak gu ler non .
60003004	Sinka bkwaan gu luu chul lextoo gu zee gaka tub kwaan chul doo nu nadoo doo , re kwaane tira nanluxt , kwaan nak tub kwaan chul nu non doo lo Dios .
60003005	Nu lee re ngwnaa nambey , me ngu yilo , me tubka mwii lo Dios , mbin me xtizh xmbyi me , nu sbaa chul mlu me .
60003006	Sbaa mle Sara , mbin me xtizh Abraham , nu nzhé me lo xaa : “ Xaa nabeyy na ” . Nu re gu nak xchap me , chelee gu le gu kwaan wen nu nazhebt gu ne nik tub kwaan .
60003007	Sbaaka re be xaabyi , nkin zaa be yek be , zee ne be xomod nak xngwnaa be nu wii be respet lo me , zee nik tub kwaan nalet nakenzhat Dios xtizh be leezha naab be tub kwaan lo xaa . Sbaa nzhaal le be , nel ngwnaa nak me , nu mas naguun me ke be ; nu mzaa Dios leeka yalnaban lo me kwaan mzaa xaa lo be .
60003008	Nu kwaan nzhekla na nii na nak , yaan re be chul yo be , lesla be ne be re xaa , kela be tub be stub be mod wech be , gak be nadoo nu natot be yalxwa .
60003009	Nazaret be kwaan nawent lo kwaan nawent , nixa leezha ke xaa lo be naket be lo xaa , mas wen naab be lo Dios kwent cheen xaa , nel Dios mrezh re be le be sbaa , zee zaa Dios kwaan wen lo be .
60003010	Nel Xaa nkela yalnaban cheen , nu nzhekla yo chul , kanap xaa roo xaa nu nakadet xaa .
60003011	Laa xaa lo kwaan nawent nu le xaa kwaan wen , kwaan xaa mod kwi wen xaa kwaan re xaa , nu reke xaa ticha .
60003012	Nel lee Xaa Nabeyy nkanap re xaa nali nak , nu nkenzha xaa re kwaan nii xaa , per nayii xaa ne xaa re xaa nle kwaan nawent . ‘‘
60003013	Kas nik tub xaa nalet tub kwaan nawent lo be , chelee be tubka nle be kwaan wen .
60003014	Per chelee be ded be bid nel nle be kwaan wen , le Dios kwaan chul lo be . Nu nalet be xgab leezha nayii re myet ne be , nixa nazhebt be ne be re myet .
60003015	Mas wen wii be lo Jesucrist , zee nabeyy xaa lextoo be ; nu tubka list zo be keb be lo xaa nabdizh lo be chozhiin ngwii be lo Dios .
60003016	Per keb be tub mod nadoo nu nakebt be kwaan yalxwa ; zee nik tub xgab nayot yek be , zee lee re xaa kwaan nzhedizh nawent re kwaan wen nle be , modxa nreke be tich Jesucrist , ton xaa ne xaa re kwaan wen nle be .
60003017	Mas wen ded xaa bid le xaa kwaan wen , cheleeya sbaa nzhekla Dios , ke ded xaa bid le xaa kwaan nawent .
60003018	Nu noka Jesucrist ngut kwent cheen re jwalt cheen re be , nu ngut xaa tubka welt nu tira nayetra xaa . Lee xaa nak tub xaa wen nu ngut xaa kwent cheen re xaa nawent , zee nzho mod wee xaa be lo Dios . Lee kwerp cheen xaa ngut , nu lee Mbi Naban cheen Dios mseban xaa .
60003019	Nu kwaan yalnabeyy cheen Mbi Naban , ngwa xaa nu mzaa xaa kwent lo re mbi cheen myet kwaan nzho lozhyib .
60003020	Lee re mbi ne nak mbi cheen re xaa kwaan nambint diizh yilo , mbizh cheen Noé , leezha myela Dios nkambaz Dios re xaa dubse leezha mdexkwaa Noé bark . Nu nebse xon myet nak xaa kwaan mle gan nanguta leen nis .
60003021	Lee nis zee nlu nis kwaan nrubnis be nal , kwaan ngoo be lo yalgut ; nu nanakta tub kwaan nle nzhul kwerp cheen be , leeya nak zee naab be lo Dios , zee chee Dios re jwalt cheen be kwaan nzho lextoo be , nel mroban Jesucrist .
60003022	Lee xaa nguxoob leen yiba nu nzob lad li lo Dios , nu nabeyy xaa lo re mandad nu lo rese mbi kwaan nkano yalnabeyy nu rese yalngezh .
60004001	Kwaanzee , mod mded kwerp cheen Jesucrist bid , noka re be nzhaal liib be lextoo be ded be bid ; nel leezha mded xaa bid , lee jwalt nanabeyytra lo xaa ,
60004002	zee lee re mbizh kwaan mban xaa leen kwerp ne , naletra xaa kwaan nzhekla kwerp , sinka nle xaa kwaan nzhekla Dios .
60004003	Lee re mbizh kwaan nle be re kwaan nle re xaa nanakt xaa Dios ngulola mded , kwaan nak mod : bis , yalnzoblazh lo re kwaan nawent , yalguy , nya yalni pa nle rese kwaan nzhekla kwerp cheen xaa , nzho doo nzoo , nu nzholl lo re maj , kwaan nak tub kwaan tira nawent .
60004004	Per lee nal , lee re be nanzhaaltra kwaan re xaa snee nawent nle , nu kwaanzee ndedyall re xaa nu nii xaa wdizh nawent lo re be .
60004005	Per lee re xaa ne nkin zaa kwent lo Dios , xaa kwaan listla nzo naab kwent lo re xaa mban nu lo re xaa ngut .
60004006	Kwaanzee , noka lo re xaa ngut , mzaa xaa kwent cheen wdizh chul , zee nixa ngunaab Dios kwent lo xaa re kwaan mle xaa lo yizhyo ne , per nal ban mbi naban cheen xaa mod nzhekla Dios .
60004007	Mzhin gaxla mbizh kwaan lux yizhyo ; kwaanzee , tubka list zo be nu gak be tub xaa nzhano yek , zee nzho mod wdizhno be Dios .
60004008	Nu kwaan mas nkin le be nak tubka kela be tub be stub be , nel lee yalnkela nle nyenlazh xaa zyen doo jwalt .
60004009	Nu kwaan dub lextoo be kayaa be tub be stub be garli be , nu nayiit be .
60004010	Kad tub be , xaa wen nle re zhiin chul kwaan mzelazh Dios lo xaa , nzhaal le xaaya zee wen gak rese be .
60004011	Loka xaa nzaa kwent xtizh Dios , laa xaa nii Dios kwaan roo xaa ; nu loka xaa nle xchiin be , nkin le xaaya kwaan yalngezh kwaan nzaa Dios lo xaa . Nu snee lee rese kwaan nle be , le zee wii re xaa respet lo Dios kwent cheen Jesucrist , xaa nzhaal gool re be lo , nu xaa nabeyy tubka nu tira . ¡ Sbaa gaka !
60004012	Nkedoola na re gu wech nu bzan . Naniit gu gorna ded gu bid : “ ¿ Chozhiin snee kadeed na bid ? ” , mod naka tub kwaan nankambazt gu . Kwaane le preb gu mod ki .
60004013	Mas wen byakla be ded be bid kwent cheen Jesucrist , zee noka yakla be gorna luu re xni chul cheen xaa .
60004014	Byakdoo lextoo be gorna lee tub xaa nii wdizh nawent lo be kwent cheen Jesucrist , nel lee Mbi Naban cheen Dios tubka nzo kwaan be .
60004015	Chelee tub be ded bid , nagakta nel mbit be tub xaa , nixa nagakta nel mlewann be , nixa nagakta nel nakap nak be , nu nixa nagakta nel mrep be tub pa nakabezht xaa be .
60004016	Per chelee be nded be bid nel nak be xaa nzhake tich Jesucrist , nankint ton be , mas wen zaa be dixkix lo Dios , nel be nak xaa Dios .
60004017	Mzhinla mbizh lee Dios naab kwent lo re xaa nzho leen li xaa , nu chelee Dios kazelo naab kwent lo re be , ¿ xomod yilo ded re xaa bid , re xaa kwaan nanzhont wdizh chul cheen Dios ?
60004018	Lee re xaa wen nagan roo xaa lo yalgut , ¿ zee xomod gak kwaan re xaa nangwiit lo Dios nu re xaa kwaan nle jwalt ?
60004019	Kwaanzee lee re be , xaa kwaan nded bid mod nzhekla Dios , le be kwaan wen nu naab be lo Dios zee kanap xaa mbi naban cheen be , nel lee xaa mdexkwaa be nu nali nak xaa .
60005001	Nzhekla na za na konsej ne lo re xaa gol , xaa nabeyy lo re gu naz baa , xaa nak xaa gol kwenta na . Nel na ngune re bid kwaan mded Jesucrist nu noka zo na gorna luu xni chul cheen xaa .
60005002	Gak be mod tub xaa nkanap re xmbakxiil nu kanap wen be re xaa Dios , nel mlaa xaa xaa lo be zee kanap be xaa . Le be kwaane kwaan dub lextoo be mod nzhekla Dios , nu nalet beya nel nle xaa jwers lo be nixa kwent cheen demi , le beya kwaan dub lextoo be .
60005003	Nalet beya mod tub xaa nabeyy , xaa nakap nak , le beya tub mod nzho mod wii re xaa lo be , zee le xaa mod nle be .
60005004	Nu gorna yaad mer Xaa Nkanap be , kayaa be tub koron kwaan chul doo , kwaan tira naluxt .
60005005	Nu sbaaka re gu xaa mad , bin gu kwaan nabeyy re xaa gol gu . Nu rese gu , natot gu yalxwa , nel Dios nayii ne re xaa nto yalxwa , per kwaan yalnlesla cheen xaa , nle xaa yudar re xaa kwaan nantot yalxwa . ‘‘
60005006	Gak be mod tub xaawin lo Dios , xaa ngezh doo , zee lee xaa le be tub xaa non , gorna nzhaal sbaa le xaa .
60005007	Laa be rese xgab kwaan nzho yek be lo Dios , nel tubka nkela xaa be .
60005008	List zo be nu gak be mod tub xaa nzho yek , nel lee xkontrad be Maxuu nzhak mod mbezh , ma mbazhe , nkwaan cho gaw .
60005009	Nalaat be le Maxuu gan lo be , tubka nali zo be wii be lo Dios , nel ne be dubse lo yizhyo lee re wech be kaded leeka bid kwaan kaded re be .
60005010	Per gwluzh , gorna yilo ded be chep bid lak mbizh , zee leeka Dios le zee gak be xaa tira nali nak , noka le xaa zee nye nzo be zee gak be xaa ngezh . Sbaa le xaa nel lo yalnkela cheen xaa , mrezh xaa be kwent cheen Jesucrist zee noka be nya pa chul nzho xaa , pa tira naluxt .
60005011	¡ Lee xaa nabeyy tira ! ¡ Sbaa gaka !
60005012	Mkee wech Silban yech ne mod nzhé naya lo xaa . ( Ne na lee xaa nak tub xaa nali . ) Lo yech ne , mza na chep konsej lo re gu nu mza na kwent cheen re kwaan nzelazh Dios lo be kwaan yalnkela cheen xaa , nu wli naka . ¡ Tubka nali bzo gu lo yalnkela cheen Dios !
60005013	Lee re xaa Jesús , xaa nzho yezh Babilonia , xaa kwaan mleey Dios mod mleey xaa re be , nxaal “ dix ” lo re gu ; nu noka Mark , xaa nzak na mod xgaan na nxaal “ dix ” lo re gu .
60005014	Gorna nii gu “ dix ” tub gu stub gu , daw gu tub bit ta garlo xaa , kwaan nak tub bit cheen yalnkela . Nzhekla na chul kwi re gu , xaa nak xaa Jesucrist . Sbaa gaka . Pér
61001001	Na nak Simón Pér , xmos Jesucrist nu mkayaa na yalnabeyy lo Jesucrist . Kakee na yech ne lo re gu , xaa kwaan tubka ngwii lo Dios mod nu . Mod ngwii be lo Dios nak tub kwaan non doo nu chul doo , nel lee Xdios be nu Jesucrist , xaa mzaa yalnaban lo be , nak tub xaa nali .
61001002	Nzhekla na lee Dios nu Jesús , Xaa Nabeyy be , luu yalnkela cheen xaa lo gu nu le xaa kwi chul re gu , zee yilo labeyy wen gu xaa .
61001003	Dios kwaan yalngezh cheen xaa mzaa xaa lo be re kwaan nkin be dub mban be , zee yo be tub mod nyula xaa , zee nzho mod labeyy be xaa , xaa mrezh be kano be xni cheen xaa nu re kwaan chul cheen xaa .
61001004	Nu sneeka , mzelazh xaa re kwaan chul nu non doo , rese kwaan nzhé xaa zaa xaa . Nu kwent cheen kwaan chul kwaan zaa xaa , nzho mod xonn be lo re kwaan nawent , kwaan nzoblazh kwerp lo yizhyo ne , zee nzho mod gak be kwenta lee xaa .
61001005	Nu chelee be nzhekla be gak be sbaa , noka nkin le be kwaan chul ; nu nanebt nkin be le be kwaan chul , noka nkin kwaan be yalnzhak ;
61001006	nu nanebt nkin be yalnzhak , noka nkin nabeyy be lo kwerp cheen be ; nu nanebt nkin nabeyy be lo kwerp cheen be , noka nkin yela be ; nu nanebt nkin yela be , noka nkin zo be nali lo Dios ;
61001007	nu nanebt nkin zo be nali lo Dios , noka nkin kwaan be le be kwaan wen lo stub be ; nu nanebt nkin le be kwaan wen lo stub be , noka nkin kela be rese xaa .
61001008	Chelee gu nlera gu re kwaane , zee labeyyra gu Jesucrist nu lee yalnaban cheen gu nanakt tub kwaan nanont nu tub kwaan nyent sirb .
61001009	Per xaa kwaan nanlet re kwaane , nak mod tub syeg nu mod tub xaa nanyaniwent zaalo ; myenlazh xaa lee xaa ngok nzhul lo re jwalt cheen xaa .
61001010	Kwaanzee wech nu bzan , tubka le be re kwaane nu nabaret be naz tras , nu snee luu lee Dios wlipa mrezh re be nu mleey xaa re be .
61001011	Nu snee nxal roo pwert lo be , zee deed be Pa Tira Nabeyy Jesucrist , Xaa Nabeyy be , nu xaa nzaa yalnaban kwaan tira lo be .
61001012	Kwaanzee , tubka nza na konsej kwent cheen kwaane lo gu , nixa lee re gu nlabeyyla re kwaane , nu tubka nali nzo gu lo re kwaan wli kwaan mseed gu .
61001013	Per nzak na leezha mbanaka na lo yizhyo ne , lee xchinn na nak za na kwent kwaane lo re gu .
61001014	Lee Jesucrist , Xaa Nabeyy be , mle zee ne na lee na merla yet .
61001015	Per le na re kwaane axta parota nzho mod le naya , zee gorna yet na , lee re gu tubka selazh re kwaane .
61001016	Nu lee kwaan mseed nu gu , lee Jesucrist bare stub welt kwaan rese yalnabeyy cheen xaa , nanakta tub kwent o tub kwaan mgab yek nu , nel ngune nu lo yalnabeyy gro cheen xaa .
61001017	Ngune nu lee Dios , xaa ngezh doo , xaa nak Xuz be , ngunii wdizh chul lo xaa , nu msela xaa xni chul cheen xaa tich xaa , gorna nzhé xaa : “ Xaa ne nak xgaan na , xaa kwaan nyak doo lextoo na ngwii na lo ” .
61001018	Nu leeka nu mbin bos ne kwaan nze naz yiba , gorna mzo nu kwaan Xaa Nabeyy yek yi nambey zee .
61001019	Nu snee , ne be mas wli nak re kwaan nzhé re xaa nzaa kwent kwaan nzhé Dios lo lee xaa yilo . Kwaanzee wen naka chelee gu gon gu wdizh ne nel leeya nak mod tub ki kwaan nzaa xni lo yalnakaw , axta gorna lee yizhyo kaxni , nu lee xni cheen Mbal Ndok la lextoo re gu .
61001020	Per nkin ne gu kwaane : Lee re xaa mzaa kwent kwaan nzhé Dios lo lee xaa yilo namroota leeka yek xaa ,
61001021	nel lee re xaa mzaa kwent kwaan nzhé Dios lo lee xaa , xaa nambey nak , namzaat xaa kwent kwaan nzhekla xaa , lee xaa mzaa kwent kwaan nzhekla Dios , nel lee Mbi Naban cheen Dios mluya lextoo re xaa ne cho kwaan nzhaal nii xaa .
61002001	Per noka ngu re xaa nawlit mkayaa wdizh lo Dios lo re xey be , xaa Israel ; nu sbaaka yo re maestr , xaa luu kwaan nawlit lo re gu . Xlaan seed maestr ne re xgab cheen xaa kwaan nzho mod lux mod ngwii gu lo Dios , nu axta yé xaa : “ Tira nanont Xaa Nabeyy ” , xaa mzi be lo yalgut , nu kwaane le lijer doo lux xaa leeka lee xaa .
61002002	Kwaanzee zyen doo xaa nle re kwaan nzhekla xkwerp modxa nseed re maestr ne ; nu kwent cheen re maestr ne , le stub naz xaa nzhedizh nawent xnaz Dios .
61002003	Nel demi nzhekla re xaa ba zee kade xaa re gu zee naab xaa demi lo gu , kwent cheen yalnkade cheen xaa . Per lee re xaa ba telisa lux , nu bid kwaan nakladiizh ded xaa ba axta yilo , telisa ded xaaya .
61002004	Dios namchet jwalt cheen re xmandad xaa , xaa kwaan mle jwalt , sinka mlabi xaa xaa leen yerdoo paro msaaw xaa xaa lo yalnakaw , nu nzhochaw xaa zee axta naab xaa kwent lo re myet mbizh gwluzhtlaka .
61002005	Nu nixa jwalt cheen re xaa yilo namchet xaa , sinka mxaal xaa nis zee mluuxa re xaa , xaa mle kwaan nawent ; nu nebse Noé , xaa mzaa kwent re kwaan nali , nu stub gazh myet namlaat xaa ngut .
61002006	Nu noka rop yezh Sodoma nu Gomorra mlux Dios nu mle xaaya nebse xkade , nu kwaan ba nak tub kwaan nlu zee ne re xaa yo gwluzh xomod gak re xaa kwaan nanzhont xtizh Dios .
61002007	Per mloo xaa Lot , xaa nak tub xaa nali , xaa kwaan nales doo nzhak lextoo ne mod nle re xaa zee , rese kwaan nzhekla xkwerp xaa .
61002008	Lot ngu lo re xaa zee , nu tira nawent ngok lextoo xaa ngune xaa re kwaan nawent kwaan nle sawlazh xaa yizata mbizh , nel nali ngok xaa .
61002009	Kwaanzee lee Xaa Nabeyy nzhak sela re xaa wen lo re bid , per lee re xaa kwaan nle kwaan nawent nzhozhaw xaa , zee deed xaa bid axta zhin mbizh kwaan naab Dios kwent lo re myet .
61002010	Nu sbaaka le Dios lo re xaa kwaan nzhake tich re kwaan nyula kwerp cheen xaa , nu nanzhont xaa xtizh re xaa nabeyy xaa . Per ned doo re xaa , nu nyech nzhak xaa , nu nanzhebt xaa galno xaa re kwaan nawent lo re mbi ngezh doo .
61002011	Per lee re mandad cheen Dios , nixa nkano xaa grora jwers nu yalnabeyy , nangaazht xaa nik tub kwaan nawent tich mbi mal ba lo Xaa Nabeyy .
61002012	Lee re maestr nawlit ne nak mod ma , nyent yek xaa , mban xaa nebse le xaa kwaan nzhekla kwerp cheen xaa ; mod ma , nebse ngol ma zee zen xaa ma nu gut xaa ma . Nii xaa kwaan nawent lo re kwaan nanlat yek xaa , per yet xaa mod nzhetaka re ma .
61002013	Leeka bid kwaan mted xaa stub xaa ded xaa . Kwaan nyula xaa nak le xaa re kwaan nzhekla kwerp cheen xaa yizata mbizh . Lee xaa nak tub yalnto nu kwaan nle nawent nyun re gu gorna nzhaw xaa kwaan re gu lo yalni cheen gu , nu chul nzhak lextoo xaa nkade xaa re gu .
61002014	Rese welt ngwii xaa lo tub ngwnaa nzoblazh xaa me ; nanyizhat xaa nle xaa jwalt . Nu tira nanagant nkade xaa re xaa kwaan nanyet nzo lo re xcheen Dios , nu maestr nak xaa lo yalnzoblazh . Dios xobde xaa .
61002015	Mzowen xaa nel mlaa xaa naz kwaan wli leel tich kwaan mle Balaam , xgann Beor nzhake xaa , xaa nzhekla le gan demi mle kwaan nawent .
61002016	Axta xburr Balaam mgalno Balaam kwent cheen kwaan nawent kwaan mle xaa nu ngunii ma lo xaa kwaan bos cheen myet , zee nalet xaa kwaan nawent kwaan nzha xaa le xaa .
61002017	Lee re maestr nawlit ne nak mod pos kwaan nyent nis leen , nu mod xkaw kwaan nzhe mbi ; nakladiizh ded xaa ne bid yo xaa lo yalnakaw kwaan tira .
61002018	Gaya nii xaa , chul doo nzhedizh xaa , zee nanagant kade xaa re myet , nu snee nle xaa lee re xaa pensa nzhalaa re kwaan nzhekla xkwerp , mbare lo re kwaane stub welt .
61002019	Mbezh xaa nzho mod le xaa re gu tub xaa mla , per leeka re xaa snee mbezh nak mos cheen re jwalt cheen xaa kwaan nle zee luux xaa ; nel rese myet nak mos cheen kwalkyer kwaan nabeyy lo xaa .
61002020	Nu chelee tub xaa ba , ngulo mbyiib jwalt cheen , gorna mlabeyy xaa Jesucrist , Xaa Nabeyy be , xaa kwaan ngoo be lo yalgut , nu bare xaa lo re kwaan yizhyo stub welt , mas bid ded xaa ke bid kwaan nzhaal ded xaa yilo .
61002021	Mas wen ngle re xaa zee nanglabeyyt naz nali , ke gwluzh yilo labeyy xaaya , nu bare xaa laa xaaya , nu laa xaa re kwaan nambey kwaan nabeyy Dios le xaa .
61002022	Lee re xaa zee nak mod xaa nzaa Proberbyos kwent , kwaan nzhé : “ Mbare mbak nzhaw kwaan mbare lextoo mbak , nu lee kuch , ma nyilo nzhaz , mbare mbaxche leen ban stub welt ” . ‘‘
61003001	Wech nu bzan , xaa nkedoola na , kwaane gak rop yech kakee na lo re gu . Nu lo rop yech ne nza na konsej lo re gu , zee le gu xgab nali .
61003002	Bselazh gu re kwaan mkee re xaa mzaa kwent kwaan nzhé Dios lo lee xaa yilo , xaa nambey nak ; noka bselazh gu re kwaan nabeyy Xaa Nabeyy be , leeka kwent kwaan mzaa re nu , xaa mkayaa yalnabeyy , lo re gu , nel Xaa Nabeyy mzaa yalnaban kwaan tira lo be .
61003003	Nzhaal ne gu kwaane : Lee mbizh gwluzhtlaka yo myet xaa xizhno re kwaan wli , nu le re xaa kwaan nzhekla kwerp cheen xaa .
61003004	Nu nabdizh xaa : “ ¿ Cho gor gak kwaan nzhé Jesús , lee Jesús bare yaad ? Nel axta leezha ngu re xey be , lee re kwaan lal nak mod naka axta leezha mdexkwaa yizhyo . ”
61003005	Leezha snee mbezh xaa , nlu nazaat xaa yek xaa gon xaa lee yiba nzhola axta yilo , nu lee yizhyo ne mroo leen nis kwaan yalnabeyy cheen wdizh kwaan ngunii Dios .
61003006	Nu noka leeka kwaan nis mlux yizhyo ba , leezha msaaw nis dubse yizhyo , lee yizhyo ba mlux .
61003007	Per lee yiba nu yizhyo kwaan nzho nal , kwaan leeka yalnabeyy cheen wdizh kwaan ngunii Dios , mlozhaw Dios kwaane zee yeka , nu leeka ki ba zek re xaa mbizh kwaan naab Dios kwent lo re myet , mbizh kwaan lux re xaa nawent .
61003008	Nu stub kwaan , wech nu bzan , xaa nkedoola na , bselazh gu lee Xaa Nabeyy nzak tub mbizh nak mod tub mil liin , nu tub mil liin nak mod tub mbizh .
61003009	Nel lee Xaa Nabeyy nanzhakt tras lo re kwaan nzhé xaa , mod nzak lak xaa , sinka nyela xaa ne xaa be , nel nanzheklat xaa luux nik tub xaa , lee xaa nzhekla rese xaa laa kwaan nawent kwaan kale xaa nu wii xaa lo xaa .
61003010	Per lee mbizh kwaan bare Xaa Nabeyy zhin mod nzhin tub wann ; lee yiba tira lux kwaan tub bi nye doo , axta re kwaan mas chutra yek tira , nu lee yizhyo nu re kwaan nawent cheena yek kwaan ki .
61003011	Nel rese kwaan snee lux , ¡ nzhaal yo re be tub mod nambey nu nali !
61003012	Kwaz be zhin mbizh cheen Dios nu le be kwaan nzho mod le be zee lijer zhin mbizh ne . Mbizh zee , lee yiba lux kwaan ki , nu rese kwaan nzho yiba nu yizhyo lux kwaan xchoog cheen ki ba .
61003013	Per lee re be nkambaz yizhyo kub nu yiba kub kwaan né Dios zaa xaa , paro yo re be , xaa nali nak .
61003014	Kwaanzee , wech nu bzan , xaa nkedoola na , nel nkambaz be re kwaane , le be re kwaan wen , zee yizhal be lo Dios lee be chul nzhi , nu nali zo be , nu nik tub jwalt nanzhibt tich be .
61003015	Nu selazh be chozhiin nyela Xaa Nabeyy zee zeeraka yaad xaa , nel nzhekla xaa zaa yalnaban tira lo re myet . Kwaane noka mkee wech be Pab lo re gu , kwaan yalnzhak kwaan mzaa Dios lo xaa .
61003016	Lo rese yech kwaan mkee xaa nyaad kwaane lo , nixa nzho laka nagan doo la yek be . Per nzho xaa nawlit nlu re kwaan mkee Pab , kwentaxa nawlit nlu xaa stub naz kwaan nkee lo Xkyech Dios , nu snee nlux xaa leeka lee xaa . Nyent yek re xaa ne nu nanyet nzo xaa lo re kwaan nak xcheen Dios .
61003017	Kwaanzee , wech nu bzan , nela gu re kwaane nal , bkanap gu gu zee nalat gu lo re yalnkade cheen re xaa nanont ley lo , nu nalaat gu mod nali nzo gu lo Dios .
61003018	Per blabeyy wenra gu Jesucrist , Xaa Nabeyy be , xaa mzaa yalnaban kwaan tira lo be , nu bxeen gu yalnkela cheen xaa . ¡ Lo lee xaa gool be nu nii be re wdizh chul , nala nu tubka ! ¡ Sbaa gaka ! Pér
62001001	Jesús nak Wdizh kwaan nzaa yalnaban ; axta leezha mdexkwaa Dios yizhyo ne nzola xaa . Lee nu mbin kwaan nguné xaa , nu mlu xaa lo nu kwaan prop zaalo nu . Ngune nu lo xaa , nu kwaan yaa nu mgal nu cho xaa .
62001002	Jesús nak Wdizh kwaan nzaa yalnaban , lo nu mlu xaa , nu ngune nu lo xaa , zee nzaa nu kwent cheen yalnaban ne lo rese gu . Lee xaa mzo lo Xuz be , per mlu xaa lo nu .
62001003	Nzaa nu kwent kwaan mlu lo nu , nu kwaan mbin nu , zee rese be gak tubka , kwentaxa tubka nak be kwaan Xuz be Dios , nu kwaan Xgann xaa , Jesucrist .
62001004	Kakee nu re kwaane lo gu zee nix gak lextoo re be .
62001005	Nu kwaane nak kwaan né Jesucrist lo re nu , nu snee nseed nu re gu : Dios nak xni , nu tira nyent yalnakaw lo xaa .
62001006	Chelee be yé be , tubka nak be kwaan lee xaa , nu nle be re kwaan nle re xaa kwaan nzo lo yalnakaw , nkade be leeka be nu nakalet be kwaan wli .
62001007	Per chelee be nle be re kwaan nle re xaa nzo lo xni , modxa nzo Dios lo xni , nyenn tub be stub be , zee lee xren Jesucrist , Xgann xaa , le nambey re be lo rese jwalt kwaana mle be .
62001008	Chelee be yé be , namlet be nik tub jwalt , leeka be kakade be , nu nanlet be kwaan wli .
62001009	Per chelee be yé be rese kwaan nawent kwaan mle be lo xaa , telisa chee xaa rese jwalt kwaan mle be nu le nzhul xaa lextoo be nel lee xaa nak xaa nali nu tubka nzo xaa kwaan be .
62001010	Chelee be yé be , nanzebt be nik tub jwalt , zee nzob be Dios mod tub xaa nkade nu lee xtizh Dios nanzhot leen lextoo be .
62002001	Mod xiin na nzak na gu , kwaanzee kakee na kwaane lo gu zee nalet gu kwaan nawent . Per chelee tub be zeb jwalt , nkano be tub xaa nted xkwent be lo Xuz be Dios , lee xaa ne nak Jesucrist , Xaa Nali .
62002002	Lee xaa mdix rese jwalt cheen be kwaan yalnaban cheen xaa , zee chee Dios jwalt cheen be ; nu nanakta nebse cheen re be , noka mdix xaa jwalt cheen rese myet , xaa dubse yizhyo .
62002003	Snee mod ne be , chelee be wlipa nlabeyy be xaa , chelee be nzhon be xtizh xaa .
62002004	Per chelee tub xaa yé : “ Nlabeyy na Dios ” , nu nanzhont xaa xtizh xaa , nkade xaa ; nu nawlit re kwaan mbezh xaa .
62002005	Per chelee tub xaa gon xtizh Dios , zee lee yalnkela cheen Dios nzhero leen lextoo xaa . Sbaa ne be chelee be nzo be kwaan lee xaa .
62002006	Loka xaa nii : “ Tubka nzo na kwaan Dios ” , nzhaal le xaa mod mle Jesucrist .
62002007	Re wech nu bzan , wdizh kwaan mxaal Jesucrist nak kwaan kakee na lo gu nu nanakta kwaan kub , leeya nak wdizh kwaan ngunii xaa lo gu axta yilo , nu leeya nak wdizh kwaan mbinla gu .
62002008	Per nixa seeya , kwaan kakee na lo gu nak tub wdizh kub ; kwaan mle Jesucrist nu kwaan nle re be nal , nu sbaa lee yalnakaw nzhadedla , nu lee xni kwaan wli nzelo la .
62002009	Loka xaa nii : “ Na nzo lo xni ” , nu nayii xaa ne xaa tub xaa sawlazh Dios , seesa nzoka xaa zee lo yalnakaw .
62002010	Loka xaa nkela re xaa sawlazh Dios , lo xni nzo xaa zee ; kwaanzee naralt nii xaa lo kwaan nawent nu nalet xaa ralnii stub xaa lo kwaan nawent .
62002011	Loka xaa nayii ne tub sawlazh Dios , lo yalnakaw nzo xaa nu nze xaa lo yalnakaw , nu nanet xaa pa ya xaa , nel lee yalnakaw msaaw zaalo xaa .
62002012	Kakee na kwaane lo rese gu madwin , nel rese kwaan nawent kwaan mle gu mbyiibla kwent cheen kwaan mle Jesucrist .
62002013	Kakee na kwaane lo rese gu xaa gol , nel nlabeyy gu xaa nzho axta yilotlaka . Kakee na kwaane lo rese gu xaa mad , nel mle gu gan lo Maxuu .
62002014	Nkee na kwaane lo rese gu madwin , nel mlebeyy gu Xuz be . Nkee na kwaane lo rese gu xaa gol , nel nlabeyy gu xaa nzo axta yilotlaka . Nkee na kwaane lo rese gu xaa mad , nel ngezh gu , nu nel nla xtizh Dios lextoo gu , nu mle gu gan lo Maxuu .
62002015	Nazoblazht be yizhyo ne , nu nixa re xcheen yizhyo ne . Chelee tub be nzoblazh xcheen yizhyo ne , nankelat xaa zee Xuz be Dios .
62002016	Rese kwaan nawent kwaan nzho yizhyo ne , nanakta cheen Dios ; leeya nak kwenta nzoblazh myet re kwaan nyula kwerp cheen xaa , nu nzoblazh myet kano re kwaan chul nlu lo xaa , nu nto xaa yalxwa ; rese kwaane nak xcheen yizhyo .
62002017	Yizhyo ne lux , nu rese kwaan nawent kwaan nzho lo yizhyo ne ; per loka xaa nle kwaana nzhekla Dios , xaa zee zaa Dios yalnaban kwaan tira lo .
62002018	Nii na lo rese gu , xaa nak mod xiin na , merla mzhin mbizh gwluzhtlaka . Mbinla gu lee tub xaa yiid , xaa nak kontrad cheen Jesucrist ; zyen doo xaa snee nzhayiidla , nu kwaanzee ne be mer mzhinla mbizh gwluzhtlaka .
62002019	Leeka lo re be mroo xaa zee , per nanakt xaa xaa be . Chelee xaa be nak xaa , nangroot xaa lo be ; per snee ngoka zee luu lee rese xaa zee nanakt xaa be .
62002020	Gu mkayaa Mbi Naban , zee rese gu ne kwaan wli .
62002021	Kakee na kwaane lo gu , nu nanakta nel nanlabeyyt gu kwaan wli , sinka nlabeyy guya , kwaanzee kakee naya lo gu . Lee yalnkade naroot lo xaa wli .
62002022	¿ Cho nak xaa nkade ? Xaa nkade nak xaa yé lee Jesús nanakt Crist , Xaa Mxaal Dios Nabeyy . Nu xaa zee nak kontrad cheen Jesucrist , nu nii xaa Dios nanakt xuz Jesús nu Jesús nanakt Xgann Dios .
62002023	Rese xaa yé lee Jesús nawlit nak Xgann Dios , lee xaa zee nanakt xinn Dios ; per loka xaa yé Jesús nak Xgann Dios , lee xaa zee nak xinn Dios .
62002024	Blochaw gu re kwaan mbin gu yilo lextoo gu , zee tubka zo gu kwaan Xuz be nu Xgann xaa , chelee kwaan mbin gu yilo nzho lextoo gu .
62002025	Nu nguniila Dios zaa xaa yalnaban kwaan tira lo be .
62002026	Kakee na kwaane lo gu , nel nzho xaa nzhekla kade gu .
62002027	Per nzho Mbi Naban lextoo be nel mzaa Jesucrist Mbi Naban lo be , nu nankint be stub xaa seed be , nel leeka Mbi Naban luu rese kwaan lo be , nu kwaan luu xaa nak kwaan wli , nanakta yalnkade . Tubka zo be kwaan Jesucrist , kwentaxa mlu Mbi Naban lo be .
62002028	Kwaanzee rese gu , xaa mod xiin na , nkin tubka zo be kwaan Jesucrist . Zee gorna yaad xaa stub welt , zee nazhebt be ne be xaa , nu natont be ne be xaa .
62002029	Chelee gu ne gu lee Jesús nali nak , seeka ne gu rese xaa nali nle nak xinn xaa .
62003001	¡ Wii gu , ne xomod nkela Xuz be Dios re be , zee mrole xaa be xinn xaa , nu zeesi nak be xinn xaa ! Kwaanzee rese xaa yizhyo nanlabeyyt xaa be , nel nanlabeyyt xaa Dios .
62003002	Rese gu wech nu bzan , nak be xinn Dios . Nixa zer lu xomod gak be zee . Per ne be gorna lee Jesús yaad zee gak be kwenta lee xaa , nel lach be lo xaa modlalsa nak xaa .
62003003	Nu rese xaa nkambaz Jesucrist , zee zo xaa nambey , kwentaxa nzo Jesucrist nambey .
62003004	Rese xaa nle kwaan nawent , nzeb xaa jwalt ; nel re kwaan nawent nak tub jwalt .
62003005	Gu ne , lee Jesucrist myaad mkiib jwalt cheen re be , nel lee xaa nik tub jwalt namlet .
62003006	Rese xaa nzo kwaan Jesús nanlet xaa jwalt , lee xaa nle jwalt nanlabeyyt xaa Jesucrist , nixa nanlut xaa lo xaa .
62003007	Xiin na , nalaat gu kade xaa gu . Xaa nle kwaan nali , nali nak xaa , kwentaxa nali nak Jesucrist .
62003008	Lee xaa tubka nle jwalt , xinn Maxuu nak xaa , nel Maxuu axta yilo nle jwalt . Nu lee Xgann Dios myaad zee luux xaa rese kwaan nle Maxuu .
62003009	Nik tub xinn Dios nyent mod tubka le kwaan nawent , nel Mbi Naban cheen Dios nzho leen lextoo xaa nu nagarlotra le xaa jwalt nel ngol xaa lo Dios .
62003010	Snee ne be cho nak xinn Dios , nu cho nak xinn Maxuu . Xaa nanlet kwaan wen , nu nankelat xaa xinn Dios , nanakt xaa zee xaa Dios .
62003011	Kwaane nak kwaan mbin gu axta yilo : Nzhaal kela be tub be stub be .
62003012	Nagakt be kwenta Caín , xinn Maxuu , xaa mbit wech . ¿ Chozhiin mbit xaa wech xaa ? Mbit xaa wech xaa nel nawent kwaan nle xaa nu lee wech xaa nle kwaan wen , kwaanzee nayii xaa ne xaa wech xaa .
62003013	Wech nu bzan , nadedyallt gu chelee xaa yizhyo yii ne be .
62003014	Mdedla be lo yalgut nu mzhinla be lo yalnaban kwaan nzaa Dios , nu ne be kwaane , nel nkela be tub be stub be . Xaa nankelat tub xinn Dios , seesa nzo xaa zee lo yalgut .
62003015	Rese xaa nayii ne tub xinn Dios , xaa zee nak mod tub xaa nzhut myet , nu nela gu nik tub xaa nzhut myet nankanot yalnaban kwaan tira .
62003016	Nu Jesús mlu xomod nak yalnkela leezha mzaa xaa yalnaban cheen xaa kwent cheen be . Nu seeka nzhaal zaa re be yalnaban cheen be le be yudar tub be stub be .
62003017	Chelee tub be nzho kwaan lo , nu ne be lee tub xinn Dios nzho nisda doo , nu nanlest lextoo be ne be xaa , nu nanzaat be tub kwaan lo xaa , ¿ xomod nkano be yalnkela cheen Dios leen lextoo be ?
62003018	Xiin na , nanebtse mbezh be nkela be tub be stub be , sinka kela be xaa kwaan dub lextoo be , nu seeka nzhaal le be wen lo xaa .
62003019	Snee nlabeyy be nzo be lo kwaan wli , nu wen nzo be lo Dios ,
62003020	chelee lextoo be gaazh tub kwaan tich be , Dios seleyy be nel narora Dios ke lextoo be . Nu lee xaa ne rese kwaan .
62003021	Rese gu xaa nkela na , nu chelee lextoo be nagaazht tub kwaan tich be , nazhebt be nya be lo Dios .
62003022	Lee xaa zaa rese kwaan naab be lo xaa , nel nzhon be xtizh xaa , nu nle be kwaan nzhekla xaa .
62003023	Nu mod né Dios , nzhaal wii be lo Xgann xaa , xaa nak Jesucrist , nu kela be tub be stub be nel sbaa né xaa nzhaal le be .
62003024	Rese xaa nzhon xtizh Dios nzo kwaan Dios , nu Dios nzo kwaan lee xaa . Nu snee ne be lee Jesucrist nzo kwaan be , nel Mbi Naban cheen xaa nzho leen lextoo be .
62004001	Rese gu xaa nkedoola na , nalet gu krer rese xaa né : “ Lee Mbi Naban cheen Dios nzho lextoo na ” , nel naret mbi nak cheen Dios . Zee leezha tub xaa nii : “ Lee Mbi Naban cheen Dios nzho lextoo na ” , ble gu preb xaa , ne che wli xaaya . Nel lo yizhyo ne nzho zyen doo xaa nkade , nu nii xaa : “ Na nak tub xaa nzaa kwent kwaan né Dios lo na ” .
62004002	Snee labeyy gu cho nzho Mbi Naban cheen Dios lextoo : Rese xaa nii lee Jesús mbid yizhyo ne kwenta tub myet , xaa zee nzho Mbi Naban cheen Dios lextoo .
62004003	Per rese xaa nii lee Jesús nambidt kwenta tub myet , nayot Mbi Naban cheen Dios lextoo xaa zee , sinka nzho mbi cheen kontrad cheen Jesucrist lextoo xaa . Mbinla gu lee mbi zee yiid ; nu wliya , nzhola mbi zee yizhyo ne .
62004004	Rese gu xiin na , gu nak xaa Dios . Kwaanzee mlela gu gan lo rese mbi nkade . Nel xaa nzo kwaan be , nak xaa ngezhra ke rese mbi kwaan nzo kwaan re xaa yizhyo ne .
62004005	Rese xaa nak xaa yizhyo , cheen yizhyo nii xaa nu lee re xaa yizhyo nzhona .
62004006	Lee be nak xinn Dios ; nu re xaa nlabeyy Dios nzhon xtizh be , per re xaa nanlabeyyt Dios nanzhont xaa xtizh be . Sbaa ne be , cho wlipa nzho Mbi Naban lextoo xaa , nu cho nzho mbi nkade lextoo xaa .
62004007	Rese gu xmig na , nzhaal kela be tub be stub be , nel yalnkela nak cheen Dios . Rese xaa nkela ngol lo Dios , nu xinn Dios nak xaa , nu nlabeyy xaa Dios .
62004008	Lee xaa nankelat , nanlabeyyt xaa zee Dios , nel Dios nak yalnkela .
62004009	Snee mlu Dios yalnkela cheen xaa lo re be , nel mxaal xaa tubka Xgann xaa lo yizhyo , zee kano re be yalnaban kwaan nzaa xaa .
62004010	Snee nak yalnkela : Nayét be lee be mkela Dios , per lee Dios mkela re be , nu mxaal xaa Xgann xaa gut , zee kix xaa re jwalt cheen re be .
62004011	Rese gu xmig na , Dios nkedoola be nu seeka nzhaal kela be tub be stub be .
62004012	Nik tub xaa zer ne lo Dios ; per chelee be nkela be tub be stub be , Dios nzo kwaan be , nu nzho yalnkela cheen Dios leen lextoo be .
62004013	Nzho mod ne be , lee be nzo kwaan lee xaa nu lee xaa nzo kwaan be , nel mzaa xaa Mbi Naban cheen xaa lo be .
62004014	Nu rese nu nzaa kwent cheen Xgann Dios , xaa ngune nu lo , nu né nu : “ Lee Xuz be Dios mxaal Xgann xaa zee koo Xgann xaa re myet yizhyo lo yalgut ” .
62004015	Zee loka xaa yé : “ Lee Jesús nak Xgann Dios ” , Dios nzo kwaan lee xaa , nu lee xaa nzo kwaan Dios .
62004016	Kwaanzee ne be nkela Dios be nu nle be krera . Dios nak xaa nkela nu loka xaa nkela nzo kwaan Dios nu Dios nzo kwaan lee xaa .
62004017	Snee nzhero yalnkela leen lextoo be , zee nzho mod gak be mod ngok Jesucrist leezha mzo xaa lo yizhyo ne , zee nazhebt be gorna zhin mbizh kwaan naab Dios kwent lo re myet .
62004018	Pa nzho yalnkela nyent yalnacheb , kwaanzee leezha ne be lee Dios wlipa nkela Dios be zee noka ne be natedt xaa be bid . Nu loka xaa nzheb nya lo Dios zer kela xaa Dios kwaan dub lextoo xaa .
62004019	Nkela be wechxinn be , nel Dios mkela be yilotlaka .
62004020	Chelee tub xaa yé : “ Na nkela Dios ” , nu nayii xaa ne xaa tub xinn Dios , nkade xaa . Chelee xaa nankelat xaa tub xinn Dios , xaa nlu lo xaa , ¿ xomod kela xaa Dios , xaa nanlut lo xaa ?
62004021	Jesucrist nguné wdizh ne lo be : Loka xaa nkela Dios , seeka nzhaal kela xaa re xinn Dios .
62005001	Rese xaa ngwii lo Jesús mod Crist , Xaa Mxaal Dios Nabeyy , xinn Dios nak xaa zee . Nu rese xaa nkela Xuz be Dios , noka re xinn xaa nkela lee xaa .
62005002	Snee ne be lee be nkela re xinn Dios , leezha nkela be Dios nu nzhon be xtizh xaa ,
62005003	nel xaa nkela Dios noka nzhon xaa xtizh xaa . Nu lee xtizh xaa nanagant le xaaya ,
62005004	nel loka xaa nak xinn Dios le xaa gan lo re kwaan nawent kwaan nzho lo yizhyo ne , nel ngwii xaa lo Jesucrist .
62005005	Loka xaa ngwii lo Jesús mod Xgann Dios , xaa zee nle gan lo re kwaan nawent lo yizhyo ne .
62005006	Jesucrist myaad kwaan nis nu kwaan ren . Nanebt kwaan nisa , sinka kwaan nis nu kwaan ren . Noka mzaa Mbi Naban kwent cheen xaa nu wli kwaan nii xaa .
62005007	Kwaanzee nzho chon kwaan nii kwent cheen xaa :
62005008	Mbi Naban , nis , nu ren , nu tubka nii yon kwaane .
62005009	Chelee be nle be krer kwaan nzaa myet yizhyo kwent lo be , seeka nzhaal le be krer kwaan nzaa Dios kwent lo be , nel naka kwaan mas wli . Nu Dios ngunii lo be cheen Xgann xaa .
62005010	Loka xaa ngwii lo Xgann Dios , nzaa Dios kwent cheen Xgann xaa leen lextoo xaa . Per lee xaa nangwiit lo Xgann Dios , xaa nkade nzob xaa Dios , nel nanlet xaa krer kwaan nzhé Dios cheen Xgann xaa .
62005011	Nu kwaan nzaa Dios kwent nak : Dios mzaa yalnaban kwaan tira lo be , nu yalnaban ne nzeno Xgann xaa .
62005012	Loka xaa ngwii lo Xgann Dios nkano yalnaban kwaan tira . Nu loka xaa nangwiit lo Xgann Dios nankanot xaa zee yalnaban kwaan tira .
62005013	Kakee na kwaane lo re gu , xaa ngwii lo Xgann Dios , zee ne gu lee gu nkano yalnaban kwaan tira nanluxt .
62005014	Kwaane ne be , lee Dios gon xtizh be . Chelee be naab beya tub mod nzhekla Dios , zee lee xaa zaaya .
62005015	Nu nzho mod ne be lee xaa nzhon xtizh be , nu nzho mod zaa Dios re kwaan naab be lo xaa .
62005016	Chelee tub be ne be lo re xaa Jesús , lee tub wech be o tub bzan be o tub bal be , kale tub jwalt kwaan nanyanot xaa lo yalgut , naab be lo Dios kwent cheen xaa , zee lee Dios zaa yalnaban cheen xaa , chelee xaa nanlet xaa tub jwalt kwaan nanakt kwaan yet xaa . Per nzho jwalt kwaan nzhe xaa lo yalgut , nu naniit na nzhaal naab be lo Dios yiib jwalt cheen xaa zee .
62005017	Rese kwaan nawent nak jwalt , per naret jwalt nak kwaan nzhe xaa lo yalgut .
62005018	Ne be nik tub xaa nak xinn Dios nyent mod tubka nle xaa jwalt , nel Xgann Dios nkanap xaa , nu lee Maxuu nyent mod le nik tub kwaan lo xaa .
62005019	Ne wen be lee be nak xinn Dios . Nu ne be lee Maxuu nabeyy dubse yizhyo .
62005020	Noka ne wen be lee Xgann Dios myaad , nu lee xaa mzaa yek be zee labeyy be Dios , Xaa Wli nak . Tubka nak be kwaan Dios , Xaa Wli , kwent cheen Xgann xaa , xaa nak Jesucrist . Nu lee xaa nak Dios wlipa , nu xaa nzaa yalnaban kwaan tira nanluxt lo be .
62005021	Rese gu , xaa mod xiin na , nawiit gu lo rese maj . Sbaa gaka . Juan
63001001	Dix Bzan , Na nak Juan , xaa gol . Kakee na kwaane lo lu bzan , me mleey Dios , nu lo re xinn lu . Nkedoola na gu tub mod nali , nu natechot na nkela na gu ; sinka rese xaa nlabeyy kwaan wli nkela xaa gu .
63001002	Nkela na gu nel kwaan wli nzho lextoo re be , nu tubka nzhoya lextoo be .
63001003	Naab na lo Xuz be Dios nu lo Xgann xaa Jesucrist , zee luu xaa yalnkela cheen xaa lo gu , zee les lextoo xaa ne xaa gu , nu noka le xaa zee nix kwi gu , nel gu nak xaa mkayaa kwaan wli nu mkayaa gu yalnkela cheen Dios .
63001004	Nix nzhak lextoo na , gorna mbin na lee lak xinn lu nzhaze lo xnaz Dios kwaan wli , kwentaxa mnabeyy Xuz be Dios .
63001005	Nal naab na lo lu bzan na , zee kela be tub be stub be . Nanakt kwaane tub wdizh kub kwaan mxaal Dios , nel leeya nak tub wdizh kwaana mkanola be axta yilo .
63001006	Yalnkela nak le be kwentaxa nzhé xtizh Dios ; nu lee wdizh ne nak kwaan mbin gu axta yilotlaka ; leeya nak : “ Nzhaal kela be tub be stub be kwaan dub lextoo be ” .
63001007	Zyen doo xaa nkade nzho yizhyo ne , nu re xaa ne nzhé : “ Lee Jesucrist nambiidt kwenta tub myet wlipa lo yizhyo ne ” . Nu nkade re xaa ne , nu nak xaa kontrad cheen Jesucrist .
63001008	Kwaanzee kanap gu gu zee naluxt gu xchiin gu kwaan mle gu gan , sinka kayaa gu kwaan zaa Dios lo gu .
63001009	Rese xaa kwaan nzhekla chee kwaan mlu Jesucrist , nanzot Dios kwaan xaa zee . Lee xaa nzhekla luu kwaan mlu Jesucrist , zeesi zo Xuz be Dios nu Xgann xaa kwaan lee xaa .
63001010	Chelee tub xaa nchee xaa kwaan mlu Jesucrist lo be nu yiid xaa garli gu , nakwezht gu xaa garli gu , nixa nawdizhnot gu xaa .
63001011	Loka xaa laa ded xaa ba leen li , lal rop xaa lo kwaan nawent , kwaan kale xaa ba .
63001012	Zyen kwaan nzhekla na nii na lo gu , per nanzheklat na kee naya lo yech , nel nzhekla na yal na nii na re kwaane lo gu , zee nix gak lextoo re be .
63001013	Re xinn bal lu , me mleey Dios , nii “ dix ” lo lu . Sbaa gaka . Juan
64001001	Dix Gayo , Na nak Juan , xaa gol . Kakee na yech ne lo lu , xmig na , wlipa nkedoola na lu .
64001002	Nkela na lu xmig , nu naab na lo Dios zee rese kwaan le lu wen rekeya , zee wen ded lu , leeka mod wen nzo lu lo Dios .
64001003	Nix doo nzhak lextoo na leezha mbid lak wech , nu mzaa xaa kwent lo na , nali nzo lu naz wlipa .
64001004	Nix doo nzhak lextoo na leezha nzhon na lee re xiin na nkanze lo kwaan wli .
64001005	Xmig na , nkela na lu . Lu kale tub zhiin wen , kayaa lu re xaa Jesús , re xaa nze stub yezh .
64001006	Leezha nkasa re xaa Jesús , xaa nzho yezh ne , mzaa re xaa ne kwent xomod mkela lu xaa . Tubka kale lu yudar xaa reke xaa xnaz Dios , kwaane nyula Dios .
64001007	Nel re wech ne nzha nkee xchiin Xaa Nabeyy , nu nik tub kwaan zer kayaa xaa lo re xaa nanakt xaa Jesús .
64001008	Kwaanzee nzhaal le be yudar re wech ne . Nu snee kee be zhiin tubka kwaan xaa ne lo xchiin Xaa Nabeyy .
64001009	Mkee na tub yech lo re xaa Jesús , per lee Diótrefes nzhekla gak xaa yanertlaka nu xaa mas non lo re gu , nu nanet xaa gon xaa xtizh na .
64001010	Kwaanzee leezha yal na nii na lo xaa nel nawent nzhedizh xaa lo re nu . Nu nanebt kwaane nle xaa , stub kwaan tira nawent nle xaa , leezha nankayaat xaa re wech garli xaa , xaa nzaa kwent xtizh Dios naz stub re yezh . Nixa nanlaat xaa kayaa stub xaa xaa ne . Chelee tub xaa Jesús nkayaa xaa ne , zee ngoo xaa xaa pa nkasa re xaa Jesús .
64001011	Xmig na , nkela na lu . Nalet lu kwaan nawent kwaan nle xaa zee , sinka le kwaan wen . Xaa nle kwaan wen , kwaan Dios nzo xaa , nu lee xaa nle kwaan nawent nanlabeyyt xaa zee Dios .
64001012	Rese xaa nii wen Demetrio , nu wli naka . Noka nu ne lee xaa kale kwaan wen , nu ne lu nankadet na .
64001013	Zyen doo kwaan nzhekla na nii na lo lu , per nanzheklat na kee naya lo yech .
64001014	Nzhekla na yal na lo lu , zee wdizh be . Axta stub welt , nu nix kwi lu kwaan Dios . Re xmig lu xaa nzho nee , nii “ dix ” lo lu . Guzh “ dix ” cheen nu lo re xaa . Juan
65001001	Na nak Judas , wech Chag , nu nak na xmos Jesucrist . Kakee na yech ne lo re gu , xaa mrezh Xuz be Dios zee gak gu xaa xaa , nel nkedoola xaa re gu . Nu Jesucrist nak xaa tubka nkanap re gu .
65001002	Nu nzhekla na lesla Dios ne re gu , nu le Dios zee chul kwi re gu , nu luu xaa yalnkela cheen xaa lo re gu .
65001003	Nkedoola na re gu wech nu bzan . Nzhekla doo na ngkee na tub yech lo re gu , kwaan nzaa kwent xomod mloo Dios re be lo yalgut zee zaa xaa yalnaban kwaan tira lo be . Per nzak na nkin kee na stub kwaan lo re gu , zee ne re gu xomod nye zo gu lo re kwaan wli cheen Dios , kwaan mzelazh Dios lo re be , leezha mle nzhul xaa re be .
65001004	Nkin kee na kwaane nel lee lak xaa nakap nzhazeeb lo re gu nixa nanzeent guya . Lee re xaa ne axta yilo nakladiizh ded xaa bid tira . Xaa ne mbezh : “ Grodoo nak yalnkela cheen Dios nu nchee Dios re kwaan nawent nle na ” , nu snee zyen doo kwaan nawent nle xaa , re kwaan nzhekla xkwerp xaa ; nu noka mbezh xaa lee Jesucrist nanakt xmaestr be nu nanabeyyt xaa be .
65001005	Nu nela re gu kwaane , per nzhekla na zee selazh guya stub welt : Lee Xaa Nabeyy mloo re xey be , xaa Israel Egipto , nu gwluzh mbit xaa re xey be , re xaa namwiit lo xaa .
65001006	Nu noka re mandad cheen Dios , xaa namzeyalt nkano xaa yalnabeyy kwaan mkanola xaa , zee mlaa xaa paro chul nzho xaa , zee mkado Dios xaa kwaan tub kaden kwaan naluxt , nu mchep Dios xaa lozhyib pa nakaw na , pa tira narootra xaa , nu baa yo xaa axta mbizh kwaan naab Dios kwent lo rese myet .
65001007	Mod ngoka kwaan rop yezh Sodoma nu Gomorra nu re yezh kwaan nzhi gax baa . Mchaal xaa kwaan stub ngwnaa me nanakt sa xaa , axta leeka sa byi xaa mchaal xaa . Kwaanzee nguk ropse yezh ba kwaan ki , nu kwaan ba mlu lee rese xaa kwaan nle kwaan nawent , bid doo ded xaa lo ki kwaan tira nayuyyt .
65001008	Nu sbaaka nkade re xaa nakap ne leeka lee xaa nu nle xaa kwaan nawent lo leeka kwerp cheen xaa , nanzhont xaa xtizh re xaa nabeyy xaa , nu nawent nii xaa lo re mbi mal kwaan nanlut .
65001009	Nu leeka Miguel , xmandad Dios , xaa nabeyy lo rese mandad cheen Dios , leezha mdil xaa kwaan Maxuu lo xkwerp Ches , nanzheklat xaa xobde xaa lo Maxuu zee gaazh xaa kwaan tich Maxuu , nebse nzhé xaa : “ ¡ Lee Xaa Nabeyy naab kwent lo lu ! ”
65001010	Per lee re xaa ne nawent nii xaa re kwaan nanet xaa xomod nak . Kwenta ma nak xaa , nu re kwaan nlabeyy xaa , nlabeyy xaaya mod nlabeyy re maya , per nanlat yek xaa lee xaa lux kwenta ma .
65001011	¡ Ay , proob re xaa ba telisa lux xaa ! Nel nzhake xaa tich re kwaan mle Caín . Nu mleey xaa kwaan nawent mod mle Balaam nel nzhekla xaa le xaa gan gro demi . Nu noka nak xaa mod Coré , xaa ngut nel nambint xaa diizh .
65001012	Mod xkii nak xaa garlo gu gorna nzhaw xaa kwaan re gu lo yalni , nto xaa yalxwa lo re gu nu nebse lee xaa nkela xaa . Lee xaa nak mod xkaw kwaan nanyaadnot yey , kwaan nzhe mbi tub lad nu stub lad . Mod yag kwaan nanzaat xle leezha lee re yag nzaa xle , nak xaa . Nu nak xaa mod re yag kwaan tira mbizh , nu dub lox mbyiib .
65001013	Nak xaa mod nistoo kwaan nye doo ngit , lee re jwalt cheen xaa nak mod re bchiin beed cheen nistoo . Nu nak xaa mod re mbal yiba , ma mzowen nu nya xaa pa nzho yalnakaw tira , pa mleey Dios yo re xaa snee nak .
65001014	Noka Nok , xaa ngu gazh dii gwluzh lo Dan , mzaa kwent kwaan nzhé Dios lo lee xaa leezha ngunii xaa cheen re xaa ne , nzhé xaa : “ ¡ Wii ! Lee Xaa Nabeyy nze kwaan zyen doo mil xaa kwaan nali lo xaa ,
65001015	zee naab xaa kwent lo rese myet , xaa nanakt xaa Dios , nu ted xaa rese myet bid lo re kwaan nawent kwaan mle xaa , nu lo re xaa ngunii wdizh nawent lo Dios . ”
65001016	Rese xaa ne nii nawent nak rese kwaan , nu nebse nreke xaa tich re kwaan nzhekla xkwerp xaa , nto xaa yalxwa , nu nii xaa nadoo zee le xaa gan tub kwaan lo stub xaa .
65001017	Per re gu wech nu bzan , bselazh gu re wdizh kwaan nzhé re xaa mkayaa yalnabeyy lo Jesucrist , Xaa Nabeyy be .
65001018	Nzhé re xaa : “ Lee mbizh gwluzhtlaka lee re myet xizhno re kwaan wli , nu le xaa rese kwaan nzhekla xkwerp xaa ” .
65001019	Re xaa ne nak xaa nle chop tant re xaa . Nzhake xaa tich re xgab cheen xaa nu nayot Mbi Naban cheen Dios lextoo xaa .
65001020	Per lee re be wech nu bzan , tubka kwaan be nen xomod nyera zo be lo re kwaan nak xcheen Dios . Nu tubka wdizhno be Dios mod nii Mbi Naban cheen Dios lo be .
65001021	Tubka zo be lo yalnkela cheen Dios , nu kwaz be luu Jesucrist , Xaa Nabeyy be yalnles cheen xaa lo be , gorna zaa xaa yalnaban kwaan tira lo be .
65001022	Nu lesla be ne be re xaa kwaan nzhak chop yek .
65001023	Nu le be yudar re xaa , mod tub xaa mloo xaa lo ki . Nu lesla be ne be re xaa , per noka nkin kanap be be lo xaa , nu yii be ne be re kwaan nawent kwaan nle xaa .
65001024	Nzhekla na gol na lo Dios , xaa nzho mod kanap be , nel ngezh doo xaa , nu nalat xaa ral nii be , nu zo xaa be delant lo xni cheen xaa , axta nzhul na be , nu nyakdoola re be .
65001025	Gol na lo Dios , xaa tubka nak , nel kwent cheen kwaan mle Jesucrist , Xaa Nabeyy be , mle zee nkano be yalnaban kwaan tira . Lo lee xaa nzhaal gool re xaa lo , nel lee xaa nkano re xni , re yalnabeyy , nu re yalngezh . Sbaa ngoka yilo , nu sbaa naka nal , nu sbaa gaka gwluzh . ¡ Sbaa gaka ! Judas
66001001	Yech ne nlu cho kwaan zle Jesucrist . Lee Dios mzaa lo Jesucrist zee nzho mod mlu xaaya lo re xmos xaa , re kwaan merla gak . Nu lee Jesucrist mxaal tub mandad cheen zee mlu xaa re kwaane lo na ; na nak Juan , tub mos cheen Jesucrist .
66001002	Kwaanzee nza na kwent re kwaan mlu lo na nu re xtizh Dios kwaan nguné Jesucrist lo na .
66001003	Chul ded re xaa nlab re wdizh ne , kwaan mkayaa na lo Dios nu nle xaa re kwaan nkee loya , nel merla zhin mbizh gwluzhtlaka .
66001004	Na nak Juan , nu kakee na yech ne lo re xaa Jesús , re xaa nzho gazh yezh cheen Asia . Naab na zee luu Dios yalnkela cheen xaa lo gu nu le xaa zee nix doo kwi re gu . Kwaan kakee na nee myaad lo Dios , xaa ngok , xaa nak , nu xaa bare yaad ; noka myaada lo gazh Mbi Naban kwaan nzo lo Dios , pa nabeyy xaa .
66001005	Nu noka myaad re wdizh ne lo Jesucrist , xaa tubka nzaa re kwent nali , xaa yilotlaka mroban lo re xaa ngut . Gro doo nak yalnabeyy cheen xaa zee nabeyy xaa re rey . Nzholl na lo xaa , xaa nkela be , xaa mxo xren kwent cheen re jwalt cheen re be ,
66001006	nu mle xaa be xaa xaa , zee gak be ngwleyy lo Xdios xaa , xaa nak Xuz xaa . ¡ Nzhekla na lee re xni nu re yalngezh gak cheen lee xaa tira ! ¡ See gaka !
66001007	¡ Wii ! ¡ Lee Jesucrist yaad leen xkaw ! Nu rese myet luu xaa lo , nu axta noka xaa kwaan mbit xaa ; nu xaa dubse lo yizhyo gonn nye . ¡ Aja , sbaa gaka !
66001008	“ Lee na nak xaa yilotlaka nu na nak xaa gwluzhtlaka ” , né Dios , Xaa Nabeyy , xaa nzho mod le rese kwaan , xaa ngok , xaa nak , nu xaa bare yaad .
66001009	Na nak Juan , xaa nak wech rese gu . Lal nded re be bid zee lal kayaa be pa nabeyy Dios , nel lal nyela be nzo be lo Jesucrist . Nel xtizh Dios cheen Jesucrist nza na kwent , zee mzo re xaa na mod tub xaa nzho lozhyib leen tub lee yizhyo kwaan nzho xsaww nistoo , tub yizhyo kwaan le Patmos .
66001010	Nu mbizh cheen Xaa Nabeyy , lee Mbi Naban cheen Dios mbid lo na , nu mbin na tub bos nye naz tich na , kwenta tub bos cheen tub trompet ,
66001011	kwaan né lo na : ― Bkee lo tub lag yech kwaan lu lo lu nu xaala lo re xaa Jesús , xaa gazh yezh cheen Asia , lo re yezh ne : Éfeso , Esmirna , Pérgamo , Tiatira , Sardis , Filadelfia nu Laodicea .
66001012	Nu mzere na yenn na zee ne na nen cho cheen bos kwaan kanii lo na ; nu gorna mzere na yenn na , myun gazh bruj kwaan nak or kwaan nkee xni ,
66001013	nu xsaww lo gazh bruj ne nzo tub xaa nzhak kwenta myet , nu lee xab xaa kwaan nak xaa nzhin axta nii xaa nu nzhi tub yed or laz xaa .
66001014	Lee yich yek xaa rus doo na mod yich led tub mbakxiil rus , nu mod yeg naya rus ; lee mbeelo xaa nzhak kwenta bal cheen ki .
66001015	Lee nii xaa nla xni mod tub lee yiib kwaan ngeey doo lo ki , nu lee bos cheen xaa nye doo mbezh kwenta tub pa nzhab nis .
66001016	Lee lozhya xaa lad li nzho gazh mbal yiba , nu lee roo xaa nroo tub espad kwaan rop ta ndox . Lee ta garlo xaa nlu kwenta mbizh , leezha nla doo neey .
66001017	Gorna mwii na lo xaa , mod tub xaa ngut mla na lo yo . Per mzhib xaa yaa xaa lad li cho na , nu né xaa lo na : ― Nazhebt lu , nel lee na nak xaa yilotlaka nu xaa gwluzhtlaka .
66001018	Nu na nak xaa tira mban . Gwii , ngut na , per nal tira mban na , nu nkano na leyaw cheen Hades , pa nzho re xaa ngut .
66001019	Bkee rese kwaane lo tub lag yech : re kwaan mlu lo lu , nu re kwaan nzho nal nu re kwaan yo gwluzh .
66001020	Kwaane nak kwaan nabix . Lee re bruj or nak re xaa Jesús , xaa nzho gazh yezh cheen Asia , nu lee gazh mbal yiba kwaan ngune lu lo , kwaan nzho lozhya na lad li , nak re mandad cheen Dios .
66002001	Lee xaa nguné lo na : ― Kee kwaane lo mandad , xaa nkanap re xaa na yezh Éfeso : “ Kwaane né xaa nzho gazh mbal yiba lozhya xaa lad li nu nze xsaww lo gazh bruj kwaan nak or :
66002002	‘ Nela na rese kwaan nle gu : xomod nkee gu xchinn na , xomod nyela gu nded gu bid , nu xomod nanyetla gu ne gu re xaa nle kwaan nawent . Nu noka ne na , nle gu preb re xaa kwaan mbezh mkayaa yalnabeyy lo na nu namkayaat xaaya , nu ne gu nebse nkade xaa .
66002003	Nyedoola gu nded gu bid kwent cheen na nu nanyizhat gu .
66002004	Per kwaan nanyulat na nak mlaa gu mod mkela gu na yilo .
66002005	Kwaanzee bselazh gu xomod nak gu yilo , laa gu naletra gu kwaan nawent , nu stub welt bare gu ble gu re kwaan wen , mod mle guya yilo . Nu chelee gu nalaat re kwaan nawent kwaan lake gu , lee na kiib bruj cheen gu pa nzoba .
66002006	Per wen nle gu , nayii gu ne gu xomod nle re xaa nreke tich kwaan nseed Nik , nel noka na nayii ne re kwaan nle xaa .
66002007	¡ Nzob nzha re gu , nzhaal gon gu kwaan nii Mbi Naban lo gu , xaa nak xaa na ! Nel re xaa le gan lo re kwaan nawent , za na diizh gaw xaa xle cheen yag kwaan nzaa yalnaban kwaan tira , kwaan nzo lo Lach Chul cheen Dios . ’ ”
66002008	’ Noka kee kwaane lo mandad , xaa nkanap re xaa na yezh Esmirna : “ Kwaane né xaa nak xaa yilotlaka nu xaa gwluzhtlaka , xaa kwaan ngut nu mbare mroban :
66002009	‘ Ne na xomod nded gu bid , nu yalprob cheen gu , per lee gu nak xaa rik naz leen yiba . Nu ne na xomod nzhedizh nawent re xaa gu , re xaa kwaan mbezh nak xaa dii cheen Israel , per kwaan wlipa nak xaa xaa Maxuu .
66002010	Nazhebt gu mod ded gu bid nel lee Maxuu chep lak gu lozhyib zee le xaa preb gu ; zee nkin ded gu bid chii mbizh . Bzo nali gu axta gorna yet gu zee za na koron cheen yalnaban kwaan tira lo gu .
66002011	¡ Nzob nzha re gu , nzhaal gon gu kwaan nii Mbi Naban lo gu , xaa nak xaa na ! Nu lee re xaa nle gan lo re kwaan nawent , nadedt xaa nik tub bid lo stub yalgut kwaan yaad . ’ ”
66002012	’ Noka kee kwaane lo mandad , xaa nkanap re xaa na yezh Pérgamo : “ Kwaane né xaa nkano espad kwaan rop ta ndox :
66002013	‘ Ne na lee gu nzho pa nabeyy Maxuu ; nixa sneetaka nali nzo gu lo na . Nu tub mbizh re xaa yezh ba mbit Antipas , xaa nak xmos na . Mbit xaa xaa nel tubka nali nzaa xaa kwent cheen na . Nixa snee ngoka lee re gu nye nzo lo na nu namlaat gu mod ngwii gu lo na re mbizh zee .
66002014	Per kwaan nanyulat na nak : lo re gu nzho lak xaa nseed nzho mod gaw xaa baal kwaan nteed xaa lo mdo , nu nzho mod chaal stub naz re ngwnaa . Mer kwaane nak kwaan mlu Balaam lo rey Balac , leezha nzhekla xaa luu xaa xomod lux rey Balac re xey nu , xaa Israel .
66002015	Sbaaka lo re gu nzho lak xaa kwaan nreke tich kwaan nlu Nik .
66002016	Kwaanzee laa gu naletra gu kwaan nawent , nel chelee gu nalaat guya naxchetra yal na lo re gu , nu kwaan espad kwaan nroo roo na yiid na dil na kwaan re xaa baa .
66002017	¡ Nzob nzha re gu , nzhaal gon gu kwaan nii Mbi Naban lo gu , xaa nak xaa na ! Nu re xaa le gan lo re kwaan nawent , za na pan cheen yiba kwaan nzholaan gaw xaa ; nu zaka na tub ke rus lo xaa kwaan nkee le xaa kwaan kub lo , nik tub xaa nalabeyyta , nebse xaa kayaaya labeyya . ’ ”
66002018	’ Noka kee kwaane lo mandad , xaa nkanap re xaa na yezh Tiatira : “ Kwaane né Xgann Dios , xaa mod luzh bal nak zaalo , nu lee nii xaa nzhak kwenta tub le yiib kwaan ngeey doo lo ki :
66002019	‘ Ne na rese kwaan nle re gu ; ne na xomod nkela gu , xomod tubka ngwii gu lo na , nu xomod nkee gu xchiin na . Chul mod nyela gu nu nkeera gu xchinn na nal ke yilo .
66002020	Per kwaan nanyulat na nak : nyela gu ne gu Jezabel , me kwaan mbezh nii kwent cheen na , per nebse nkade me re xmos na , nle me zee chaal xaa stub naz re ngwnaa , nu nle me zee nzhaw xaa baal kwaan mrib lo mdo .
66002021	Mlaa na me zee chee me mod nak me , nu laa me re jwalt kwaan nle me , per nanet me laa me kwaan nchaal me stub naz xaabyi .
66002022	Kwaanzee , gro doo bid nu yalne teed na lo me kwaan re xaa nchaal me , chelee xaa nalaat xaa me nu wii xaa lo na ,
66002023	na gut rese xinn me . Nu snee lee rese xaa nak xaa na nela , lee na nlabeyy rese xgab kwaan nzho yek xaa nu kwaan nzho lextoo xaa ; nu sbaa kix na lo kad tub xaa kwaan mle xaa gan .
66002024	Nik stub kwaan naxaalt na le re gu , xaa Tiatira , nel nanzhaket gu tich re kwaan mbezh lak xaa nak , kwaan nzholaan cheen Maxuu .
66002025	Per nal , nali le gu kwaan kale gu axta gorna yal na .
66002026	Nu re xaa nle gan lo re kwaan nawent , nu nle kwaan nzhekla na axta mbizh gwluzh , na za yalnabeyy lo xaa zee nabeyy xaa lo yizhyo ne .
66002027	Snee kwentaxa mzaa Xuz na yalngezh lo na nu sbaaka za na yalnabeyy lo re xaa ne , zee nabeyy xaa re yezh kwaan tub bar yiib nu lux xaa re yezh modxa nlee myet yas yo .
66002028	Nu noka za na lo xaa Mbal Ndok , ma nlen garziil .
66002029	¡ Nzob nzha re gu , nzhaal gon gu kwaan nii Mbi Naban lo gu , xaa nak xaa na ! ’ ”
66003001	’ Noka kee kwaane lo mandad , xaa nkanap re xaa na yezh Sardis : “ Kwaane né xaa kwaan nkano gazh Mbi Naban cheen Dios nu xaa nzhib gazh mbal yiba lozhya : ‘ Ne na rese kwaan nle gu , nu ne na lee gu nak mod tub xaa ngut , nixa nzhib xtizh gu lee gu mban .
66003002	Bloo gu mkaal lo gu nu nye bzo gu lo re kwaan wli kwaan nkano gu , nel merla yet reya . Ne na cho kwaan nle gu nu nanakta nali lo Xdios na .
66003003	Bselazh gu re kwaan mseed gu ; nu blaa gu naletra gu kwaan nawent . Chelee gu nakoot gu mkaal lo gu , lee na yal lo gu mod tub wann , gorna tira nanlet gu xgab .
66003004	Per lo re gu , xaa yezh Sardis , nzho lak xaa namlebeedt xab xaa , nu re xaa baa ze tubka kwaan na , nu gak xaa ler rus , nel naka tub kwaan mle xaa gan .
66003005	Nu nle re xaa gan lo re kwaan nawent , gak xaa ler rus nu nacheet na le xaa lo yech cheen yalnaban kwaan tira , sinka yé na lo Xuz na nu lo re mandad cheen xaa , xaa ne nak xaa na .
66003006	¡ Nzob nzha re gu , nzhaal gon gu kwaan nii Mbi Naban lo gu , xaa nak xaa na ! ’ ”
66003007	’ Noka kee kwaane lo mandad , xaa nkanap re xaa na yezh Filadelfia : “ Kwaane né xaa nali nak , xaa tira nankadet , xaa nkano leyaw cheen rey David : ‘ Na nxal roo pwert nu nik tub xaa nyent mod saawa , nu na nsaawa nu nik tub xaa nalet gan xala .
66003008	Na nlabeyy rese kwaan nle gu . Wii gu , lee na mxal roo pwert lo gu kwaan nik tub xaa nyent mod saaw . Nixa chepse yalnabeyy nkano gu , per mbin gu kwaan ngunii na nu nanzhét gu nanlabeyyt gu na .
66003009	Gwii cho kwaan le na . Le na zee le gu gan lo re xaa nzholl lo Maxuu , xaa mbezh nak xaa dii cheen Israel nu nawlit xaaya , zee wii xaa lee na nkela re gu .
66003010	Nel myela gu mlochaw gu re kwaan ngunii na , kwaanzee na kanap gu gorna zhin yalzi gro lo dubse yizhyo , gorna le na preb re xaa nzhi lo yizhyo .
66003011	Merla yal na . Bkanap gu kwaan nkano gu , zee nik tub xaa nakiibt koron kwaan le gu gan .
66003012	Nu lee re xaa nle gan lo re kwaan nawent , na le xaa mod tub yiso leen li Xdios na , nu tira naroot xaa zee . Nu kee na le Xdios na cho xaa ; noka kee na cho xaa le cheen yezh cheen Xdios na kwaan nak Jerusalén Kub , yezh kwaan nyaad naz yiba ; nu noka kee na le na kwaan kub cho xaa .
66003013	¡ Nzob nzha re gu , nzhaal gon gu kwaan nii Mbi Naban lo gu , xaa nak xaa na ! ’ ”
66003014	’ Noka kee kwaane lo mandad , xaa nkanap re xaa na yezh Laodicea : “ Kwaane né xaa nle zee gaka , xaa nzaa kwent nali , xaa nak lox re kwaan mdexkwaa Dios :
66003015	‘ Nlabeyy na rese kwaan nle gu . Mod nis kwaan nzho roo na nak gu . Nazhoogt gu nu nixa nanyagt gu . ¡ Wen chol nazhoog gu o chol nanyag gu !
66003016	Per nel sbaa nak gu mod nis kwaan nanazhoogt nixa nananyagt , zee zere na gu roo na .
66003017	Nu mbezh gu rik gu , nu chul nzho gu nu nik tub kwaan nanzho jwalt lo gu ; per nanzeent gu , lee gu tira nawent nzo lo Dios . Lee gu nak xaa mas nales , xaa prob , syeg , nu xaa cheey .
66003018	Kwaanzee nii na lo gu : Bzi gu or kwaan wlipa lo na , zee wlipa gak gu xaa rik ; nu bzi gu ler rus lo na zee natontra gu nel cheey gu ; nu bzi gu tub remed lo na yo garlo gu zee yani garlo gu .
66003019	Ngalno na re xaa nkela na nu seed na xaa , zee laa xaa naletra xaa kwaan nawent nu wii xaa lo na .
66003020	¡ Wii , lee na kakwezh roo pwert nu chelee tub xaa gon xtizh na nu xal xaa roo pwert , na zeeb leen li xaa nu gaw na kwaan lee xaa !
66003021	Nu lee re xaa nle gan lo re kwaan nawent , za na tub pa zob xaa pa nabeey na , mod mle na gan lo re kwaan nawent , nu nzob na kwaan Xuz na pa nabeyy xaa .
66003022	¡ Nzob nzha re gu , nzhaal gon gu kwaan nii Mbi Naban lo gu , xaa nak xaa na ! ’ ”
66004001	Ngulo myun re kwaane lo na , mwii na naz yiba nu mlu tub pwert kwaan nzexal lo na ; nu leeka bos kwaan mbin na yilo , kwaan mbezh kwenta tub trompet , nguné lo na : ― Guxoob nee , zee luu na re kwaan gak gwluzh lo re kwaane .
66004002	Nu gorzeetlaka lee Mbi Naban mbe na , nu myun Dios lo na , nzob naz pa nabeyy xaa .
66004003	Nu lee Dios na mod tub ke kwaan le jaspe o kornalina kwaan nla xni naxne , nu lee pa nzob xaa , nzo tub bayiit kwaan nzaa xni naye mod na ke kwaan le esmeralda .
66004004	Nu xkwes xaa myun lo na stub pa nzob galbtap xaa gol , xaa nabeyy . Xaa nak duzna ler rus nu nzob koron or yek xaa .
66004005	Lee pa nzob Xaa Nabeyy , nroo balngwzi nu nzhech balngwzi . Nu paro nzob Xaa Nabeyy , nkee gazh bruj kwaan nzaa xni , kwaan nak gazh mbi naban cheen Dios .
66004006	Nu noka paro nzob Xaa Nabeyy , nzho tub nistoo kwaan nlu kwenta bidr . Lee xsaww paro nzob Xaa Nabeyy , nu naz xkwes xaa nzo tap xaa mban , xaa kwaan nzob zaalo dubse cho , naz delant nu naz tich .
66004007	Lee tub xaa nzhak kwenta tub mbezh , lee stub xaa nzhak kwenta tub la ngoon , lee stub xaa nzhak kwenta tub myet , lee stub xaa nzhak kwenta tub msi ma nzhazebi .
66004008	Nu kad tub xaa ne nzob xop xiil , nu dubse cho xaa nzob zaalo xaa . Nu zhe nu yaal nanyizhat xaa mbezh xaa : ¡ Nali , nali , nali nak Xaa Nabeyy , Dios , xaa non lo rese xaa nu lo rese kwaan , xaa ngok , nu xaa nak , nu xaa bare yaad !
66004009	Nu gorna lee dap xaa ne nzholl lo xaa nzob pa nzob Xaa Nabeyy , nu nii xaa non doo nak xaa nu nzaa dixkix xaa lo xaa , xaa kwaan tira mban ,
66004010	zee lee galbtap xaa gol nkichyek axta lo yo lo Xaa Nabeyy , zee nzholl xaa lo xaa , nu nzaa xaa xkoron xaa lo Xaa Nabeyy . Nu mbezh re xaa :
66004011	Dios , lu nak Xaa Nabeyy nu . Non doo lu , nu lu nzhaal kayaa re kwaan chul , zee nzhaal wii re xaa respet lo lu , nu tira nabeyy lu , nel lu mdexkwaa rese kwaan ; nu mod nzhekla lu mri reya nu ngoka .
66005001	Zee mwii na lo Xaa Nabeyy , xaa nzob naz pa nabeyy xaa , nu yaa xaa lad li nzho tub yech kwaan nkee letr naz lo nu naz tich , nu nkee gazh sey choya zee nyent cho xal loya .
66005002	Nu myun tub mandad non cheen Dios lo na , nu dub gan mbezh xaa : ― ¿ Cho nzho mod chaz re sey kwaan nyaww roo yech ne nu xal loya ?
66005003	Nixa naz yiba , nixa naz yizhyo nu nixa xan yizhyo , nyent tub xaa nzho mod xal lo yech ne nu wii xaa loya .
66005004	Nu mbinn doo na nel nanguzhalt tub xaa nzho mod xal lo yech nu wii xaa loya .
66005005	Per tub re xaa gol né lo na : ― Nagonntra lu nel lee Mbezh , xaa nak dii cheen Judá nu lox cheen rey David mle gan . Lee xaa nzho mod chaz sey cho yech nu xal loya .
66005006	Zee mwii na zee mlu tub Mbakxiil lo na . Mzo ma pa nzob Xaa Nabeyy , nu xsaww lo dap xaa mban nu xsaww lo re xaa gol . Lee Mbakxiil nyun kwenta tub ma mbit xaa nu nzob gazh xkach yek ma , nu gazh zaalo ma , kwaan nak gazh mbi naban cheen Dios , kwaan mxaal xaa naz dubse yizhyo .
66005007	Nu ngwa Mbakxiil pa nzob Xaa Nabeyy nu mzen yech kwaan nzho lad li yaa Dios .
66005008	Nu gorna mzen ma yech , lee dap xaa mban nu lee re xaa gol mkichyek axta lo yo lo ma . Nkano re xaa gol bagwel kwaan nzholl xaa nu nzhano xaa yann kwaan ngazhe kwaan yaal , kwaan nak mod re wdizh kwaan wdizhno xaa mle nambey Jesús lo Dios .
66005009	Nu nzholl xaa kwaan kub , kwaan nii : Lu nak tub xaa non zee nzho mod zen lu yech ne nu chaz lu re sey kwaan nyaaw rooya , nel mbit re xaa lu nu mxo lu xren lu zee mzi lu re myet lo Dios : xaa reta ben , xaa nzhedizh rese dizhze , xaa reta dii nu xaa reta yezh .
66005010	Lee re xaa ne mle lu xaa nabeyy lo dubse yizhyo , zee gak re xaa ne ngwleyy , xaa nabeyy lo yizhyo kwent cheen Xdios be .
66005011	Zeera mlach na , nel mbin na bos cheen zyen doo mandad cheen Dios , xaa nzhi dub welt lo pa nzob Xaa Nabeyy , nu lo dap xaa mban nu lo re xaa gol . Nu nzhi zyen doo miyon xaa nu nyent cho le gan lab re xaa ,
66005012	nu dublegan nii re xaa : Non doo xaa nak Mbakxiil , ma mbit re xaa . Lee ma nzhaal kayaa re yalnabeyy nu rese kwaan non , nu re yalnzhak , nu re yalngezh , nu nzhaal gon re xaa xtizh ma , nu nzhaal kayaa ma re xni nu gool re xaa lo ma .
66005013	Nu noka mbin na rese kwaan mdexkwaa Dios naz leen yiba nu naz lo yizhyo , nu naz xan yizhyo nu leen nistoo mbezh : ¡ Lee Xaa Nabeyy , xaa nzob naz pa nabeyy xaa , nu lee Mbakxiil , nak xaa nzhaal gool re myet lo , nu gon re xaa xtizh , nu kayaa xaa re xni nu re yalngezh , nal nu tira !
66005014	Lee dap xaa mban mbezh : ― ¡ Sbaa gaka ! Nu lee re galbtap xaa gol mkichyek axta lo yo nu mbill re xaa lo ma .
66006001	Nu mwii na lee Mbakxiil mchaz tub sey . Nu mbin na lee tub xaa mban nii kwenta nzhech ngwzi , nu nzhé xaa : ― ¡ Te !
66006002	Mwii na nu myun tub kabay rus lo na ; nu lee xaa nzob tich ma nzho tub wez yaa . Nu mkayaa xaa tub koron nu mroo xaa kwenta tub soldad , xaa nzha lo dil zee le xaa gan .
66006003	Zeera mchaz Mbakxiil stub sey kwaan nak sey rop , nu mbin na lee stub xaa mban nzhé : ― ¡ Te !
66006004	Nu mroo stub kabay naxne na , nu lee xaa nzob tich ma mkayaa yalnabeyy zee yo dil lo yizhyo , zee gut re xaa wechxinn xaa ; nu mkayaa xaa tub espad kwaan ndok .
66006005	Zeera mchaz Mbakxiil stub sey , kwaan nak sey yon , nu mbin na lee stub xaa mban nzhé : ― ¡ Te ! Nu myun tub kabay nagaas lo na , nu lee xaa nzob tich ma nzho tub xobex yaa .
66006006	Nu xsaww lo dap xaa mban mbin na tub bos kwaan nzhé : ― Gwa , lux nzhobxtil nu sebad zee kar nkee nzhobxtil nu sebad , axta nebse kix xaa tub kil nzhobxtil ka xaa kee xaa zhiin tub mbizh nu nebse kix xaa chon kil sebad ka xaa kee xaa zhiin tub mbizh ; per naluxt lu anseyt nixa xis ub .
66006007	Zeera mchaz Mbakxiil stub sey , kwaan nak sey dap , zee mbin na lee stub xaa mban nzhé : ― ¡ Te !
66006008	Mwii na nu myun stub kabay mor lo na , nu lee xaa nzob tich ma le Yalgut . Nu tich lee xaa nze Hades , xaa nabeyy xkyizhyo re xaa ngut . Nu mkayaa xaa yalnabeyy lux xaa tub part lo tap part yizhyo , zee gut xaa re xaa nzho baa lo dil , nu lo yalnlaan , nu lo yalyizh , nu lo re ma wen ma nakap nak .
66006009	Zeera mchaz Mbakxiil stub sey , kwaan nak sey gaay . Nu myun lo na , xan mdo cheen Dios , re xaa mbit xaa kwent cheen xtizh Dios nel mzaa xaa xkwent Jesucrist .
66006010	Nu dublegan nii re xaa : ― Lu nak Xaa Nabeyy , nu xaa nzhul nu xaa nali nak . ¿ Cho gor naab lu kwent lo re myet yizhyo , nu ted lu re xaa bid kwentaxa mle re xaa nu ?
66006011	Zee mzaa Dios ler rus gak re xaa , nu nzhé xaa lo re xaa : ― Kwaz re gu xep , axta gorna lee re wech gu nu re bzan gu , xaa nzhaal yet , gut re xaa , kwentaxa mbit re xaa gu , nel rese gu nak xmos na .
66006012	Zeera mchaz Mbakxiil stub sey , kwaan nak xop . Zee mwii na mgun tub xog nye doo . Lee mbizh nguna nagaas , mod ler nagaas ; lee mbee nguna naxne mod ren ,
66006013	nu lee re mbal yiba ngob lo yizhyo , mod nzhab ig lo yag leezha nroo mbi nye doo .
66006014	Lee yiba ta namlutra nu myuna mod tub lee yech kwaan nduuzh , nu rese yi nu rese yizhyo kwaan nzho leen nistoo mcheeya pa nzoba .
66006015	Nu lee re rey mkaxlaan leen re yeer nu leen kelag . Nu re xaa nabeyy lo re soldad mkaxlaan kwaan lee xaa , nu noka re xaa rik mkaxlaan kwaan lee xaa , nu noka re xaa nabeyy nu re xmos xaa , nu re xaa sbaasa mkaxlaan kwaan lee xaa .
66006016	Nu mbezh re xaa lo re yi nu lo re ke : ― ¡ Bla re gu tich re nu , nu bkaxlaan nu lo Dios , xaa nzob naz pa nabeyy xaa , nu lo yalnayii cheen Mbakxiil !
66006017	Nel mzhinla mbizh gro doo kwaan ted rop xaa ne re myet bid , ¡ nu nyent xaa ye ded bid ne !
66007001	Gwluzh ngulo mded re kwaane , myun tap mandad cheen Dios lo na , xaa nzoli lo dap skin yizhyo , nu nsaaw xaa dap mbi cheen yizhyo , zee nanroot mbi lo yizhyo nixa leen nistoo nixa leen yag .
66007002	Noka myun stub mandad lo na , xaa nze lo mbizh , pa nlen mbizh ; nu nkano xaa sey cheen Dios , xaa tira mban . Mandad ne ngunii dublegan lo dap mandad xaa mkayaa yalnabeyy lux re kwaan lo yizhyo nu leen nistoo :
66007003	― ¡ Naluxt gu kwaan nzho lo yizhyo nixa leen nistoo nixa naluxt gu re yag , axta gorna yilo kee nu sey cheen Dios lechuzh re xmos Xdios be !
66007004	Nu mbin na lak xaa mkee sey cheen Dios lechuzh , tub gayoo choobtap mil xaa lo re sawlazh na , xaa nak dii cheen Israel , mkee sey lechuzh .
66007005	Mkee re xaa ne sey : xaa dii cheen Judá , chiibchop mil xaa , xaa dii cheen Rubén , chiibchop mil xaa , xaa dii cheen Gad , chiibchop mil xaa ,
66007006	xaa dii cheen Aser , chiibchop mil xaa , xaa dii cheen Neftalí , chiibchop mil xaa , xaa dii cheen Manasés , chiibchop mil xaa ,
66007007	xaa dii cheen Simeón , chiibchop mil xaa , xaa dii cheen Leví , chiibchop mil xaa , xaa dii cheen Isacar , chiibchop mil xaa ,
66007008	xaa dii cheen Zabulón , chiibchop mil xaa , xaa dii cheen Che , chiibchop mil xaa , xaa dii cheen Benjamín , chiibchop mil xaa ,
66007009	Gorna ngulo myun re kwaane lo na , myun lo na zyen doo xaa , nu nik tub xaa nalet gan lab re xaa . Baa ngu xaa reta yezh , xaa reta ben , xaa reta dii , nu xaa nzhedizh reta klas dizhze . Nzo re xaa delant lo Dios , xaa nzob xaa naz pa nabeyy xaa , nu lo Mbakxiil . Rese xaa ne nak ler rus nu nzho lag cheen yag yin yaa re xaa ne .
66007010	Nu rese xaa nii dublegan : ¡ Lee Xdios be , xaa nzob naz pa nabeyy xaa , nu lee Mbakxiil nzaa yalnaban kwaan tira !
66007011	Nu lee rese mandad cheen Dios nzo dub welt pa nzob Xaa Nabeyy nu lo re xaa gol nu lo dap xaa mban . Nu axta lo yo mkichyek re xaa lo Dios , xaa nzob naz pa nabeyy xaa nu mbill re xaa lo Dios .
66007012	Nu nzhé re xaa : ¡ Sbaa gaka ! Lee lo Xdios be nzhaal gool rese myet lo , nel re xni nu yalnzhak nak cheen xaa , nu lo lee xaa nzhaal zaa rese myet dixkix nu wii rese myet lo xaa , nel lee xaa nkano rese yalnabeyy nu dubse yalngezh . ¡ Sbaa gaka !
66007013	Zee lee tub xaa gol ngunabdizh lo na : ― ¿ Cho nak re xaa nak ler rus ne ? , nu ¿ pa mroo re xaa ne ?
66007014	Zee mkeb na lo xaa nzhé na : ― Lu ne . Nu lee xaa mkeb lo na nu né xaa : ― Re xaa ne nak xaa mroo lo re bid kwaan gro , nu mzet xaa xab xaa nu mle rus xaaya kwaan xren Mbakxiil .
66007015	Kwaanzee nzo re xaa delant lo pa nabeyy Xaa Nabeyy , zhe nu yaal nkee xaa zhiin lo Dios leen Xkyidoo Dios , nu Dios kanap re xaa leen li xaa .
66007016	Nadedtra xaa bid lo yalnlaan nixa lo yizhnzhek , nixa nazeyytra mbizh re xaa , nu nixa nazeentra re xaa neey ;
66007017	nel lee Mbakxiil , ma nzo xsaww pa nzob Xaa Nabeyy , nkanap re xaa mod mbakxiil nu nyano xaa re xaa roo xlen cheen yalnaban , nu Dios chee re nis garlo xaa , xaa mbinn .
66008001	Nu zee mchaz Mbakxiil sey gwluzhtlaka kwaan nkee cho yech , kwaan nak sey gaazha , nu nik tub rezh namkeet yiba rol gor .
66008002	Zeera ngune na lo gazh mandad , xaa nzo lo Dios ; nu mkayaa mandad gazh trompet .
66008003	Zeera mbid stub mandad , kwaan nzho tub yann or yaa , pa nzek xaa yaal , nu mzo xaaya lo mdo or . Nu mkayaa xaa zyen doo yaal , zee mchaal xaa yaal kwaan re wdizh kwaan nii re xaa mle nambey Jesús lo Dios nu mzhib xaaya lo mdo kwaan nak or , kwaan nzo lo pa nzob Xaa Nabeyy .
66008004	Nu lozhya mandad , tubka nroo zhen cheen yaal kwaan re wdizh kwaan nii re xaa Jesús lo Dios , nu nguxooba lo Dios .
66008005	Zee lee mandad mzen yann or cheen yaal , nu mchazhe xaaya kwaan ki kwaan nzhib lo mdo , nu mlebi xaaya naz lo yizhyo . Zeera mroo ngwzi nu nye doo ngoch ngwzi , nu nye doo mgun xog .
66008006	Lee gazh mandad xaa mkayaa trompet , mzo listla gool trompet .
66008007	Lee mandad , xaa yilotlaka mkwezh trompet cheen , zee lee lo yizhyo mla yuuke nu ki kwaan nuch kwaan ren . Mzeka tub part kwaan nak chon part yizhyo , nu mzeka re yag kwaan nzeb baa , nu tira mzeka rese yix naye .
66008008	Lee mandad rop mkwezh trompet cheen , nu lee tub kwaan nzhak kwenta tub yi kwaan kayek mla leen nistoo , nu tub part lo chon part nistoo ngok ren ;
66008009	nu tub part lo chon part rese kwaan nzho leen nistoo ngut , nu tub part lo chon part re bark kwaan nzho leen nistoo mlux .
66008010	Lee mandad yon mkwezh trompet cheen , zee ngob tub mbal yiba , ma ndok doo , nu mlux ma tub part lo chon part re yuu kwaan nzho yizhyo , nu re xlen pa nzhib nis .
66008011	Lee mbal kwaan ngob lo yizhyo le Nala Doo ; nu ngok nala doo tub part lo chon part nis dubse yizhyo , kwaanzee ngut zyen doo myet .
66008012	Lee mandad dap mkwezh trompet cheen , nu mlux tub part lo chon part mbizh , nu tub part lo chon part mbee , nu tub part lo chon part mbal yiba , nu snee ngunaya nagaas . Nu namzaatra xni tub part lo chon part cheen mbizh nu tub part lo chon part re ma kwaan nlen yaal .
66008013	Zee mwii na , nu myun tub msi , ma nzebi yiba lo na , nu dublegan nii ma : ― ¡ Ay , ay , ay , nales doo ded re xaa yizhyo , gorna kwezh xchon mandad trompet xcheen xaa !
66009001	Lee mandad gaay mkwezh trompet cheen , zee myun tub mbal yiba lo na , ma ngob yiba nu mla lo yizhyo , nu mkayaa ma leyaw cheen yerdoo .
66009002	Nu mxal ma roo yerdoo , nu leen ba mroo zhen mod leen tub gor ndok doo . Nu lee zhen cheen yerdoo mle nagaas lo mbizh nu lo rese kwaan yiba .
66009003	Nu leen zhen ba mroo zyen doo mbeso nu mrech ma dubse yizhyo ; nu mzaa xaa yalnayii lo ma mod lo nix .
66009004	Nu mxaal xaa ma , zee nanluuxt ma nik tub yix wen , nixa nik tub kwaan naye na , nixa re yag ; nebse nzhaal kee maya cho re xaa kwaan nankeet sey cheen Dios lachuzh .
66009005	Per namzaat xaa diizh lo ma gut ma myet , nebse teed ma re myet bid tub gaay mbee ; nu mod nkee maya lal kwentaxa nkee nixa .
66009006	Lee re mbizh zee lee re myet nzhekla yet per nayizhalt mod yet xaa lo xaa ; nu nle re xaa xgab yet xaa , per nyent mod yet xaa .
66009007	Lee re mbeso nzhak mod kabay ma nya lo dil ; nu yek ma nzob tub kwaan nzhak kwenta tub koron or , nu lee garlo ma nzhak kwenta garlo myet .
66009008	Lee yich yek ma nzhak kwenta yich yek ngwnaa , nu lee leyy ma nzhak kwenta leyy mbezh .
66009009	Lee laz ma nyaaw kwaan yiib , nu lee bi kwaan nzebi ma nyubi mod pa nzhaxonn zyen doo kabay , ma nzhano karret lo dil .
66009010	Nu lee xkol ma nzob xkoch ma kwaan nkee maya mod nix , nu nkano ma yalnabeyy kee maya cho re myet dubse tub gaay mbee .
66009011	Lee xaa nabeyy lo re mbeso , nak mandad cheen yerdoo ; nu diizh hebreo le xaa Abadón nu diizh gryeg le xaa Apolión . ( Wdizh ne nii : “ Xaa nlux rese kwaan ” . )
66009012	Mded yalzi kwaan yilotlaka , per seesa nzho jwalt xchopa .
66009013	Zee lee mandad xop mkwezh trompet cheen , nu mbin na tub bos kwaan mroo leen dap skin mdo or , kwaan nzob lo Dios .
66009014	Nu lee bos nzhé lo mandad ne , xaa mkwezh trompet : ― Bsela dap mandad , xaa mkado Dios , roo yuu ndok kwaan le Éufrates .
66009015	Nu listla nzo Dios sela dap mandad xaa mkadoo nee , zee xek xaa xaa mer liin , mer mbee , mer mbizh , nu mer gor kwaan mlela Dios xgab , zee gut xaa tub part lo chon part re myet yizhyo .
66009016	Nu mbin na nzhé tub xaa : ― Nzho kan chop gayoo miyon soldad , xaa nzob tich kabay .
66009017	Snee myun re kabay lo na , nu re xaa nzob tich ma nyaaw laz kwaan yiib kwaan nla xni naxne mod ki , nu nla xni sul mod ke le safiro nu nla xni nayech mod ke le azufre . Lee yek re kabay nzhak kwenta yek mbezh , nu roo ma nroo bal , zhen , nu azufre .
66009018	Nu tub part lo chon part lo re myet yizhyo yet lo re yalzi kwaan nroo roo re kabay : bal , zhen , nu azufre .
66009019	Nel lee re kabay nted yalzi kwaan roo ma nu kwaan xkol ma ; nel lee xkol ma nzhak kwenta yek tub mball wiz , kwaan kee maya re myet .
66009020	Per lee re myet , xaa nanguta lo re yalzi ne , namlaat xaa naletra xaa re kwaan nawent kwaan nle xaa : seetaka nzholl re xaa lo re mandad cheen Maxuu , kwaan nak re maj , kwaan mdexkwaa kwaan or nu kwaan plat nu kwaan brons nu kwaan ke nu kwaan yag . Re maj ne nyent mod wii , nixa nyent mod gon kwaan nii re xaa lo , nixa nyent mod ze .
66009021	Nu seetaka lee re myet ne nanlaat naletra xaa kwaan nawent kwaan kale re myet ne ; nu seetaka nzhut xaa sa myet xaa , nu seetaka nle xaa re yalwezh , nu seetaka nchaal xaa stub naz ngwnaa , nu seetaka nlewann xaa .
66010001	Zee myun stub mandad , xaa ngezh doo lo na , xaa nzela naz yiba leen tub xkaw . Nu nzob tub bayiit yek xaa , lee garlo xaa nla xni mod mbizh , nu lee nii xaa nzhak kwenta bal ki .
66010002	Nu lee yaa xaa nzho tub lee yech chut , nu mzo xaa nii xaa lad li lo nistoo , nu lee nii xaa lad rebes mzo xaa lo yo .
66010003	Nu ngunii xaa dublegan , mod mbazhe tub mbezh ; nu gorna ngunii xaa , ngoch gazh ngwzi .
66010004	Gorna ngulo ngoch gazh ngwzi , lee na nzhakee kwaan nguniiya ; per mbin na tub bos yiba kwaan né lo na : ― Nayét lu kwaan nzhé gazh ngwzi ne , nu nixa nakeet luya .
66010005	Zee lee mandad , xaa mlu lo na , xaa nzo nii lo yizhyo nu leen nistoo , mlep yaa lad li naz yiba ,
66010006	nu nzhé xaa : ― Wlipa snee né xaa kwaan tira mban , xaa kwaan mdexkwaa yiba nu yizhyo nu nistoo , nu rese kwaan nzho leena . Nu né xaa : ― Nakint kwaz gu mas .
66010007	Nel gorna lee mandad gazh kwezh trompet cheen , gorzee gak rese wdizh xlaan cheen Dios , modxa nzhé Dios lo re xmos xaa , re xaa ngunii xaa lo yilo .
66010008	Lee bos kwaan mbin na , kwaan nze naz yiba , mbare ngunii lo na , nu néya lo na : ― Gwa nu bzen yech chut , kwaan nzho yaa mandad xaa nzo nii leen nistoo nu lo yizhyo .
66010009	Ngwa na lo mandad nu ngunaab na lo xaa zee zaa xaa yech chut lo na . Nu lee xaa mkeb lo na né : ― Bzena nu dawa . Roo lu gak naxa mod mzhin , per lee leen lextoo lu gaka nala .
66010010	Mzena na yech chut yaa mandad nu ndaw naya ; nu roo na ngok naxa mod mzhin , per gorna ngulo ndaw naya , mle nalaya lextoo na .
66010011	Zee né xaa lo na : ― Nkin zaa lu kwent stub welt kwaan né Dios lo lu lo re myet , nu lo re yezh , nu lo re xaa nzhedizh rese dizhze , nu lo re rey .
66011001	Zee mzaa xaa tub lee nit lo na , kwaan nzhak kwenta tub metr kwaan nchiix xaa , nu né xaa lo na : ― Gwa nu bchiix yidoo cheen Dios nu mdo cheena , nu blab lak xaa nzholl lo Dios baa .
66011002	Per nachiixt lu lach jwer Xkyidoo Dios , nel re xaa nanakt xaa Israel zo baa tub choobchop mbee .
66011003	Nu lee na xaal chop xaa zaa kwent kwaan yé na lo xaa , nu zaa xaa kwent tub mil chop gayoo chon gal mbizh , nu gak xaa ler nadox kwaan nagaas .
66011004	Rop xaa ne nak rop yag olib nu rop bruj kwaan nzaa xni lo Xaa Nabeyy dubse yizhyo .
66011005	Nu chelee tub xaa nzhekla seweey xaa xaa , lee rop xaa ne koo ki roo , zee zek xaa re xaa nayii ne xaa ; nu snee yet loka xaa nzhekla seweey xaa .
66011006	Rop xaa ne nzho mod saaw yiba zee nalatra yey dubse mbizh kwaan zaa xaa kwent kwaan yé Dios lo xaa ; nu noka nzho mod le xaa gak nis ren nu chezi xaa re myet yizhyo kwaan rese yalzi , gorna nzhekla xaa .
66011007	Per gorna ngulo mzaa xaa kwent , lee tub ma nakap roo leen yerdoo nu dil kwaan rop xaa ne , nu zle ma gan lo rop xaa ne nu gut ma xaa ne .
66011008	Lee kwerp cheen rop xaa ne lake leen naz xsaww yezh , leeka yezh paro mbit xaa Xaa Nabeyy be . Lee yezh ne nii xaa nabix nak Sodoma nu Egipto .
66011009	Nu tub chon mbizh yirol , lee rese myet yizhyo , xaa rese dii , nu xaa nzhedizh rese dizhze , nu xaa rese yezh wii lo kwerp cheen rop xaa , nu nazaat re xaa diizh yibyo xaa .
66011010	Nu lee rese xaa yizhyo nyakla nel ngut rop xaa mzaa kwent kwaan nzhé Dios lo lee xaa , xaa tant mted bid lo xaa . Nu zelazh rese xaa kwaan lo wechxinn xaa .
66011011	Per gorna ngulo mded chon mbizh yirol , Dios seban rop xaa ne , nu yixche xaa stub welt , nu rese xaa lach lo xaa zheb doo xaa .
66011012	Zee lee rop xaa ne gon tub bos yiba kwaan yé lo xaa : ― ¡ Guxoob gu nee ! Nu yixoob xaa naz yiba leen tub xkaw nu lee re xaa nayii ne xaa wii lo xaa .
66011013	Nu leeka gorzee gun tub xog kwaan nye doo , nu kwent cheen xog lux tub part lo chii part cheen yezh nu yet gazh mil xaa . Lee re xaa mbanaka , kwaan yalnacheb gool xaa lo Dios nu yé xaa : ― Lu nak Xaa Nabeyy , xaa nzob naz yiba .
66011014	Ngulola mded tub yalzi , per seesa nzho jwalt stuba .
66011015	Lee gazh mandad mkwezh trompet cheen , nu mbin na zyen bos nye doo naz yiba , nu nzhé reya : Lee yalnabeyy cheen yizhyo nal naka cheen Dios , Xaa Nabeyy be nu cheen Jesucrist Xaa Mxaal xaa lo yizhyo , nu tira nabeyy xaa .
66011016	Lee re galbtap xaa gol , xaa nzob delant lo Dios , mkich yek axta lo yo , nu mbill xaa lo Dios ,
66011017	nu nzhé xaa : Nzaa nu dixkix lo lu Xaa Nabeyy , lu nak Dios , xaa nzho mod le rese kwaan , lu nak xaa ngok axta yilo , nu mzelo lu nabeyy lu yizhyo kwaan gro yalngezh cheen lu .
66011018	Lee re yezh nayii doo ne lu ; per nal mzhinla mbizh cheen yalnayii cheen lu , gorna naab lu kwent lo re xaa ngut . Nu zaa lu lo re xmos lu , xaa mzaa kwent kwaan nzhé lu lo lee xaa yilo , kwaan mle xaa gan , nu noka zaa lu lo re xaa nzheb ne lu , xaa nambey nak , kwaan mle xaa gan , lo re xaa non nu lo re xaa nanont . Nu lux lu re xaa nlux yizhyo .
66011019	Zee mxal pwert cheen yidoo cheen Dios , kwaan nzob naz yiba , nu lee leen yidoo myun kaj cheen wdizh kwaan mlaa Dios . Nu zee ngoch ngwzi , nu mbin na tub bi gro doo , nu mgun tub xog nu mla doo yuuke .
66012001	Zee mlu lo na tub kwaan nabix , kwaan gro doo yiba , tub ngwnaa nzhak me mbizh kwenta tub ler , nu lee mbee nax nii me , nu lee yek me nzob tub koron kwaan tub chiibchop mbal .
66012002	Lee ngwnaa nakxiin , nu mbazhe me ne doo lextoo me gal xinn me .
66012003	Zee myun stub kwaan nabix lo na yiba , tub waz doo , ma naxne na , nu nzob gazh yek nu tubga koron kad tub yek ma , nu nzob ma chii xkach ma .
66012004	Nu kwaan xkol ma mdobxex ma tub part lo chon part re mbal yiba nu mlebi ma mbal naz lo yizhyo . Lee waz nguxso lo ngwnaa me mer gal xinn , zee gaw waz xinn me gorna gal mad .
66012005	Nu lee ngwnaa mzan tub madbyi , xaa nak xaa nabeyy yizhyo kwaan tub bar yiib . Per lee xgann me mbyiib lo me nu nya xaa naz lo Dios , naz pa nzob xaa nabeyy ;
66012006	nu lee ngwnaa mrexonn nya naz wen , tub pa mdexkwaa Dios yo me , nu zaa Dios kwaan gaw me tub mil chop gayoo chon gal mbizh .
66012007	Zeera ngu tub dil naz yiba . Lee tub mandad cheen Dios , xaa le Miguel nu re stub mandad , xaa nabeyy xaa , mdil kwaan waz nu re mandad cheen waz ,
66012008	per namlet waz gan . Nu zee mlux waz xlugar waz naz yiba , kwaan re xmandad waz .
66012009	Zee mloo xaa waz , ma nii xaa Mball Wiz Gox , ma noka le Maxuu nu noka le Dyab , ma nkade rese myet yizhyo . Lee waz nu re xmandad waz mla naz yizhyo ne .
66012010	Zee mbin na tub bos kwaan nye naz yiba , kwaan nzhé : ¡ Nal ngoka ! Nal luu xomod zaa Xdios be yalnaban lo myet , nu luu re yalngezh nu yalnabeyy cheen xaa , noka luu yalnabeyy cheen Crist , Xaa Mxaal Dios Nabeyy ; nel mloo xaa waz , ma kwaan ngaazh re kwaan tich re wech be nu re bzan be , ma kwaan tubka mbezh lo Xdios be , nawent nak re xaa xaa .
66012011	Lee re xaa mle gan lo waz kwaan ren kwaan mxo Mbakxiil , nu kwaan kwent cheen wdizh chul kwaan nzaa re xaa ; nu nanzhebt re xaa yet xaa .
66012012	¡ Kwaanzee , ble chul gu lextoo gu , re xaa nzho yiba ! ¡ Per nales doo ded re gu , xaa nzho lo yizhyo nu leen nistoo , nel lee Maxuu mla lo gu nu myaad lo gu , kwaan dub yalnayii cheen waz , nel ne waz naxchetra dii waz !
66012013	Gorna lee waz mla naz yizhyo , mreke ma tich ngwnaa , me ngol xgann .
66012014	Per lee ngwnaa mkayaa chop xiil msi kwaan gro , zee nzho mod zebi me zit lo waz , pa nyent xaa . Naz baa kayaa me kwaan gaw me tub chon liin yirol .
66012015	Lee waz mlo nis roo , zee gaka tub yuu nu weeya ngwnaa ;
66012016	per lee yizhyo mle yudar ngwnaa , nu mxala nu mdeba re nis kwaan mroo roo waz .
66012017	Nu kwent cheen kwaane , lee waz nayii doo ngune ngwnaa , nu ngwa ma nu mdil ma kwaan rese dii cheen ngwnaa , re xaa nle kwaan mnabeyy Dios le xaa , re xaa nzaa kwent cheen Jesucrist . Nu lee waz mlake roo wri nistoo .
66013001	Ngune na lee tub ma nakap nzhak mroo leen nistoo . Nzob gazh yek ma , nu chii xkach yek ma . Nu yek kad tub xkach ma nzob tub koron , nu re gazh yek ma nkee wdizh , kwaan nii nawent nak Dios .
66013002	Lee ma nakap ne , ma myun lo na , nzhak kwenta tub tigr ; nu lee nii ma nzhak kwenta nii os , nu lee roo ma nzhak kwenta roo mbezh . Lee waz mzaa gro doo yalngezh , nu yalnabeyy lo ma nakap ne .
66013003	Mweey tub yek ma nakap , zee mer nget ma , per lee pa mweey ngokwen . Nu lee re xaa yizhyo mdedyall nu mreke re xaa tich ma nakap nzhak .
66013004	Nu mbill re xaa lo waz , nel mzaa waz yalnabeyy lo ma nakap nzhak , nu noka mbill re xaa lo ma nakap nzhak , nu mbezh re xaa : ― Nyent stub ma kwenta ma ne , nik tub nyent mod le gan lo ma ne .
66013005	Nu noka mkayaa ma nakap nzhak , zee nii ma yiya nu nii ma nawent nak Dios , nu noka mkayaa ma zee nabeyy ma tub choobchop mbee .
66013006	Nu snee mle maya ; ngunii ma wdizh nawent lo Dios , nu lo pa nzho xaa , nu lo re xaa nzho naz yiba .
66013007	Nu noka mkayaa ma nakap yalnabeyy zee mdil lo re xaa kwaan mle nambey Jesús , axta le ma gan lo xaa ; nu mkayaa ma yalnabeyy zee nabeyy ma lo rese ben , lo rese naz xaa , lo rese xaa nzhedizh reta dizhze , nu lo xaa nzho rese yezh lo yizhyo .
66013008	Zee rese xaa yizhyo , re xaa namkeet le lo Yech cheen Yalnaban mbill lo ma nakap zee . Nel axta zeeraka dexkwaa yizhyo mkee le re xaa nak xaa Jesús lo Yech cheen Yalnaban cheen Mbakxiil cheen Dios , xaa mkee lo krus .
66013009	Loka xaa nzob nzha , nzhaal gon kwaane :
66013010	Lee re xaa nzhaal yo lozhyib , ko re xaa xaa lozhyib ; nu lee re xaa nzhaal yet kwaan espad , kwaan espad gut xaa xaa . Nee luu xomod nye nzo re xaa mle nambey Jesús ded bid nu xomod tubka ngwii xaa lo xaa .
66013011	Zeera myun stub ma nakap lo na , ma nzeroo naz leen lo yo . Nzob chop xkach ma , kwaan nzhak mod xkach mbakxiil , per nii ma mod nii waz .
66013012	Nu lee ma nakap ne nabeyy kwent cheen ma nakap , ma mroo leen nistoo , ma mweey nu ma mer nget per ngokwen ma . Nu nle ma zee rese myet yizhyo gool lo ma nakap , ma ngokwen .
66013013	Noka nle ma zyen doo kwaan gro kwaan nyent mod le re myet yizhyo . Axta mle ma gan nroo bal naz yiba nlaya naz lo yizhyo , delant lo re myet .
66013014	Nu kwent cheen ma nakap , nle ma re kwaan gro doo zee kade ma re myet yizhyo . Nu zee mbezh ma lo re myet zee dexkwaa myet tub maj kwaan nzhak kwenta ma nakap , ma mweey kwaan espad zee , nu mbare ma mban ma stub welt .
66013015	Nu ma nakap , ma mroo lo yo mkayaa yalnabeyy le zee nii maj cheen ma nakap , ma mroo leen nistoo . Nu maj le zee yet rese myet yizhyo kwaan nagoolt lo maj .
66013016	Nu noka mle ma mroo lo yo , zee zob tub sey lo rese myet yizhyo . Lee sey ne zob yaa myet lad li o lechuzh myet , lo rese xaa , nixa non xaa , nixa nanont xaa ; nixa rik xaa , nixa prob xaa ; nixa xaa nabeyy nak xaa ; nixa mos nak xaa .
66013017	Nu nik tub xaa nyent mod zii nixa to , chelee xaa nankanot xaa sey kwaan nak le ma nakap , ma mroo leen nistoo , o numr cheen le ma .
66013018	Kwaane nkin yalnzhak ; loka xaa nlaya yek , koo xaa kwent numr cheen ma nakap , ma mroo leen nistoo , kwaan nak numr cheen myet . Numr ne nak xop gayoo chon gal xop .
66014001	Zeera mwii na nu myun Mbakxiil cheen Dios lo na , nzoli yek yi Sión ; nu kwaan lee ma nzo tub gayoo choobtap mil xaa , xaa kwaan nkee le Mbakxiil nu le Xuz xaa lechuzh .
66014002	Zeera mbin na tub bos kwaan nze naz yiba , kwaan mbezh kwenta tub bos cheen tub pa nla nis , nu mod bos cheen ngwzi ; nu lee bos kwaan mbin na nak mod bos cheen zyen xaa kwaan kayoll bagwel .
66014003	Nu nzholl re xaa tub kant kub , delant lo Dios , pa nzob xaa nabeyy , nu delant lo tap xaa mban , nu delant lo re xaa gol ; nu nik tub xaa nyent mod seed kant ne , nebse re tub gayoo choobtap mil xaa , xaa mzi Jesucrist nu mloo xaa lo yizhyo .
66014004	Re xaa ne nali nak lo Dios nu namchaalt xaa nik tub ngwnaa . Re xaa ne nzhake tich Mbakxiil naz kwaana nzha ma . Dios nu Mbakxiil mzi re xaa ne lo yizhyo , zee gak xaa mod tub gon kwaan yilotlaka lo Dios .
66014005	Nu roo re xaa ne nik tub yalnkade nangut ; nel nzhul nak re xaa lo Dios .
66014006	Myun stub mandad cheen Dios lo na , xaa nzebi naz yiba , nu xaa ne nkano wdizh chul kwaan ndii tira , zee zaa xaa kwenta lo rese xaa nzhi lo yizhyo , lo xaa rese yezh , lo xaa rese dii , lo xaa nii rese dizhze , lo rese myet .
66014007	Nu mbezh xaa dublegan : ― Bzheb gu ne gu Dios nu bill gu lo xaa , nel mzhinla gor naab xaa kwent lo rese myet . Bill gu lo xaa mdexkwaa yiba nu yizhyo , xaa kwaan mdexkwaa nistoo nu rese pa nzhib nis .
66014008	Zeera nzhake stub mandad , nu nzhé xaa : ― ¡ Mlux Babilonia , yezh ndok , nel Babilonia mle zee le rese myet rese yezh kwaan tira nawent nak , nu nak mod msezuzh Babilonia xaa rese yezh !
66014009	Zeera nzhake stub mandad , nu dublegan mbezh xaa : ― Chelee tub xaa nzholl lo ma nakap nu lo maj cheen ma nu mlaa xaa nkee sey cheen ma lechuzh xaa o yaa xaa ,
66014010	telisa naab Dios kwent cheen xaa kwaan yalnayii cheen xaa kwaan nak mod xis ub nala , nu ded xaa bid lo ki nu lo ki cheen ke azufre delant lo re mandad cheen Dios xaa nambey nak , nu delant lo Mbakxiil .
66014011	Nu tubka roo zhen cheen yalne cheen xaa . Nu nixa nakwazt yalne cheen xaa zhe nu yaal , re xaa kwaan nzholl lo ma nakap nu maj cheen ma , nu xaa nkano sey cheen ma .
66014012	Nee luu , nen xomod nye nzo re xaa mle nambey Jesús lo Dios ded bid , xaa nzhon kwaan nabeyy Dios , xaa tubka ngwii lo Jesucrist .
66014013	Zee mbin na tub bos kwaan nze naz yiba kwaan né lo na : ― Bkee kwaane : “ Chul ded re xaa , xaa nak Xaa Nabeyy , xaa kwaan yet nalzhe naz delant ” . ― Aja ― né Mbi Naban ― , lee re xaa kwaz deskans lo xchiin xaa , nel lee re zhiin kwaan mle xaa nzha kwaan lee xaa .
66014014	Mwii na , nu myun tub xkaw rus lo na ; nu tich xkaw nzob tub xaa nzhak kwenta Xaa Mzhin Ngok Myet , nu yek xaa nzob tub koron or nu yaa xaa nzho tub syer ndox .
66014015	Nu zee mroo stub mandad leen yidoo cheen Dios , dublegan ngunii lo xaa kwaan nzob tich xkaw : ― ¡ Bloo syer cheen lu nu btop yalgon ; nel mzhinla gor lee yalgon cheen yizhyo listla !
66014016	Zee lee xaa kwaan nzob tich xkaw mzee syer cheen lo yo nu mtop xaa rese yalgon cheen yizhyo .
66014017	Nu leen yidoo cheen Dios , kwaan nzob naz yiba , mroo stub mandad , nu noka lee xaa mkano tub syer ndox .
66014018	Nu lo mdo mroo stub mandad , xaa nkano yalnabeyy lo bal nu mrezh xaa dublegan lo xaa kwaan nzheno syer kwaan ndox , nu nzhé xaa lo xaa : ― ¡ Gwa , choog re ram yag ub kwaan nzhi lo yizhyo nel lee re ub listla !
66014019	Lee mandad mzee syer xaa dub lo yizhyo nu mchoog xaa rese yag ub , kwaan nzo lo yizhyo nu mchep xaa rese ub pa kichxkazii Dios re ub , kwaan yalnayii cheen xaa .
66014020	Nu naz jwer yezh mkichxkazii xaaya kwaan nii xaa , nu mxo ren loya , nu tant mxo ren zee tira mzhina axta yek re kabay nu mxoya kan tub chon gayoo kilómetro .
66015001	Zeera myun stub kwaan nabix lo na kwaan gro doo nu mdeyall na ngune na loya . Leen yiba myun gazh mandad cheen Dios lo na , xaa nkano gazh yalzi , re yalzi kwaan nak kwaan gwluzhtlaka , nel re yalzi ne yilo lux rese yalnayii cheen Dios .
66015002	Noka myun lo na tub kwaan nzhak kwenta tub nistoo bidr kwaan nuch ki ; nu roo wri nistoo bidr zee , nzoli re xaa kwaan mle gan lo ma nakap , nu lo maj cheen ma , nu lo numr cheen ma . Nkano xaa tub bagwel kwaan mkayaa xaa lo Dios .
66015003	Nu nzholl re xaa kant cheen Ches , xmos Dios nu kant cheen Mbakxiil cheen Dios , nu mbill re xaa : ¡ Gro doo nu chul doo nak re kwaan mle lu , Dios , lu nabeyy rese kwaan ! ¡ Nali nu wli nak xnaz lu ; lu nak rey nu nabeyy lu xaa nabeyy lo dub yizhyo !
66015004	¡ Xaa Nabeyy ! Rese xaa zheb ne lu nu rese xaa gool lo lu , nel nebse lu nak xaa nambey ; rese xaa nzho lo yizhyo yiid nu gool lo lu , nel myun re kwaan nambey kwaan mle lu .
66015005	Ngulo mded re kwaane , zeera mwii na zee myun lo na leen yiba , lee yidoo cheen Dios pa nzho wdizh cheen Dios mxal .
66015006	Nu leen yidoo cheen Dios mroo gazh mandad , xaa nzhano gazh yalzi . Nu re xaa ne nak ler rus kwaan nzhul na , nu kwaan nla xni lo , nu nzhi tub yed or laz xaa .
66015007	Nu tub xaa lo dap xaa mban mzaa tubga kop or lo gazh mandad , kwaan nyazhe kwaan yalnayii cheen Dios , xaa mban tira .
66015008	Nu lee yidoo cheen Dios nguzhe zhen , zhen cheen xni chul cheen Dios nu zhen cheen yalngezh cheen Dios ; nu nik tub xaa nyent mod rep leen yidoo cheen Dios , axta yilo ded gazh yalzi kwaan nzhe gazh mandad cheen Dios .
66016001	Zee mbin na tub bos nye , kwaan nroo leen yidoo cheen Dios , nu nzhé lo re mandad : ― Gwa gu nu bxo gu lo yizhyo gazh kop cheen yalnayii cheen na .
66016002	Zee ngwa mandad yilo nu mxo xaa kop cheen xaa lo yizhyo , zee rese xaa kwaan nkano sey cheen ma nakap nu nzholl lo maj cheen ma , mlen tub yoob kwaan ne doo nu nlaxlaa doo .
66016003	Nu lee mandad mrop mxo kop cheen leen nistoo , zee lee nistoo ngok ren , mod ren cheen xaa ngut nu ngut rese ma kwaan nzho leen nistoo .
66016004	Zee lee mandad yon ngwa nu mxo kop cheen lo re yuu nu re pa nlen nis , zee ngok reya ren .
66016005	Zee mbin na lee mandad cheen nis nzhé lo Dios : ― Nali nak lu , nel sbaa ngunaab lu kwent ; lu nak Dios , xaa nambey , xaa nak axta yilo ,
66016006	nali naab lu kwent lo re xaa ne , nel mxo xaa ren cheen re xaa mle nambey Jesús , nu cheen re xaa mzaa kwent kwaan nzhé lu lo lee xaa , kwaanzee lu mzaa ren ngu re xaa . ¡ Nzhaal ded yalzi ne !
66016007	Nu mbin na stub bos kwaan mroo pa nzo mdo cheen Dios : ― Aja , Xaa Nabeyy , wli nu nali nak mod ngunaab lu kwent .
66016008	Nu lee mandad mdap mxo kop cheen tich mbizh ; nu lee mbizh mkayaa yalnabeyy zek kwaan bal rese myet .
66016009	Nu rese myet nguk kwaan bal dox ne ; nu ngunii re xaa nawent nak Dios , xaa nkano yalnabeyy lo rese yalzi ne ; nu nanet xaa laa xaa naletra xaa re kwaan nawent kwaan kale xaa zee gool xaa lo Dios .
66016010	Nu lee mandad gaay mxo kop cheen dub paro nabeyy ma nakap , nu dub paro nabeyy ma mlake lo yalnakaw zee lee re xaa nzhawye luzh xaa lo yalne ;
66016011	per nixa sneeya , namlaat xaa naletra xaa re kwaan nawent ; nu ngunii xaa nawent nak Dios , xaa nzob naz yiba , kwent cheen re yoob nu yalne kwaan kaded xaa .
66016012	Nu lee mandad xop mxo kop cheen leen yuu kwaan le Éufrates ; zee lee nis yuu zee tira mbizh , zee nzho mod ded re rey , xaa nze naz lad nlen mbizh , kwaan re soldad cheen xaa .
66016013	Nu myun lo na , lee roo waz nu roo ma nakap nu roo ma nawlit ngunii Dios lo , mroo chon mbi mal , kwaan nzhak kwenta ran .
66016014	Nu ran ne nak mbi mal , nu mle yon mbi mal kwaan gro , zee top mbi mal re rey nu re soldad cheen xaa , zee dil xaa mbizh gro kwaan nak cheen Dios , xaa nzho mod le rese kwaan .
66016015	Zee nzhé Jesús : ― Wii gu lee na yal mod tub wann , xaa nankambazt xaa . Chul ded re xaa kwaan list nzo nu listla nkano xab , zee nazet xaa cheey zee natont xaa .
66016016	Nu mtop mbi mal re xaa tub pa le wdizh hebreo Armagedón .
66016017	Nu lee mandad gazh mxo kop cheen lo mbi yiba ; nu lee tub bos nye nii mroo leen yidoo cheen Dios , kwaan nzob naz yiba , kwaan nzhé : ― ¡ Ngulola ngoka !
66016018	Zee ngoch ngwzi , nu ngu bi cheen ngwzi ; nu mgun tub xog kwaan nye doo nu namgunt stuba sbaa , axta dubse nzhi myet lo yizhyo .
66016019	Nu mselazh Dios yezh Babilonia , tub yezh ndok , nu ngoka chon leeya , leezha mxo xaa kop cheen yalnayii cheen xaa loya ; nu lee rese yezh dub yizhyo mlux .
66016020	Nu lee rese yezh kwaan nzho leen nis , nu rese yi mlux ,
66016021	nu naz yiba ngob yuuke ndok , kwaan nga mod choobchii kil , nu lee re myet ngunii nawent nak Dios , kwent cheen yalzi cheen yuuke , nel mded doo xaa bid .
66017001	Nu tub re mandad , lo gazh mandad , xaa mzen kop cheen yalnayii cheen Dios mbid lo na , nu né : ― Te , zee luu na lo lu bid kwaan ded ngwnaa , me nto cho lo re xaabyi , me nak tub yezh nzob gax lo nis .
66017002	Lee re rey , xaa nabeyy yizhyo mchaal kwaan lee me , nu re kwaan nawent kwaan nle me nak kwenta xis ub kwaan nzho re xaa yizhyo zee nzuzh xaa .
66017003	Nu Mbi Naban cheen Dios mle zee mbe mandad na axta wen ; nu myun tub ngwnaa , me nzob tich tub ma nakap , lo na , ma naxne na nu cho ma nkee zyen wdizh kwaan nii nawent nak Dios , nu nzob gazh yek ma nu chii xkach ma .
66017004	Nu lee ngwnaa zee nak tub ler chul , kwaan na kolor morad nu naxne , nu nkano me or , nu nzhi re ke chul nlu lo me , nu re ke rus kwaan le perla . Nu yaa me nzho tub kop kwaan nyazhe kwaan re kwaan mbeed kwaan mle me nu kwaan re kwaan nawent mle me kwaan re xaabyi .
66017005	Kwaane nak tub kwaan nabix . Nu lechuzh me nkee le me : “ Babilonia yezh ndok , yezh kwaan nak xnaa re ngwnaa me nto cho nu xnaa re xaa nle kwaan beed ” .
66017006	Zee myun ngwnaa ne lo na , nzuzh me kwaan ren cheen re xaa mle nambey Jesús , nu cheen re xaa nzaa kwent cheen Jesús . Nu gorna myun me lo na , mdedyall na .
66017007	Nu lee mandad né lo na : ― ¿ Chozhiin ndedyall lu ? Na nii xomod nak kwaan nabix ne lo lu , cheen ngwnaa nu cheen ma nakap , ma nzob me tich , ma nzob gazh yek nu chii kach yek .
66017008	Lee ma nakap , ma myun lo lu ngu yilo , nu nal nyent ma , per merla roo ma leen yerdoo , per napa tira lux ma . Lee re myet yizhyo , xaa nankeet le lo Yech cheen Yalnaban , axta leezha zeeraka dexkwaa yizhyo , dedyall xaa ne xaa lo ma nakap , ma mban yilo , nu nyent nal , per bare yaad .
66017009	’ Kwaan nabix ne nzho mod la yek re xaa nzho yek , lee gazh yek ma nak gazh yi , pa nzob ngwnaa ba tich , nu lee yek ma noka nak gazh rey .
66017010	Gaay re rey ne ngutla nu lee stub rey nabeyy nal nu lee stub rey nzho jwalt nabeyy . Per gorna nabeyy xaa gwluzhtlaka naxchet nabeyy xaa .
66017011	Lee ma nakap , ma ngu yilo , nu nyent nal , gak ma rey xon nu noka nak ma tub gazh rey , nu stub mbizh tira lux ma .
66017012	’ Lee re chii kach kwaan myun lo lu , nak chii rey , xaa zer nabeyy ; per zhin mbizh nabeyy xaa kwaan ma nakap , per nabeyy xaa nebse tubka gor .
66017013	Nu tubka kwaan nzhekla re xaa ne , nzhekla re xaa zaa xaa yalngezh nu yalnabeyy cheen xaa lo ma nakap .
66017014	Dil re xaa ne kwaan Mbakxiil cheen Dios , per lee Mbakxiil le gan lo re xaa , nel lee Mbakxiil nak Xaa Nabeyy lo re xaa nabeyy nu nak xaa Rey lo re rey . Nu lee re xaa nzo kwaan lee xaa nak re xaa kwaan mrezh xaa , nu re xaa kwaan mleey xaa , nu tira namlaat re xaa xaa .
66017015	Nu lee mandad noka né lo na : ― Lee re nis kwaan myun lo lu , pa nzob ngwnaa , me nto cho lo re xaabyi , nak re dii , nu re myet , nu re yezh , nu xaa nzhedizh re dizhze .
66017016	Nu lee re chii kach kwaan myun lo lu , kwaan nzob yek ma nakap , yii ne ngwnaa me nto cho , nu kiib re kwaan lo me zee gak cheey me , nu gaw ma baal cheen me nu zek ma me lo ki .
66017017	Nu Dios mle zee lee chii kach myaan zaa yalnabeyy cheen xaa lo ma nakap , axta yilo gak re kwaan nzhé Dios .
66017018	Lee ngwnaa me myun lo lu , nak yezh ndok kwaan nabeyy lo rese rey yizhyo .
66018001	Ngulo mded re kwaane , myun stub mandad lo na , xaa nzela naz yiba , xaa nkano gro doo yalnabeyy , nu mla xni cho xaa .
66018002	Nu dublegan nii xaa , mbezh xaa nu nzhé xaa : ― ¡ Mlux Babilonia , yezh ndok ! ¡ Ngoka tub pa nzho re mbi mal , nu ngoka tub pa nkaxlaan re mbi mal , nu ngoka xlaaz rese mbyin , ma nyent mod gaw xaa nu re mbyin naxinn !
66018003	Nel rese yezh yizhyo mzuzh kwaan re kwaan nawent kwaan mle me nu rese rey yizhyo mchaal me , nu lee re xaa nto dubse yizhyo nzheyak rik lo re kwaan mzoblazh me mzi me .
66018004	Zeera mbin na stub bos kwaan nze axta naz yiba , kwaan nii : ― Broo gu yezh ba , re xaa nak xaa na , zee nalet gu re kwaan nawent kwaan nle me , nu nayizot gu re yalzi kwaan zhin lo me ,
66018005	nel lee re jwalt cheen me mri monton nu mzhinla axta yiba , zee lee Dios mselazh re kwaan nawent kwaan kale me .
66018006	Bare gu kix gu lo me , leeka kwaan mle me lo stub naz re xaa ; bdix guya chop welt lo me , lo re kwaan mle me ; bted gu me masra bid ke mted meya stub naz xaa , kwaan gak kwenta nzoo chop welt nakap .
66018007	Nu leeka mod mle non me leeka lee me , nu ngu chul me , leeka mod ba bted gu me bid , bsegonn gu me , nel leen lextoo me nzhé me : “ Lee na nak me nabeyy , nu nalaket techo na nixa nagonnt na ” .
66018008	Kwaanzee tubka mbizh zhin rese yalzi lo me : ded me bid lo yalyizh , goon me , nu ded me yalnlaan , nu yek me lo bal , nel lee Dios naab kwent lo me , xaa nak xaa ngezh doo .
66018009	Nu lee re rey yizhyo , xaa kwaan mchaal me nu ngu chul kwaan lee me , goon nu yo bel gorna ne xaa lo zhen kwaan karoo kayek me .
66018010	Nu zit zo re xaa wii , nel nzheb xaa ne xaa bid kwaan kaded me nu yé xaa : ― ¡ Nales doo nzhak lu Babilonia , yezh kwaan ngezh doo ! Nel naltaka mzhin bid cheen lu .
66018011	Nu noka lee re xaa nto gonn nu yo bel ne yezh ne , nel nyentra cho xaa zii re xcheen xaa ;
66018012	kwaan nak : or , plat , re nguzbga mdexkwaa kwaan ke chul doo , re ke kwaan le perla , re ler chul , ler morad , ler chul kwaan le sed , nu ler naxne , reta lo tab kwaan chul nzebech , reta lo kwaan nak keleyy elefant , reta lo kwaan nak tab kwaan non doo , reta lo kwaan nak brons , reta lo kwaan nak yiib , reta lo kwaan nak ke le marmol ,
66018013	kanel , yix kwaan chul nzebech , yaal , nu anseyt kwaan nak yag cheen mirra , nu re kwaan chul nzebech , xis ub , anseyt cheen yag olib , nu arin , nzhobxtil , ngoon , mbakxiil , kabay , karret , nu axta mzi me re myet .
66018014	Nu yé re xaa lo me : ― ¡ Nankanotra lu re xle kwaan tant nyula lu ; nu tira nakanotra lu re kwaan chul nzhak nu kwaan non !
66018015	Nu lee re xaa kwaan ngok rik nto re kwaane lo yezh Babilonia , nya zo zit nel nzheb xaa ded xaa bid nu gonn xaa , nu yé xaa :
66018016	― ¡ Ay , ay nales doo nzhak yezh ndok doo ! Kwenta tub ngwnaa nzhak me , me nak ler chul , me nak ler morad nu naxne , nu nzho or nu nguzbga kwaan ke le perla yenn me .
66018017	¡ Nu tub goraka mlux rese kwaan non cheen me ! Nu rese xaa nabeyy leen re bark , nu re xaa nkee zhiin leen bark , nu xaa nzha leen bark , nu rese xaa nle gan demi nkee zhiin lo bark , mzo zit ;
66018018	nu gorna myun zhen kwaan kayek me lo xaa , nzhé re xaa dublegan : ― ¡ Nyentra stub yezh lal kwaan yezh ndok ne !
66018019	Nu mchuun re xaa yide yek xaa , nu nzhonn xaa nu mrezh re xaa nzho bel , nu nzhé xaa : ― ¡ Ay , ay nales doo nzhak Babilonia yezh ndok ! Kwaan re demi cheen me , ngok rik rese be , xaa kwaan nkano bark leen nistoo . ¡ Nu tub goraka mlux Babilonia !
66018020	Rese gu xaa nzho yiba , ble chul gu lextoo gu kwent cheen yezh ne ; ble chul gu lextoo gu , re gu xaa nambey nak , nu re gu xaa mkayaa yalnabeyy lo Jesucrist , nu re gu ngunii Dios lo ; nel lee Dios ngunaab kwent lo me , zee mdix me re bid kwaan mded gu .
66018021	Zee lee tub mandad xaa ngezh doo , mzen tub ke ndok , kwaan nzhak kwenta tub ke molin nu mlebi xaaya leen nistoo nu nzhé xaa : ― Sbaa la Babilonia , yezh ndok naz xan , nu nik stub xaa nanetra loya .
66018022	Nu lee bi cheen bagwel , cheen bzhik nu cheen trompet nakeetra rezh leen yezh ne stuba , nu nixa nakeetra re xaa ba zhiin , nu nixa nayotra rezh cheen ke molin stuba .
66018023	Nu nalutra xni leen yezh ne , nu nixa nik stub welt nachelyatra re xaa yezh ne ; sbaa ded yezh ne nixa non doo ngok re xaa nu nto xaa xcheen xaa dubse yizhyo , nel mkade re xaa rese yezh kwaan yalwezh cheen xaa .
66018024	Nu nel lo yezh ba mxo xren re xaa mzaa kwent kwaan nzhé Dios lo lee xaa yilo , nu xren re xaa mle nambey Jesús , nu xren rese xaa kwaan nzheyet lo yizhyo .
66019001	Ngulo mded kwaane mbin na bi cheen bos cheen zyen xaa naz yiba , xaa mbezh : ¡ Gool be lo Xaa Nabeyy ! Lee yalnaban kwaan tira , lee xni kwaan chul , nu lee yalngezh nak cheen Xdios be ,
66019002	nel lee xaa naab kwent nali nu tub mod wli ; nu ngunaabla xaa kwent lo ngwnaa me nto cho , me kwaan kwerp cheen me mle nachan yek re xaa yizhyo ; nu lo lee me ngunaab Dios kwent cheen yalgut cheen re xmos Dios .
66019003	Zeera mbare re xaa nzhé : ― ¡ Gool be lo Xaa Nabeyy ! Nel lee zhen kwaan nroo kayek me tubka yixoob .
66019004	Nu lee galbtap xaa gol nu dap xaa mban mkichyek axta lo yo nu mbill lo Dios , xaa nzob naz pa nabeyy xaa . Nu mbezh re xaa : ― ¡ Sbaa gaka ! ¡ Gool be lo Xaa Nabeyy !
66019005	Zee axta paro nzob Xaa Nabeyy mroo tub bos kwaan nzhé : ¡ Bill gu lo Xdios be , rese gu xaa non nu xaa nanont , rese gu xaa nkee zhiin lo Dios nu rese gu xaa nzheb ne Dios !
66019006	Nu noka mbin na tub kwaan mod bos cheen zyen doo myet , mod pa nla nis nu mod bi cheen ngwzi , kwaan mbezh : ¡ Gool be lo Dios ! Nel Dios , Xaa Nabeyy be tira nabeyy , xaa ngezh doo lo rese kwaan .
66019007	Yakla be nu le chul be lextoo be , nu gool be lo xaa , nel mzhinla yalnchelya cheen Mbakxiil cheen Dios , nu lee sa xaa listla nzo .
66019008	Nu lo lee me , mzaa xaa diizh gak me ler chul , ler rus kwaan nla xni nu nzhul na . ( Nel ler chul ne nak re kwaan nali kwaan mle re xaa nambey lo Dios . )
66019009	Nu lee mandad né lo na : ― Bkee : “ Wen re xaa mrezh Dios nu ya xaa lo yalnchelya cheen Mbakxiil cheen Dios ” . Nu né mandad lo na : ― Lee re wdizh ne nak wlipa cheen Dios .
66019010	Nu mkichxub na lo mandad , zee gol na lo xaa . Per lee xaa né lo na : ― Nalet lu sbaa , nel lee na nak mos cheen Dios mod lu nu mod re wech lu nu re bzan lu , xaa nzaa kwent cheen xtizh Jesucrist , kwent cheen kwaan mlu Dios lo xaa . Bill lo Dios .
66019011	Nu myun yiba nzoxal lo na , nu baa nzo tub kabay rus , nu lee xaa nzob tich ma le Xaa Nali nu Xaa Wli ; nu lee xaa naab kwent tub mod nali nu dil xaa .
66019012	Lee zaalo xaa nla xni mod luzh bal , nu yek xaa nzob zyen koron , nu nik tub xaa nanlabeyyt le xaa nebse lee xaa nlabeyya .
66019013	Nu nak xaa tub lee ler noll kwaan ngok bsii kwaan ren , nu lee le xaa nak Xtizh Dios .
66019014	Nu nzhake re soldad yiba tich xaa , xaa nak ler chul kwaan rus na nu nzhul na , nu nzob xaa tich kabay rus .
66019015	Nu lee roo xaa nroo tub espad kwaan ndox doo , zee seweey xaa re xaa rese yezh . Nu nabeyy xaa xaa kwaan tub bar yiib . Nu naab xaa kwent lo re xaa kwaan yalnayii cheen Dios , xaa ngezh doo . Nu naab xaa kwent mod ngichxkazii xaa ub kwaan nii xaa .
66019016	Nu lee cho xab xaa nu cho kor xaa nkee kwaane : “ Rey lo re rey nu Xaa Nabeyy lo re xaa nabeyy ” .
66019017	Nu myun lo na tub mandad , xaa nzob tich mbizh , nu dublegan nii xaa lo re mbyin , ma nzebi leen yiba , nu mbezh xaa : ― ¡ Te gu nu bdop gu lo xchee naro cheen Dios ,
66019018	zee gaw gu baal cheen re rey , nu baal cheen re xaa nabeyy lo re soldad , nu baal cheen xaa ngu balor lextoo , nu baal cheen kabay nu xaa nzob tich ma , nu baal cheen reta lo myet , cheen xaa nabeyy nu cheen re xmos xaa , cheen xaa non nu cheen xaa nanont !
66019019	Zee myun ma nakap lo na nu re rey yizhyo , kwaan re soldad cheen xaa , mdop re xaa zee dil xaa kwaan xaa nzob tich kabay rus , nu re xsoldad xaa .
66019020	Nu lee xaa nzob tich kabay rus mzen ma nakap nu ma nawlit ngunii Dios lo , ma kwaan mle zyen doo kwaan gro kwaan yalnabeyy cheen ma nakap . Nu kwaan re kwaan gro kwaan mle ma ne , mkade ma zyen doo myet , re xaa kwaan nkano sey cheen le ma nakap nu mbill lo maj cheen ma . Lee rop ma ne , dub mban ma , mlebi xaa ma lo ki kwaan kayek kwaan azufre .
66019021	Nu lee re stub naz xaa ngut kwaan espad , kwaan nroo roo xaa nzob tich kabay rus , nu lee rese mbyin mtezhe lextoo kwaan baal cheen re xaa ne .
66020001	Zeera myun tub mandad lo na , xaa nzela naz yiba . Nu nkano xaa leyaw cheen yerdoo nu nzho tub kaden ndok yaa xaa .
66020002	Zee mzen xaa waz , ma noka le Mball Wiz Gox , mer ma kwaan nak Maxuu nu Dyab , nu mkado xaa ma kwaan kaden tub mil liin .
66020003	Zeera mlebi xaa ma leen yerdoo , pa msaaw xaa ma leen yerdoo nu mkee xaa tub sey roo pwert , zee nakadetra ma re myet axta yilo ded tub mil liin . Yilo ded tub mil liin zeera selaa xaa ma stub welt , per naxchetra .
66020004	Nu myun pa nzob re xaa nabeyy lo na , pa nzob re xaa mkayaa yalnabeyy naab kwent lo myet . Nu noka mlu re xaa kwaan mchoog xaa yek lo na , nel mzaa xaa kwent cheen xtizh Jesús nu kwent xtizh Dios . Re xaa ne nambillt lo ma nakap nixa lo maj cheen ma , nu nixa nankanot xaa sey cheen ma lechuzh xaa nixa yaa xaa . Re xaa ne mroban nu mnabeyy kwaan Jesucrist tub mil liin .
66020005	Per lee re stub naz xaa ngut , namrobant axta ngulo mded tub mil liin . Kwaane nak yalmroban yilotlaka .
66020006	¡ Wen re xaa mroban lo yalmroban kwaan yilotlaka ! Lee stub yalgut kwaan zhin nankanotra yalnabeyy lo xaa sinka gak xaa ngwleyy cheen Dios nu cheen Jesucrist , nu nabeyy xaa kwaan lee xaa tub mil liin .
66020007	Gorna yilo ded tub mil liin , lee Maxuu roo paro nzho ma ,
66020008	zee kade ma re myet yizhyo , axta rop yezh kwaan le Gog nu Magog . Nu top ma xaa zee dil re xaa kwaan lee ma . Nu lee re xaa ya lo dil , yo zyen doo xaa mod nak yux kwaan nzhi roo nistoo .
66020009	Nu nguxoob xaa dub roo wri yizhyo , nu mchaldo xaa pa nzho re xaa mle nambey Jesús , axta Jerusalén , yezh kwaan nkela Dios . Per mla ki naz yiba nu mzeka rese xaa nzha lo dil .
66020010	Nu mlebi xaa Maxuu , ma nkade rese myet , leen yal kwaan kayek kwaan azufre , leeka pa mlebi xaa ma nakap nu ma nawlit ngunii Dios lo . Nu baa ded xaa bid zhe nu yaal , nu sbaa ded xaaya tira .
66020011	Zee myun Dios lo na , xaa nzob naz pa nabeyy xaa . Nu lo xaa nzhekla yizhyo nu yiba xonn , per nik tub pa nanguzhalt yoya .
66020012	Nu myun re xaa ngut lo na , xaa non nu xaa nanont , nzo lo Dios ; nu noka myun lo na lee re yech mxal lo . Nu noka stub yech kwaan nak Yech cheen Yalnaban . Nu mnaab xaa kwent lo re xaa ngut lo re kwaan mle xaa , kwaan nkee lo re yech yilo .
66020013	Nel lee nistoo mlaa nya re xaa kwaan ngut leena , nu lee yalgut nu Hades mlaa nya re xaa kwaan nzho baa , nu sbaa ngunaab xaa kwent lo rese myet lo re kwaan mle xaa .
66020014	Zee mlebi xaa yalgut nu Hades leen yal cheen ki . Yal cheen ki nak yalgut mrop ,
66020015	nu baa mlebi xaa rese myet kwaan nankeet le lo Yech cheen Yalnaban .
66021001	Zeera myun tub yiba kub nu tub yizhyo kub lo na , nel lee yiba nu yizhyo kwaan yilo mlux , nu lee nistoo nyentra .
66021002	Nu myun yezh nambey lo na , kwaan nak Jerusalén kub , kwaan mroo lo Dios nyaadla naz yiba . Chul nluya mod tub ngwnaa chul ndexkwaa xab , me listla nzo chelya nu me listla nzo ka sa .
66021003	Nu mbin na tub bos dublegan , kwaan nze naz paro nzob xaa nabeyy , nu mbezh : ― Lee nal , lee Dios nzho kwaan re myet . Yo xaa kwaan re xaa , nu re xaa gak xaa xaa , nu leeka Dios gak Xdios re xaa .
66021004	Nu lee Dios chee re nis garlo re xaa xaa , nu nayotra yalgut , nixa nagonntra re xaa , nixa nayotra bel , nixa yalne ; nel rese kwaan yilo ngulola mlux .
66021005	Zee lee Dios , xaa nzob naz pa nabeyy xaa , nzhé : ― Lee na le kub rese kwaan . Nu noka nguné xaa : ― Bkee rese kwaane , nel rese wdizh ne wli zee nzho mod le xaa krera .
66021006	Nu lee xaa né lo na : ― Ngulola ngoka . Na nak xaa yilo nu na nak xaa gwluzh , na nak xaa yilotlaka nu na nak xaa gwluzhtlaka . Lee xaa kwaan nzhek lextoo , na zelazh nis go xaa kwaan nzaa yalnaban kwaan tira .
66021007	Nu re xaa le gan , kayaa rese kwaane , na gak Xdios xaa nu lee xaa gak xiin na .
66021008	Per lee re xaa kwaan nzheb , re xaa nanet wii lo Dios , re xaa naxinn nak , re xaa kwaan nzhut myet , re xaa kwaan nchaal stub naz sa myet , xaa nle yalwezh , xaa nzholl lo maj , nu rese xaa nkade . Rese xaa ne nya leen yal kwaan kayek kwaan azufre , nu kwaane nak yalgut mrop .
66021009	Nu tub re mandad , xaa mzo lo gazh mandad , xaa mzen tub lo gazh kop kwaan nyazhe kwaan re gazh yalzi kwaan gwluzh cheen Dios , mbii lo na nu né : ― Te nee , na luu me chelya lo lu , me nak sa Mbakxiil cheen Dios .
66021010	Nu Mbi Naban cheen Dios mle zee mbe mandad na axta yek tub yi ndok , kwaan ya nzeb ; nu mlu xaa Jerusalén lo na , yezh nambey , kwaan mroo lo Dios nyaadla naz yiba .
66021011	Nu lee yezh nla xni kwaan xni cheen Dios ; nu lee xni cheena nak mod xni cheen tub ke kwaan non , mod cheen tub ke kwaan le jaspe , kwaan nded benin mod bidr .
66021012	Nu lee roo wri yezh nzob tub bla ndok nu ya nzeb nu nkano chiibchop pwert nu kad roo tub pwert nzo tub mandad ; nu lee roo pwert nkee le re chiibchop dii cheen Israel .
66021013	Chon pwert nkee naz pa nlen mbizh , xchon pwert nkee lad li , xchon pwert nkee lad rebes nu xchon pwert nkee naz tich .
66021014	Nu lee bla kwaan nsaaw yezh nkano chiibchop ke mod simyent , nu cho re ke ne , nkee le re chiibchop xaa mkayaa yalnabeyy lo Mbakxiil cheen Dios .
66021015	Nu lee mandad , xaa kayawdizh kwaan na , nzheno tub nit or , zee chiix xaa yezh , re pwert nu bla cheena .
66021016	Nu lee yezh nak kwadrad , lal nolla nu naxena . Lee mandad mchiix kwaan nit cheen xaa lo yezh nu neya chop mil chop gayoo kilómetro , nu lanee nolla , naxena nu naroya .
66021017	Nu mchiix xaa lo bla cheena nu neya tub gayoo choobtap zhit ne lo bla , nu lee mandad mchiix kwaane kwaan medid kwaan nchiix myet kwaan .
66021018	Nu lee ke kwaan nya bla nak ke kwaan le jaspe , nu lee yezh nak duzna or , kwaan nzhak kwenta bidr chul nzhak .
66021019	Nu lee simyent cheen bla nak kwaan reta lo ke non nu chul nzhak ; nu myun chiibchop ke : lee ke yilotlaka cheen simyent nak ke kwaan le jaspe , nu lee ke rop le safiro , nu lee ke yon le ágata , nu lee ke mdap le esmeralda ,
66021020	lee ke gaay le ónise , lee ke xop le kornalina , nu lee ke gazh le krisólito , nu lee ke xon le berilo , nu lee ke yeey le topasio , nu lee ke chii le krisopraso , nu lee ke chiibtub le jasinto nu lee ke chiibchop le amatista .
66021021	Nu lee re chiibchop pwert nak chiibchop ke kwaan le perla . Nu lee kay cheen yezh nak nebse or , mod tub lee bidr kwaan nded benin .
66021022	Nu leen yezh namyunt nik tub yidoo lo na , nel lee Dios , Xaa Nabeyy , xaa ngezh doo lo rese kwaan , nu lee Mbakxiil nak yidoo cheena .
66021023	Nu lee yezh nankint mbizh nixa mbee zaa xni , nel lee xni cheen Dios nu xcheen Mbakxiil cheen Dios nzaa xni .
66021024	Nu lee re xaa dubse yizhyo ze lo xni cheena nu lee re rey yizhyo nyiidlaa kwaan chul cheen xaa loya .
66021025	Nu lee pwert cheena nayaawt nik tub mbizh nu lee loya nayot yaal .
66021026	Nu rese xaa yizhyo , noka nyiidlaa re kwaan chul cheen xaa loya .
66021027	Nu nik tub kwaan beed nazeebt baa , nixa xaa nle kwaan nawent , nixa xaa nkade ; nebse zeeb re xaa kwaan nkee le lo Yech cheen Yalnaban cheen Mbakxiil cheen Dios .
66022001	Nu mlu xaa tub yuu cheen yalnaban lo na , kwaan nla xni mod bidr , kwaan nlen paro nzob Dios nu Mbakxiil cheen Dios nabeyy ,
66022002	kwaan nded xsaww naz leen yezh . Nu kad lad yuu nzo tub yag cheen yalnaban , kwaan nzaa xle kad mbee chiibchop welt tub liin ; nu lee lag cheena nle xchiin sekwen rese xaa yizhyo , xaa ne nzak .
66022003	Nu baa nayotra nik tub kwaan nawent ; nu lee pa nabeyy Dios nu Mbakxiil cheen Dios zob leen yezh , nu lee re xmos xaa gool lo xaa ;
66022004	nu yun xaa lo re xaa nu le xaa kee lechuzh re xaa .
66022005	Nu baa nayotra yaal nu nakintra re xaa xni bruj nixa xni cheen mbizh , nel Dios , Xaa Nabeyy kee xni lo re xaa ; nu lee re xaa nabeyy tira .
66022006	Nu lee mandad né lo na : ― Lee re wdizh ne nali nak nu wli ; nu Dios , Xaa Nabeyy , mxaal mandad cheen xaa lu lo re xmos xaa kwaan merla gak , modxa mlu Dios kwaan gak lo re xaa mzaa kwent kwaan nzhé Dios lo lee xaa yilo .
66022007	Jesús né : ― ¡ Merla yal na ! ¡ Wen xaa kwaan gon re wdizh kwaan nkee lo yech ne , kwaan nzaa kwent cho kwaan gak !
66022008	Na nak Juan , nu mbin na nu ngune na re kwaane . Nu gorna mbin na nu ngune na lo re kwaane , mkichyek na axta lo yo zee gol na lo mandad , xaa mlu re kwaane lo na .
66022009	Per lee xaa né lo na : ― Nalet lu sbaa , nel na nak nebse tub xmos Dios kwenta lu , nu mod re wech lu , xaa ngunii Dios lo , nu mod rese xaa kwaan nzhon re kwaan nkee lo yech ne . Nebse lo Dios nzhaal gool lu .
66022010	Nu noka né xaa lo na : ― Nakaxlaant lu re kwaan nzhé yech ne gak , nel mbizh kwaan gak re kwaane mzhin gaxla .
66022011	Lee re xaa nle kwaan nawent , kwaan nawent lera xaaya , nu lee re xaa nkano xgab beed , xgab beed kanora xaa ; per lee xaa nle kwaan nali kwaan nali lera xaa , nu lee xaa nambey nak seetaka nambey gak xaa .
66022012	Zee né Jesús lo na : ― ¡ Wii , merla yal na ! Nu na za lo re xaa kwaan mle re xaa gan , lo re kwaan mle xaa .
66022013	Na nak xaa yilo nu xaa gwluzh , xaa yilotlaka nu xaa gwluzhtlaka , xaa mzelo rese kwaan nu xaa lux rese kwaan .
66022014	’ Wen re xaa kwaan nzet xab , zee nzho mod gaw xaa lo yag cheen yalnaban nu nzho mod rep xaa roo pwert yezh ne .
66022015	Per naz jwer lake re xaa nak kwenta mbak : re wezh , re xaa nchaal stub naz samyet , re xaa nzhut samyet , re xaa nzholl lo maj , nu rese xaa nkade .
66022016	’ Na nak Jesús , nu mxaal na mandad cheen na , zee zaa xaa kwent re kwaane lo re xaa na . Lee na nak lox cheen David nu dii cheen xaa nu lee na nak Mbal Ndok , ma garziil .
66022017	Nu lee Mbi Naban nu sa Mbakxiil cheen Dios né : ― Te . Nu lee xaa nkenzha kwaane , guzh : ― Te . Nu lee xaa nzhek lextoo nu nzhekla go nis , nii na lo xaa : ― Te , zee sbaasa go lu nis kwaan nzaa yalnaban .
66022018	Na nii lo rese xaa kwaan nkenzha re kwaan nkee ne , kwaan nzaa kwent re kwaan gak : Chelee tub xaa zhib tub wdizh lo re wdizh ne , Dios segaazh re yalzi kwaan nkee lo yech ne tich xaa .
66022019	Nu chelee tub xaa kiib tub wdizh kwaan nkee lo yech ne , kwaan nzaa kwent re kwaan gak , Dios kiib diizh zee nagawt xaa lo yag cheen yalnaban nu kiib xaa diizh zee nadedt xaa yezh kub , kwaan nzaa yech ne kwent .
66022020	Lee xaa mzaa kwent lo na re kwaane , né lo na : ― Merla yal na . ¡ Sbaa gaka ! ¡ Te Jesús , Xaa Nabeyy !
66022021	Nzhekla na lee Jesús Xaa Nabeyy , luu yalnkela cheen xaa lo rese be , xaa nali nzo lo xaa . Sbaa gaka .
